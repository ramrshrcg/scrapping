शीर्षक,विवरण
आज अन्तरराष्ट्रिय खेल दिवस,"""काठमाडौँ — ‘हरेक दिन खेल रोजौँ’ भन्ने नाराका साथ आज विश्वभर अन्तरराष्ट्रिय खेल दिवस मनाइँदैछ । यस दिवसका अवसरमा खेललाई बालबालिकाको समग्र विकासको मेरुदण्डका रूपमा स्वीकार्दै त्यसको प्रवर्द्धन, संरक्षण र प्राथमिकता दिन सबै सरोकारवालालाई आह्वान गरिन्छ ।
खेल केवल मनोरञ्जन मात्र नभई, सबै उमेर समूहका मानिसहरूबीचको साझा भाषा भएको हो । यसले सामाजिक समावेशीकरण, मानसिक स्वास्थ्यलाई प्रवर्द्धन गर्छ । अझ बालबालिकाका लागि खेलले विशेष गरी सम्बन्ध निर्माण, समस्या समाधान र विभिन्न सीप विकासमा महत्वपूर्ण भूमिका खेल्छ ।
संयुक्त राष्ट्रसङ्घको बालअधिकारसम्बन्धी महासन्धिको अनुच्छेद ३१ अनुसार, खेललाई प्रत्येक बालबालिकाको आधारभूत अधिकारको रुपमा मानिएको छ । शिक्षा प्रणालीमा खेलमूलक शिक्षाले सिकाइ प्रक्रियालाई थप प्रभावकारी बनाएको प्रमाणित भएको छ ।
"""
शिखरका विद्यालयहरूमा तालिमप्राप्त खेल शिक्षक,"""डोटी — शिखर नगरपालिकाअन्तर्गत माध्यमिक विद्यालयहरूमा तालिमप्राप्त खेलकुद शिक्षक खटाइएको छ । नगरपालिकाले २४ शिक्षकलाई ५ दिने खेलकुद तालिम दिएर विद्यालयमा खटाएको हो । विद्यालयमा कार्यरत शिक्षकलाई खेलकुदसम्बन्धी ५ दिने क्षमता विकास तालिम दिइएको हो ।
नगरपालिकाअन्तर्गतका माध्यमिक विद्यालय र कक्षा ८ सम्म सञ्चालित आधारभूत विद्यालयमा कार्यरत शिक्षकको क्षमता विकास गर्ने उद्देश्यसहित तालिम आयोजना गरिएको थियो ।
तालिममा एथलेटिक्स, भलिबल, कबड्डी र खेलसम्बन्धी प्रशासनिक तथा व्यवस्थापकीय पक्ष सम्बन्धी तालिम दिइएको थियो । ५ दिनसम्म सञ्चालित उक्त तालिममा ३ जना छुट्टाछुट्टै विधाका प्रशिक्षकको व्यवस्था गरिएको थियो । क्षमता विकास तालिममा नगरका २४ जना शिक्षकहरूको सहभागिता रहेको थियो । क्षमता विकास तालिममा खेलका सैद्धान्तिक र व्यावहारिक पक्ष, नियम, एक्सरसाइजलगायतका पक्षहरू समेटिएको थियो । सहभागी शिक्षकलाई अभ्याससहितको तालिम दिइएको थियो ।
शिखर नगरपालिकाका नगर प्रमुख दीर्घबहादुर बलायरले तालिमप्राप्त शिक्षकको काँधमा शिक्षा सँगसँगै खेलकुदको माध्यमबाट पनि विद्यार्थीलाई अनुशासित र लगनशील बनाउने जिम्मेवारी थपिएको बताए ।
नगर उपप्रमुख सुनीता रावल जोराले पढाइसँगै विद्यार्थीका लागि खेलकुद पनि आवश्यक भएको महसुस गर्दै तालिम आयोजना गरिएको बताइन् । बालबालिकामा पछिल्लो समय घरभित्रै बसेर डिजिटल खेलहरू खेल्ने, बाहिरी खेलहरूमा रुचि नराख्ने प्रवृत्ति बढिरहेको प्रमुख प्रशासकीय अधिकृत हरिन्द्रकुमार श्रेष्ठले बताए । उनले तालिमप्राप्त खेल शिक्षकले बालबालिकालाई अभ्याससहित खेलसँग जोड्ने विश्वास व्यक्त गरे ।
तालिममा सहभागी शिक्षकहरूले खेलसम्बन्धी प्राप्त सैद्धान्तिक र व्यावहारिक ज्ञान आआफ्नो विद्यालयमा उपयोग गर्ने बताए ।
"""
राजनीतिकर्मीहरुले खेलकुदबाट अनुशासन सिक्नुपर्छ : महामन्त्री शर्मा,"""काठमाडौँ — नेपाली कांग्रेसका महामन्त्री विश्वप्रकाश शर्माले खेलकुदले राष्ट्रलाई एक बनाउने बताएका छन् । उनले नेपालमा राजनीतिकर्मीहरुले खेलकुदबाट अनुशासन सिक्नुपर्ने अवस्था रहेको बताए ।
शनिबार ललितपुरमा आयोजित झापा निर्वाचन क्षेत्र नं -१ ले आयोजना गरेको झापा-१ काठमाडौं कप फुटसल प्रतियोगितामा सहभागी जनाउँदै उनले खेलकुदले राष्ट्रलाई एकढिक्का बनाउन मद्दत गर्ने बताए ।
उनले राजनीतिले फरक-फरक ठाउँमा उभ्याएका व्यक्तिहरुलाई समेत खेलकुदले एकै ठाउँमा ल्याउनसक्ने बताए । राजनीति गर्ने मान्छेले राजनीति मात्रै प्रथम र अन्तिम सोच्नु नहुने उनको भनाइ छ ।
उनले भने, ‘राजनीति गर्ने मान्छेले राजनीति मात्रै प्रथम र अन्तिम सोच्नु हुँदैन । राजनीति बाहेक जीवनका अन्य धेरै पाटाहरु छन् । राजनीतिले फरक फरक ठाउँ उभ्याएका मान्छेहरुलाई पनि कला, साहित्य, संगीत, खेलकुदले एउटा ठाउँमा उभ्याउँछ । सबैलाई जोड्ने चिज भनेको साहित्य, संगीत, कला हो । यसको मजा अर्कै छ । फुटबलमा जसरी नियममा बाँधिन्छौँ, त्यसरी नै राजनीतिमा पनि सिक्नुपर्छ । स्पोर्ट्सबाट अनुशासन सिक्नुपर्छ ।’
"""
राष्ट्रिय संघहरूले खेलकुदमन्त्रीलाई ज्ञापनपत्र बुझाउने,"""काठमाडौँ — कन्फेडेरेसन अफ नेसनल स्पोर्ट्स एसोसिएसनको बैठकले समसामयिक खेलकुदका विभिन्न माग राखेर युवा तथा खेलकुदमन्त्री तेजुलाल चौधरीसक्षम ज्ञापनपत्र पेस गर्ने भएको छ ।
कन्फेडेरेसन नेपाल ओलम्पिक कमिटीमा आबद्ध खेलसंघहरू मिलेर बनेको संस्था हो । सातदोबाटोस्थित तेक्वान्दो संघको सभाहलमा टेनिस संघकी अध्यक्ष ज्योति राणाको अध्यक्षतामा बसेको कन्फेडेरेसनको बैठकले उक्त निर्णय गरेको छ ।
राष्ट्रिय खेलकुद विकास ऐन, २०७७ संशोधनका लागि बनेको विधेयकको मस्यौदा यथाशीघ्र माग गर्ने, १० औं राष्ट्रिय खेलकुदको मिति निर्धारण गर्नुपूर्व सम्बन्धित खेल संघका प्रतिनिधिबाट खेलस्थलको अनुगमन, निरीक्षण र सरोकारवाला खेल संघको परामर्शमा १० औं राष्ट्रिय खेलकुदसम्बन्धी निर्देशिका जारी गर्नुपर्नेलगायतका मागसहित ज्ञापनपत्र पेस गरिने भएको छ ।
त्यससम्बन्धी निर्णय नहुञ्जेलसम्म हाल तय गरिएको राष्ट्रिय खेलकुद परिषद्को बोर्ड बैठकसमेत स्थगित गर्न माग गर्ने निर्णयसमेत जनाइएको छ । राखेपको बोर्ड बैठक यसै साता गर्ने तयारी भइरहेको छ । १५ महिनापछि बोर्ड बैठक बस्न लागेको हो ।
यी विषयहरूको सहजीकरणका लागि सम्बन्धित निकायमा नेपाली कांग्रेसका खेलकुद विभाग प्रमुख उमेशजंग रायमाझीले आवश्यक पहल गर्ने बताइएको छ ।
"""
प्रथम बागमती स्पोर्ट्स अवार्डको तयारी पूरा,"""मकवानपुर — बागमती प्रदेश सरकारको आयोजनामा पहिलो पटक आयोजना गर्न लागिएको प्रदेश स्पोर्ट्स अवार्डको तयारी पूरा भएको छ । युवा तथा खेलकुद मन्त्रालयको आयोजनामा आइतवार हेटौंडा–४ स्थित हुप्राचौरमा आयोजना हुने अवार्डको विषयमा बिहीबार हेटौंडामा पत्रकार सम्मेलनमार्फत जानकारी दिइएको छ ।
प्रदेशका पूर्व तथा वर्तमान खेलाडी, प्रशिक्षक र पत्रकारलाई सम्मान गर्ने उद्देश्यले कार्यक्रम आयोजना गर्न लागेको बागमती प्रदेशका युवा तथा खेलकुदमन्त्री मीनकृष्ण महर्जनले जानकारी दिए । उनले खेलाडीहरुलाई प्रोत्साहन र सम्मान गर्ने कार्यको प्रदेशले थालनी गरेको बताए । खेलाडीको विदेश पलायन रोक्न प्रयास थालिएको महर्जनले सरकार लागि परेको उनको भनाइ छ ।
मन्त्रालयका निमित्त सचिव सूर्यबहादुर दाहालका अनुसार अवार्डमा वर्षका उत्कृष्ट खेलाडी महिला/पुरुष, युवा, प्रशिक्षक, लाइभ टाइम एचिभमेन्ट, बागमती खेलकुदको शान, लोकप्रिय खेलाडी, उत्कृष्ट पत्रकारसमेत ८ विधामा १२ जना छनोट गरी अवार्ड प्रदान गरिनेछ । उत्कृष्ट महिला/पुरुष, लाइभ टाइम एचिभमेन्ट अवार्ड, बागमती खेलकुदको शान, प्रशिक्षकलाई अवार्डसहित १ लाख रुपैयाँ तथा अन्य विधालाई जनही ५० हजार रुपैयाँ प्रदान गरिने उनले बताए ।
कार्यक्रमका लागि मन्त्रालयले दीपक श्रेष्ठको संयोजकत्वमा ३ सदस्यीय प्राविधिक उपसमिति गठन गरिएको थियो । समितिले अवार्डका लागि खेल व्यक्तित्वको नाम सिफारिस गर्नेछ । खेलाडी वा प्रशिक्षकका रुपमा विगतमा पुर्‍याएको योगदान, हाल दिलाएको सफलता, समाजमा त्यसको प्रभाव, नयाँ पुस्तालाई प्रेरणा मिल्ने उद्देश्यलाई फनि अवार्ड दिने व्यक्तित्व छनोटको त्रमलाई ध्यानमा राखिने आयोजकले जनाएको छ ।
कार्यक्रम प्रदेश सरकारका मुख्यमन्त्री बहादुरसिंह लामाको प्रमुख आतिथ्यतामा आयोजना हुनेछ । मन्त्रालयले युथ समिट भने केही सातापछि आयोजना गरिने जनाएको छ ।
"""
"दुई सचिवलाई थप मन्त्रालयको जिम्मेवारी, खेलकुद परिषद्‍मा चार जना मनोनीत","""मकवानपुर — संघीय सरकारले बेवास्ता गरेपछि वाग्मती प्रदेश सरकारले दुई सचिवलाई थप मन्त्रालयको जिम्मेवारी प्रदान गरेको छ ।
लामो समयदेखि संघबाट सचिव आउने प्रतीक्षामा रहेको प्रदेश सरकारले सोमबार मन्त्रिपरिषद् बैठक बस्दै तत्कालका लागि संस्कृति तथा पर्यटन मन्त्रालय र युवा तथा खेलकुद मन्त्रालयमा सचिवको जिम्मेवारी तोकेको हो ।
बैठकले सामाजिक विकास मन्त्रालयमा कार्यरत बद्रीनाथ गैरेलाई युवा तथा खेलकुद मन्त्रालय र उद्योग वाणिज्य भूमि तथा प्रशासन मन्त्रालयमा कार्यरत सचिव राजेन्द्र केसीलाई संस्कृति तथा पर्यटन मन्त्रालयको थप जिम्मेवारी तोकेको सरकारका प्रवक्ता एवं आन्तरिक मामिला तथा कानुन मन्त्री सुरजचन्द्र थपलियाले बताए ।
‘प्रदेशमा सचिव स्तरको कर्मचारी अभाव हुँदा दैनिक कार्य प्रभावित भइरहेको छ । केन्द्रबाट सचिव नआएपछि हामीले बाध्य भएर अन्य मन्त्रालयमा कार्यरत सचिवहरूलाई थप जिम्मेवारी तोकेको हौं,’ उनले भने । सचिवको अभाव पूर्तिका लागि प्रदेश लोकसेवा आयोगमार्फत आवश्यक तयारी अगाडि बढाउने तयारी गरिरहेको उनले बताए । ‘केन्द्रबाट आउने कर्मचारी कुर्नुभन्दा अब लोकसेवाबाट यसको परिपूर्ति गर्नेतर्फ हामीले ध्यान दिनेछौं,’ उनले भने ।
मन्त्रिपरिषद्को बैठकले वाग्ममी प्रदेश खेलकुद विकास परिषद्को सदस्यमा ललितपुरका रवि महर्जन, मकवानपुरका संगीत श्रेष्ठ, चितवनका नवीना खनिया र रामेछापकी कल्पना खड्कालाई मनोनीत गरेको मन्त्री लामिछानेले जानकारी दिए ।
बैठकले स्वास्थ्य संस्था सञ्चालन तथा व्यवस्थापन समितिसम्बन्धी नियमावली २०८१ र प्रदेश स्वास्थ्य सेवा दोस्रो संशोधन नियमावली २०८१ स्वीकृति प्रदान गर्ने निर्णय गरेको छ । गत मन्त्रिपरिषद् बैठकले उक्त नियमावलीहरूलाई आवश्यक छलफलका लागि मन्त्रीस्तरीय समितिमा पठाउने निर्णय गरेको थियो । उक्त समितिमा छलफलपश्चात् प्राप्त नियमावलीलाई मन्त्रिपरिषद् बैठकले स्वीकृत गरेको हो ।
"""
नारायण स्पोर्ट्सले जित्यो सिनियर संस्कार क्रिकेटको उपाधि,"""धनगढी — धनगढीको फाप्ला क्रिकेट मैदानमा मंगलबार सम्पन्न पहिलो संस्करणको ‘सिनियर संस्कार क्रिकेट प्रतियोगिता’को उपाधि नारायण स्पोर्ट्स क्लब कञ्चनपुरले जितेको छ । नारायण क्लबले युथ अफ टीकापुरलाई ५ विकेटले पराजित गर्दै उपाधि हात पारेको हो ।
जितसँगै नारायण स्पोर्ट्सले १ लाख ११ हजार १११ नगद पुरस्कार हात पारेको छ । उपविजेता युथ अफ टीकापुरले ५५ हजार ५५५ नगद प्राप्त गरेको छ ।
टस जितेर पहिला व्याटिङ रोजेको युथ अफ टीकापुर १३ दशमलव ४ ओभरमा सबै विकेट गुमाउँदै ७८ रनमा समेटिएको थियो । टीकापुरका लागि सुदिप साउदले १६ तथा दिनेश राउतले १० रन बनाउनुबाहेक अन्य व्याट्सम्यानको प्रदर्शन निराशाजनक रह्यो । टीकापुरलाई सस्तैमा रोक्न नारायण क्लबका नेहाल दास र सचिन भट्टले समान ३/३ विकेट लिए ।
७९ रनको झिनो लक्ष्य नारायण स्पोर्ट्सले १२ ओभर खेल्दै ५ विकेट गुमाएर पूरा गर्‍यो । उसका लागि राहुल चन्दले १७ र सुनिल चन्दले १६ रनको अविजित पारी खेले । बलिङतर्फ टीकापुर युथका सागर रावलले ३ विकेट हात पारे ।
कैलालीको गोदावरी नगरपालिका — ८ स्थित संस्कार विद्याश्रमको आयोजनामा चैत ३० देखि सुरु भएको प्रतियोगितामा १३ टिमको सहभागिता रहेको थियो । फाइनल खेलका उत्कृष्ट खेलाडी नारायण स्पोर्ट्सका सचिन भट्ट घोषित भए । यसैगरी प्रतियोगिताको उत्कृष्ट व्याटरमा नारायण स्पोर्ट्सकै सुमित बुडाल, इमर्जिङ प्लेयरमा संस्कार विद्याश्रमका अनिल रावल तथा प्रतियोगिताकै उत्कृष्ट खेलाडीमा नारायण स्पोर्ट्सका राहुल भण्डारी घोषित भए ।
प्रतियोगिता समापन कार्यक्रमका प्रमुख अतिथि सुदूरपश्चिम प्रदेश प्रमुख नजिर मियाँ लगायतका अतिथिहरुले विजेता र उपविजेता टिमका खेलालाडीलाई पुरस्कार र ट्रफी प्रदान गरेका थिए ।
आयोजक समिति अध्यक्ष रामचन्द्र शाहीले यो प्रतियोगितालाई भविष्यमा निरन्तर सञ्चालन गर्ने लक्ष्य लिएको जानकारी दिए ।
"""
त्रिभुवन आर्मीलाई मदन भण्डारी स्पोर्ट्स भलिबलको उपाधि,"""बुटवल — त्रिभुवन आर्मी क्लबले बुटवलमा आयोजित मदन भण्डारी गोल्डकप इन्डो–नेपाल रनिङ सिल्ड पुरुष भलिबल च्याम्पियनसिप–२०८१ को उपाधि जितेको छ ।
बिहीबार बुटवल उपमहानगरपालिका–१० रामनगरमा भएको अन्तिम प्रतिस्पर्धामा नेपाल पुलिस क्लबलाई ३–२ को सेटमा पराजित गर्दै आर्मीले उपाधि जित्न सफल भएको हो ।
प्रतिस्पर्धामा आर्मीले पुलिसलाई १८–२५, २५–१८, २०–२५, २५–२२ र १५–७ को अंकमा पराजित गरेको हो । पहिलो सेट पुलिसले सजिलै जितेको थियो । दोस्रो सेटमा आर्मीका धनबहादुर भट्ट, धनपति कुँवर, दुर्गा खड्का र दुर्गा महतोले सजिलै आर्मीलाई पुनरागमन गराए र खेल बराबरी भयो । तेस्रो सेट पुलिसले आफ्नो खातामा पार्‍यो । पुलिसका रविन चन्द, रविन नगरकोटी, पहलमान गहतराज, सन्जुविक्रम शाहले उत्कृष्ट तालमेल गर्दै जित दिलाए ।
चौथो सेटमा दुवै टिमले उत्कृष्ट खेल देखाए । तर, पुलिसले जित निकाल्न सकेन । जित निकाल्न पुलिसका लागि आर्मीका धनबहादुर भट्ट ठूलो समस्या बने । भित्र र बाहिर दुवै तर्फबाट उनले गरेका शक्तिशाली प्रहारलाई प्रहरीले रोक्नै सकेन र खेल बराबरीमा पुग्यो । पाँचौं सेटमा प्रहरीले जित निकाल्ने अपेक्षा गरेको थियो । सुरुवाती चरणमा प्रहरीले अग्रता लिएको थियो । तर, लय गुमाउन लागेको आर्मीका खेलाडी त्यसपछि संयमित बने ।
अन्ततः पुलिसलाई ४ अंकमा रोक्दै अघि बढेका आर्मीका खेलाडीले पुलिसका सबै खाले प्रहारलाई कुशलतापूर्वक नियन्त्रण गर्दै अंक आफ्नो पक्षमा पार्न सफल भए । आर्मीका धनबहादुर भट्टले नै आर्मीलाई अधिकांश अंक दिलाए । अन्ततः अन्तिम ७ अंकका रोक्दै आर्मीले उपाधि हात पारेको थियो ।
प्रतियोगितामा मणिमुकुन्द भलिबल क्लब सेट ब्याकका आधारमा तेस्रो भयो । राष्ट्रिय खेल खेल्न काठमाडौं गएका भारतको गुजरात स्टेट भलिबलका मुख्य २ खेलाडी नफर्किएपछि गुजरातले तेस्रो प्रतिस्पर्धाको खेल नखेल्ने निर्णय लिएको थियो । विजेता आर्मीले ट्रफी, सिल्डसहित ७ लाख नगद पुरस्कार प्राप्त गर्‍यो ।
पुलिसले दोस्रो स्थानसहित ३ लाख ५० हजार रुपैयाँसहित ट्रफी प्राप्त गरेको छ । त्यस्तै खेलमा तेस्रो हुने मणिमुकुन्द भलिबल क्लबले १ लाख ५० हजार र चौथो हुने गुजरात स्टेट भलिबलले १ लाख रुपैयाँ प्राप्त गरेका छन् ।
"""
राष्ट्रिय क्लाइम्बिङ स्पोर्ट्स च्याम्पियनसिप हुने,"""काठमाडौँ — नेपाल क्लाइम्बिङ स्पोर्ट्स संघको आयोजनामा राष्ट्रिय क्लाइम्बिङ स्पोर्ट्स च्याम्पियनसिप चैतमा हुने भएको छ । प्रतियोगिता चैत ८ र ९ दुईदिने हुनेछ र यसमा लिड र बोल्डर गरेर दुई विधामा प्रतिस्पर्धा हुनेछ ।
अन्तर्राष्ट्रिय क्लाइम्बिङ स्पोर्ट्स महासंघको नियम र मापदण्ड अनुसार हुने प्रतियोगितामा १४ वर्षमाथिका खेलाडीको सहभागिता रहनेछ । महिला र पुरुषतर्फ फाइनल चरणको प्रतिस्पर्धापछि अंकको आधारमा विजेता खेलाडीको घोषणा गरिनेछ ।
"""
कोशी खेलकुद बोर्डले माग्यो खेल विधाको विवरण,"""ताप्लेजुङ — कोशी प्रदेश खेलकुद विकास बोर्डले कर्णालीमा प्रस्ताव गरिएको दसौं राष्ट्रिय खेलकुद प्रतियोगितामा सहभागिता जनाउने जिल्लालाई खेल विधाको विवरण माग गरेको छ ।
प्रदेशका १४ वटै जिल्लालाई साउन ३० सम्म विवरण उपलब्ध गराउन पत्राचार गरेको हो । आगामी मंसिर २ देखि ९ सम्म कर्णाली प्रदेशमा दशौं राष्ट्रिय खेलकुद प्रतियोगिता हुने कार्यतालिका छ ।
राष्ट्रिय खेलकुद प्रतियोगितामा ३६ खेलको सूची रहेको छ । तीमध्ये कुन जिल्लाले कुन विधामा सहभागिता जनाउन सक्छन् भनेर जान्नका लागि पत्राचार गरिएको हो । ३६ विधामा एथलेटिक्स, ब्याडमिन्टन, टेनिस, बक्सिङ, जिम्नास्टिक, सफ्ट टेनिस, स्वास रहेका छन् । यस्तै उसु, आर्चरी, फेन्सिङ, फुल कन्ट्याक्ट कराते, जुडो, शारीरिक सुगठन, बुद्धिचाल, पौडी, टेवल टेनिस, भारोत्तोलन, सुटिङ, गल्फ, साइक्लिङ, ट्रायथोलन, प्याराग्लाइडिङ, कुस्ती, तेक्वान्दो, कराते र आईटीएफ तेक्वान्दो रहेका छन् ।
महिला र पुरुष दुवै विधाका लागि क्रिकेट, फुटवल, भलिवल, ह्याण्डवल, बास्केटवल, सेपाकताक्रो, हक्की, रग्वी, कबड्डी र खो खो खेल पनि रहेका छन् ।
"""
"सुदूरपश्चिम स्पोर्ट्स अवार्ड : पुरुष खेलाडीमा खोखो, भलिबल र करातेको टक्कर","""धनगढी — चैत १९ मा धनगढी रंगशालामा हुने छैटौं एसपीए सुदूरपश्चिम स्पोर्ट्स अवार्ड २०८१ का लागि वर्ष पुरुष खेलाडीको मनोनयन सार्वजनिक गरिएको छ ।
आयोजक नेपाल खेलकुद पत्रकार मञ्च कैलाली समन्वय शाखाले वर्ष पुरुष खेलाडीमा खो खोका हेमराज पनेरु, करातेका मोहमद शेखु आलम र भलिबलका अर्जुन नेपाली मनोनयनमा परेको जनाएको छ ।
हेमराज प्रथम खो खो विश्वकपको पुरुषतर्फ नेपाललाई उपविजेता बनाउने टोलीका कप्तान हुन् । उनकै कप्तानीमा नेपालले चौथो एसियाली खो खो च्याम्पियनसिप, नेपाल–भारत खो खो म्याच र प्रथम खो खो विश्वकप गरी तीन प्रतियोगितामा लगातार रजत पदक जितेको छ ।
भलिबलका अर्जुन श्रीलंकामा भएको काभा यू–२० पुरुष भलिबल च्याम्पियनसिपमा नेपाललाई उपविजेता बनाउने टोलीका कप्तान हुन् । सहाना प्रधान भलिबल प्रतियोगितामा सुदूरपश्चिमलाई तेस्रो बनाएका उनले उत्कृष्ट प्रदर्शन गरे । उनी प्रतियोगिताकै उत्कृष्ट ब्लकर भएका थिए । करातेका शेखुले भुटानमा भएको आठौं दक्षिण एसियाली कराते च्याम्पियनसिपमा नेपाललाई एक स्वर्ण र एक रजत पदक जिताएक थिए । उनले १६औं एसिया प्याफिसिक सितुरियो कराते च्याम्पियनसिमा नेपाललाई कांस्य जिताएका थिए ।
आयोजक अध्यक्ष प्रदीप पाठकका अनुसार मञ्चले आठ विधामा अवार्ड प्रदान गर्नेछ । यसअघि नै वर्ष खेलाडी महिला, सुदूरपश्चिम आइकन पुरुष र महिला तथा वर्ष युवा खेलाडी र वर्ष प्रशिक्षकको मनोनयन सार्वजनिक गरिसकेको छ ।
वर्ष खेलाडी महिलातर्फ खो खोकी मानमति धामी, कबड्डीकी मानमति बिष्ट र बक्सिङकी स्वस्तिका तिरुवा मनोनयनमा परेका छन् । वर्ष युवा खेलाडीको मनोनयनमा क्रिकेटका नरेन साउद, फुटबलका निराजन धामी र कबड्डीका सुशील चुनारा छन् । वर्ष प्रशिक्षकको मनोनयनमा कबड्डीका विष्णुदत्त भट्ट, भलिबलका जगदीश भट्ट र कबड्डीकै हरिना थापा छन् ।
सुदूरपश्चिम आइकन पुरुष विधामा कबड्डीका खगेन्द्र जोशी, पौडीका अथर्व सिंह र क्रिकेटका हेमन्त धामी तथा सुदूरपश्चिम आइकन महिला विधामा करातेकी मनीषा बोहरा, कबड्कीी मनिषा जोशी र क्रिकेटकी सावित्री धामी छन् । स्पेसल अवार्ड र लाइफटाइम एचिभमेन्ट अवार्ड विजेताको नाम कार्यक्रमकै दिन घोषणा हुनेछ ।
उत्कृष्ट खेलाडी पुरुष र महिला विधाका विजेतालाई ३५–३५ हजार, उत्कृष्ट प्रशिक्षकलाई ३० हजार, वर्ष युवा खेलाडी, स्पेसल अवार्ड र लाइफटाइमबाट सम्मानितलाई २५–२५ हजार प्रदान गरिने अध्यक्ष पाठकले बताए । उनका अनुसार सुदूरपश्चिम आइकन महिला र पुरुष विधाका विजेतालाई २०–२० हजारसहित ट्रफी प्रदान गरिनेछ ।
यसपालि धनगढी रंगशालामा हुने अवार्डमा सांगीतिक प्रस्तुति पनि रहनेछ । गायक दुर्गेश थापाको पनि प्रस्तुति रहने मञ्चले जनाएको छ । सुदूरपश्चिमाञ्चल एकेडेमी (एसपीए) को मुख्य प्रायोजनमा अवार्ड भइरहेको हो । सुदूरपश्चिम प्रदेश खेलकुद परिषद् मुख्य प्रवर्धक रहेको छ ।
"""
खेलकुदमा प्रसारक र उत्पादकको महत्त्व,"""टेलिभिजनमा अहिले कुनै विषयले सबैभन्दा बढी समय खपत गर्छ भने त्यो खेलकुदले नै हो । खेलकुदबाहेक त्यस्तो अन्य कुनै कार्यक्रम छैन जहाँ दर्शकको स्वाभाविक चासो रहन्छ । किनकि खेलकुद व्यापक रूपमा प्रचारित र अपरिहार्य नतिजा उत्पादन गर्ने र बृहत् दर्शक सिर्जना गर्ने माध्यम बनिसकेको छ ।
अवस्था सधैं यस्तो थिएन, अझ बर्लिन ओलम्पिक १९३६ अघि त छँदै थिएन । बर्लिनमा आयोजित खेलहरू एथलेट भिलेज र बर्लिन र पोट्सडममा अवस्थित २५ विशेष कोठाहरूमा श्यामश्वेत टेलिभिजनमा प्रत्यक्ष रूपमा प्रसारण गरियो । विश्वमा कुनै खेलकुद कार्यक्रम टेलिभिजन स्क्रिनमा प्रत्यक्ष देखेको त्यो पहिलो पटक थियो । र, यसले सम्भावनाका नयाँ ढोकाहरू खेलिदियो । १९६० मा इटालीको रोममा आयोजित ओलम्पिक युरोपभर प्रत्यक्ष प्रसारण गरियो ।
जबकि १९६४ को टोकियो ओलम्पिक विश्वव्यापी दर्शकहरूमा पुग्ने पहिलो प्रतियोगिता बन्यो । नेपालले पनि १९६४ बाटै ओलम्पिकमा सहभागिता जनाउन थालेको हो । यतिबेलासम्म सबै प्रत्यक्ष प्रसारण श्यामश्वेत हुन्थ्यो । तर, टोकियो ओलम्पिकको ४ वर्षपछि मेक्सिको सिटीमा अर्को संस्करण आयोजना हुँदा खेलहरू रंगीन दृश्यमा प्रत्यक्ष प्रसारण भए ।
अमेरिकामा पनि ८० वर्ष पहिले मात्रै खेलकुदको प्रत्यक्ष प्रसारण भएको इतिहास छ । कोलम्बियामा १७ मे, १९३९ मा पहिलो पटक न्युयोर्कको बेकर फिल्डमा कोलम्बिया लायन्स र प्रिन्सटन टाइगर्सबीचको कलेजस्तरीय बेसबल प्रतियोगिता नेसनल ब्रोडकास्टिङ कम्पनी (एनबीसी) ले प्रत्यक्ष प्रसारण गरेको थियो ।
भारतमा डिसेम्बर १९६६ मा वेस्ट इन्डिजहरूले भारत भ्रमण गर्दा प्राइम मिनिस्टर इलेभेनविरुद्धको खेल दूरदर्शन टीभीले प्रत्यक्ष प्रसारण गरेको इतिहास छ । त्यो खेलभन्दा पहिले, मानिसहरूले रेडियोमा लाइभ कमेन्ट्री सुनेर मात्रै क्रिकेट फलो गर्थे ।
नेपालमा २०४१ सालमा नेपाल टेलिभिजन सुरु भयो । त्यसको ३ वर्षपछि २०४४ सालमा एनटीभी कप भलिबल प्रतियोगिताको प्रत्यक्ष प्रसारण गरेको रेकर्ड छ । सन् १९८६ को विश्वकप नेपाली दर्शकले नेपाल टेलिभिजनबाटै हेरेका थिए । सन् १९९९ मा नेपालमा आयोजना भएको आठौं दक्षिण एसियाली खेलकुदको उद्घाटन र समापन समारोह पनि नेपाल टेलिभिजनबाट प्रत्यक्ष प्रसारण भयो । तर, खेलहरू भने प्रत्यक्ष प्रसारण गरिएको थिएन ।
विश्वव्यापी रूपमा, खेल प्रसारण उद्योगले तीव्र वृद्धि छ । नेपालमा टेलिभिजन उद्योगको भविष्यलाई लिएर चिन्ता व्यक्त हुन थाल्दा पनि विश्वमा खेलकुद प्रसारकहरूलाई आफ्नो बजार विस्तारको अपूर्व सम्भावनाले स्वागत गरिरहेको छ । फिफा विश्वकप, ओलम्पिक, क्रिकेटका सबै फर्म्याटका प्रतिस्पर्धा, अमेरिकन सकर, रग्बी, भलिबलजस्ता प्रमुख कार्यक्रमहरू अरबौं मानिसले हेर्छन् । ती खेलका खेलाडीहरू रातारात सेलिब्रेटी बन्छन् ।
उदाहरणका लागि, २०२२ फिफा विश्वकप फाइनलले अनुमानित डेढ अर्ब दर्शकलाई आकर्षित गर्‍यो । यसले आधुनिक प्रसारणको शक्ति र सामर्थ्यलाई थप प्रमाणित गरेको छ । एचडी भिजुअलहरू, धेरै क्यामेराका कोणहरू, तत्काल रिप्लेहरू, र आकर्षक कमेन्ट्रीहरूमार्फत, प्रसारकहरूले यस्तो माहोल सिर्जना गर्छन् जुन प्रतियोगिताको स्पर्धाभन्दा धेरै गुणा भव्य हुन्छ ।
खेल अघि र पछिका विश्लेषणहरू, खेलाडी अन्तर्वार्ताहरू र खेलाडीहरूको यात्राको वरिपरि कथा कथनले दर्शकलाई भावनात्मक गहिराइमा पुर्‍याउँछ । जसले खेल प्रशंसकहरूलाई टेलिभिजन वरिपरि तान्छ र व्यापारिक घरानाहरूलाई त्यति नै बेला विज्ञापन देखाउने आवश्यकताबोध हुन्छ ।
अझ, पछिल्लो समय यान्त्रिक सुझबुझमा आधारित बौद्धिकता आर्टिफिसियल इन्टेलिजेन्स (एआई) को प्रवेश र प्रयोगले खेलकुद प्रसारणमा क्रान्ति ल्याइरहेको छ । एआई चालित क्यामेराहरूले बल र खेलाडीहरूलाई स्वचालित रूपमा ट्र्याक गर्न सक्छन् । यसले दृश्य माध्यमको कल्पनाशीलतालाई पनि बढाउँछ । मानव संशाधन प्रयोगमा व्यापक कटौती गर्छ ।
वास्तविक–समयमै एनालिटिक्स, मेसिन लर्निङद्वारा सञ्चालित, खेलाडीको गति, सट र्ट्याजेक्टोरीहरू र खेल तथ्यांकहरूजस्ता आवश्यक अन्तरदृष्टिहरू तत्कालै प्रदान गर्न सक्ने भएकाले यसले दर्शकलाई टेलिभिजन सेट छाडेर नजान प्रेरित गर्छ । नेपालमा यही प्रविधिलाई भित्र्याउने बेला भइसकेको छ । नेपाली प्रसारकहरूले पनि अब स्पोर्ट्स च्यानलको विकासका लागि प्रविधिको नवीनतम र उच्चतम नमुनालाई प्रयोगमा ल्याउन जरुरी छ ।
यसबाहेक, एआईले विश्वव्यापी भाषाको अवरोधलाई पन्छाउन पनि मद्दत गर्छ । एआई–सञ्चालित अनुवादहरू र उपशीर्षकहरूले प्रसारित सामग्री विश्वव्यापी दर्शकका लागि पहुँचयोग्य छ भन्ने मान्यता स्थापित गर्छ ।
नेपालको हकमा जहिले पनि खेलकुदको कुरा गर्दा प्रसारण र उत्पादन फरक हुन भनेर बुझाउनै हम्मेहम्मे पर्छ । हेर्दा उस्तैजस्तो देखिए पनि तिनीहरूको उद्देश्य र प्रदान गर्ने सेवा नै अलग हुन्छ । उत्पादनमा सामग्रीको निर्माण र उत्पादनको पाटो महत्त्वपूर्ण हुन्छ । जस्तैः फिल्मिङ, निर्देशन र प्रत्यक्ष फिड सम्पादन । अर्कोतर्फ, प्रसारणले टेलिभिजन, रेडियो, वा डिजिटल प्लाटफर्महरूमार्फत दर्शकलाई यो सामग्री वितरण गर्नमा ध्यान केन्द्रित गर्दछ ।
उदाहरणका लागि, क्रिकेट म्याचको समयमा, उत्पादन टोलीले क्यामेराको प्लेसमेन्ट, सटहरूको अनुक्रम र स्कोरबोर्डहरूजस्तै ग्राफिक्स समावेशको व्यवस्थापन गर्दछ । प्रसारण टोलीले यो सामग्रीलाई सिमलेस ट्रान्समिसनमार्फत लाखौं दर्शकमा पुग्ने सुनिश्चित गर्दछ । प्रायः प्रायोजनहरू र विज्ञापनहरूलाई एकीकृत गरेर राजस्व उत्पन्न गर्ने काममा उत्पादनभन्दा प्रसारण माध्यमको भूमिका प्रमुख हुन्छ ।
तर, नेपालमा अझै पनि पूर्ण रूपमा खेलकुद च्यानलहरू विकास भई नसकेको अवस्थामा टेलिभिजन स्वयंले खेलकुदका कार्यक्रम र प्रत्यक्ष प्रसारण आफैं उत्पादन र प्रसारण गर्नुपर्ने बाध्यता कायमै छ । त्यसले गर्दा पनि हाम्रा खेलकुदका प्रत्यक्ष प्रसारणहरू अन्तर्राष्ट्रियस्तरका हुन सकेका छैनन् । जबकि हालै आयोजना भएको एनपीएलमा उत्पादन संस्था विदेशी हुँदा स्वदेशी प्रसारण माध्यममा पनि उनीहरूको फिड लिँदा प्रसारण विश्वस्तरीय भएको हामी सबैले अनुभव गरेकै कुरा हो ।
खेलका नतिजा अखबारमा पढ्न, रेडियामा सुन्नभन्दा टेलिभिजनमा प्रत्यक्ष हेर्दा बेग्लै आकर्षण हुने भएकाले दर्शकलाई टेलिभिजन सेटसम्म तान्छ । टेलिभिजनको गतिशील र निकटको उपस्थितिले खेलकुद क्षेत्रलाई नै प्रोत्साहन गरेको छ । अन्तर्राष्ट्रिय फुटबल महासंघ फिफाद्वारा आफ्ना स्थापनाका एक सय वर्ष पुगेको उपलक्ष्यमा सन् २००४ मा प्रकाशन गरेको पुस्तकमा उल्लेख भएअनुसार टेलिभिजनमा प्रसारित फुटबलले जालोका रूपमा सम्बन्ध सुदृढ बनाउँछ जसले आधनिक समाजलाई एकीकृत गराउँछ ।
भिन्दाभिन्दै समाजबीच आपसी सम्बन्ध बढाउन पनि मद्दत पुर्‍याउँछ । टेलिभिजनले खेलका साथसाथै अदृश्य रूपमा यस्ता विश्वबन्धुत्वको भावनालाई आम समुदायमा पुर्‍याउँछ । साथसाथै राष्ट्रियताको भावना जगाउनमा पनि टेलिभिजनमा प्रसारित खेलकुद कार्यक्रमको भूमिका ठूलो हुन्छ ।
समग्रमा, खेलकुदलाई विश्वव्यापी घटनामा रूपान्तरण गर्न प्रसारकहरू निर्णायक छन् । विश्वभरका दर्शकमा खेलको रोमाञ्चकता विकास गर्न र जोश ल्याउन पनि उनीहरू सहायक नै देखिएका छन् । नेपालको बढ्दो खेलकुद परिदृश्यदेखि लिएर एआईको अत्याधुनिक प्रयोगसम्म, खेलकुदलाई थप आकर्षक र पहुँचयोग्य बनाउँदै यसलाई उद्योगको रूपमा विकास गर्ने हो भने प्रसारक संस्थाहरूले लगानी बढाउन जरुरी भइसकेको छ ।
नेपाली खेलको जादू विश्वको हरेक कुनामा पुर्‍याउने हो भने खेल सामग्री उत्पादक र प्रसारकको भूमिकालाई छुट्टाएर एकअर्काले आफूलाई विश्वस्तरीय प्रविधिसँग घुलमिल गराउनुपर्छ ।
"""
एनपीएल र सिद्धार्थ बैंकबीच नेपाली खेलकुदकै ‘कीर्तिमानी सम्झौता’,"""काठमाडौँ — नेपाल प्रिमियर लिग (एनपीएल) क्रिकेटलाई मुख्य प्रायोजन सिद्धार्थ बैंकले गर्ने भएको छ । नेपाल क्रिकेट संघ (क्यान) ले मंसिर १५ गतेदेखि कीर्तिपुरस्थित त्रिवि क्रिकेट मैदानमा हुने नेपाली क्रिकेटको सबैभन्दा ठूलो इभेन्टका लागि शुक्रबार सिद्धार्थ बैंकलाई प्रमुख प्रायोजकको रूपमा भित्र्याएको घोषणा गरेको थियो ।
क्यान र सिद्धार्थ बैंकबीच ५ वर्षे सम्झौता भएको छ । सम्झौताअनुरुप एनपीएलको नाम अगाडि सिद्धार्थ बैंक थपिनेछ । क्यानका सचिव पारस खड्का, सिद्धार्थ बैंकका अध्यक्ष मनोजकुमार केडिया र प्रमुख कार्यकारी अधिकृत सुन्दरप्रसाद कडेलले सम्झौताको ब्यानर प्रदर्शन गरेका थिए ।
‘यो नेपाली खेलकुदको सबैभन्दा ठूलो प्रायोजन सम्झौता हो,’ सम्झौताको आर्थिक पक्ष खुलाउन अस्वीकार गरे पनि क्यानका सचिव खड्काले पत्रकार सम्मेलनमा भने, ‘पाँचवर्षे सम्झौता भन्नुले नै धेरै कुरा बताउँछ ।’ कतार एयरवेजले दुई वर्षअघि सहिद स्मारक लिग ‘ए’ डिभिजन फुटबललाई वार्षिक १ लाख ५० हजार डलरको प्रायोजन गरेको थियो, जुन यसअघिको नेपाली खेलकुदको सबैभन्दा ठूलो प्रायोजन सम्झौता हो ।
सीईओ कडेलले सिद्धार्थ बैंकअन्तर्गतका अन्य वित्तीय संस्था पनि एनपीएलसँगको यो सहकार्यमा समावेश रहेको जानकारी गराए । नेपाली खेलकुदको विकासका लागि सिद्धार्थ बैंक हातेमालो गर्न तयार रहेको जनाउँदै कडेलले एनपीएलले नेपालका राष्ट्रिय तथा अन्तर्राष्ट्रिय खेलाडीलाई राम्रो अवसर दिने विश्वास लिएको बताए ।
अध्यक्ष केडियाले भने, ‘नेपाली क्रिकेटको विकास जसरी भइरहेको छ, त्यसमा हाम्रो ध्यान गएको छ । नेपाली क्रिकेटलाई अझ राम्रो गर्न हामी एनपीएलमार्फत जोडिएका छौं ।’ प्रायोजकहरू नतिजामुखी भए पनि सिद्धार्थ बैंक क्रिकेटकै कारण आएको सचिव खड्काले जनाए ।
एनपीएल स्टार स्पोर्ट्समा
एनपीएलको प्रत्यक्ष प्रसारण स्टार स्पोर्ट्सले देखाउने भएको छ । क्यान सचिव खड्काका अनुसार त्यसका लागि स्टार स्पोर्ट्स नेटवर्कसँग ‘ब्रोडकास्ट पार्टनर’ को रूपमा सम्झौता भइसकेको र यो नेपाली क्रिकेटको सवैभन्दा ठूलो सफलतामध्ये एक रहेको बताए ।
‘स्टार स्पोर्ट्समा एनपीएल देखाउनु निकै चुनौती थियो, अधिकार सम्झौता किनेर पनि स्टार स्पोर्ट्समा देखाउन कठिन हुन्छ,’ खड्काले भने, ‘विश्वलाई हाम्रो क्रिकेट देखाउन चाहन्थ्यौं । एनपीएलबाट अब हाम्रा खेलाडीहरू अन्तर्राष्ट्रिय मञ्चमा देखिनेछन् । स्टार स्पोर्ट्ससँग सम्झौता नभएको भए उत्कृष्ट खेलाडीहरू एनपीएलमा आएर खेल्दैनथे ।’
खड्काले थपे, ‘स्टार स्पोर्ट्सलाई भित्राउन हामीले धेरै प्रयास गरेका थियौं । हाम्रो इभेन्ट व्यवस्थापन कम्पनी टीसीएमले धेरै ठूलो भूमिका खेलेको थियो । अहिलेका लागि हामीले स्टार स्पोर्ट्सलाई निश्चित रकम तिर्नुपर्ने हुन्छ ।’
उनले एनपीएलबाट जति रकम आम्दानी हुन्छ, त्यसको ५० प्रतिशत फ्रेन्चाइज टोलीलाई बाँडिने सम्झौता रहेको जनाए ।
"""
एनओसीको सदस्यता पाउनुपर्ने ६ खेल संघको माग,"""काठमाडौँ — नेपाल ओलम्पिक कमिटी (एनओसी) ले आफूहरूलाई सदस्यता दिनु पर्नेमा छ खेल संघले आइतबार माग राखेका छन् । पत्रकार सम्मेलन गर्दै एनओसीको सदस्यता माग्नेमा घोडचढी, स्केटिङ एन्ड स्टेकबोर्डिङ, बेसबल तथा सफ्टबल, क्लाइम्बिङ स्पोर्टस, रग्बी र आइस हक्की संघ रहेका छन् ।
पत्रकार सम्मेलनमा नेपाल घोडचढी संघका अध्यक्ष रविराज कर्णिकारले एनओसीले आफूहरूलाई झुक्याइरहेको दाबी गरे ।
उनले एनओसी सदस्यताकै अभावमा अन्तर्राष्ट्रिय सहभागितामा असर परेको बताए । ती छ संघले आफूहरूलाई अन्तर्राष्ट्रिय महासंघको मान्यताका बावजुत पनि एनओसीले सदस्यता नदिएको आरोप पनि लगाएका छन् ।
एनओसीको ओलम्पिक विधान शंसोधनका लागि मंगलबार साधारण सभा बस्दैछ । त्यसको दुई दिन अगाडि पत्रकार सम्मेलन गर्दै ती छ संघले दबाब दिने प्रयास गरेका हुन् ।
"""
एक्सेल्सियर कप खेलकुद बुधबारदेखि,"""काठमाडौँ — द एक्सेल्सियर स्कुलको आयोजनामा ११ औं एक्सेल्सियर कप बुधबारदेखि हुने भएको छ । प्रतियोगितामा फाइभ ए साइड फुटसल र बास्केटबलमा प्रतिस्पर्धा हुने एक्सेल्सियरका प्रिन्सिपल प्रशान्त रजकले जानकारी गराए ।
ब्वाइज फुटसलमा चार उमेर समूहमा खेल हुनेछ । बास्केटबलमा २ विधामा प्रतिस्पर्धा हुनेछ । फुटसलको यू–९ मा ९, यू–११ मा १४, यू–१४ मा १२ र यू–१६ मा १२ टिमले लिगकम नकआउट आधारमा प्रतिस्पर्धा गर्नेछन् । बास्केटबल सिनियर ब्वाइजमा १६ र गर्ल्समा १२ टिमले भाग लिने बास्केटबल प्रशिक्षक आशिष महर्जन बताए ।
ग्रासरुटदेखि भविष्यका प्रतिभावान खेलाडीको पहिचान गर्ने उद्देश्यले यू–९ उमेर समूहको फुटसल पहिलो पटक समावेश गरिएको एक्सेल्सियरका खेलकुद विभाग प्रमुख महेश मल्ल ठकुरीले बताए । खेल स्वयम्भूस्थित आयोजककै हातामा खेलाइने छ ।
"""
कोशी खेलकुद महोत्सव फागुनमा,"""ताप्लेजुङ — प्रदेश खेलकुद विकास बोर्डले फागुन १३ देखि १८ सम्म कोशी प्रदेशस्तरीय खेलकुद महोत्सव गर्ने भएको छ । पुरानो मानिने खेल बाघचालदेखि अहिले लोकप्रिय बनेको डोरीतान प्रतियोगितासम्म समेटेर ११ खेल महोत्सवमा आयोजना गरिने बोर्डका कार्यकारी अधिकृत कालीदास भट्टराईले बताए ।
महिला भलिबलबाहेकका सबै खेल प्रदेश राजधानी विराटनगरमा हुनेछ । महोत्सवमा सबै खेलका खेलाडीको उपस्थितिका लागि १४ वटै जिल्ला खेलकुद विकास समितिलाई पत्राचार गरिएको छ । महिला मात्रका लागि फुटबल र भलिबल हुनेछ भने फुरुष मात्रैका लागि सफ्ट टेनिस, डोरीतान र कबड्डी प्रतियोगिता हुनेछ ।
महिला र पुरुष दुवैका लागि एथलेटिक्स, टेबलटेनिस, बुद्धिचाल, कराते र तेक्वान्दो प्रतियोगिता राखिएको हुनेछ । बाघचाल भेट्रान्सका लागि राखिएको छ । ‘बाघचाल निकै पुरानो खेल हो, यसका खेलाडी पुरानै खोज्नुपर्ने हुन्छ,’ जिल्ला खेलकुद विकास समिति ताप्लेजुङका अध्यक्ष नरेन्द्र लिम्बूले भने, ‘भेट्रान खेलाडीको चासो राख्न थालेका छौं ।’ खेल सम्बन्धी निर्देशिका पछि आउने भएकाले अहिले चासो मात्रै राखिएको उनले बताए ।
अधिकृत भट्टराईका अनुसार महिला भलिबलबाहेक सबै खेल विराटनगरमा हुनेछ । महिला भलिबल झापा दमकको हिमाली माविमा हुनेछ । महोत्सवमा प्रदेशका १२ सय खेलाडी सहभागी रहने अनुमान बोर्डले गरेको छ । ‘यो प्रदेशको वार्षिक कार्यक्रमअनुसारको प्रतियोगिता हो,’ उनले भने, ‘७५ लाख रुपैयाँ बजेट छ तर यसले नपुग्ने भएकाले प्रायोजक खोज्नुपर्ने अवस्था पनि छ ।’
विराटनगरको सहिद रंगशाला र आसपासका मैदानमा प्रतियोगिता हुनेछ । महोत्सवले खोलाडीको प्रतिभामा निखार आउने जिल्ला खेलकुद विकास समिति ताप्लेजुङका अधिकृत यज्ञनिधि पौडेल बताउँछन् ।
"""
धुलिखेलमा शनिबार मोटर स्पोर्ट्स फेस्टिभल हुने,"""काठमाडौँ — धुलिखेलमा जनवरी ४ मा हुने माउन्ट एभरेस्ट मोटर स्पोर्ट्स फेस्टिभलको टोटल इनर्जिजले टाइटल स्पोन्सर गर्ने भएको छ ।
नेपाल अटोमोबाइल्स एसोसिएसन (नासा)ले टाइटल स्पोन्सरसिपका बुधबार (जनवरी १) टोटल इनर्जिजको नेपालको आधिकारिक बिक्रेता लक्ष्मी ल्युब आयल प्रालिसँग सम्झौता गरेको छ ।
मोटर स्पोर्ट्सको इभेन्टको मुख्य प्रयोजकका लागि लक्ष्मी ल्यूब आयलबाट सेल्स हेड सुबोध थापा र नेपाल अटोमोबाइल्स एसोसिएसनका मिडिया एण्ड ब्रान्डिङ कमिसनका अंकित भण्डारीले सम्झौता पत्रमा हसताक्षर गरेका थिए ।
सेल्स हेड थापाले विश्वप्रसिद्ध टोटल लुब्रिकेन्टले नेपालमा पनि आफ्नो गुण्स्तरीय सेवा र उत्पादन प्रदान गर्दै आएकोमा २०२५ को पहिलो दिनबाट नेपाली मोटर स्पोर्ट्समा पनि अधिकारिक रूपमा प्रवेश पाउँदा खुसी लागेको बताए ।
अटोमोबाइल्सका अंकित भण्डारीले टोटल इनर्जिज जस्तो विश्वस्तरीय ब्रान्डको साझेदारीले नेपाली मोटर स्पोर्ट्सको दायरा फराकिलो पार्न मद्दत पुग्ने बताए ।
टोटल इनर्जिजसहित अन्तर्राष्ट्रिय अटोमोबाइल फेडेरेसन (एफआईए), अन्तर्राष्ट्रिय मोटरसाइकल फेडेरेसन (एफआईएम) तथा वाग्मती प्रदेश खेलकुद विकास परिषद्को विशेष आर्थिक सहयोग रहने फेस्टिभलमा ६० ड्राइभर र ४० प्राविधिकको सहभागिता रहनेछ ।
धुलिखेलस्थित हिमालयन मोटरल्यान्डमा हुने फेस्टिभलअन्तर्गत अटोक्रस च्यालेन्ज, नेपाल अटो जिमखाना, कार्ट्समान्डु कप, क्वाड बाइक एड्भेन्चर्स र स्टन्ट शो गरी ५ इभेन्ट हुनेछ । फेस्टिभलकै सर्न्दभमा जनवरी ३ मा मार्सल तालिम र इभेन्ट म्यानेजमेन्ट वर्कसप आयोजना गरिने नासाले जनाएको छ ।
"""
खेलकुदको क्षेत्रमा लगानी गर्न आवश्यक छ : मुख्यमन्त्री लामा,"""काभ्रे — बागमती प्रदेशकका मुख्यमन्त्री बहादुर सिं लामाले खेलकुद क्षेत्रमा लगानी गर्न आवश्यक रहेको बताएका छन् । शनिबार काभ्रेको बनेपास्थित काभ्रे बहुमुखी क्याम्पसमा निर्मित स्पोर्ट्स हलको उद्घाटन गर्दै मुख्यमन्त्री लामाले खेलकुदको क्षेत्रमा खासै लगानी नगरिएको र यस क्षेत्रमा लगानी गर्न आवश्यक रहेको बताएका हुन् ।
क्याम्पसमा निर्मित स्पोर्ट्स हलले नगरमा धेरै खेलाडी उत्पादन गर्ने विश्वास रहेको बताउँदै उनले भने, ‘खेलकुदको क्षेत्रमा पनि धेरै विकास गर्न आवश्य रहेको देखिएको छ, जसका लागि प्रदेश सरकारले आवश्यक साथ सहयोग गर्नेछ ।’
कार्यक्रममा उनले खेलले मानिसलाई स्वस्थ्य र अनुशासित बनाउने भएकाले सानै उमेरबाटै खेलकुदका क्रियाकलापमा सहभागी हुन पनि आग्रह गरे । कार्यक्रममा बागमती प्रदेश सभाका सदस्य कञ्चन चन्द्र बादेले नगरपालिका र क्याम्पसको सहकार्यमा निर्माण गरिएको यस प्रकारको खेलको विकास कार्यले खेलाडीहरुलाई थप प्रोत्सहान मिल्ने बताए ।
बनेपा नगरपालिकाको करिब ४० लाख सहयोगमा क्याप्समा स्पोर्ट्स हल निर्माण गरिएको बनेपा नगरपालिकाका प्रमुख शान्ति रत्न शाक्यले जानकारी दिए । नगरपालिकाले विकाससँगै खेलकुदको विकासका लागि विभिन्न कार्य गर्दै आएको बताउँदै उनले भने, ‘नगरले ब्याटमिन्टन, बासकेटबल, कराते लगायतका विभिन्न खेलका लागि खेलमैदान निर्माण गर्ने योजना बनाइरहेको छ, यसका लागि संघ र प्रदेशबाट सहयोगको अपेक्षा राखेका छौं ।’
कार्यक्रममा बनेपा नगरपालिकाकी उपप्रमुख बिमला सापकोटाले खेलका लागि पूर्वाधार क्षेत्रमा धेरै विकास गर्न बाँकी रहेको बताइन् ।
"""
विश्वविद्यालय खेलकुदको दोस्रो संस्करण पोखरामा,"""काठमाडौँ — राष्ट्रिय खेलकुद परिषद् (राखेप) को आयोजनामा दोस्रो विश्वविद्यालय खेलकुद प्रतियोगिता माघ २३ देखि पोखरामा हुने भएको छ ।
विश्वविद्यालय अनुदान आयोगको सह–आयोजना तथा गण्डकी विश्वविद्यालयको समन्वयमा हुने प्रतियोगितामा विभिन्न ४ खेलमा प्रतिस्पर्धा हुनेछ । भलिबल, एथलेटिक्स, टेबलटेनिस र ब्याडमिन्टनमा १७ स्वर्णका लागि प्रतिस्पर्धा हुने प्रतियोगिता संयोजक तथा राखेप सदस्य मधुसुदन सुवेदीले जनाएका छन् ।
भलिबलमा ब्वाइजतर्फ खेल हुनेछ । व्बाइज र गर्ल्स एथलेटिक्समा ४–४ तथा टेबलटेनिस र ब्याडमिन्टनमा २–२ स्पर्धामा खेल हुनेछ ।
प्रतियोगितामा १० विश्वविद्यालयका २ सय ६० खेलाडी सहभागी हुने खेलकुद प्रतियोगिता तथा योजना विभागका प्रमुख मीनकुमार शर्माले जानकारी गराए । दुईदिने प्रतियोगिताका सम्पूर्ण खेल पोखरा रंगशाला हातामा खेलाइने छ । प्रतियोगितालाई सफलतापूर्वक सम्पन्न गर्ने सम्बन्धमा संयोजक सुवेदीको अध्यक्षतामा शुक्रबार राखेपमा बसेको बैठकमा छलफल भएको थियो ।
"""
सिनियर संस्कार क्रिकेट : नारायण स्पोर्टस् र युथ अफ टीकापुर फाइनलमा,"""धनगढी — धनगढीको फाप्ला क्रिकेट मैदानमा सञ्चालन भइरहेको  सिनियर संस्कार क्रिकेट प्रतियोगिताको फाइनलमा कञ्चनपुरको नारायण स्पोर्टस् क्लब र युथ अफ टीकापुर उपाधिका लागि भिड्ने भएका छन् ।
सोमबार सम्पन्न पहिलो सेमिफाइनलमा नेपाल वेस्टर्न एकेडेमी धनगढीलाई ४ विकेटले पराजित गर्दै कञ्चनपुरको नारायण स्पोर्टस् क्लबले फाइनल यात्रा तय गरेको हो । टस जितेर पहिला ब्याटिङ रोजेको नारायण स्पोर्टस् क्लबले २० ओभर खेल्दै ६ विकेटको क्षतिमा २ सय १४ रन जोडेको थियो । २ सय १५ रनको लक्ष्य पछ्याएको नेपाल वेस्टर्न एकेडेमी १७ दशमलव ५ ओभरमा अलआउट हुँदै १ सय १९ रनमा समेटिन पुग्यो ।
सोमबार नै सम्पन्न अर्को सेमिफाइनलमा सायल गाउँपालिका डोटीलाई पराजित गर्दै युथ अफ टीकापुर फाइनलमा प्रवेश गरेको हो । सायलले दिएको १ सय ६ रनको लक्ष्य युथ अफ टीकापुरले १५ दशमलव ३ बलमा पूरा गर्दै फाइनलका लागि स्थान पक्का गरेको हो । प्रतियोगिताको फाइनल खेल मंगलवार हुनेछ ।
नारायण स्पोर्टस् क्लबका कप्तान लोकेन्द्र चन्दले आफ्नो टिममा अनुभवी खेलाडी रहेकाले जित सुनिश्चित भएको दाबी गरे । उनले बलिङ र ब्याटिङ दुवैमा आफ्नो टिमले उत्कृष्ट प्रदर्शन गर्ने बताए । यस्तै, युथ अफ टीकापुरका कप्तान डिकेन्द्र शाह आफ्नो टिमका खेलाडीको बलिङ सुरुदेखि नै कसिलो भएकाले जित पक्का भएको दाबी गर्छन् । ब्याटिङमा पनि सुधार हुँदै गएकाले आफ्नो टिम बलियो रहेको उनको भनाइ छ ।
प्रतियोगिता कैलाली र कञ्चनपुरका १३ टिमको सहभागितामा चैत ३० देखि सुरु भएको थियो । प्रथम टिमलाई १ लाख ११ हजार १११ र उपविजेतालाइ ५५ हजार ५५५ नगद पुरस्कार र ट्रफी प्रदान गरिने आयोजक कमेटीका अध्यक्ष रामचन्द्र शाहीले बताए । कैलालीको गोदावरी नगरपालिका-८ स्याउले स्थित संस्कार विद्याश्रमले सिनियर संस्कार क्रिकेट प्रतियोगिता आयोजना गरेको हो ।
"""
‘दसौं राष्ट्रिय खेलकुद प्रतियोगिताको तयारी उच्च प्राथमिकताका साथ भइरहेको छ’,"""कर्णाली — राष्ट्रिय खेलकुद परिषद्का सदस्य–सचिव टङ्कलाल घिसिङले दसौं राष्ट्रिय खेलकुद प्रतियोगिताको तयारी उच्च प्राथमिकताका साथ भइरहेको बताएका छन् ।
कर्णाली प्रदेश रंगशालाको अनुगमनका क्रममा सदस्य सचिव घिसिङले गत मंसिर २१ गते बसेको परिषद्को ११८औँ बैठकका निर्णयअनुसार आगामी चैत २३ गतेदेखि सुर्खेतमा आयोजना हुने दसौं राष्ट्रिय खेलकुद प्रतियोगिताको तयारीलाई उच्च प्राथमिकतामा राखेर काम भइरहेको बताए ।
उनले पूर्वाधार निर्माणका लागि प्रदेश सरकारले गरिरहेका काम उच्च प्रशंसा गरे । 'पूर्वाधार निर्माणमा कर्णाली प्रदेश सरकारले यो स्तरमा लगानी गरेको पहिलो र उत्कृष्ट काम हो । यहाँको कामको स्थितिले दसौं राष्ट्रिय खेलकुद प्रतियोगिता तोकिएका समयमा हुँदैन कि भन्ने संशय लिनुपर्ने अवस्था छैन,' उनले भने ।
सदस्य सचिव घिसिङका अनुसार प्रतियोगितामा समावेश हुने ३६ खेलमा २४ खेल कर्णालीमा खेलाइने र उद्घाटनपूर्व पनि केही खेल सञ्चालन गरिनेछन् । उनले नेपाली राष्ट्रिय खेलकुदको इतिहासमा पहिलो पटक रु ६० करोड बजेट छुट्याएको र यसबाट खेलाडीलाई राहत हुनेगरी काम गरिने बताए ।
कर्णाली प्रदेश सरकारका सामाजिक विकासमन्त्री घनश्याम भण्डारीले आयोजकको तयारी र योजनाअनुसार आफूहरू समयमै प्रतियोगिता हुनेगरी काममा लागिपरेको बताए । उनले कर्णाली प्रदेश खेलकुद विकास परिषद्का रिक्त पदाधिकारी नियुक्तिका विषयमा आवश्यक तयारी भइरहेको जानकारी दिए ।
"""
कर्णालीमा खेलकुद परिषद्‌को सदस्य सचिवको जिम्मेवारी कर्मचारीलाई दिने निर्णयमा अदालतको रोक,"""वीरेन्द्रनगर — कर्णाली प्रदेश सरकारले खेलकुद परिषद्‌को कामकाज गर्न कर्मचारीलाई दिएको जिम्मेवारी तत्कालका लागि रोक्न उच्च अदालत सुर्खेतले आदेश दिएको छ ।
जेठ १८ मा बसेको कर्णाली प्रदेश मन्त्रिपरिषद्को बैठकले परिषद्को सदस्य सचिवमा सामाजिक विकास मन्त्रालयको युवा तथा खेलकुद महाशाखामा उपसचिव (दसौं) तहमा कार्यरत जवाहरलाल हमाललाई नियुक्त गर्ने निर्णय गरेको थियो । उक्त निर्णय तत्काल कार्यान्वयन नगर्न अदालतले अन्तरिम आदेश दिएको हो ।
अधिवक्ताद्वय शेरबहादुर खत्री र उपेन्द्रकुमार रावतले प्रदेश सरकारको निर्णय खारेजीको माग गर्दै रिट दर्ता गराएका थिए । आइतबार कायममुकायम न्यायाधीश कृष्णलाल भट्टराई र न्यायाधीश मातृकाप्रसाद भण्डारीको संयुक्त इजलासले रिट निवेदनको टुंगो नलागुन्जेलसम्मका लागि मन्त्रिपरिषद्ले गरेको निर्णयका आधारमा भए गरेका कामकारबाही यथास्थितिमा राख्न , कार्यान्वयन नगर्न अन्तरिम आदेश जारी गरेको हो ।
कर्णाली प्रदेशको सामाजिक विकास मन्त्रालयले जेठ १४ गते प्रदेश खेलकुद विकास परिषद्को सदस्यसचिव नियुक्तिका लागि नेपाल क्रिकेट संघ (क्यान) का कोषाध्यक्ष पदमबहादुर खड्का र कर्णाली प्रदेश फुटबल संघका पूर्वसचिव गणेशकुमार कार्कीलाई विज्ञ सदस्यको रुपमा नियुक्त गरेको थियो । समितिको बैठकले सदस्यसचिव नियुक्त नहुन्जेलसम्म आर्थिक अधिकारसहितको कामकाज गर्न सामाजिक विकास मन्त्रालयको युवा तथा खेलकुद महाशाखामा कार्यरत उपसचिव (दसौं) जवाहरलाल हमाललाई सिफारिस गरेको थियो ।उक्त सिफारिसका आधारमा जेठ १८ गतेको मन्त्रिपरिषद्को बैठकले अर्को व्यवस्था नहुन्जेलसम्मका लागि हमाललाई सदस्य सचिवको जिम्मेवारी दिने निर्णय गरेको थियो ।
प्रदेशको खेलकुद विकास ऐन, २०७६ को दफा ८ मा पदाधिकारी वा सदस्य नियुक्ति वा मनोनीतका लागि दफा १२ मा व्यवस्था गरिएको छ । जसका लागि सामाजिक विकास मन्त्रालयले परिषद्को सदस्य–सचिवको पदमा नियुक्तिका लागि सिफारिस गर्न मन्त्रालयका सचिव र मन्त्रालयले तोकेको सम्बन्धित क्षेत्रका अन्य दुई जना विज्ञसमेत गरी तीन सदस्यीय सिफारिस समिति गठन गर्नुपर्ने कानुनी व्यवस्था गरेको छ । उक्त सिफारिस समितिबाट सिफारिस भएका कम्तीमा ३ जना व्यक्ति मध्येबाट प्रदेश सरकारबाट उपयुक्त व्यक्तिलाई सदस्यसचिवमा नियुक्त गर्ने प्रावधान भएपनि कर्मचारीलाई जिम्मेवारी दिएको भन्दै रिट दायर भएको हो ।
परिषद्का तत्कालीन सदस्यसचिव विश्वामित्र संज्यालसहितका पदाधिकारीको कार्यकाल गत वर्ष पुस ६ गते सकिएको थियो । तर सत्ता साझेदार दल एमाले र कांग्रेसबीच परिषद्को उपाध्यक्ष र सदस्यसचिव कसले लिने भन्ने विषयमा कुरा नमिल्दा परिषद्ले पूर्णता ढिलाइ भएको हो ।
"""
"राष्ट्र, स्वास्थ्य र प्रतिष्ठाका लागि खेल महत्वपूर्ण छ : सभामुख घिमिरे","""ललितपुर — ललितपुर सभामुख देवराज घिमिरेले खेल खेल्नका लागि मात्रै नभएर राष्ट्र, स्वास्थ्य र प्रतिष्ठाका लागि महत्वपूर्ण भएको बताएका छन् ।
झापा क्षेत्र नम्बर १ सांसद सचिवालय काठमाडौं तथा नेपाली कांग्रेस क्षेत्र नम्बर १ काठमाडौं सम्पर्क समितिको आयोजनामा भएको प्रथम ‘झापा–१ काठमाडौं कप’ फुटसल प्रतियोगिताको शनिबार उद्घाटन समारोहमा सभामुख घिमिरेले सांसद विश्वप्रकाश शर्माले गरेको यो कार्य अत्यन्तै महत्वपूर्ण र रचनात्मक काम भएको बताउँदै खेलकुद क्षेत्रलाई राज्यले अझै पनि उचित स्थान दिन नसकेको बताए ।
'पछिल्लो समय खेलको क्षेत्रमा नेपाल क्रमशः अगाडि बढ्दै आएको छ, केही समयदेखि क्रिकेटलगायत खेलमा नेपालले उल्लेख्य प्रगति गरेको छ, हरेक ठाउँबाट सक्रियता लिने हो भने खेलकुद क्षेत्रमा उत्कृष्ट स्थान हासिल गर्न सकिन्छ, खेलकुदमा हाम्रो भविष्य राम्रो छ,' सभामुख घिमिरेले भने । उनले विगतको तुलनामा खेलकुद क्षेत्र थप वर्तमान समयमा केही राम्रो काम भएको भन्दै यसलाई अझै प्रोत्साहित गर्नुपर्नेमा जोड दिए ।
कांग्रेसका पूर्वमहामन्त्री एवं राष्ट्रियसभामा कांग्रेस संसदीय दलका नेता कृष्णप्रसाद सिटौलाले रचनात्मक कार्यक्रममार्फत झापाका सबैलाई जोड्ने प्रयास र कौशलाको प्रशंसा गरेका थिए । उनले सांसद शर्माले देशभर नै रचनात्मक काम गरेर जनताको मन जित्न गरेको प्रयास महत्वपूर्ण रहेको धारणा व्यक्त गरेका थिए ।
प्रतियोगिताको उद्घाटन समारोहमा सभामुख घिमिरेले विभिन्न पेसा व्यवसायी र राजनीतिक दलका प्रतिनिधिको समूहलाई खेल मैदानमा पुगेर फुटबल हस्तान्तरण गरी खेलको शुभारम्भ गरेका थिए ।
प्रतियोगितामा झापाका राजनीतिक दल, विभिन्न पेसा व्यवसायमा आबद्ध व्यक्ति, कलाकार, महिला, कर्मचारीसहितका समूहगत खेलाडी सहभागी भएको नेपाली कांग्रेस क्षेत्र नम्बर १ काठमाडौं सम्पर्क समितिका अध्यक्ष प्रज्वल कोइरालाले जानकारी दिए ।
प्रतियोगितात्मक खेलका लागि चन्द्रगढी, दुवागढी, ज्यामिरगढी, साविक मेचीनगर, धाइजन, बाहुनडाँगी र शान्तिनगर समूहबीच प्रतिस्पर्धा हुनेछ भने मैत्रीपूर्ण खेलका लागि राजनीतिक दल र कलाकार, विभिन्न पेसा व्यवसायमा आबद्ध व्यक्ति तथा कर्मचारी र महिला टोलीबीच प्रतिस्पर्धा हुने जनाइएको छ ।
प्रतियोगितामा विजेताले प्रथम पुरस्कार २१ हजारसहित ट्रफी र मेडल तथा दोस्रो पुरस्कार ११ हजारसहित ट्रफी र मेडल प्राप्त गर्नेछन् ।
"""
राष्ट्रिय खेलकुद सञ्चालन निर्देशिका स्वीकृत नहुँदा दसौं राष्ट्रिय खेलकुद अनिश्चित,"""सुर्खेत — आगामी चैत २३ देखि ३० गतेसम्म आयोजना हुने दसौं राष्ट्रिय खेलकुद प्रतियोगिताका लागि कर्णालीमा प्रदेश रंगशालासहित आवश्यक संरचनाहरू तयारी अवस्थामा छन् । प्रतियोगिताका लागि संघीय सरकारले ६० करोड रुपैयाँ विनियोजन गरेको छ । तर राष्ट्रिय खेलकुद प्रतियोगिता सञ्चालन निर्देशिका र खर्च मापदण्ड स्वीकृत नहुँदा आवश्यक तयारीका सबै काम अलपत्र परेका छन् ।
निर्देशिका र खर्च मापदण्डको अभाजमा प्रतियोगिताको निर्धारित मिति नजिकिइसक्दा पनि खेल सामग्री, पोसाक, टेन्ट, उपकरणलगायत सामग्री खरिद गर्नका लागि टेन्डर हुन सकेको छैन । कतिसम्म भने संघीय सरकारले राष्ट्रिय खेलकुदका लागि सचिवालय पनि स्थापना गरेको छ । तर निर्देशिका नहुँदा सचिवालय पनि कामविहीन बनेको छ ।कर्णाली प्रदेश खेलकुद विकास परिषद्का निवर्तमान सदस्य-सचिव विश्वामित्र सञ्ज्यालले प्रतियोगिताका लागि छुट्याइएको ६० करोड रकमसमेत नटुक्रिएको बताए । ‘न बजेट खर्चका लागि उपसमितिहरू बनेका छन् न एकमुष्ट बजेट विभिन्न शीर्षकमा विभाजन भएको छ,’ उनले भने, ‘गत वर्ष साउनमै बजेट युवा तथा खेलकुद मन्त्रालयमा जानुपर्ने हो, अहिलेसम्म पनि अर्थ मन्त्रालयमै छ ।’कर्णाली प्रदेश खेलकुद विकास परिषद्का अनुसार झण्डै ९९ प्रतिशत काम सकिएको प्रदेश रंगशालामा अब रंगरोगन र सरसफाइका काम मात्र बाँकी छन् । दसौं राष्ट्रिय खेलकुद प्रतियोगिताको मुख्य स्थल रहेको रंगशालामा १० हजार दर्शक अट्नेछन् भने ‘फिफा मापदण्ड’ अनुसार निर्माण गरिएको फुटबलसहित १६ वटा खेल खेलाउन सकिनेछ ।भीभीआईपी र भीआईपी प्यारापिटमा ४ हजार दर्शक बसेर हेर्न मिल्ने गरी रंगशाला बनाइएको छ । त्यस्तै सुर्खेतमा चिसापानी फुटबल मैदान, कालुंगचोक रग्बी मैदान र प्रदेश रंगशाखा परिसरको क्रिकेट मैदानको निर्माण पनि सकिएको परिषद्ले जनाएको छ । परिषद्का अनुसार हुम्ला हक्की मैदान तथा दैलेख, कालीकोट, जुम्ला, रुकुम पश्चिम र सल्यानमा रहेका कवर्डहलमा पनि केही खेल खेलाउनेगरी तयारी गरिएको छ ।आयोजक प्रदेशले गर्नुपर्ने बसोबास, स्वास्थ्य, सुरक्षा र स्थानीय यातायातको व्यवस्थापनका लागि आफुहरु तयारी अवस्थामा रहेको सामाजिक विकासमन्त्री घनश्याम भण्डारीले बताए । उनका अनुसार अहिलेसम्म सञ्चालन निर्देशिका स्वीकृत नहुँदा संघीय सरकार र आयोजक प्रदेशले के–के काम गर्नुपर्ने हो भन्नेबारे पनि स्पष्ट भएको छैन । उनले राष्ट्रिय खेलकुदमा आयोजना हुने ३५ खेलमध्ये २४ खेल कर्णालीमा खेलाउन आवश्यक पूर्वाधार तयार भइसकेको बताए । उनका अनुसार दैनिक करिब ३५ सय जनालाई बसोबासको प्रवन्ध मिलाउने सुविधा प्रदेश राजधानी वीरेन्द्रनगरमा छ भने झण्डै ३ हजार खेलाडी अन्य जिल्लामा बस्न सक्छन् । राष्ट्रिय खेलकुद परिषद्का प्रशासन विभाग प्रमुख भोजानन्द राईले राष्ट्रिय खेलकुद प्रतियोगिता सञ्चालन निर्देशिका बनाएर खेलकुद मन्त्रालयमा पठाए पनि त्यहाँबाट अर्थ मन्त्रालयमा जान नसकेको बताए । ‘अहिलेसम्म खर्च नम्स पनि अझै स्वीकृत भएको छैन, त्यो स्वीकृत भएपछि मात्र राष्ट्रिय प्रतियोगिताका लागि खेल सामग्री, पोसाक, टेन्ट, उपकरणलगायत सामग्री खरिद गर्नका लागि टेन्डर गर्ने बाटो खुल्छ,’ उनले भने, ‘खरिद प्रक्रियाका लागि कम्तीमा ३० दिनको सूचना निस्कनुपर्छ, त्यसपछि झण्डै एक/एक साताको समय प्राविधिक मूल्यांकन र आर्थिक मूल्यांकनको काममा लाग्छ, त्यसपछि सम्झौता भएर मात्र सामान र उपकरण खरिदको काम हुने हो ।’
"""
"विश्वविद्यालय खेलकुद सुरु, मुकेश र विनालाई स्वर्ण","""काठमाडौँ — सुदूरपश्चिम विश्वविद्यालयका मुकेश विष्ट र त्रिभुवन विश्वविद्यालयकी बिना थारुले दोस्रो विश्वविद्यालय खेलकुद महोत्सवअन्तर्गत १ सय मिटर दौडमा स्वर्ण पदक जितेका छन् । मुकेश पुरुष र बिना महिलामा विजेता भए ।
पोखरा रंगशालामा मुकेशले निर्धारित दूरी ११.२२ सेकेन्डमा पूरा गरे । ११.६५ सेकेन्डमा काठमाडौं विश्वविद्यालयका विकासकुमार शाह दोस्रो र ११.८४ सेकेन्डमा त्रिविका प्रकाश जोशी तेस्रो भए । बिनाले निर्धारित दूरी तय गर्न १४.४० सेकेन्ड खर्चिन् । त्रिविकी आकृति चौधरी १४.९० सेकेन्डमा दोस्रो तथा पूर्वाञ्चल विश्वविद्यालयकी प्रमिला खड्का १५.०० सेकेन्डमा तेस्रो बने ।
राष्ट्रिय खेलकुद परिषद् (राखेप) द्वारा आयोजित प्रतियोगिताको पुरुष लङजम्पमा पनि मुकेशले अर्को स्वर्ण जिते । उनले ६.७० मिटर जम्प गरे । सुदूरपश्चिमकै खेमराज जोशी (५.८२ मिटर) दोस्रो तथा टीयूका दिवस रेग्मी (५.५३ मिटर) तेस्रो भए ।
गण्डकी विश्वविद्यालयको सह–आयोजना तथा विश्वविद्यालय अनुदान आयोगको समन्वयमा भइरहेको प्रतियोगिताको पुरुष ४ सय मिटर दौडमा त्रिविका सुशिलकुमार बानियँ पहिलो भए । उनले ५३.९१ सेकेन्डमा निर्धारित दूरी तय गरे । त्रिविका दिवस रेग्मी (५५.५६ सेकेन्ड) दोस्रो तथा सुदूरपश्चिमका दीपकराज भाट (५६.२९ सेकेन्ड) तेश्रो स्थानमा रहे ।
महिलामा मधेश प्रदेश विश्वविद्यालयकी हिमाली शाहीले स्वर्ण जितिन् । उनले निर्धारित दूरी पूरा गर्न १ मिनेट १०.४६ सेकेन्ड लगाइन् । टीयूकी राज्यलक्ष्मी रावल (१ मिनेट १०.४८ सेकेन्ड) ले रजत तथा गण्डकीकी कृति गिरी (१ मिनेट १५.३० सेकेन्ड) ले कांस्य हात पारे ।
एथलेटिक्सको पहिलो दिन ५ स्वर्णको टुंगो लाग्दा सुदूरपश्चिम र त्रिविले २–२ स्वर्ण जितेका छन् । मधेश प्रदेशले १ स्वर्ण जितेको छ । १० स्पर्धा समावेश एथलेटिक्सको बााकी ५ स्पर्धाको फाइनल बिहीबार हुनेछ ।
खेलकुदलाई तहगत रूपमा विकास गर्ने उद्देश्यबाट विश्वविद्यालय खेलकुद प्रतियोगिता सुरु गरिएको राष्ट्रिय खेलकुद परिषद्का सदस्य सचिव टंकलाल घिसिङले बताएका छन् । दोस्रो विश्वविद्यालय खेलकुदको पोखरामा उद्घाटन गर्दै घिसिङले खेलेर पनि बाँच्न सक्ने कानुनी व्यवस्था गरिको जानकारी गराए ।
सहआयोजक गण्डकी विश्वविद्यालयका कुलपति प्रा.डा गणेशमान गुरुङको अध्यक्षतामा भएको कार्यक्रममा परिषद्का सदस्य तथा कार्यक्रम संयोजक डा मधुसुदन सुवेदीले स्वागत मन्तव्य राखे ।
माघ २४ सम्म हुने प्रतियोगितामा काठमाडौं, पूर्वाञ्चल, त्रिभुवन, पोखरा, गण्डकी, लम्बिनी, सुदूरपश्चिम, कृषि तथा वन विज्ञान र पूर्वान्चल विश्व विद्यालका टिम सहभागी छन् । भलिबल, एथलेटिक्स,टेबलटेनिस र व्याडमिन्टनमा गरी १९ स्वर्ण पदकका लागि प्रतिस्पर्धा भइरहेको प्रतियोगिताका सचिव तथा राखेप प्रतियोगिता विभाग प्रमुख मीनकुमार शर्माले बताए ।
"""
पाम स्पोर्ट्स सेन्टरको उद्घाटन,"""काठमाडौँ — बन्दी सहायता नियोग (पाम) ले निर्माण गरेको पाम कम्युनिटी एन्ड स्पोर्ट्स सेन्टरको शनिबार उद्घाटन गरिएको छ । नागर्जुन नगरपालिका वडा नम्बर १ का अध्यक्ष रामेश्वर लामा र पामका अध्यक्ष डा. नारायणकाजी श्रेष्ठले सेन्टरको संयुक्त रूपमा उद्घाटन गरे ।
नागर्जुन नगरपालिका–१ स्थित बिजुलीचोक, एकलटारमा नवनिर्मित सेन्टरमा जुडो हल, जिम हल, पुस्तकालय, अध्ययन कक्ष, चेन्जिङ रुम, शौचालयलगायत सुविधा छन् । जिएलएस फ्युचर फाउन्डेसन जर्मनी, जुडोका विश्व च्याम्पियन डेनिस भान र नागर्जुन नगरपालिकाको सहयोगमा करिब १ करोड ७७ लाख लागतमा सेन्टर निर्माण गरिएको पामले जनाएको छ ।
सन् २०२३ को मेमा सेन्टर निर्माणको कार्य सुरु गरिएको थियो । पामका जुडो प्रमुख प्रशिक्षक तथा कार्यकारी निर्देशक सूर्यनारायण श्रेष्ठले हल निर्माणसँगै जुडो खेलाडीलाई प्रशिक्षण गराउन धेरै सहज भएको बताए । आगामी दिनमा राष्ट्रलाई पदक दिलाउने खेलाडी उत्पादनमा अझ सक्रिय रहने प्रतिबद्धता जनाए । टोकियो ओलम्पिक २०२० मा जुडोकी सोनिया भट्ट सहभागी हुँदा सूर्यनारायण उनका प्रशिक्षक थिए ।
जुडो खेलमा पामका खेलाडीको गर्विलो उपस्थिति रहँदै आएको छ । १२ औं र १३ औं दक्षिण एसियाली खेलकुद (साग) की रजतलगायत अन्य अन्तर्राष्ट्रिय प्रतियोगितामा पदक जितेकी मनिता श्रेष्ठ प्रधान पामकै उत्पादन हुन् । मनिताले ओलम्पिकसम्म यात्रा तय गरिसकेकी छन् ।
मनिताले पेरिस ओलम्पिक २०२४ मा ‘कन्टिनेन्टल क्वालिफिकेसन’ कोटामार्फत नेपालको प्रतिनिधित्व गरेकी थिइन् । तीन दाजुबहिनी इन्द्रबहादुर श्रेष्ठ, देवकी र निशा आ–आफ्नो तौल समूहका वर्तमान राष्ट्रिय च्याम्पियन हुन् । इन्द्रले १२ औं सागमा कांस्य र १३ औं सागमा रजत जितेका थिए । देवकीले बेल्ट एन्ड रोड अन्तर्राष्ट्रिय जुडोको कातमा स्वर्ण जितेकी थिइन् । मनिता, इन्द्र र देवकीले एसियाली खेलकुदमा पनि सहभागिता जनाइसकेका छन् । विभिन्न अन्तर्राष्ट्रिय प्रतियोगितामा पामकै उत्पादन उत्तम प्रधानले कांस्य र सुबोध मण्डल र पेमा याङ्जी शेर्पाले स्वर्ण जितेका छन् ।
विभिन्न कारणले कैदी जीवन बिताइरहेका व्यक्तिको सन्तानलाई आश्रय दिने उद्देश्यले सन् १९९१ मा पारिजात वाइबाले स्थापना गरेको पाममा हाल २८ बालवालिका आश्रित छन् । सबै जुडो खेल्छन् । उनीहरूका अलावा समुदायका ६२ बालवालिका पनि पाममै जुडोको प्रशिक्षण लिइरहेका छन् ।
सेन्टर उद्घाटनका अवसरमा मनितासहित पामका अध्यक्ष डा. श्रेष्ठलाई पनि प्रशंसापत्रसहित सम्मान गरिएको थियो ।
मनितालाई जुडोमार्फत नेपाललाई थुप्रै पदक दिलाएर राष्ट्रको गौरव बढाउनुका साथै ओलम्पिकसम्म पुगेकामा सम्मान गरिएको थियो भने डा. श्रेष्ठलाई कुनै समय पाम अवस्था नाजुक हुँदा त्यसलाई सुधार्न उनले सक्रियता, पहल र योगदानको कदर गरिएको हो ।
"""
काठमाडौं जिल्लाव्यापी बृहत् खेलकुद हुने,"""काठमाडौँ — काठमाडौं महानगरपालिका वडा २६ को आयोजनामा काठमाडौं जिल्लाव्यापी बृहत् खेलकुद शनिबार सुरु हुने भएको छ ।
प्रतियोगितामा फुटसल, टेबलटेनिस, तेक्वान्दो, कराते र क्योकुसिन कराते गरी ५ खेलको प्रतिस्पर्धा हुने संयोजक एवं वडा २६ का सदस्य प्रवेश श्रेष्ठले शुक्रबार पत्रकार सम्मेलनमा जानकारी गराए ।
फुटसलमा पुरुषतर्फको मात्र खेल हुनेछ । विजेताले १ लाख ५० हजार र उपविजेताले ७५ हजार पुरस्कार प्राप्त गर्ने छन् । विधागततर्फ ३ उत्कृष्ट खेलाडीलाई जनही १० हजार पाउनेछन् । टेबलटेनिसमा ८ स्पर्धा समावेश छ । कुल पुरस्कार राशि १ लाख ६० हजार रुपैयाँ छ ।
तेक्वान्दोमा पुरुष/महिलामा १०–१० विधामा भिडन्त हुनेछ । पहिलो हुने टिमले ७५ हजार, दोस्रोले ५० हजार र तेस्रोले २५ हजार प्राप्त गर्ने छन् । उत्कृष्ट पुरुष/महिला खेलाडी जनही १० हजार पाउनेछन् । हरेक स्पर्धामा शीर्ष स्थान हात पार्नेलाई क्रमशः ४ हजार, ३ हजार र २–२ हजार पुरस्कार प्रदान गरिने छ ।
कुरातेमा महिला एकल काता र महिला टिम कुमेतमा खेल हुनेछ । एकल कातामा शीर्ष ३ स्थान हात पार्नेले क्रमशः ३० हजार, १५ हजार र ५–५ हजार पुरस्कार जित्ने छन् । टिम कुमितेमा विजेताले ५० हजार, दोस्रोले २५ हजार र तेस्रोले १०–१० हजार पुरस्कार हात पार्नेछन् । क्योकुसिन करातेमा पुरुषमा ५ विधामा भिडन्त हुनेछ । शीर्ष चारमा रहने क्रमशः १० हजार, ८ हजार, ६ हजार र ५ हजार पुरस्कार पाउने छन् । कुल पुरस्कार राशि ११ लाख ९० हजार रुपैयाँ रहेको छ ।
फुटसल लैनचौर मैदान तथा बाँकी चार खेल पनि लैनचौरस्थित राष्ट्रिय टेबलटेनिस प्रशिक्षण केन्द्रमा खेलाइने छ । प्रतियोगितामा काठमाडौं महानगरपालिकाका सबै ३२ वडा र १० नगरपालिकाका करिब २ हजार खेलाडीको सहभागिता रहने आयोजकले जनाएको छ ।
प्रतियोगिता सञ्चालन गर्न करिब ६५ लाख खर्च हुने र त्यसमा ३५ लाख आयोजक वडाले बेहोर्ने आयोजक वडा २६ का अध्यक्ष श्यामराज तिवारीले बताए । नपुग रकम विभिन्न संस्थाबाट जुटाउने आयोजकले जनाएको छ ।
अध्यक्ष तिवारीले आफ्नै वडामा सबै खेलको पूर्वाधार रहेकाले प्रतियोगिता आयोजना गर्न सहज हुने बताउँदै बृहत खेलकुदमा उत्साहजनक सहभागिता रहने विश्वास व्यक्त गरे ।
पाँचै खेलका लागि संयोजक पनि तोकिएको छ । तेक्वान्दोमा गौरव रजक, फुटसलमा रामबहादुर रजक, क्योकुसिन करातेमा विप्लव थापा, करातेमा सन्तोष श्रेष्ठ र टेबलटेनिसमा सुरज केसीलाई संयोजकको जिम्मेवारी दिइएको छ । असार ८ सम्म चल्ने बृहत खेलकुदको पहिलो दिन शनिबार टेबलटेनिस हुनेछ ।
"""
सुदूरपश्चिम स्पोर्ट्स अवार्ड : वर्ष प्रशिक्षक र युवा खेलाडीको मनोनयन सार्वजनिक,"""धनगढी — सुदूरपश्चिम स्पोर्टस अवार्डको छैटौँ श्रृखलाका लागि वर्ष युवा खेलाडी र वर्ष प्रशिक्षक विधाको मनोनयन सार्वजनिक गरिएको आयोजक नेपाल खेलकुद पत्रकार मञ्च कैलालीले जनाएको छ ।
छनोट समितिका संयोजक सीताराम ओझाका अनुसार वर्ष युवा खेलाडीको मनोनयनमा क्रिकेटका नरेन साउद, फुटबलका निराजन धामी र कबड्डीका सुशील चुनारा परेका छन् । अवार्ड चैत ७ गते धनगढीमा आयोजना गर्न लागिएको छ ।
फुटबलका धामी साफ यू–२० च्याम्पीयनसlपमा नेपाल उपविजेता बन्दा नेपालबाट सर्वाधिक गोल गर्ने खेलाडी हुन् । उनी केपी ओली कपमा उदीयमान खेलाडी बन्न सफल भएका थिए । कबड्डीका चुनारा बंगलादेशमा भएको चौथो बंगबन्धु पुरुष अन्तर्राष्ट्रिय कबड्डी प्रतियोगितामा नेपाली टोली उपविजेता बन्दा उत्कृष्ट प्रदर्शन गर्ने खेलाडी हुन् । उनी १७ वर्षको उमेरमै नेपालको सिनियर टोलीमा परेका थिए । क्रिकेटका साउदले यू-१९ एसिया कपमा अफगानस्थानमाथि जित दर्ता गर्दा उत्कृष्ट प्रदर्शन गरेका थिए । नेपाल प्रिमियर लिगको डेब्यु खेलमा उनले ५ विकेट लिएका थिए ।
यस्तै, वर्ष प्रशिक्षकको मनोनयनमा कबड्डीका विष्णुदत्त भट्ट, भलिबलका जगदीश भट्ट र कबड्डीकै हरिना थापा परेकी छिन् । कबड्डीका प्रशिक्षक भट्ट बंगलादेशमा भएको चौथो बंगबन्धु पुरुष अन्तर्राष्ट्रिय कबड्डी प्रतियोगितामा नेपाली टोलीलाई उपविजेता बनाउने प्रशिक्षक हुन् । भलिबलका भट्ट काभा भलिबल नेसन्स लिगमा नेपाललाई उपविजेता बनाउने प्रशिक्षक हुन् । उनकै प्रशिक्षणमा नेपालले भारतमाथि ऐतिहासिक जित निकालेको थियो । कबड्डीकी थापा नेपाललाई एसियन महिला कबड्डी च्याम्पियनसिपमा पहिलो पटक कास्य पदक जिताउने प्रशिक्षक हुन् ।
आयोजकले यसअघि नै सुदूरपश्चिम आइकन पुरुष र महिला विधाको मनोनयन सार्वजनिक गरिसकेको छ । अब वर्ष खेलाडी पुरुष र महिलाको मनोनयन सार्वजनिक गर्न बाँकी छ ।
आयोजकका अनुसार आठ विधामा अवार्ड प्रदान गरिने छ । उत्कृष्ट खेलाडी पुरुष र महिला विधाका विजेतालाई ३५–३५ हजार, उत्कृष्ट प्रशिक्षकलाई ३० हजार, वर्ष युवा खेलाडी, स्पेसल अवार्ड र लाइफटाइम एचिभमेन्ट अवार्डका विजेतालाई २५–२५ हजार नगदबाट पुरस्कृत गरिने आयोजक नेपाल खेलकुद पत्रकार मञ्च कैलालीले जनाएको छ । यस्तै सुदूरपश्चिम आइकन महिला र पुरुष विधाका विजेतालाई नगद २०–२० हजारसहित ट्रफी प्रदान गरिनेछ ।
"""
खेलकुदको फराकिलो दायरा,"""नेपाल कराते महासंघका अध्यक्ष युवराज सर (लामा) ले हालै करातेको दुई वर्षको कार्यप्रगति विवरण सार्वजनिक गर्नुभएको थियो । ती ऐतिहासिक उपलब्धिहरूको मुख्य पात्रका रूपमा मैले आफूलाई पाउँदा अत्यन्तै गौरव अनुभूति भयो । नेपाली करातेले यस अवधिमा ठूलाठूला सफलता आत्मसात् गरेको छ भने करातेबाट देशको सान र मान पनि उँचो भएको छ ।
सन् २०२३ मा चीनमा भएको हाङझाउ एसियाडबाट मैले देशलाई रजत पदक दिलाउन सफल भएँ । त्यो नेपाली करातेले एसियाडमा जितेको पहिलो ठूलो पदक थियो । देशकै यति ठूलो सफलताको पात्र हुन पाउँदा मैले आफूलाई भाग्यशाली ठानेको छु । यसभन्दा २५ वर्षअघि मात्र नेपालले एसियाली खेलकुदमा रजत पदक जितेको रहेछ । सन् १९९८ को बैंकक एसियाली खेलकुदमा तेक्वान्दोकी सविता राजभण्डारीले व्यक्तिगततर्फ रजत जित्नुभएको रहेछ । जतिबेला त म जन्मेको पनि थिइनँ । अहिले मैले त्यही सफलता दिलाउन पाउँदा गौरव महसुस भयो ।
एसियाडमा चीन पुग्नु एक महिनाअघि इन्डोनेसियामा भएको एसियन सितोरियो कराते च्याम्पियनसिपमा स्वर्ण पदक जित्न सफल भएँ । त्यो मेरो पहिलो अन्तर्राष्ट्रिय सहभागिता थियो । पहिलो सहभागितामै देशलाई स्वर्ण दिलाएको थिएँ । एसियन सितोरियोमा पनि नेपालले पहिलो पटक स्वर्ण जितेको थियो । त्यसले मलाई थप ऊर्जा दिलायो, मेरो आत्मविश्वास बलियो बनायो । गुरुहरूले पनि हौसला बढाउनुभयो । एसियाली खेलकुदमा पनि स्वर्ण जित्न सक्छौं भनेर प्रेरित गरिरहनुभयो ।
त्यही प्रेरणा र आत्मविश्वासले हाङचाउमा पुगेकी थिएँ । सुरुका खेलहरूमा राम्रो प्रदर्शन दिएँ । नतिजा पनि आयो । तर, फाइनलमा थुप्रै अन्तर्राष्ट्रिय पदक जितिसकेकी विपक्षीको सामर्ना गर्नुपर्दा उनको अनुभवसामु मेरो कुनै जोर चलेन र स्वर्ण गुमाएँ । तर, त्यो स्वर्ण जित्ने अठोट बरकरार छ । राष्ट्रिय खेलकुद परिषद्ले अघि सारेको ‘मिसन २०२६’ को लक्ष्यमा दत्तचित्त भएर लागेको छु । २० औं एसियाली खेलकुद २०२६ मा जापानको नागोयामा हुनेछ । त्यसका लागि परिषद्ले मिसन २०२६ भनेर विभिन्न खेलको राष्ट्रिय टिमलाई प्रशिक्षणमा राखेको छ ।
एसियाडमा पदक जितेपछि मेरो परिचय नै बदलियो । एउटी कराते खेलाडीमात्र रहिनँ । एसियाडमा ऐतिहासिक रजत पदक जित्ने खेलाडीका रूपमा चिनिन पुगें । यो मेरो मात्र उपलब्धि थिएन । समग्र नेपाली कराते र खेलकुदको थियो । कराते खेल नै पुनर्ताजगी बन्यो । देशको इतिहास रच्ने खेल बन्छ भन्ने सन्देश दिन कराते सफल भयो ।
त्यसपछि मैले थुप्रै अन्तर्राष्ट्रिय प्रतियोगिता खेल्ने अवसर पाएँ । आफूले सहभागिता जनाएका सबै प्रतियोगिताबाट पदक दिलाउन सकेको छु । चाहे त्यो अमेरिकामा भएको यूएसए ओपन च्याम्पियनसिपको स्वर्ण होस् कि हाङझाउमै भएको २० औं एसियन सिनियर कराते च्याम्पियनसिपमा जितेको रजत । यसमा पनि नेपाली खेलाडीकै पहिलो ठूलो उपलब्धिको हकदारको रूपमा मैले आफूलाई उभ्याउन पाएको छु । यति छोटो अवधिमै यी सारा उपलब्धि प्राप्त गर्नु मेरो लागि त विशेषभन्दा पनि विशेष रह्यो । नेपाली करातेका लागि पनि यी उपलब्धिहरूले पक्कै ठूलो अर्थ राख्ने विश्वास छ ।
नियमित प्रशिक्षणले खेलाडीहरू खारिन पाउँछन् । पछिल्लो समय हामीले राष्ट्रिय तथा अन्तर्राष्ट्रिय प्रतियोगिता खेल्ने अवसर पनि पाइरहेका छौं । त्यसले एकपछि अर्को प्रतियोगितामा आफ्नो प्रदर्शनमा सुधार गर्न पाइरहेका छौं । पछिल्लो समय कराते महासंघको ट्रेनिङ प्लान र सुविधाले आफूहरू पनि मिहिनेत गर्न खेलाडी प्रोत्साहित भइराखेका छन् । जसले मिहिनेत गर्छ, उसले नै राम्रो गर्न सक्छ भन्ने छ । त्यसले गर्दा म जस्ता धेरै खेलाडीले मिहिनेत गरिरहेका छन् । सफलता पनि पाइरहेका छन् । भविष्यमा करातेमा अझ राम्रो नतिजा ल्याउन सक्छौं भन्ने विश्वास छ ।
•••
उपलब्धि एक ठाउँमा छ, त्यसलाई जोगाउने चिन्ता अर्को ठूलो चुनौतीको पाटो हुन्छ । मैले जे उपलब्धि पाएँ, त्यसपछि मबाट करातेले, समर्थकले वा राज्यले थप आशा गर्छ नै । त्यो मेरा लागि अवसर हो भने उपलब्धि जोगाउने चुनौती पनि ।
त्यसका लागि म तयार छु । मैले गर्न सक्ने मिहिनेत करातेमा कहिल्यै कम हुने छैन । जस्तो कि एसियनपछि वर्ल्ड च्याम्पियनसिप वा ओलम्पिक जस्ता ठूला प्रतियोगितामा पदक जित्ने सपना वा योजना मैले बुन्नैपर्छ । त्यो सपना पूरा गर्न पहिला तयार हुनुपर्ने त म आफू नै हो । मिहिनेत गर्ने त मैले नै हो ।
तर, त्यसका लागि मलाई आडभरोसा र हौसला भने चाहिन्छ । त्यो भनेको सुविधा हो । सुविधा प्रविधिमा होस् वा अत्यावश्यक सामग्री या नियमित प्रशिक्षण । त्यसमा राज्यले कन्ज्युस्याइँ गर्न पाइन्न ।
कहिलेकाहीं मन विचलित हुन खोज्छ । मैले आदर्श मानेका, नजिकबाट चिनेका, प्रशिक्षणमा सँगै सहभागी भएका साथीहरू, सिनियर दाइ–दिदीहरू विदेश पलायन भइरहेको देख्छु । त्यसले मन अमिलो मात्र हुँदैन, कहिलेकाहीँ आफूलाई पनि कमजोर बनाउन खोज्दो रहेछ । तर, लक्ष्यको अगाडि म कत्ति पनि विचलित छैन ।
युवाहरूको नजरबाट हेर्ने हो भने देशकै स्थिति पनि ठिक देखिँदैन । झन् खेलकुदको कुरा गर्ने हो भने त राम्रो अवस्थामा छ भन्न गाह्रै हुन्छ । अहिले पनि कतिपय खेलमा देख्छु, खेलाडीहरूले प्रतियोगिता नभएर आफ्नो क्षमता देखाउन पाइरहेका छैनन् । उत्साहित खेलाडीहरू राम्रो वातावरण नपाउँदा खेल क्षेत्रबाटै टाढिरहेको देख्छु ।
१० औं राष्ट्रिय खेलकुद प्रतियोगिता एउटा उदाहरण हुन सक्छ । थुप्रै खेलका जिल्लादेखि नै म जस्ता हजारौं खेलाडीहरू प्रतियोगिता आयोजना हुन्छ भनेर पर्खिरहे । तर, निश्चित मितिमा नहुँदा उनीहरू निराश मात्र भएको पाएकी छैन, पलायनकै बाटोमा पुगिसकेको देखेको छु । राष्ट्रिय खेलकुद नयाँ–नयाँ खेलाडी निस्कने मार्ग हो । जुन मार्ग नै बन्द छ भने कसरी नयाँ र राम्रो खेलाडी पहिचान गर्न सक्छौं ? मेरै कुरा गर्ने हो भने नवौं राष्ट्रिय खेलकुदबाटै उदाएकी खेलाडी हुँ म । त्यसैले प्रतिभा खोजका लागि राष्ट्रिय खेलकुद हाम्रा लागि ठूलो प्लेटफर्म बन्न सक्छ । त्यो राज्यले गम्भीर भएर बुझ्नुपर्छ ।
यस्तो विषम परिस्थितिका बीच पनि नेपालमा प्रतिभाशाली खेलाडीको भने कुनै कमी देखिँदैन । सबै खेलमा त्यत्तिकै प्रतिभावान् खेलाडीहरू छन् । म उनीहरूलाई सफलता पाउनु अगाडि धैर्य, मिहिनेत वा आफ्नो खेलमा साधना गर्न भन्छु । त्यो धैर्य नगुमाउन अपिल गर्न चाहन्छु । किनकि हामी युवाहरू नै देशको उदाहरण बन्ने हो । बन्नुपर्छ । आजको मितिमा मैले त्यस्तो अभाव भोगेको छैन । तर, म देख्छु नेपाली खेलकुदमा म जस्ता धेरै एरिका छन् । जसलाई हौसला दिन सके भोलिका दिनमा नेपाली खेलकुदले अन्तर्राष्ट्रियस्तरमा ठूलो उपलब्धि प्राप्त गर्नेछ ।
•••
मलाई लाग्छ हिजोका दिनमा खेलकुद एउटा रुचि र प्रतिष्ठाको क्षेत्रमात्रै थियो होला । तर, अहिले विश्व बजारमा खेलकुदको परिभाषा फराकिलो बनिसकेको हामी देख्न सक्छौं । खेलकुद अहिले प्रतिष्ठामात्र होइन । अर्थतन्त्र, व्यापार, मनोरञ्जन, आपसी सम्बन्ध, देशको गौरव, कूटनीतिको मुख्य खम्बा बनिसकेको छ ।
हाङचाउमा मैले करातेको राम्रो हल वा सुविधासम्पन्न व्यवस्थापनमात्र देखिनँ । त्यहाँ आउने दर्शक । उनीहरूले देशप्रति देखाएको समर्थन देखें । एसियाली खेलकुद ठूलो व्यापार हो भन्ने महसुस गरें । समृद्धिको मानक रहेछ भन्ने ठानें । पयर्टनको प्रचुर सम्भावना बोकेको क्षेत्र रहेछ बुझें । त्यसैले उनीहरूले खेलकुदमा प्रशस्त लगानी गरेका छन् । सानैदेखि खेलाडी बनाउन राज्यले लगानी गरिरहेको छ ।
नेपाल पनि कमजोर त छैन । दक्षिण एसियाली खेलकुदमा त्यसको झलक देखेको थिएँ । तर, एसियाली खेलकुदमा जस्तो ठूलोचाहिँ थिएन । हामीले पनि त्यस्ता खेलकुद आयोजना गर्न सके देशको अर्थतन्त्र र पर्यटनमा टेवा पुग्ने विश्वास छ । क्रिकेटको एनपीएल जस्तो प्रतियोगिता हुँदा कैयौं देशका खेलाडीहरू आएर खेले । क्रिकेट ठूलो उद्योग बनेको सबैको मुखबाट सुन्न पाइयो । ठूलो प्रतियोगिता आयोजनाका साथै उपलब्धि हासिल गर्न सके हरेक खेलमा त्यो सम्भावना छ । नेपाली खेलाडीमा पनि प्रचुर क्षमता पनि छ ।
त्यसका लागि सरकार र खेलकुद निकाय गम्भीरचाहिँ हुनैपर्छ । खेलकुद क्षेत्र के हो ? किन लगानी गर्ने ? भन्ने विषयलाई गहन रूपले बुझ्न जरुरी छ । खोक्रो आश्वासन वा कुराहरूले मात्र खेलाडीहरू दीर्घकालीन रूपमा प्रेरित हुन सक्दैनन् ।
सफलता भन्ने कुरा एकैचोटि आउने होइन । सफल खेलाडी बन्न निरन्तर मिहिनेत र साधना चाहिन्छ । पारिवारिक सपोर्ट आवश्यक पर्छ । खेलाडी, प्रशिक्षक र सम्बन्धित संघको मिहिनेत मात्र भएर पुग्दैन । त्यसका लागि राज्यस्तरबाट सहयोग र पहल हुनुपर्छ । खेलाडीलाई निश्चिन्त भएर खेल्ने वातावरण बनाइदिनुपर्छ । हाम्रो जस्तो मुलुकमा खेलेर मात्र गुजारा चल्ने स्थिति छैन । त्यसले गर्दा आफ्नो रोजीरोटीका लागि अन्यत्र ध्यान दिनुपर्दा खेलाडीले आफ्नो खेलमा प्रगति गर्न सक्दैनन् । खेलाडीको प्रगति हुन नसक्नु भनेको ऊबाट राज्यले सफलता लिन नसक्नु पनि हो ।
"""
खेलकुदको बजेट दोब्बर वृद्धि,"""काठमाडौँ — संघीय संसद्मा आर्थिक वर्ष २०८२/८३ का लागि अर्थमन्त्री विष्णु पौडेलले प्रस्तुत गरेको बजेटमा युवा तथा खेलकुद मन्त्रालयका लागि झन्डै दोब्बर वृद्धि गरिएको छ ।
मन्त्री पौडेलले युवा तथा खेलकुद मन्त्रालयका लागि ६ अर्ब ८ करोड बजेट विनियोजन गरेका छन् । गत वर्ष ३ अर्ब ५० करोड बजेट छुट्याइएको थियो । त्यसमा कर्णाली प्रदेशमा हुने १० औं राष्ट्रिय खेलकुदका ६० करोड विनियोजन भए पनि पटक-पटक मिति सर्दै प्रतियोगिता स्थगित हुँदा बजेट फ्रिज भएको थियो ।
यस आर्थिक वर्षका लागि पनि सुर्खेतको वीरेन्द्रनगरमा हुने तय भएको १० औं राष्ट्रिय खेलकुदका लागि ५४ करोड बजेट विनियोजन गरिएको अर्थमन्त्री पौडेलले बजेट भाषणमा सुनाए ।
मन्त्री पौडेलले खेल पूर्वाधार, खेलाडी प्रशिक्षण र प्रतियोगितालाई प्राथमिकता दिएको उल्लेख गरेका छन् । त्यसका लागि बजेटमा उल्लेखनीय वृद्धि गरेको बताए । उनले खेलाडीको व्यावसायिक विकासका लागि लगानी बढाउँदै लैजाने नीति लिइएको र खेलाडीको म जित्न सक्छु भन्ने भावना विकास गर्न निरन्तर प्रशिक्षण र प्रतियोगिता गरिने भनाइ छ ।
राष्ट्रिय तथा अन्तर्राष्ट्रिय खेलाडी उत्पादन र खेलकुद प्रतियोगिताको प्रवर्द्धन गर्न निजी क्षेत्रलाई खेल पूर्वाधारमा लगानी गर्न आकर्षित गरिने जनाएका छन् । त्यस्ता खेल पूर्वाधारका लागि सडक, खानेपानी र बिजुलीको पहुँच सरकारले सुनिश्चित गरिने अर्थमन्त्री पौडेलको भनाइ छ ।
उनले बजेट वक्तव्यमा झापाको दमकमा सबै प्रकारको खेल प्रतियोगिता आयोजना गर्न सकिने अन्तर्राष्ट्रिय स्तरको बहुउद्देश्यीय आधुनिक रंगशाला निर्माण गरिने घोषणा गरेका छन् ।
त्यस्तै खेल विधाको विविधिकरण र खेल पर्यटनको प्रवर्द्धनका लागि खेल सोलुखुम्बु, मुस्ताङ र जुम्लामा हाइअल्टिच्युड स्पोर्ट्स स्टेडियम निर्माण गरिने जनाएका छन् ।
काठमाडौंको मूलपानी क्रिकेट रंगशाला, मोरङको गिरिजाप्रसाद कोइराला रंगशाला, कैलालीको फाप्ला क्रिकेट रंगशाला, रूपन्देहीको सिद्धार्थ क्रिकेट रंशगालामा निर्माण गर्न ५४ करोड विनियोजन गरिएको छ ।
साथै कीर्तिपुरस्थित त्रिवि क्रिकेट रंगशाला स्तरोन्नति गर्न थप ४० करोड विनियोजन गरिनेछ । चालु आर्थिक वर्षमा फ्लड लाइट र प्यारापिटको निर्माण कार्य भइरहेको छ । त्रिवि इन्जिनियरिङ अध्ययन संस्थानबाट गरिने मूल्यांकनका आधारमा चितवनस्थित गौतमबुद्ध अन्तर्राष्ट्रिय क्रिकेट रंगशालाको सिर्जित सम्पत्ति खरिद गर्न सःसर्त अनुदानको व्यवस्था गरिने जनाइएको छ ।
राष्ट्रिय एन्टी डोपिङ एजेन्टी सञ्चालन गर्न आवश्यक बजेटको व्यवस्था मिलाएको मन्त्री पौडेलले सुनाए ।
अन्तर्राष्ट्रिय खेलकुद प्रतियोगितामा पदक विजेता नेपाली खेलाडीलाई प्रोत्साहन गर्नुका साथै त्यस्ता खेलाडीका सन्ततिलाई शैक्षिक छात्रवृत्ति उपलब्ध गराइने घोषणा गरिएको छ । खेलाडी र प्रशिक्षकलाई प्रदान गरिदै आएको प्रोत्साहन भत्तालाई निरन्तरता दिइएको छ ।
खेल क्षेत्रमा महिला सहभागिता अभिवृद्धि गर्न महिलालक्षित प्रशिक्षण र अभ्यास कार्यक्रम सञ्चालन गरिने सरकारको घोषणा छ । उत्कृष्ट महिला खेलाडीका लागि पुरस्कार विशेष व्यवस्था गरिनेछ ।
प्रत्येक प्रदेशमा कम्तीमा तीन विद्यालयमा स्पोर्टस एकेडेमी सञ्चालन गर्न बजेट व्यवस्थापन गरिएको पौडेलले बजेट भाषणमा भने ।
त्यस्तै बालबालिका तथा युवायुवतीलाई स्काउटको माध्यमबाट कर्तव्यपराण, अनुशासित, स्वावलम्बी, चरित्रवान बनाई सामाजिक सेवा र उद्दार कार्यमा परिचालन गरिने सरकारको लक्ष्य छ ।
राष्ट्रिय खेलकुद परिषद्का सदस्यसचिव टंकलाल घिसिङले आव बजेटको आकार बढेकाले नेपाली खेलकुदले उत्साहजनक रूपमा लिनुपर्ने बताए । उनले भने, ‘बजेट ठूलो नै आएको छ । यसलाई नेपाली खेलकुदले उत्साहजनक रुपमा लिनुपर्छ । तहगत सरकारले पेस गरेको कार्यक्रमलाई पनि समेटेर बजेट आएको छ । स्थानीय, प्रदेश तहबाट पनि कार्यान्वयन गर्ने खालको बजेट छ । सबै तहबाट उत्तिकै जिम्मेवारपूर्ण ढंगले कार्यान्वयन गर्न सक्यो भने सोचे नतिजा हासिल गर्न सकिन्छ ।’
"""
वाग्मतीको खेलकुद विकास विज्ञमा ब्याडमिन्टनका थापा,"""काठमाडौँ — राष्ट्रिय तथा अन्तर्राष्ट्रिय खेलाडी संघका उपाध्यक्ष दीपक थापालाई बुधबार वाग्मती प्रदेशको युवा तथा खेलकुद मन्त्रालयले खेलकुद विकास कार्यक्रम विज्ञको रूपमा मनोनीत गरेको छ ।
वाग्मती प्रदेशको समग्र खेल क्षेत्रको विकासका लागि सल्लाह सुझाव तथा आवश्यक नीति निर्माणमा सहयोग हुने विश्वासका साथ ब्याडमिन्टनका अन्तर्राष्ट्रिय अम्पायर थापालाई खेलकुदमन्त्री मीनकृष्ण महर्जनले जिम्मेवारी दिएका हुन् ।
खेलकुदसँग सम्बन्धित विकास कार्यक्रमको योजना र खेलाडीको वृद्धि विकासलाई समेत सुनिश्चित गर्न प्रदेश सरकार र खेलकुद मन्त्रालयलमा आवश्यकता अनुसार सल्लाह सुझाव दिने र कार्य गर्ने गरी थापालाई मनोनीत गरिएको हो ।
काठमाडौं महानगरपालिका–१० का उनी काठमाडौं ब्याडमिन्टन एकेडेमीका संस्थापक हुन् । ब्राजिलमा भएको सन् २०१६ मा बाज्रिलमा भएको रियो ओलम्पिक मा समेत नेपालको प्रतिनिधित्व गरिसकेका थापाको अनुभवले वाग्मती प्रदेशको खेल क्षेत्रमा टेवा पुग्ने मन्त्री महर्जनको विश्वास छ ।
स्पोर्ट्स इभेन्ट म्यानेजमेन्टमा मास्टर्स गरेका थापाले खेल र खेलाडीको वृद्धि विकासका लागि विभिन्न कार्य गर्दै आएका छन् । उनी नेपाल चेम्बर अफ कमर्सको शिक्षा तथा खेलकुद समितिको सह अध्यक्षसमेत हुन् ।
मन्त्रालयले यसअघि खेल विज्ञको रूपमा राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठलाई समेत मनोनीत गरेको थियो ।
"""
दसौं राष्ट्रिय खेलकुद निर्देशिका स्वीकृत नहुँदा तयारी अलपत्र,"""सुर्खेत — चैत २३ देखि ३० सम्म आयोजना हुने भनिएको दसौं राष्ट्रिय खेलकुद प्रतियोगिताका लागि कर्णालीमा प्रदेश रंगशालासहित आवश्यक संरचनाहरू तयारी अवस्थामा छन् । प्रतियोगिताका लागि संघीय सरकारले ६० करोड रुपैयाँ विनियोजन गरिएको छ । तर, राष्ट्रिय खेलकुद प्रतियोगिता सञ्चालन निर्देशिका र खर्च मापदण्ड स्वीकृत नहुँदा आवश्यक तयारीका काम अलपत्र परेका छन् ।
संघीय सरकारले राष्ट्रिय खेलकुदका लागि सचिवालय स्थापना गरेको छ । तर निर्देशिका नहुँदा सचिवालय पनि कामविहीन बनेको छ । प्रतियोगिताका लागि छुट्याइएको ६० करोड रकमसमेत नटुक्रिएको कर्णाली प्रदेश खेलकुद विकास परिषद्का निवर्तमान सदस्यसचिव विश्वामित्र सञ्ज्यालले जानकारी गराए ।
‘न बजेट खर्चका लागि उपसमितिहरू बनेका छन् न त डल्लो बजेट विभिन्न शीर्षकमा विभाजन भएको छ,’ उनले भने, ‘गत वर्ष साउनमै बजेट युवा तथा खेलकुद मन्त्रालयमा जानुपर्ने हो, अहिलेसम्म पनि अर्थ मन्त्रालयमै बजेट अड्किएको छ ।’
कर्णाली प्रदेश खेलकुद विकास परिषद्का अनुसार झन्डै ९९ प्रतिशत काम सकिएको प्रदेश रंगशालामा अब रंगरोगन र सरसफाइको काम मात्र बाॅकी छ । दसौं राष्ट्रिय खेलकुद प्रतियोगिताको मुख्यस्थल रहेको रंगशालामा १० हजार दर्शक अट्नेछन् भने फिफा मापदण्डअनुसार फुटबल मैदान निर्माण गरिएको छ । भीभीआईपी र भीआईपी प्यारापिटमा ४ हजार दर्शक बसेर हेर्न मिल्नेगरी रंगशाला बनाइएको छ ।
सुर्खेतमा चिसापानी फुटबल मैदान, कालुंगचोक रग्बी मैदान र प्रदेश रंगशालापरिसरको क्रिकेट मैदानको निर्माण पनि सकिएको परिषद्ले जनाएको छ । परिषद्का अनुसार हुम्ला हक्की मैदान तथा दैलेख, कालीकोट, जुम्ला, रुकुम पश्चिम र सल्यानमा रहेका कभर्डहलमा पनि केही खेल खेलाउने गरी तयारी गरिएको छ ।
आयोजक प्रदेशले गर्नुपर्ने बसोबास, स्वास्थ्य, सुरक्षा र स्थानीय यातायातको व्यवस्थापनका लागि आफूहरू तयारी अवस्थामा रहेको सामाजिक विकासमन्त्री घनश्याम भण्डारी बताउँछन् । उनका अनुसार अहिलेसम्म सञ्चालन निर्देशिका स्वीकृत नहुँदा संघीय सरकार र आयोजक प्रदेशले के–के काम गर्नुपर्ने हो भन्नेबारे पनि स्पष्ट भएको छैन । उनले राष्ट्रिय खेलकुदमा आयोजना हुने ३५ खेलमध्ये २४ खेल कर्णालीमा खेलाउन आवश्यक पूर्वाधार तयार भइसकेको बताए । उनका अनुसार दैनिक करिब ३ हजार ५ सयलाई बसोबासको प्रबन्ध मिलाउने सुविधा प्रदेश राजधानी वीरेन्द्रनगरमा छ भने झन्डै ३ हजार खेलाडी अन्य जिल्लामा बस्न सक्छन् ।
राष्ट्रिय खेलकुद परिषद्का प्रशासन विभाग प्रमुख भोजानन्द राईले राष्ट्रिय खेलकुद प्रतियोगिता सञ्चालन निर्देशिका बनाएर खेलकुद मन्त्रालयमा पठाए पनि त्यहाँबाट अर्थ मन्त्रालयमा जान नसकेको बताए । ‘अहिलेसम्म खर्च नम्स पनि अझै स्वीकृत भएको छैन, त्यो स्वीकृत भएपछि मात्र राष्ट्रिय प्रतियोगिताका लागि खेल सामग्री, पोसाक, विभिन्न उपकरणलगायत सामग्री खरिद गर्न टेन्डर गर्ने बाटो खुल्छ,’ उनले भने, ‘खरिद प्रक्रियाका लागि कम्तीमा ३० दिनको सूचना निस्कनुपर्छ, त्यसपछि झन्डै एक/एक साताको समय प्राविधिक मूल्यांकन र आर्थिक मूल्यांकनको काममा लाग्छ, त्यसपछि सम्झौता भएर मात्र सामान र उपकरण खरिदको काम हुने हो ।’
"""
एनओसीबारे प्रधानमन्त्री ओलीलाई चार खेल संघको पत्र,"""काठमाडौँ — चार राष्ट्रिय खेल संघका पदाधिकारीले बुधबार प्रधानमन्त्री केपी शर्मा ओलीसमक्ष नेपाल ओलम्पिक कमिटी (एनओसी) का बारेमा अनुरोध पत्र बुझाएका छन् ।
नेपाल इक्वेस्ट्रिय संघका अध्यक्ष रवि राजकर्णिकार, नेपाल बेसबल संघका अध्यक्ष दीपक न्यौपाने, नेपाल स्केटिङ तथा स्केटबोर्डिङ संघका अध्यक्ष अच्युत खनाल र नेपाल रग्बी संघका अध्यक्ष गोविन्द घिमिरेको हस्ताक्षरित अनुरोधपत्रमा एनओसीको विधिसम्मत् र पारदर्शी सञ्चालनको माग गरेका छन् ।
अनुरोध पत्रमा अध्यक्ष जीवनराम श्रेष्ठ नेतृत्वको नेपाल ओलम्पिक कमिटीले आफ्ना संघहरूलाई वर्षौंदेखि एनओसीमा आबद्धताका लागि मान्यता नदिएको र आफू तेस्रो कार्यकालका लागि अध्यक्ष श्रेष्ठले बन्न विधान संशोधनको प्रयास गरेकाले सरकारबाट आवश्यक निर्देशन दिई त्यस्ता गतिविधि रोक्न आग्रह गरिएको छ । आफू अनुकूल पार्न एनओसीको विधान संशोसनको प्रस्ताव ओलम्पिक चार्टर विपरीत रहेकाले त्यसतर्फ सरकारको ध्यान जानुपर्ने उनीहरूको माग छ ।
प्रधानमन्त्री ओलीले राष्ट्रिय र अन्तर्राष्ट्रिय मान्यता र विधिलाई ख्याल गर्दै खेलक्षेत्रका निकाय र संस्थाले आफूलाई पारदर्शी बनाउनुपर्नेमा जोड दिएका थिए ।
टोलीमा इक्वेस्ट्रियन, बेसबल, स्केटिङ, रुग्बीसहित नेपाल क्लाइम्बिङ स्पोर्टस, अल्पाइन स्पोर्ट्स र रोइङ संघका पदाधिकारी पनि प्रधानमन्त्री निवास बालुवाटार पुगेका थिए ।
"""
खेलकुदमन्त्रीलाई आईओसीको पत्र,"""काठमाडौँ — अन्तर्राष्ट्रिय ओलम्पिक कमिटी (आईओसी) ले बिहीबार युवा तथा खेलकुदमन्त्री तेजुलाल चौधरीलाई पत्र लेख्दै एनओसीमाथि सरकारी हस्तक्षेप नगर्न भनेको छ । आईओसीले मन्त्रीलाई नेपाल ओलम्पिक कमिटी (एनओसी) को विवाद समाधानतर्फ अग्रसर रहेको पनि जनाएको छ ।
आईओसीले पत्रमा जोड दिएको छ, आफूहरूले निरन्तर रूपमा एनओसी विधान तथा निर्वाचन विवादसम्बन्धी अध्ययन गरिरहेको छ । समाधान पनि चाँडै आउने छ ।
यसअघि मन्त्री चौधरीले एनओसीको विधान संशोधन र निर्वाचनपछि उत्पन्न परिस्थितिबारे आईओसीसँग पत्रचार गरिरहेको बताएका थिए । त्यसैको जवाफस्वरुप आईओसीले पत्र लेखेको हो । मन्त्रीलाई पठाएको पत्रमा आईओसी सम्बन्ध, ओलम्पिक सोलिडारिटी एन्ड ओलम्पिजम विभागका निर्देशक जेम्स म्याकलियोडले हस्ताक्षर गरेका छन् ।
पत्रमा भनिएको छ, ‘ओलम्पिक काउन्सिल अफ एसिया (ओसीए) को पहलमा कुवेतमा एनओसी र पाँच राष्ट्रिय संघबीच सम्झौता भएको तपाईंलाई थाहा नै छ । त्यसअनुसार पाँच संघलाई एनओसीले सदस्यता पनि दिइसकेको छ । सम्झौताअनुसार ती पाँच संघले अदालतमा दायर गरेको मुद्दा पनि फिर्ता लिइसकेको विश्वास छ ।’
म्याकलियोडले एनओसी विवादमा मन्त्री चौधरीको सहयोगको अपेक्षा गर्दै एनओसी तथा खेल संघको स्वायत्तताप्रति सम्मान गर्दै विना हस्तक्षेप उनीहरूलाई काम गर्न दिन अनुरोध गरेको छ ।
अदालतमा परेको मुद्दा कारण देखाउँदै युवा तथा खेलकुद मन्त्रालय र राष्ट्रिय खेलकुद परिषद्ले पनि एनओसीको निर्वाचनलाई मान्यता दिएको छैन । सरकारी हस्तक्षेपका कारण अनलाइनको माध्यमबाट भएको निर्वाचनले जीवनराम श्रेष्ठलाई पुनः अध्यक्षमा निर्वाचित गरेको थियो ।
"""
विद्यालय खेलकुद महासंघ अध्यक्षमा श्रेष्ठ,"""काठमाडौँ — नेपाल विद्यालय खेलकुद महासंघको साधारणसभाले विनोद श्रेष्ठको अध्यक्षतामा १७ सदस्यीय केन्द्रीय कार्यसमिति चयन गरेको छ ।
वरिष्ठ उपाध्यक्ष माधव सापकोटा, उपाध्यक्षमा गोपीबहादुर सार्की अछामी, मोहनकुमार कार्की र सीता लामा तथा महासचिवमा राजकुमार कार्की निर्वाचित भए । सदस्यमा सुवास न्यौपाने, आरबी कटवाल, खडकबहादुर थापा, डिके ढुंगाना, मोहनराज भट्ट, विलय गौतम, सुमन श्रेष्ठ, पदम राना, सोविनराज रेग्मी, नविन महर्जन र रञ्जना प्रधान चुनिए ।
साधारणसभामा केन्द्रीय कार्यसमितिका १७, सातै प्रदेशबाट १७ र ५७ जिल्लाबाट ५७ प्रतिनिधिको उपस्थिति थियो ।
"""
ई-स्पोर्ट्स च्याम्पियनसिप सुरु,"""काठमाडौँ — ई–स्पोर्ट्स संघ नेपालको आयोजनामा दोस्रो ई–स्पोर्ट्स राष्ट्रिय च्याम्पियनसिप काठमाडौंमा बिहीबार सुरु भएको छ ।
त्रिपुरेश्वरस्थित राखेप कभर्डहलमा सुरु प्रतियोगिताको भ्यालोरेन्टका खेल भएको छ । शुक्रबार र शनिबार ई–फुटबल, डोटा टू, पब्जी मोबाइल, मोबाइल लिजेन्ड्स र कस प्लेका खेल हुनेछन् ।
ई–स्पोर्ट्स संघ नेपालले २५ लाख रुपैयाँ पुरस्कार राशि राखेर दोस्रो राष्ट्रिय प्रतियोगिताको सञ्चालन गरेको छ । कार्यक्रमलाई नेपाल प्लेजले व्यवस्थापन गरेको छ ।
राष्ट्रिय खेलकुद परिषद्का सदस्यसचिव टंकलाल घिसिङले प्रतियोगिताको उद्घाटन गर्दै करिब १२ हजार खेलाडी अनलाइनबाट दर्ता भएर प्रतियोगिता खेल्नु खेलकुदमा नयाँ अध्याय सुरु भएको बताए ।
संघका अध्यक्ष अञ्जन धमलाले इ स्पोर्ट्स खेलको बढ्दो लोकप्रियतालाई ध्यानमा राखेर निजी क्षेत्रलाई जोडेर राष्ट्रिय प्रतियोगिता गरिएको बताए ।
"""
"खेलकुदमा बढ्दो उत्साह, टिठलाग्दो पूर्वाधार","""सन् २०२४ नेपाली खेलकुदका लागि निकै सुखद रह्यो । नेपालीमाझ व्याप्त निराशा चिर्ने एकमात्र साधन र सूत्र अहिले खेलकुद भएको छ । खेलकुद मात्रै त्यस्तो क्षेत्र हो, जसले नेपालीलाई खुसी र विश्वमाझ आत्मसम्मान दिलाएको छ ।
राजनीतिक अस्थिरता, अविकास र ढिलासुस्तीले चरम निराश पारेको नेपाली समाजमा आशा जगाउने काम निकै अघिबाटै खेलकुदले गर्दै आएको छ । कुनै समय थियो, जब मुलुकमा जातीय नारा लागिरहेका बेला त्यसलाई एकताको सूत्रमा बाँध्ने काम पनि खेलकुदले गरेको थियो । खेलकुद मात्रै एउटा त्यस्तो क्षेत्र हो जहाँ जातपात, धर्म, लिंग र वर्ण हेरिन्न । केवल नेपालीपन र नेपाली मन मात्र हेरिन्छ ।
वर्ष २०२४ लाई फर्केर हेर्ने हो भने नेपाली क्रिकेट टोलीको विश्वकप यात्रा, पलेशा गोवर्धनले पाराओलम्पिक्समा नेपाललाई तेक्वान्दोमा दिलाएको ऐतिहासिक कांस्य पदक, १९ वर्षमुनिको नेपाली महिला क्रिकेट टोली विश्वकपमा छनोट हुनु र पहिलो संस्करणको नेपाल प्रिमियर लिग क्रिकेट एनपीएलको सफल आयोजनालाई विशेष मान्न सकिन्छ ।
नेपालमा फुटबल, क्रिकेट, भलिबलजस्ता समूहमा खेलिने खेलमा दर्शकको क्रेज कति छ भनिरहनु पर्दैन । तर पूर्वाधारमा हामी कहाँ छौं भन्नका लागि खेल हेर्न टिकट नपाएर निराश भएका समर्थकको अनुहार हेरे पुग्छ । खेलप्रतिको नेपाली दर्शकको झुकावलाई बुझ्न अन्तर्राष्ट्रिय प्रतियोगिता आयोजना हुँदा सीमित संख्याको टिकट नपाएर निराश हुने दर्शकको संख्या खोतले मात्र पुग्छ ।
उदाहरणका लागि, काठमाडौंमा भएको साफ महिला च्याम्पियनसिपमा दशरथ रंगशालाको सीमित सिट संख्याका कारण धेरै दर्शक प्रत्यक्ष खेल हेर्नबाट वञ्चित भए । अखिल नेपाल फुटबल संघलाई आर्थिक रूपमा पनि घाटा भयो । फुटबल मात्र होइन, क्रिकेट र भलिबलका अन्तर्राष्ट्रिय प्रतियोगिता हुँदा पनि अवस्था यस्तै छ ।
नेपाल, पहिलो पटक साफ च्याम्पियनसिपको उपाधि जितेर इतिहास रच्नबाट चुक्यो । तर, नेपाली खेलकुदमा भने कीर्तिमान कायम भयो । नेपाल र बंगलादेशबीचको फाइनल खेल कान्तिपुर म्याक्स एचडीको युट्युब च्यानलमा मात्र १० लाखभन्दा बढीले ‘लाइभ’ हेरे । जुन नेपाली खेलकुदको अहिलेसम्मको कीर्तिमानी संख्या हो ।
नेपाल र भारतबीचको सेमिफाइनल ५ लाख २६ हजारले हेरेर भलिबलको कीर्तिमान तोडिएको थियो । यसअघि गत साउनमा काठमाडौंमा नै काभा महिला भलिबल नेसन्स लिगमा नेपाल र भारतको फाइनल ४ लाख ७ हजारले ‘लाइभ’ हेरेका थिए । टेलिभिजनमा हेर्ने दर्शकको संख्या थप्ने हो भने यो अझ धेरै हुन जान्छ । टेलिभिजन र डिजिटल प्लेटफर्मबाहेक रंगशाला, कभर्डहल र मैदानमै गएर खेल हेर्ने दर्शकको पनि कमी छैन । तर हामीकहाँ दर्शक भए पनि पूर्वाधारको अभाव छ ।
एनपीएलको उद्घाटनको खेल हेर्न पुगेका दर्शकले टिकट अभावमा नाराबाजी नै गर्नु पर्‍यो । भीड यतिसम्म थियो कि, चेपिएर दर्जन बढी घाइते भए । फाइनलमा मात्रै हैन अन्य दिन पनि ५ देखि ७ हजारको संख्यामा दर्शक कीर्तिपुर पुग्ने गरेका थिए । अन्य खेल हुँदा यति दर्शक भेट्न मुस्किल पर्छ ।
खासमा नेपाली दर्शक आफ्ना खेलाडीहरूको मनोबल बढाउन रंगशालामा नै पुग्न खोज्छन् । त्यसैले त टिकट बिक्री सुरु हुनु तीन घण्टा अघिदेखि नै लाइन बस्छन् । तर सबैले टिकट पाउँदैनन् । यसको कारण हो दशरथ रंगशालाको दर्शक क्षमता । १५ हजार क्षमताको रंगशालाले नेपाली समर्थकको भार थेग्नै सक्दैन ।
विदेशतिरको अवस्था फरक छ, कतिपय विकसित र विश्वकप खेलिसकेका देशहरूमा समेत महिला फुटबल हेर्न आइदिनुपर्‍यो भनेर समर्थकलाई आग्रह गरिन्छ । तर नेपालमा रंगशाला नभएकै कारण समर्थक खेल हेर्न पाउँदैनन् ।
रंगशालाको सीमित क्षमताका कारण यस पटक काठमाडौंको टुँडिखेललगायत देशका विभिन्न स्थानमा साफ च्याम्पियनसिपको फाइनल ठूलो स्क्रिनमा समेत देखाइयो । जहाँ हजारौं समर्थक उपस्थित थिए । राष्ट्रिय खेलकुद परिषद्को कभर्डहलमा भलिबल आयोजना हुँदा होस् या कीर्तिपुरस्थित टीयू मैदानमा क्रिकेट प्रतियोगिता दर्शक खचाखच हुन्छन् । तर पूर्वाधार हेर्ने हो भने टिठलाग्दो छ ।
त्यस्तै अवस्था नेपाली क्रिकेटको पूर्वाधारमा पनि छ । क्रिकेट खेलमात्र नभएर देशका युवाका लागि सपना र भविष्यको बाटोसमेत बनेको छ । आज नेपाली क्रिकेट खेलाडी मात्र नभई, यो खेल हेर्न आउने लाखौं समर्थकका प्रेरणा बनेका छन् । एनपीएलले खेलाडीलाई व्यावसायिक अवसरको ढोका खोल्नुका साथै विदेशी खेलाडीसँग प्रतिस्पर्धा गर्ने प्लेटफर्म पनि दिएको छ । शिखर धवनजस्ता अन्तर्राष्ट्रिय खेलाडीको उपस्थितिले प्रतियोगिताको गरिमा अझ बढाएको छ ।
कीर्तिपुर मैदानमा दर्शकहरूले देखाएको जोस र उत्साहले क्रिकेट संघ (क्यान) लाई थप जिम्मेवारी बोध गराएको छ । मैदानको सीमित क्षमताका कारण हजारौं समर्थकले स्टेडियमबाहिर र वरपरका रूखमा बसेर खेल हेरे । यस्तो दृश्यले ५० हजारभन्दा बढी क्षमताको आधुनिक मैदानको खाँचोलाई स्पष्ट रूपमा उजागर गरेको छ । देशभरबाट आएका समर्थकले यो खेललाई आफ्नो सपना र आशा बनाएको देख्दा क्रिकेट केवल खेलभन्दा बढी राष्ट्रिय गौरवको प्रतीक भएको अनुभूति हुन्छ ।
स्टार स्पोर्ट्स टेलिभिजनले यस प्रतियोगिताको प्रत्यक्ष प्रसारण गरेसँगै नेपालले आफ्नो पहिचान विश्वभर पुर्‍याएको छ । यो उपलब्धिले नेपाली क्रिकेटप्रतिको अन्तर्राष्ट्रिय चासो र समर्थनलाई बढाएको छ । नेपाल प्रिमियर लिगले खेलाडीलाई आशा मात्र होइन, लाखौं युवापुस्ताका लागि नयाँ सपना पनि दिएको छ । निराशाले भरिएको यो समयमा, क्रिकेटले उत्साह र गौरवको प्रकाश फैलाएको छ । अब नेपाली क्रिकेटलाई अझ उच्चस्तरमा पुर्‍याउन र ठूलो दर्शक क्षमता भएको मैदान निर्माण गर्न सरकारले विशेष ध्यान दिनुपर्ने आवश्यकता छ ।
नेपाली खेलकुदमा दर्शकहरूको उपस्थिति मात्र हैन रुचिलाई पनि ध्यान दिन जरुरी छ । किनभने सबै पदक जित्ने खेलमा दर्शकको संख्या उस्तै छैन । देशपिच्छे नै खेलका समर्थक फरक छन् । भारतमा क्रिकेट छ भने ब्राजिलमा फुटबल, अमेरिकामा अमेरिकन सकर सबैभन्दा बढी हेरिन्छ भने चीनमा मार्सल आटर््सले बढी चर्चा बटुल्छ ।
यी सबले के पुष्टि गर्छन् भने दर्शकहरूले रुचाएका कारण ती खेलहरू चर्चामा आएका हुन् । दर्शकको उपस्थिति नभएको खेलको विश्व च्याम्पियनसिप नै आयोजना भए पनि त्यो कोठे प्रतियोगिताभन्दा माथि उठ्न सक्दैन । खेलको विस्तार र विकासका लागि पनि दर्शकको उपस्थिति अनिवार्य सर्त भएको छ ।
अब प्रश्न उठ्छ दर्शकलाई कसरी खेलप्रति आकर्षित गर्ने वा उनीहरूमा नयाँ खेलप्रतिको आकर्षण पैदा गर्ने ? केही समय अगाडिकै उदाहरण हेर्ने हो भने एनपीएल हेर्न कीर्तिपुर पुगेका दर्शकहरू सबैले क्रिकेट बुझ्दैन थिए । उनीहरूमध्ये केही प्रदेशको नाममा टिम भएकाले गए, केही विदेशी खेलाडीलाई नजिकबाट हेर्न गए । कति त एनपीएल हेर्न कीर्तिपुर पुगेको छु भनेर सामाजिक सञ्जालमा पोस्ट गर्नका लागि पनि पुगे । तर, यी सब कदमबाट फाइदा भने नेपाली क्रिकेटलाई प्रत्यक्ष भयो भने परोक्ष रूपमा समग्र नेपाली खेलकुद नै लाभान्वित भयो ।
नेपाललाई ओलम्पिकमा पहिलो र अहिलेसम्मकै एकमात्र पदक दिलाउने पलेशा गोवर्धनको खेल हुँदा दर्शकको उपस्थिति खास हुन्न । तर, उनले पेरिस पाराओलम्पिक्समा मेडल जितेर आउँदा विमानस्थलमा स्वागत गर्न हजारौं पुगेका थिए । दर्शकको उपस्थिति कहिलेकाहीं सफलतासँग पनि जोडिन्छ । र, सफलता हात पार्न पदकको सम्भावना भएका खेलहरूको पहिचान गरी ग्रासरुट लेबलबाटै कार्यक्रमहरू सञ्चालन गरिनुपर्छ । महिला भलिबलले पछिल्लो समय पाएको सफलता र चर्चाकै कारण अहिले यो खेल नेपालको ७७ वटै जिल्लामा खेलिने र खेलाइने खेल भएको छ ।
खेल क्षेत्रको फैलावटका लागि प्रतियोगिता आयोजना भएको स्थानमा पुग्न नसक्ने दर्शकलाई समेत ध्यानमा राखेर टेलिभिजनमार्फत प्रत्यक्ष प्रसारणको व्यवस्था गर्न सकिन्छ । छिमेकी भारतकै उदाहरण हेर्ने हो भने कबड्डी र ब्याडमिन्टनका लिगलाई टेलिभिजनमार्फत प्रत्यक्ष प्रसारण गराएर चर्चाको शिखरमै पुर्‍याइयो । अहिले ती प्रतियोगिताहरूमा बडे–बडे प्रायोजकहरूको समेत संलग्नता छ । कुनै समय दर्शक नै नहुने खेलमा अहिले खचाखच दर्शकको ओइरो लाग्छ ।
नेपालमा पनि त्यो सम्भावना नभएको हैन । खेलकुदको बजार छैन भन्ने संकथन त एनपीएलको सफल आयोजना र उसले उठाएको सय करोडभन्दा बढीको रकमले नै झूटो साबित गरिदिइसकेको छ । त्यसैले खेलाडी र खेलमा लगानी गरे त्यो फिर्ता आउँछ भन्ने मान्यता स्थापित गर्न पनि दर्शकहरूलाई खेलस्थलसम्म लैजान जरुरी भइसकेको छ । त्यसपछि अभिभावकहरूले आफ्ना बालबच्चालाई खेलमा लाग्न प्रेरित गर्ने थिए ।
अनि मात्र हामीकहाँ पनि हजारौंका संख्याबाट चुनिएर आएका खेलाडीहरूले अन्तर्राष्ट्रिय मञ्चमा नेपाललाई प्रतिनिधित्व गर्दा सहभागितामा मात्र सीमित नभएर उपाधि जितेर फर्किने अवस्था निर्माण हुनेछ । त्यसका लागि पूर्वाधारमा लगानी बढाउन आवश्यक छ किनभने हाम्रा दर्शकहरूले अहिले चाहेर पनि रंगशालामा गएर आफूले मन पराएको टिमको खेल हेर्न सक्दैनन् वा पाउँदैनन् । सबैभन्दा पहिले यही अवस्थालाई चिर्न जरुरी छ । बाँकी त्यसपछि क्रमशः हुँदै जानेछ ।
"""
नवौं पोखरा स्पोर्ट्स अवार्डको मनोनयन सार्वजनिक,"""पोखरा — पोखरामा वैशाख २६ मा हुने नवौं पोखरा स्पोर्ट्स अवार्डका लागि बुधबार चार विधामा मनोनयन सार्वजनिक भएको छ । खेलकुद पत्रकार मञ्च गण्डकीले पत्रकार सम्मेलन आयोजना गरी ७ मध्ये ४ विधामा मनोनयन सार्वजनिक गरेको हो ।
अवार्डअन्तर्गत वर्ष उत्कृष्ट खेलाडी पुरुषतर्फ भलिबलका विश्वास अधिकारी (नवलपुर), टेनिसका प्रदीप खड्का (कास्की) र फुटबलका सुमित श्रेष्ठ (कास्की) मनोनयनमा परेका छन् । वर्ष उत्कृष्ट खेलाडी महिलातर्फ भलिबलकी अरुणा शाही (कास्की), फेन्सिङकी कृपा गुरुङ (स्याङ्जा) र आईटीएफ तेक्वान्दो/मुआथाईकी सुस्मिता थापा मगर (बागलुङ) मनोनयनमा परेका छन् ।
वर्ष उदीयमान खेलाडीमा एथ्लेटिक्सका बादल कार्की (बागलुङ), भलिबलका जितबहादुर सार्की (स्याङ्जा), र क्रिकेटकी रचना चौधरी (कास्की) मनोनयनमा परेका छन् । वर्ष उत्कृष्ट प्रशिक्षक विधामा टेनिसका निरज थापा (कास्की), भलिबलका रमेश केसी (स्याङ्जा) र फुटबलका राजेन्द्र तामाङ (कास्की) मनोनयनको सूचीमा छन् ।
यी बाहेक लाइफटाइम अचिभमेन्ट अवार्ड खेल क्षेत्रका अग्रज व्यक्तित्वलाई प्रदान गरिने मञ्चका अध्यक्ष एमबी आस्था मगरले बताए । अवार्ड समारोहमै वर्ष उत्कृष्ट खेल पत्रकार र वर्ष उत्कृष्ट खेलकुद संघसंस्था वा क्लबलाई पुरस्कृत गरिने उनले सुनाए । ‘खेलाडीको मनोबल उकास्न र उनीहरुमा उर्जा थप्न ०७२ देखि अवार्ड प्रदान गरिँदै आएको छ,’ उनले भने ।
मञ्चले वर्ष खेलाडी पुरुष र महिलालाई एक–एकवटा इलेक्ट्रिक स्कुटर प्रदान गर्ने छ । लाइफटाइम अचिभमेन्ट अवार्डबाट सम्मानित हुनेलाई चाँदीको करुवा र ताम्रपत्र प्रदान गरिने मञ्चका महासचिव परशुराम शर्माले बताए । अन्य विधामा उत्कृष्ट हुनेले जनही ३५ हजार रुपैयाँ प्राप्त गर्ने छन् ।
मनोनयन सार्वजनिक कार्यक्रममा पूर्वअन्तर्राष्ट्रिय बक्सिङ खेलाडी तथा पर्यटन व्यवसायी गणेशबहादुर भट्टराईले युवा विदेश पलायन हुँदा खेलकुद क्षेत्रमा समेत यसले ठूलो असर पारेको बताए ।
"""
यू-१४ राष्ट्रिय विद्यालय खेलकुद : टेबलटेनिसमा बागमती च्याम्पियन,"""काठमाडौँ — लुम्बिनी प्रदेश ४ स्वर्ण पदक जित्दै यू–१४ राष्ट्रिय विद्यालय खेलकुदअन्तर्गत एथलेटिक्समा च्याम्पियन बनेको छ । कर्णाली प्रदेश २ स्वर्ण र ५ रजतसाथ दोस्रो भयो । गण्डकी प्रदेश र मधेश प्रदेश समान २ स्वर्ण, १ रजत र १ कांस्यसाथ संयुक्त तेस्रो भए । १२ स्वर्णका लागि प्रतिस्पर्धा भएकोमा बागमती र सुदूरपश्चिम प्रदेशले१–१ स्वर्ण जिते ।
राष्ट्रिय खेलकुद परिषद् (राखेप) को आयोजनामा भएको प्रतियोगिताको दशरथ रंगशालामा सोमबार छात्र/छात्रामा ३–३ स्वर्णका लागि प्रतिस्पर्धा भएको थियो ।
छात्र २०० मिटरमा गण्डकीका हेमराज चौधरी पहिलो भए । उनले २४.९ सेकेन्डमा दूरी पूरा गरे । मधेशका आयुश चौधरी दोस्रो र कोशीका नितेश भट्टराई तेस्रो भए । सोही स्पर्धाको छात्रामा लुम्बिनीकी अनुजा थारु चौधरी विजेता भइन् । अनुजाले ३१.४ सेकेन्ड खर्चिइन् । कोशीकी अस्मिता लाम्गाडे दोस्रो तथा मधेशकी वर्षा योञ्जन तेस्रो बने ।
छात्र ८०० मिटर दौडमा बागमतीका हस्त सुनारले स्वर्ण जिते । उनले २ मिनेट ०७.४ सेकेन्ड निकाले । कर्णालीका विवेक बोगटीले रजत र कोशीका नितेश भट्टराईले कांस्य जिते । सोही दूरीको छात्रामा लुम्बिनीकी चाँदनी पासीले २ मिनेट ४७.३ सेकेन्डबाट स्वर्ण जितिन् । कोशीकी जुही राई दोस्रो र सुदूरपश्चिमकी रचना बोहरा तेस्रो भए ।
छात्र ४ गुणा १ सय मिटर रिलेमा मधेश पहिलो, कोशी दोस्रो र गण्डकी तेस्रो स्थानमा रहे । छात्रामा लुम्बिनी, कर्णाली र कोशीले क्रमशः शीर्ष तीन स्थान हात पारे ।
कोशी र बागमतीलाई बास्केटबल उपाधि
यू–१४ राष्ट्रिय विद्यालय खेलकुदअन्तर्गत थ्री बाइ थ्री बास्केटबलको उपाधि कोशी र बागमतीले जितेका छन् । कोशी छात्र र बागमती छात्रामा च्याम्पियन भए । राखेपको कोर्टमा भएको छात्र फाइनलमा कोशीले मधेशलाई १७–१२ स्कोरले पराजित गर्‍यो । लुम्बिनी तेस्रो भयो । छात्रा फाइनलमा बागमतीले कर्णालीलाई १५–३ स्कोरले हरायो । कोशी तेस्रो स्थानमा रह्यो ।
टेबलटेनिसमा बागमतीको ‘क्लिन स्विप’
यू–१४ राष्ट्रिय विद्यालय खेलकुदअन्तर्गत टेबलटेनिसको स्वर्णमा बागमतीले क्लिन स्विप गरेको छ । ४ स्पर्धा रहेको टेबलटेनिसमा सबै स्वर्णमा बागमतीले जित्यो ।
लैनचौरस्थित राष्ट्रिय टेबलटेनिस प्रशिक्षण केन्द्रमा भएको सिंगल्सको छात्रमा आर्यन शाही र छात्रामा अर्सना महर्जन विजेता भए । फाइनलमा आर्यनले बागमतीकै अर्नव श्रेष्ठलाई ११–६, ११–७, ७–११, १४–१२ र अर्सनाले बागमतीकै साइरा शाक्यलाई ११–६, ११–९, ११–९ को सेटमा पराजित गरे । छात्रमा गण्डकीका सुगम पौडेल र कोशीका गौतम तामाङ तेस्रो भए । छात्रामा लुम्बिनीकी सोनम गुरुङ र बागमतीकी प्राज्ना महर्जन तेस्रो भए ।
छात्र डबल्समा बागमतीका आर्यन र अर्नवको जोडी पहिलो यो । उनीहरूको जोडीले फाइनलमा कोशीका गौतम तामाङ र सक्षम बस्नेतको जोडीलाई ११–९, ११–७, ११–६ को सोझो सेटमा हरायो । गण्डकीका सुगम पौडेल र दीपनिशान शाही तथा लुम्बिनीका सुविन क्षेत्री र सुविन थापाको जोडी तेस्रो भए ।
छात्रामा बागमतीका अर्सना महर्जन र साइरा शाक्यको जोडीले फाइनलमा कोशीका स्वस्तिका चौधरी र श्रेया सुवेदीको जोडीलाई ११–१, ११–४, ११–२ को सोझो सेटमा हरायो । लुम्बिनीका सोनम गुरुङ र अयाना शाह तथा गण्डकीका सृष्टि खड्का र ब्रिसना बस्नेतको जोडीले कांस्य जित्यो ।
मधेश र सुदूरपश्चिम रग्बी च्याम्पियन
राष्ट्रिय विद्यालय खेलकुदमा रग्बी सेभेन्सको छात्रतर्फ मधेश र छात्रातर्फ सुदूरपश्चिम च्याम्पियन भए । त्रिपुरेश्वरस्थित दशरथ रंगशालामा छात्रको फाइनलमा मधेशले कर्णालीलाई सडन डेथमा पराजित गर्‍यो । निर्धारित समयमा दुवै पक्षबाट स्कोर हुन नसकेपछि मधेशले अत्तिरिक्त समय १ ‘ट्राइ’ गर्दै उपाधि जित्यो । गण्डकी तेस्रो भयो ।
छात्रा उपाधि भिडन्तमा सुदूरपश्चिमले कर्णालीलाई हरायो । बागमती तेस्रो भयो । विजेतालाई राखेपका सदस्य–सचिव टंकलाल घिसिङलगायतले पुरस्कृत गरे ।
"""
साहसिक खेलको प्रचार गर्न एसियाली पत्रकारलाई आग्रह,"""काठमाडौँ — राष्ट्रपति रामचन्द्र पौडेलले नेपाल साहसिक खेलको प्रचुर सम्भावना भएको देश हो भनेर विश्व खेलकुदमा सन्देश पुर्‍याउन आह्वान गरेका छन् । राष्ट्रपति भवन शीतल निवासमा शनिबार एसियाली खेलकुद पत्रकार महासंघ (एआईपीएस एसिया) का पदाधिकारी र एनएसजेएफ पल्सर स्पोर्टस अवार्डका विजेताहरूको भेटमा राष्ट्रपति पौडेलले उक्त सन्देश विश्व खेलकुदमा प्रसारित गर्न आह्वान गरे ।
एआईपीएस एसियाको २५औं कंग्रेसका लागि २८ देशका ८० प्रतिनिधि नेपालमा आएका थिए । राष्ट्रपति पौडेलले एसियाली खेल पत्रकारको संगठन एआईपीएस एसियाले कंग्रेस आयोजनाका लागि नेपाली भूमि छानेकामा धन्यवाद व्यक्त गरे ।
उनले भने, ‘एआईपीएस एसियाको कंग्रेस सफलतापूर्वक सम्पन्न गरी एसियाली खेलकुद पत्रकारको हकहितमा महत्त्वपूर्ण निर्णयसहित काठमाडौं घोषणापत्र जारी गर्नुभएकोमा तपाईहरू बधाईका पात्र हुनुहुन्छ ।’
सगरमाथाको देश र बुद्ध जन्मस्थलको रूपमा नेपालको पहिचान विश्वव्यापी रहेको स्मरण गराउँदै राष्ट्रपति पौडेलले अब नेपाल खेल र खेलाडीको देश पनि भएको बताए ।
पौडेलले भर्खरै युवा तेक्वान्दो खेलाडी पलेशा गोवर्धनले पेरिस पारा ओलम्पिकमा कांस्य पदक जितेर नेपालको शिर उँचो पारेको बताए । उनले साहसिक खेलकुद, हाइअल्टिच्युड खेल, अल्ट्रा दौडमा नेपालको सम्भावना उच्च रहेकाले त्यसबारेमा विश्व खेलकुदमा प्रचारित गर्न एसियाका खेलपत्रकारहरूको ध्यानाकर्षण गराए ।
राष्ट्रपति पौडेलले सर्वोच्च शिखरको बेसक्याम्पमा हुने एभरेस्ट म्याराथनबाट नेपाली खेलाडीको नाम गिनिज बुकमा लेखिएको पनि स्मरण गराए ।
पौडेलले एआईपीएस एसियाको कंग्रेसको जस्तो महत्त्वपूर्ण कार्यक्रम सफलतापूर्वक आयोजना गरेकामा नेपाल खेलकुद पत्रकार मञ्चलाई दिन बधाई तथा धन्यवाद ज्ञापन गरे ।
स्पोर्टस अवार्ड २०८० का विजेतालाई बधाई ज्ञापन गर्दै राष्ट्रपति पौडेलले दुई दशकदेखि राष्ट्रका उत्कृष्ट खेलाडीको सम्मान गरेर मञ्चले सराहनीय कार्य गरेको बताए । एआईपीएस एसियाको तर्फबाट अध्यक्ष ही डोङ जोङले राष्ट्रपति पौडेललाई मायाको चिनो प्रदान गरेका थिए । मञ्चका अध्यक्ष दुर्गानाथ सुवेदीले एआईपीएस एसिया र एनएसजेएफ पल्सर स्पोर्ट्स अवार्डबारेमा जानकारी गराए ।
"""
दशरथ रंगशालामा विभिन्न खेलका मुराल [तस्बिरहरू],"""काठमाडौँ — राष्ट्रपति रामचन्द्र पौडेलले नेपाल साहसिक खेलको प्रचुर सम्भावना भएको देश हो भनेर विश्व खेलकुदमा सन्देश पुर्‍याउन आह्वान गरेका छन् । राष्ट्रपति भवन शीतल निवासमा शनिबार एसियाली खेलकुद पत्रकार महासंघ (एआईपीएस एसिया) का पदाधिकारी र एनएसजेएफ पल्सर स्पोर्टस अवार्डका विजेताहरूको भेटमा राष्ट्रपति पौडेलले उक्त सन्देश विश्व खेलकुदमा प्रसारित गर्न आह्वान गरे ।
एआईपीएस एसियाको २५औं कंग्रेसका लागि २८ देशका ८० प्रतिनिधि नेपालमा आएका थिए । राष्ट्रपति पौडेलले एसियाली खेल पत्रकारको संगठन एआईपीएस एसियाले कंग्रेस आयोजनाका लागि नेपाली भूमि छानेकामा धन्यवाद व्यक्त गरे ।
उनले भने, ‘एआईपीएस एसियाको कंग्रेस सफलतापूर्वक सम्पन्न गरी एसियाली खेलकुद पत्रकारको हकहितमा महत्त्वपूर्ण निर्णयसहित काठमाडौं घोषणापत्र जारी गर्नुभएकोमा तपाईहरू बधाईका पात्र हुनुहुन्छ ।’
सगरमाथाको देश र बुद्ध जन्मस्थलको रूपमा नेपालको पहिचान विश्वव्यापी रहेको स्मरण गराउँदै राष्ट्रपति पौडेलले अब नेपाल खेल र खेलाडीको देश पनि भएको बताए ।
पौडेलले भर्खरै युवा तेक्वान्दो खेलाडी पलेशा गोवर्धनले पेरिस पारा ओलम्पिकमा कांस्य पदक जितेर नेपालको शिर उँचो पारेको बताए । उनले साहसिक खेलकुद, हाइअल्टिच्युड खेल, अल्ट्रा दौडमा नेपालको सम्भावना उच्च रहेकाले त्यसबारेमा विश्व खेलकुदमा प्रचारित गर्न एसियाका खेलपत्रकारहरूको ध्यानाकर्षण गराए ।
राष्ट्रपति पौडेलले सर्वोच्च शिखरको बेसक्याम्पमा हुने एभरेस्ट म्याराथनबाट नेपाली खेलाडीको नाम गिनिज बुकमा लेखिएको पनि स्मरण गराए ।
पौडेलले एआईपीएस एसियाको कंग्रेसको जस्तो महत्त्वपूर्ण कार्यक्रम सफलतापूर्वक आयोजना गरेकामा नेपाल खेलकुद पत्रकार मञ्चलाई दिन बधाई तथा धन्यवाद ज्ञापन गरे ।
स्पोर्टस अवार्ड २०८० का विजेतालाई बधाई ज्ञापन गर्दै राष्ट्रपति पौडेलले दुई दशकदेखि राष्ट्रका उत्कृष्ट खेलाडीको सम्मान गरेर मञ्चले सराहनीय कार्य गरेको बताए । एआईपीएस एसियाको तर्फबाट अध्यक्ष ही डोङ जोङले राष्ट्रपति पौडेललाई मायाको चिनो प्रदान गरेका थिए । मञ्चका अध्यक्ष दुर्गानाथ सुवेदीले एआईपीएस एसिया र एनएसजेएफ पल्सर स्पोर्ट्स अवार्डबारेमा जानकारी गराए ।
"""
सुदूरपश्चिम खेलकुद परिषद‍्को सदस्य–सचिवमा खड्का,"""धनगढी — सुदूरपश्चिम प्रदेश सरकारले प्रदेश खेलकुद परिषदको सदस्य–सचिवमा लोकबहादुर खड्कालाई नियुक्त गरेको छ । कांग्रेस समर्थक खड्का हकी र फुटबलका पूर्वखेलाडी हुन् ।
सामाजिका विकास मन्त्रालयअन्तर्गत रहेको खेलकुद परिषद‍्लाई प्रदेशमा खेलकुद विकासका गतिविधि सञ्चालनको नेतृत्व गर्ने कार्य जिम्मेवारी रहेको छ । एघारौं तहको सेवा सुविधा उपलब्ध हुने सदस्य–सचिवको कार्यकाल चार वर्षको हुने व्यवस्था रहेको छ ।
कांग्रेस, एमाले र नागरिक उन्मुक्ति पार्टीको संयुक्त सरकार रहेको सुदूरपश्चिममा विभिन्न निकायमा दलहरूको भागबन्डा छ । जसअनुसार महत्त्वपूर्ण मानिएको खेलकुद परिषदको सदस्य–सचिवको भाग सरकारको नेतृत्वकर्ता दल कांग्रेसले लिएको हो ।
यसपछि सरकारले प्रदेश युवा परिषद्, अस्पताल विकास समितिहरू लगायतमा पनि भागबन्डा गरेर नियुक्त गर्ने नेताहरूले जनाएका छन् ।
"""
"कर्णाली प्रदेश खेलकुद विकास परिषद् : ५ महिनापछि बल्ल प्रक्रिया थालियो, सदस्यसचिव नियुक्ति प्रक्रिया विवादित","""सुर्खेत — कर्णाली प्रदेशको सामाजिक विकास मन्त्रालयले जेठ १४ गते प्रदेश खेलकुद विकास परिषद्को सदस्यसचिव नियुक्तिका लागि नेपाल क्रिकेट संघ (क्यान) का कोषाध्यक्ष पदमबहादुर खड्का र कर्णाली प्रदेश फुटबल संघका पूर्वसचिव गणेशकुमार कार्कीलाई विज्ञ सदस्यको रुपमा नियुक्त गर्‍यो ।
समितिको बैठकले सदस्यसचिव नियुक्त नहुञ्जेलसम्म आर्थिक अधिकारसहितको कामकाज गर्न सामाजिक विकास मन्त्रालयको युवा तथा खेलकुद महाशाखामा कार्यरत उपसचिव (दसौं) जवाहरलाल हमाललाई सिफारिस गर्‍यो ।
उक्त सिफारिसका आधारमा जेठ १८ गतेको मन्त्रिपरिषद्को बैठकले अर्को व्यवस्था नहुन्जेलसम्मका लागि हमाललाई अर्को व्यवस्था नहुन्जेलसम्मका लागि सदस्य सचिवको जिम्मेवारी दिने निर्णय गरेको थियो । तर उनको नियुक्ति कानुनसम्मत नभएको भन्दै मुद्दा दायर भएपछि परिषद् विवादमा परेको छ ।
खेलकुद परिषद्को जिम्मेवारी कर्मचारीलाई दिने प्रदेश सरकारको निर्णयविरुद्ध उच्च अदालत सुर्खेतमा रिट दर्ता भएको हो । अधिवक्ताद्वय शेरबहादुर खत्री र उपेन्द्रकुमार रावतले प्रदेश सरकारको निर्णय खारेजीको माग गर्दै रिट निवेदन दर्ता गराएका हुन् । प्रदेशको खेलकुद विकास ऐन, २०७६ को दफा ८ मा पदाधिकारी वा सदस्य नियुक्ति वा मनोनितका लागि दफा १२ मा व्यवस्था गरिएको छ । जसका लागि सामाजिक विकास मन्त्रालयले परिषद्को सदस्य–सचिवको पदमा नियुक्तिका लागि सिफारिस गर्न मन्त्रालयका सचिव र मन्त्रालयले तोकेको सम्बन्धित क्षेत्रका अन्य दुई जना विज्ञसमेत गरी तीन सदस्यीय सिफारिस समिति गठन गर्नुपर्ने कानुनी व्यवस्था गरेको छ । उक्त सिफारिस समितिबाट सिफारिस भएका कम्तीमा ३ जना व्यक्ति मध्येबाट प्रदेश सरकारबाट उपयुक्त व्यक्तिलाई सदस्यसचिवमा नियुक्त गर्ने प्रावधान भएपनि कर्मचारीलाई जिम्मेवारी दिएको भन्दै रिट दायर भएको हो । अदालतमा रिट दायर भएपछि परिषद् विवादित बनेको हो ।
परिषद्का तत्कालीन सदस्यसचिव विश्वामित्र संज्यालसहितका पदाधिकारीको कार्यकाल गत वर्ष पुस ६ गते सकिएको थियो । तर सत्ता साझेदार दल नेकपा एमाले र नेपाली कांग्रेसबीच परिषद्को उपाध्यक्ष र सदस्यसचिव कसले लिने भन्ने विषयमा कुरा नमिल्दा परिषद्ले पूर्णता ढिलाइ भएको भलिबल प्रशिक्षक सुधीर शाहले बताए । ‘परिषद्ले पूर्णता नपाउँदा कर्णालीमा हुने भनिएको दसौं राष्ट्रिय खेलकुदको मिति पटकपटक सरेको छ,’ उनले भने, ‘सरकारले ५ महिनापछि बल्ल प्रक्रिया अघि बढायो, सुरुमै त्यो विवादित बनेपछि आयोजक प्रदेशका तर्फबाट गर्नुपर्ने तयारीका कामहरु अलपत्र परेका छन् ।’ उनका अनुसार परिषद् पदाधिकारीविहीन बन्दा निर्माणको काम एक प्रतिशत बाँकी रहेको प्रदेश रंगशालाको काम र भुक्तानीमा समेत असर परेको छ ।
सदस्यसचिव नियुक्तिका लागि सिफारिस समितिका विज्ञ सदस्य कार्कीले परिषद्को दैनिक कार्यसञ्चालन, प्रदेश रंगशालाको रकम भुक्तानी, कर्मचारीको तलब भुक्तानीलगायतका काम रोकिएपछि तत्कालका लागि हमाललाई जिम्मेवारी दिइएको बताए । ‘कन्फर्म सदस्यसचिव नियुक्तिको प्रक्रिया त सुरु भएकै छैन, उहाँलाई केही समयका लागि मात्र जिम्मेवारी दिइएको हो,’ उनले भने, ‘अदालतमा मुद्दा परेपछि हामीले केही बोल्न मिलेन ।’
परिषद् अहिले पदेन पदाधिकारीको भरमा छ । सामाजिक विकास मन्त्रालयका सचिव अर्जुन गौतमले नियुक्तिले पूर्णता पाउन कम्तीमा एक महिना लाग्ने बताए । ‘समिति भर्खरै गठन भएको छ,’ उनले भने, ‘अब पदाधिकारीको नियुक्तिका लागि कम्तीमा एक साताको दरखास्त आह्वान, कार्ययोजना प्रस्तुति, अन्तर्वार्ता र सिफारिसपछि मात्र मन्त्रिपरिषद्ले पदाधिकारी नियुक्ति गर्ने हो, त्यसका लागि कम्तीमा एक महिना लाग्ला ।’
"""
मन्डेकाजी बने ‘स्पोर्टस् पर्सनालिटी अफ द इयर’,"""काठमाडौँ — करातेका दोहोरो सागका स्वर्णधारी मन्डेकाजी श्रेष्ठ ‘स्पोर्टस् पर्सनालिटी अफ दी इयर’ बाट सम्मानित भएका छन् ।
नेपाल पर्यटन बोर्डमा आइतबार आयोजित ‘एचिभर्स अवार्ड २०२४’ कार्यक्रममा खेलकुद विधातर्फ मन्डेकाजी सम्मानित भएका हुन् ।
सक्सेस मिडिया र यात्रा प्लसको संयुक्त आयोजनामा बर्सेनि आयोजना गर्दै आएको अवार्ड कार्यक्रममा यसपालि १३औं सागका दोहोरो स्वर्ण विजेता मन्डेकाजीलाई सम्मानित भएका हुन् । कार्यक्रममा खेलबाहेक कलाकारिता, बैंकिङ, चिकित्सा क्षेत्रका व्यक्तित्वलाई पनि अवार्ड प्रदान गरिएको थियो ।
संस्कृति, पर्यटन तथा नागरिक उड्डयन राज्यमन्त्री अरुणकुमार चौधरीले मन्डेकाजीलाई ट्रफी र प्रमाणपत्र प्रदान गरे ।
"""
बजेट घटाउन लागेकोमा प्रदेश खेलकुदमन्त्रीको आक्रोश,"""मकवानपुर — आगामी आर्थिक वर्षको बजेट सिलिङ घटेको भन्दै बागमती प्रदेशका युवा तथा खेलकुदमन्त्री मीनकृष्ण महर्जनले आक्रोश पोखेका छन् ।
प्रदेश खेलुकद विकास परिषद्को आयोजनामा मंगलबारबाट हेटौंडामा सुरु भएको खेलकुद पत्रकारिता तालिमको उद्घाटन गर्दै मन्त्री महर्जनले प्रदेश सरकारले चालु आर्थिक वर्षको तुलनामा आगामी आवमा खेल क्षेत्रको बजेट घटाएको भन्दै आक्रोश पोखेका हुन् । उनले भने, ‘चालु आर्थिक वर्षमा ७४ करोड रुपैयाँ रहेको हाम्रो मन्त्रालयलाई अहिले ६१ करोड बजेट सिलिङ प्राप्त भएको छ । यसरी खेलकुदको विकास सम्भव छैन ।’
उनले खेलकुदलाई बजेट माग्दा अर्थमन्त्रीले आफ्नै खल्तीबाट दिनुपर्ने जस्तो व्यवहार गर्ने गरेको टिप्पणी गरे । राज्यले खेलकुदको महत्व नबुझ्दा खेलाडी विदेश पलायन हुन बाध्य भएको उनको दाबी ।
प्रदेश सरकारले पनि खेलकुद क्षेत्रलाई खासै महत्व नदिएको उनले गुनासो गरे । उनले भने, ‘यस्तै कारणले खेलाडी विदेसिन बाध्य भएको हो ।’
युवा तथा खेलकुद मन्त्रालयको सिलिङ बजेट जम्मा ६१ करोड रुपैयाँ मात्रै रहेको जानकारी दिँदै उनले यो निकै कम भएको बताए । हरेक खेलको राष्ट्रिय टिममा रहेका ८० प्रतिशत खेलाडी बागमती प्रदेशभित्रका रहेको उनले उल्लेख गरे ।
बागमती प्रदेशका मुख्यमन्त्री भने खेलकुदप्रति ‘पोजिटिभ’ भएको महर्जनको भनाइ छ । मुख्यमन्त्री पोजिटिभ नभएको भए बागमती प्रदेशमा खेलकुदको गतिविधि नै नहुने उनको जिकिर थियो ।
कार्यक्रममा बागमती प्रदेश खेलकुद विकास परिषद्का सदस्यसचिव दीपक लामाले मुलुक संघीयतामा गए पनि खेलकुदमा अझै संघीयता आउन बाँकी रहेको धारणा राखे । कुन संरचना कसले हेर्ने भन्ने विषयमा प्रस्ट नहुँदा केही समस्या भइरहेको उनको भनाइ थियो ।
बागमती प्रदेशभित्रका खेलकुद क्षेत्रमा कलम चलाउने पत्रकारका लागि क्षमता अभिवृद्धि कार्यक्रम आयोजना गरिएको जानकारी दिँदै उनले यसले खेल पत्रकारलाई सहयोग पुग्ने विश्वास व्यक्त गरे । तालिममा बागमती प्रदेशका १३ जिल्लाका ५० जना पत्रकारहरुको उपस्थिति रहेको छ ।
"""
शैक्षिक र खेलकुद सामग्री वितरण,"""बर्दिया — सशस्त्र सीमा सुरक्षा बल ३१ नम्बर गण बर्दियाले सिमावर्ती विद्यालयका विद्यार्थीका लागि शैक्षिक र खेलकुद सामग्री वितरण गरेको छ ।
बिहीबार गुलरिया नगरपालिका–८ स्थित बाल विद्या मन्दिर सुरजपुरका बालबालिकालाई सशस्त्र प्रहरी बलका एसपी चित्रांगत दाहाल, जिल्ला प्रहरी कार्यालयका एसपी केदार खनाल, सहायक प्रमुख जिल्ला अधिकारी रोशन कडायतलगायत वडाध्यक्ष धर्मेन्द्र बानियाँले उक्त सामग्री वितरण गरेका हुन् ।
सशस्त्र प्रहरी बलका एसपी दाहालका अनुसार भलिबल १ थान, फुटबल १ थान, ब्याटमिन्टन र्‍याकेट ४ थान, कर्क २ बट्टा, स्किपिङ रोप २ वटा रहेका छन् ।
यसैगरी, कपी ४८ दर्जन, पेन्सिल ५५ प्याकेट, इरेजर १० प्याकेट र कलर १० प्याकेट वितरण गरिएको छ ।
"""
क्रिस्टियानो रोनाल्डो बने ई-स्पोर्ट्स् विश्वकपका ग्लोबल एम्बासडर,"""काठमाडौँ — फुटबल खेलका विश्वव्यापी सुपरस्टार क्रिस्टियानो रोनाल्डो ई-स्पोर्ट्स् विश्वकप २०२५ को ग्लोबल एम्बासडर बनेका छन् । उनले शुक्रबार यसबारे सामाजिक सञ्जाल प्लाटफर्म एक्समा पोस्ट गर्दै ई-स्पोर्टसमा आबद्ध हुन पाउँदा उत्साहित भएको जनाएका छन् ।
क्रिस्टियानो ई-स्पोर्ट्स् विश्वकपका ग्लोबलका एम्बासडर हुने घोषणा गत वर्ष साउदी अरबको रियादमै आयोजित ई-स्पोर्ट्स्् विश्वकप समापन समारोहका समयमा गरिएको थियो । त्यहाँ उनी परम्परागत साउदी पोशाकमा फिफा अध्यक्ष जियानी इन्फान्टिनो र अन्य विशिष्ट पाहुनासँगै मञ्चमा थिए ।
पोर्चुगल तथा साउदी अरबको क्लब अल-नासेरबाट व्यावसायिक फुटबल खेलिरहेका ४० वर्षीय रोनाल्डोले शुक्रबार सोही घोषणाको पुष्टि गरेपछि ई-स्पोर्ट्स् प्रेमीहरू हर्षित बनेका छन् । रोनाल्डोले एक्स, फेसबुक, इन्स्टाग्राम लगायत सामाजिक सञ्जालहरूमा लेखेका छन्, ‘ग्लोबल एम्बासडरका रूपमा ई-स्पोर्ट्स विश्वकपसँग जोडिन पाउँदा म गौरवान्वित छु, यसमा म ई-स्पोर्ट्सका ती खेलाडीहरूसँगै उभिनेछु जसले आगामी पुस्तालाई प्रेरित गर्नेछन् ।’
यस पटकको ई-स्पोर्ट्स विश्वकप फेरि रियादमै आयोजना हुने भएको छ । यो प्रतियोगिता जुलाई ७ देखि अगस्ट २४ सम्म चल्नेछ । यसमा विभिन्न २१ शीर्षकका २५ वटा खेलहरू हुनेछन् । यसमा लिग अफ लेजेन्ड्स, अनर अफ किङ्स, फेटल फ्युरी, पबजी जस्ता चर्चित खेल समावेश गरिनेछ । पहिलोपटक चेस पनि समावेश हुँदै छ । प्रतियोगितामा २ सयभन्दा बढी क्लबका २ हजार खेलाडीहरू भाग लिने अनुमान गरिएको छ ।
प्रतियोगिताको कुल पुरस्कार राशी ७० मिलियन अमेरिकी डलर हुनेछ । यो ई-स्पोर्ट्स इतिहासमै अहिलेसम्मको सबैभन्दा ठूलो पुरस्कार राशी हो । यस विश्वकपमा भाग लिने खुड्किलोको रूपमा एसिया क्षेत्रको छनोट खेलहरू आगामी साता आयोजना हुँदैछन् । त्यसमा कम्तीमा दुई नेपाली टिमले प्रतिस्पर्धा गर्ने अपेक्षा गरिएको छ ।
फुटबल र खेल जगतमा चर्चित रोनाल्डोको सहभागितालाई परम्परागत खेलकुद र डिजिटल गेमिङबीचको दूरी घटाउने रणनीतिक कदमको रूपमा हेरिएको छ । उनको अन्तर्राष्ट्रिय प्रभावका कारण प्रतियोगिताको लोकप्रियता, दर्शक संख्या र प्रायोजन उल्लेखनीय रूपमा बढ्ने अपेक्षा गरिएको छ । यसले ई-स्पोर्ट्सलाई क्रमशः मुलधारको मनोरञ्जन र खेल क्षेत्रको रूपमा थप स्वीकार्य बनऔन सघाउने आयोजकहरूको अनुमान छ ।
ई-स्पोर्ट्स बजार आफैँमा तीव्र गतिमा विस्तार भइरहेको छ । सन् २०२५ सम्ममा यो उद्योगको आम्दानी लगभग २ अर्ब डलर पुग्ने आकलन गरिएको छ । दर्शक संख्या पनि ६४ करोडभन्दा बढी हुने अनुमान गरिएको छ । साउदी अरेबियाले यस क्षेत्रमा गेमर्स-८ जस्ता परियोजना र विभिन्न प्रतियोगितामार्फत उल्लेखनीय लगानी गर्दै डिजिटल खेलकुद र मनोरञ्जनको अन्तर्राष्ट्रिय केन्द्र बन्ने लक्ष्य लिएको घोषणा गरिसकेको छ ।
"""
ई-स्पोर्ट्‌सको बाटो,"""सजिलोका लागि गेमिङलाई मुख्यतया दुई विधामा छुट्याउन सकिन्छ । एउटा, ई–स्पोर्ट्स र अर्को स्ट्रिमिङ । विश्वभर स्ट्रिमिङभन्दा ई–स्पोर्ट्सको बजार ठूलो छ । ई–स्पोर्ट्स प्रतिस्पर्धात्मक खेलाडी, प्रशिक्षक, व्यवस्थापन समूह सम्मिलित ठूला प्रतियोगिताकेन्द्रित उद्योग हो ।
स्ट्रिमिङ भने मनोरञ्जन, गेम प्ले शिक्षण तथा दर्शक संलग्नतामा केन्द्रित विधा हो । यी दुवै नेपालमा विकासित हुँदै गएका छन् ।
नेपालमा हाल ई–स्पोर्ट्सलाई प्रमुख व्यावसायिक गेमिङ क्षेत्र मानिन्छ । यसमा अन्तर्राष्ट्रिय पुरस्कार जित्ने अवसर, प्रायोजन तथा पेसागत करिअरको सम्भावना छ । स्ट्रिमिङमा पनि राम्रै भइरहेको छ । नेपाली स्ट्रिमरहरूले युट्युब, टिकटकजस्ता प्लाटफर्ममा कन्टेन्ट क्रिएटरका रूपमा काम गरिरहेका छन् । नेपालमा सन् २०१० पछि मात्रै ई–स्पोर्ट्स क्षेत्र बिस्तारै बामे सर्न थालेको हो ।
त्योभन्दा पहिले नेपालमा गेमिङ केवल मनोरञ्जनका लागि खेल्ने माध्यमका रूपमा सीमित थियो । गेमिङ क्षेत्रमा पहिला डोटा, काउन्टर स्ट्राइकजस्ता कम्प्युटरमा खेलिने वा पीसी गेम्स चल्तीमा थिए भने अहिले मोबाइल गेमले बजार ओगटेको छ ।
नेपाल मात्रै होइन, समग्र दक्षिण एसियाको गेमिङ क्षेत्रमा पब्जी मोबाइल सबैभन्दा लोकप्रिय गेम हो । त्यसपछि मोबाइल लिजेन्ड्स ः ब्याङ ब्याङ, ई–फुटबल, भ्यालोरेन्ट, डोटा टुजस्ता गेम नेपालमा चलेका छन् । यी गेमका स्थानीय र अन्तर्राष्ट्रिय प्रतियोगितामा नेपाली खेलाडी, गेम स्ट्रिमर, प्रोडक्सन संस्थाहरूले थुप्रै अवसर पाएका छन् । स्थानीयस्तरमा पनि अनलाइन गेमिङ र ई–स्पोर्ट्समा मनग्गे गतिविधि हुन थालेका छन् । पछिल्लो समय विभिन्न स्कुल र कलेजका वार्षिकोत्सव वा खेलकुद कार्यक्रममा ई–स्पोर्ट्सलाई समावेश गर्ने, प्रतियोगिता आयोजना गर्ने क्रम बढ्दो छ । काठमाडौं उपत्यकाबाहिर पनि अन्तरकलेज ई–स्पोर्ट्स प्रतियोगिता विस्तारित भएका छन् ।
फागुन ८ देखि १० सम्म काठमाडौंमा ई–स्पोर्ट्स राष्ट्रिय च्याम्पियनसिप हुँदै छ । केही समयअघि मात्रै ई–स्पोर्ट्स संघ नेपाल (इसान) गठन भएयता वार्षिक क्यालेन्डर नै बनाएर कार्यक्रम भइरहेकाले यो क्षेत्रमा सक्रियता बढेको छ । इसानले ई–स्पोर्ट्स आयोजना गर्ने कलेजका क्लबलाई सदस्यता लिन भनिरहेको छ । बास्केटबल, भलिबलजस्ता लिगेसी गेमजस्तै ई–स्पोर्ट्स पनि नेपालमा स्थापित हुने तरखरमा छ । नेपालमा धेरैजसो १४ देखि ३५ वर्ष उमेर समूहले अनलाइन गेममा चासो दिने गरेका छन् । तर, हामीले लाइभ स्ट्रिम गर्दा ६० वर्षभन्दा माथिका दर्शक समूहले पनि गेम हेरेको तथ्यांक देखिन्छ ।
इसानले गर्न लागेको राष्ट्रिय च्याम्पियनसिपमा ई–फुटबल, मोबाइल लिजेन्ड्स, पब्जी मोबाइल, डोटा टु, भ्यालोरेन्ट, कस प्लेजस्ता विधामा प्रतिस्पर्धा हुँदै छ । यस्ता गतिविधिले नयाँ–नयाँ खेलाडी, व्यवस्थापन समूह, स्ट्रिमर जन्माइरहेका छन् । अन्तर्राष्ट्रिय प्रतियोगिताहरूमा पहिला विजयी समूहहरूलाई मात्रै प्राथमिकता दिने गरेकामा अहिले नयाँ खेलाडीलाई प्रोत्साहन हुने गरी छनोट विधि र विधा समावेश गर्न थालिएको छ । यसले ई–स्पोर्ट्समा नयाँ खेलाडी र नयाँ जनशक्तिलाई प्रोत्साहन मिलेको छ ।
गेमिङमा फुटबलमा जस्तो कहीँबाट छनोट भइरहनुपर्दैन, जसले जहाँबाट पनि भाग लिन सक्छन् । आफैंले साथीभाइ बटुलेर गेम खेल्दै जाने, अनुभव र सीप बढाउँदै लगेर प्रतिस्पर्धामा भाग लिन सक्छन् । यसले गर्दा खेलाडीका रूपमा ई–स्पोर्ट्स क्षेत्रमा प्रवेश गर्न कुनै बाधा छैन । स्ट्रिमरका रूपमा छिर्नचाहिँ नेपालमा त्यति राम्रो बजार छैन । दर्शक संख्या घटेको छ । कोभिडका बेला धेरैले हेर्नुहुन्थ्यो । नयाँ आउनेले ‘एक्स्ट्रा अर्डिनरी’ वा केही फरक खुबी प्रस्तुत गर्नुपर्ने चुनौती छ । एउटै प्रकृतिको लाइभ स्ट्रिमिङ हेरेर दिक्क भएका दर्शकलाई नयाँ तरिकाले तान्न सक्ने ठाउँ भने खाली नै छ ।
२०७९ सालमा पब्जी मोबाइल विश्व च्याम्पियनसिपमा नेपाली टोली डीआरएस गेमिङ उपविजेता बनेर २ लाख ९२ हजार अमेरिकी डलर जितेपछि यो क्षेत्रमा नेपालमा आकर्षण बढेको हो । त्यसअघि पब्जी वा अनलाइन गेम खेल्दा आलोचना हुन्थ्यो । अभिभावकदेखि कतिपय सांसदले सदनमै पब्जीजस्ता गेम प्रतिबन्ध गर्नुपर्छ भने । तर, बिस्तारै गेमिङ क्षेत्रबारे सचेतना बढ्दै गयो । गेम खेलेरै धेरैले प्रगति गरेको देखेपछि आलोचना घटेको छ । अहिले सरकारले नै अनलाइन गेमिङको नियामकका रूपमा राष्ट्रिय खेलकुद परिषद्अन्तर्गत इसान स्थापना गरेर नियमित कार्यक्रम गरिरहेको छ ।
यसअघि ई–स्पोर्ट्समा कर्पोरेट हाउसको संलग्नता खासै थिएन । हिजोआज त्यो बढेको छ । यसले अनलाइन गेमिङ क्षेत्रलाई व्यावसायिक रूपमा बलियो र दिगो बनाउन मद्दत गर्नेछ । विदेशतिर पेप्सिको, कोकाकोला, नाइकी, सोनी, इन्टेलजस्ता ब्रान्डले ई–स्पोर्ट्ससँग सहकार्य गर्ने गरेका छन् । नेपालमा रेडबुल, होन्डा, खल्ती डिजिटल वालेटजस्ता कर्पोरेट संस्थाले ई–स्पोर्ट्समा प्रायोजन र पार्टनरसिप गरिरहेका छन् । यसमा भ्युअरसिप एकदमै धेरै छ, हामीले नियमित गर्ने थर्ड पार्टी लाइभमा समेत १०/१२ हजारले सधैं हेर्छन् । ब्रान्डका लागि यत्रो भ्युज सानो कुरा होइन । स्थिर र द्रुत गतिको इन्टरनेट सेवा नहुनु नेपालमा अनलाइन गेमिङका लागि सबैभन्दा ठूलो चुनौती हो । देशभर इन्टरनेट पहुँच विस्तार भए पनि गेमिङका लागि आवश्यक न्यूनतम लेटेन्सी र स्थिर ब्यान्डविथ धेरै ठाउँमा उपलब्ध छैन । अर्को समस्या इन–गेम पिङ हो । पिङ उच्च भएमा खेलमा ढिलाइ हुन्छ, खेलाडीले दिएको कमान्ड ढिलो कार्यान्वयन हुन्छ । यसले प्रतिस्पर्धात्मक र रियल–टाइम स्ट्राटेजी गेमहरूमा ठूलो असर पार्छ ।
लेटेन्सी अर्को गम्भीर समस्या हो । नेपालका अधिकांश इन्टरनेट सेवा प्रदायकहरूको डेटा ट्राफिकबाहिरका सर्भरहरूमा निर्भर छ । विशेषगरी गेमिङ सर्भर भारत, सिंगापुर वा अन्य देशमा हुने र नेपाली गेमरहरूले ग्लोबल सर्भरहरूमा खेल्दा डेटा ट्रान्सफरको दूरी लामो हुन जान्छ । यसले लेटेन्सी उच्च बनाइदिन्छ । यसका कारण खेल खेल्दा ढिलाइ भइदिन्छ र गेमको अनुभव नै बिग्रिन पुग्छ । वर्ल्डलिंक कम्युनिकेसन्सले पब्जी मोबाइल र मोबाइल लिजेन्डको भने दुई वर्षअघि नेपालमा क्यासिङ सर्भर राखेको हुनाले यसमा समस्या छैन । अन्य सबै गेममा लेटेन्सीको समस्या छ ।
विदेशमा हुने अन्तर्राष्ट्रिय प्रतियोगितामा लेटेन्सी वा पिङ डिफजस्ता समस्या त हुँदैनन् । तर, हाम्रा खेलाडीहरूले डिभाइसका कारण पछि पर्नुपर्ने स्थिति छ । त्यहाँ आयोजकले नै कुन डिभाइस वा मोबाइलमा खेल्ने भनेर तय गरिदिएको हुन्छ, अक्सर नयाँ मोडलका फोन हुन्छन् । बाहिरका खेलाडी र खेल व्यवस्थापकहरूले आफ्नो टिमका लागि ती फोन पहिले नै किनेर अभ्यास गराउँछन् । हामीकहाँ कतिपय अवस्थामा ती फोन बजारमै आइपुगेका हुँदैनन्, बजारमा भए पनि प्रतियोगितापिच्छे नयाँ र महँगा फोनमा लगानी गर्न सक्ने अवस्था हाम्रो छैन । यसले गर्दा एकैचोटि प्रतियोगितामा गएर फोन चलाउँदा खेलाडीको हात बसेकै हुँदैन ।
नयाँ खेलाडीका हकमा डिभाइस किन समस्या हुन्छ भने पब्जी मोबाइलजस्ता गेमका लागि १ लाख रुपैयाँभन्दा माथि मूल्य पर्ने मोबाइल फोन चाहिन्छ । खेल्दै गइसकेपछि प्रायोजनहरूको कुरा आउँछन्, त्यो पनि चुनौतीपूर्ण छँदै छ । तर खेल सुरु गर्न नै कतिपयलाई डिभाइसका कारण सम्भव हुँदैन ।
गेमिङ क्षेत्रलाई पूर्णकालीन पेसा बनाइहाल्न आर्थिक हिसाबले अझै केही कठिनाइ छन् । नियमित आम्दानी हुने कुनै काम गरेर यसलाई साइड–जबका रूपमा अघि बढाउने र स्थापित हुने सम्भावना देखियो भने मात्रै पूर्णकालीन बन्न सकिन्छ । यही काम गरेर टिक्न त सकिन्छ तर त्यसका लागि अलि फरक खुबी वा अद्भुत क्षमता देखाउनुपर्ने चुनौती छ ।
हामी सबै अहिले विदेशमा बनेका गेमहरू खेलिरहेका छौं । नेपालीले बनाएका लुँडो, तासजस्ता मोबाइल गेम विश्वव्यापी रूपमै एपस्टोरहरूको टप चार्टमा पुगेका छन् । तर, काउन्टर स्ट्राइक, कल अफ ड्युटी, ब्याटलफिल्डजस्ता एफपीएस (फर्स्ट–पर्सन सुटर) गेमर बनेका छैनन् । यस्ता खालका गेम जुन वास्तवमै प्रतिस्पर्धात्मक हुन् वा जसमा ई–स्पोर्ट्सको भाव आउने गेम हामीकहाँ बन्न बाँकी छ । असीम शाक्यले बनाएको ‘गाउँले’ गेमले जीटीएको आभास दिन्छ । कम्प्युटरमा खेल्न मिल्ने नेपालीले बनाएको सबैभन्दा चर्चित गेम यही नै हो ।
झट्ट बाहिरबाट हेर्दा गेमिङमा कि त स्ट्रिमर बन्नुपर्‍यो वा खेलाडी बन्नुपर्‍यो, योबाहेक विकल्प छैन भनेजस्तो लाग्न सक्छ । यहाँभित्र धेरै वटा सीपका लागि ठाउँ छ । कम्तीमा पनि १०/१५ वटा विधामा मज्जाले पैसा कमाउन वा केही गर्न सकिने अवसर छ । उदाहरणका लागि गेमिङ क्षेत्रमा खेलाडी मात्रै नभएर प्रशिक्षक बन्न सकिन्छ, ई–स्पोर्ट्स टिमको म्यानेजर बन्न मिल्छ, ब्रोडकास्टिङ अधिकार लिएर प्रोडक्सनतिर लाग्न सकिन्छ । स्ट्रिमिङभित्रै पनि गेमिङका कोर्स र गेमिङ ट्युटोरियल बनाएर कन्टेन्ट क्रिएसनमा लाग्न सकिन्छ ।
नेपालमा ई–स्पोर्ट्स कोचिङको अवधारणा अझै प्रारम्भिक चरणमै छ । अहिलेसम्म प्रतिस्पर्धात्मक गेम खेल्ने खेलाडी आफैंले अभ्यास गर्ने, अनलाइन ट्युटोरियलहरू हेर्ने वा विदेशी प्रशिक्षकबाट सिक्ने गरेका छन् । तर नेपालमा दक्ष प्रशिक्षक भई पेसागत रूपमा स्थापित हुने सम्भावना अपार छ । ई–स्पोर्ट्स कोचिङलाई व्यवस्थित रूपमा अघि बढाउन सके नेपालमा नयाँ आयाम थपिन सक्छ । यसले भविष्यमा ठूला अन्तर्राष्ट्रिय प्रतियोगितामा प्रतिस्पर्धा गर्ने खेलाडी उत्पादन गर्न सघाउनेछ ।
सन् २०२९ सम्ममा ई–स्पोर्ट्सको विश्वव्यापी बजार करिब ५.९ अर्ब डलर पुग्ने अनुमान छ । यो वृद्धि मुख्य रूपमा ई–स्पोर्ट्सको बढ्दो लोकप्रियता, लाइभ स्ट्रिमिङ प्लाटफर्महरूको विकास, विज्ञापन तथा प्रायोजन अवसरहरूको विस्तार र खेल समूहहरूमा लगानीकर्ताहरूको चासोले प्रेरित गरेको हो । हाम्रो युगले देखेको सबैभन्दा द्रुत गतिमा अघि बढिरहेको बजार नै ई–स्पोर्ट्स हो ।
नेपालमा पनि ई–स्पोर्ट्सको विस्तार उल्लेखनीय रूपमा भइरहेको छ । नेपाली टिमहरूले निजी पहलमा अन्तर्राष्ट्रिय प्रतियोगिताहरूमा भाग लिएर करोडौं रुपैयाँ पुरस्कार जितेका छन् । विशेष गरी डीआरएस गेमिङले पब्जीमा ठूला सफलता प्राप्त गरेका छन् । यसले गेमिङलाई सम्भावनायुक्त व्यावसायिक क्षेत्रका रूपमा स्थापित गरिदिएको छ । अनलाइन गेम खेलेरै विदेशी मुद्रा (रेमिट्यान्स) भित्र्याउने बाटो खुलेको छ । यसले नेपाललाई पनि ई–स्पोर्ट्स म्यापमा स्थापित गरिरहेको छ ।
अहिले नेपालमा नयाँ पुस्ताका खेलाडी, नयाँ खेल समूह र व्यवस्थापन टोलीको उदय भइरहेको छ । आजभन्दा चार–पाँच वर्षअघि नेपालमा ई–स्पोर्ट्स प्रोडक्सन विधाको अवधारणा नै थिएन । तर, अहिले केही कम्पनी गेमिङ प्रतियोगिता आयोजना तथा व्यवस्थापन गरिरहेका छन् भने विभिन्न प्रतियोगिताको ब्रोडकास्टिङ अधिकार लिएर प्रोडक्सनका काममा स्थापित भइसकेका छन् । यी कम्पनी व्यावसायिक रूपमा सफल भएका छन्, रोजगारी सिर्जना गरिरहेका छन् र नेपाली गेमिङ समुदायलाई अन्तर्राष्ट्रियस्तरमा परिचित गराइरहेका छन् । यसले स्पष्ट रूपमा देखाउँछ– आउँदा वर्षमा नेपालमा ई–स्पोर्ट्स बजार अझै तीव्र गतिमा बढ्नेछ ।
"""
सरकारले खेल क्षेत्रमा लगानी थप्दै जाने छ : मन्त्री चौधरी,"""तिलोत्तमा — युवा तथा खेलकुदमन्त्री तेजुलाल चौधरीले सरकारले युवा तथा खेलकुदमा गर्नुपर्ने लगानी गर्न नसकिरहेको बताएका छन् । उनले युवालाई देशमै राखिराख्न र खेलमार्फत देशलाई चिनाउन खेल क्षेत्रमा लगानी थप्दै जाने प्रयास सरकारको रहेको बताए ।
आइतबार रुपन्देहीस्थित सिद्धार्थ रंगशालाको अवलोकन गर्दै उनले प्रधानमन्त्रीले नै पहिलो मन्त्रिपरिषद्को बैठकबाट क्रिकेट मैदानको स्तरोन्नति गरी सुविधासम्पन्न गराउने निर्णय गरिसकेको बताए । 'हामीले खेलकुदलाई प्राथमिकतामा राखेर अघि बढ्न सके पनि देशलाई चिनाउन युवा लागिपर्नेछन् भन्ने बुझेका छौं,' उनले भने, 'यो काममा नेतृत्व तह सकारात्मक छ, क्रिकेटका रंगशालालाई अन्तर्राष्ट्रियस्तरका खेल खेल्न लायक बनाउने गरी बजेट छुट्याएर निर्माण गरिनेछ ।'
नेपालमा राम्रो र विदेशी खेलाडीले खेल्न लायक मैदान आवश्यक रहेकाले सो तर्फ आफ्नो ध्यान केन्द्रित भएको उनको भनाइ छ । मन्त्री चौधरीले खेलाडीलाई रोजगारी, उनीहरुको परिवारलाई शिक्षा, स्वास्थ्यको व्यवस्था गर्नुपर्ने र यसको उपायबारे आफूले प्रधानमन्त्री केपी शर्मा ओलीसँग बैठकमा कुरा राखिसकेको बताए । उनले समयमै बजेट खर्च गर्न नसक्नु कमजोर पक्ष रहेको उल्लेख गरे ।
आफ्नो कार्यकालमा सिद्धार्थ क्रिकेट रंगशालाको लागि केही न केही गर्ने उनले प्रतिबद्धता व्यक्त गरे । उनले बजेट विनियोजनका लागि जिल्लाकै अर्थमन्त्री रहेकाले सल्लाहअनुसार बजेट निकासा गर्ने जनाए । उनले भने, ‘खेलकुद मन्त्रालय वा राष्ट्रिय खेलकुद परिषद्‌बाट एउटा पनि बहुवर्षीय योजना छैन । त्यसकारण बहुवर्षीय योजनाका लागि एकपटक फेरि डीपीआर पठाउनुहोस् ।'
कुल बजेटको ० दशमलव ५ प्रतिशत अर्थात् सबैभन्दा कम बजेट युवा तथा खेलकुद मन्त्रालयको रहेको मन्त्री चौधरीले बताए । ‘मैले जिम्मेवारी सम्हालेको मन्त्रालयमा साढे ३ अर्ब बजेट छ । त्यो भन्दा धेरै नगरपालिकामै बजेट हुन्छ । मन्त्रालयमा कुल बजेटको कम्तीमा १ प्रतिशत बजेट पुर्‍याउन सके खेलकुद क्षेत्रमा अझै काम गर्न सकिने उनले बताए ।
"""
एसपीए सुदूरपश्चिम स्पोर्ट्स अवार्ड : सुदूरपश्चिम आइकन पुरुष र महिला विधाको मनोनयन सार्वजनिक,"""धनगढी — कैलालीको धनगढीमा हुने ‘छैटौं एसपीए सुदूरपश्चिम स्पोर्ट्स अवार्ड २०८१’ को दुई वटा विधाको मनोनयन सार्वजनिक गरिएको छ । सुदूरपश्चिम आइकन पुरुष विधामा कबड्डीका खगेन्द्र जोशी, पौडीका अथर्व सिंह र क्रिकेटका हेमन्त धामी मनोनयनमा परेका आयोजक संस्था नेपाल खेलकुद पत्रकार मञ्च कैलालीले जनाएको छ ।
जोशी बंगलादेशमा भएको चौथो बंगबन्धु पुरुष अन्तर्राष्ट्रिय कबड्डी प्रतियोगितामा नेपाल उपविजेता बन्दा टोलीका सदस्य थिए । उनी एसियाली खेलकुदअन्तर्गत मिसन २०२६ का लागि बन्द प्रशिक्षणमा छन् ।
पौडीका सिंहले वर्ल्ड एक्वेटिक्स च्याम्पियनसिपको छनोट प्रतियोगितामा नयाा राष्ट्रिय कीर्तिमान कायम गरेका थिए । उनले सन् २०१३ को दक्षिण एसियाली खेलकुद सागमा बनेको कीर्तिमान उनले भंग गरेका थिए । पौडीतर्फ राष्ट्रिय प्रतियोगिताहरुमा सुदूरपश्चिम प्रदेशलाई पदक जिताउने उनी एक्ला खेलाडी हुन् । उनले वर्ष २०८१ म दुई स्वर्ण, दुई रजत र तीन कास्य गरी ७ पदक जितेका थिए । क्रिकेटका धामी यू-१९ एसिया कपमा अफगानस्तानमाथि जित दर्ता गराउन उत्कृष्ट प्रदर्शन गर्ने नेपाली टिमका कप्तान हुन् । सिनियर टोलीबाट क्यानडाविरुद्ध डेब्यु खेलमा उनले तीन विकेट लिएका थिए ।
सुदूरपश्चिम आइकन महिला विधामा करातेकी मनिषा बोहरा, कबड्डीकी मनिषा जोशी र क्रिकेटकी सावित्री धामी मनोनयनमा परेका छन् । बोहरा भुटानको थिम्पुमा भएको आठौँ दक्षिण एसियाली कराते प्रतियोगितामा नेपाललाई स्वर्ण पदक जिताउने खेलाडी हुन् । उनी ५६औं राष्ट्रिय कराते प्रतियोगितामा स्वर्ण जित्ने सुदूरपश्चिम प्रदेशको एक मात्रै खेलाडी हुन् ।
कबड्डीकी जोशी इरानमा भएको छैटौं एसियन महिला कबड्डी च्याम्पियनसिपमा नेपालले कास्य पदक जित्ने टोलीकी सदस्य हुन् । उनी एसियाली खेलकुद अन्तर्गत मिसन २०२६ का लागि बन्द प्रशिक्षणमा पर्न सफल भएकी छिन् । क्रिकेटकै सावित्री धामी १९ वर्षमुनिको सुशील कोइराला मेमोरियल क्रिकेटमा उत्कृष्ट खेलाडी भएकी थिइन् । उनी मैयादेवी महिला क्रिकेटमा उत्कृष्ट ब्याटर भएकी थिइन् ।
आयोजकका अनुसार दुवै विधाका विजेता खेलाडीलाई नगद २०–२० हजारसहित ट्रफी प्रदान गरिनेछ । छैटौं संस्करणको अवार्डमार्फत वर्ष ०८१ मा उच्च प्रदर्शन गरेका राष्ट्रिय तथा अन्तर्राष्ट्रिय खेलाडी र प्रशिक्षकलाई अवार्ड प्रदान गरिने पाठकले जानकारी दिए । उनका अनुसार सुदूरपश्चिम आइकन महिला तथा पुरुषसंगै उत्कृष्ट खेलाडी पुरुष र महिला, उत्कृष्ट प्रशिक्षक, वर्ष युवा खेलाडी, स्पेसल अवार्ड र लाइफटाइम एचिभमेन्ट अवार्ड विधामा अवार्ड प्रदान गरिने जनाएको छ ।
उत्कृष्ट खेलाडी पुरुष र महिला विधाका विजेतालाई ३५–३५ हजार, उत्कृष्ट प्रशिक्षकलाई ३० हजार, वर्ष युवा खेलाडी, स्पेसल अवार्ड र लाइफटाइम एचिभमेन्ट अवार्डका विजेतालाई २५–२५ हजार नगदबाट पुरस्कृत गरिने भएको छ ।
"""
नेपाल प्रिमियर लिगको प्रत्यक्ष प्रसारण स्टार स्पोर्ट्सले गर्ने,"""काठमाडौँ — नेपाल प्रिमियर लिगको प्रत्यक्ष प्रसारण स्टार स्पोर्ट्सले गर्ने भएको हो । यसअघि अनौपचारिक रूपमा नेपाल क्रिकेट संघ(क्यान)ले एनपीएलको प्रत्यक्ष प्रसारणको जिम्मा स्टार स्पोर्ट्सलाई दिने तयारी गरेको भन्ने समाचारहरू प्रकाशित भएको थियो ।
शुक्रबार क्यानले औपचारिक रूपमै एनपीएलको प्रत्यक्ष प्रसारणको जिम्मा स्टार स्पोर्ट्सलाई दिइएको जानकारी दिएको हो ।
एनपीएलको पहिलो संस्करण मंसिर १५ देखि पुस ६ गतेसम्म हुने भएको छ । क्यानले आफैं आयोजना गर्न लागेको यस फ्रेन्चाइज प्रतियोगितामा ८ वटा टोली सहभागी हुनेछन् ।
नेपाल प्रिमियर लिगमा वाग्मती प्रदेशबाट २ र अन्य प्रदेशबाट १/१ टिम बनेका छन् । पहिलो संस्करण खेल्ने टोलीहरूमा काठमाण्डु गुर्खाज, चितवन राइनोज, विराटनगर किंग्स, जनकपुर बोल्ट्स, पोखरा एभेन्जर्स, कर्णाली याक्स र सुदूरपश्चिम रोयल्स छन् । यी टोलीमा शिखर धवन, रोहन मुस्तफा, बेन कटिङ, माइकल लेभिट, सैफ जाइब, ब्रान्डन म्याकमुलेन, उन्मुक्त चन्दलगायतका चर्चित विदेशी खेलाडीसमेत छन् ।
"""
लुम्बिनी प्रदेश खेलकुद परिषद्ले पायो पूर्णता,"""देउखुरी —  लुम्बिनी प्रदेश खेलकुद परिषद्ले पूर्णता पाएको छ ।  परिषद्‍मा एकजना सदस्य सचिव र  १६ जना परिषद्का सदस्यमा नियुक्त भएका छन् । सदस्यलाई सोमबार देउखुरीमा मुख्यमन्त्री चेतनारायण आचार्यले पद तथा गोपनीयताको शपथग्रहण गराएका छन् ।
परिषद्का सदस्यमा लेखनाथ खनाल, बलबहादुर केसी, मुक्तिप्रसाद न्यौपाने, गोपीकृष्ण शर्मा, हरिबहादुर थापा, लालबहादुर घर्तीमगर, महेश काउछा, राजु महर्जन, कोशिष बहादुर खड्का, विकास घिमिरे, दिपेन्द्रकुमार डाँगी, जंगबहादुर मल्ल, कैलाशकुमार रोका, कपना आचार्य, दिपक खनाल, प्रकाश रानालाई मुख्यमन्त्री आचार्यले शपथ ग्रहण गराएका हुन् ।
आज देउखुरीमा बसेको परिषद् बैठकले ४ वटा कार्यविधि र एउटा निर्देशिका पारित गरेको सदस्य सचिव तिरणदाज गौतमले बताए ।
"""
राजनीतिक कचिङ्गलमा दसौं खेलकुद,"""सुर्खेत — कर्णालीमा दसौं राष्ट्रिय खेलकुद गर्न पूर्वाधार तयार भए पनि राजनीतिक नेतृत्वको अनुकूल खेलकुद परिषद्हरू नहुँदा प्रतियोगिताको भविष्य अन्योलमा परेको छ । राष्ट्रिय खेलकुद परिषद्का सदस्य–सचिव र प्रदेशका सदस्य–सचिव नेकपा माओवादी निकटका छन् भने वर्तमान सरकारमा नेकपा एमाले र नेपाली कांग्रेस रहेकाले प्रतियोगिताभन्दा पनि पदाधिकारी बनाउनमा राजनीतिक दलहरूले चासो दिँदा त्यसको प्रत्यक्ष असर प्रतियोगितामा परेको छ ।
राष्ट्रिय खेलकुद परिषद्ले तीन वर्षअघि मंसिर २ देखि ९ गते कर्णाली प्रदेशमा दसौं राष्ट्रिय खेलकुद आयोजना गर्ने निर्णय गरेको थियो । भदौ पहिलो साता सुर्खेत आएर संघीय युवा तथा खेलकुदमन्त्री तेजुलाल चौधरीले प्रदेश सरकारसमक्ष आवास व्यवस्थापनमा चुनौती भएकाले व्यवस्थापन गर्न सुझाव दिएका थिए ।
त्यस आधारमा कर्णाली प्रदेश खेलकुद परिषद्ले होटलहरूको लगत संकलन गर्‍यो । व्यवस्थापनमा आफू सक्षम रहेको जवाफ परिषद्ले दिएपछि मन्त्री चौधरी १५ दिनको कार्यप्रगति हेरेर तोकिएकै मितिमा प्रतियोगिता गर्न सक्ने निष्कर्ष पुगेका थिए । तर, राजनीतिक स्वार्थका कारण कार्यतालिकाअनुसार प्रतियोगिता हुन सकेन ।
कर्णाली खेलकुद परिषद्ले भने मंसिर २ मा प्रतियोगिता गर्न सक्षम रहेको भन्दै १०० दिने काउनडाउन सुरु गरेको थियो । यतिमात्र हैन परिषद्ले प्रतियोगिता हुने निश्चित नभएपछि प्रशिक्षण क्याम्पमा राखेका खेलाडीसमेत घर फर्काएको छ । राजनीतिक नेतृत्वले कहिले प्रतियोगिता गर्ने टुंगो नलगाउॅदा खेलाडी र खेलक्षेत्रका सरोकारवालाहरू निराश छन् ।
बक्सिङ प्रशिक्षक दिलीपसिंह ठकुरीले प्रतियोगिता मितिको टुंगो नहुँदा तयारी अवस्थामा राखेका खेलाडीहरू विचलित भएको बताए । उनले गुनासो गरे, ‘खेलाडीमा मानसिक असर परेको छ । खेलाडीहरूलाई लामो समयसम्म बन्द प्रशिक्षणमा राखियो, अहिले प्रतियोगिता नहुँदा प्रशिक्षणबाट समेत वञ्चित गराइयो । अब प्रतियोगिताको मिति नतोक्दा तयारी अवस्थामा राखेका खेलाडी भेट्न पनि मुस्किल हुन्छ ।’
झन्डै ४ महिना बन्द प्रशिणमा रहेका उसु खेलाडी दीपक हमाल आफू प्रतियोगिता हुने निश्चित नभएपछि सुर्खेतबाट संघीय राजधानी लागेको बताउँछन् । ‘खेलाडीले कति समय मिलाएर तयारी अवस्थामा आफूलाई राखेको हुन्छ,’ उनले भने, ‘यसरी तोकिएका प्रतियोगिता नहुँदा खेलाडीहरूको पलायन झन् बढदो हुन्छ । खेलाडीलाई उमेरलगायत धेरै कुराले समस्या गराउँछ । त्यो समस्या कस्ले बुझ्छ ?’
कर्णाली खेलकुद परिषद्का सदस्यसचिव विश्वामित्र सञ्ज्याल राजनीतिक असरको मार खेलक्षेत्रले भोग्नुपरेको बताउँछन् । उनले प्रतियोगिता गर्ने मिति तोकेर मात्र नहुने बताए । ‘न खेल सञ्चालनसम्बन्धी कानुन बनेको छ, न त १४ महिनायता राष्ट्रिय खेलकुद परिषद्को बोर्ड बैठक बसेको छ,’ उनी भन्छन्, ‘कर्णालीमा दसैं प्रतियोगिताको सुरुवात विन्दु भनेको राखेपको बैठक हो, बैठकबाटै प्रतियोगितासम्बन्धी निर्देशिका संशोधन हुन्छ अनि मात्र अन्य प्रक्रिया अघि बढ्छ ।’
बन्द प्रशिक्षणमा राखेका खेलाडीहरूलाई समेत घर पठाउनुपरेको दुःखद पक्ष रहेको उनको भनाइ छ । ‘पहिलो मितिमा प्रतियोगिता गर्न सरकारले चासो दिएन, अब दोस्रो मिति तयार गर्दैछौं,’ उनले भने, ‘जुन मिति तयार भए पनि सामान खरिद, कार्यविधि, निर्देशिका स्वीकृतलगायतका कामहरू सही समयमा हुनुपर्छ ।’
राखेपका अध्यक्षसमेत रहेका युवा तथा खेलकुदमन्त्री तेजुलाल चौधरीले दसौं राष्ट्रिय खेलकुद फागुनमा गर्ने लक्ष्य रहेको बताए । ‘मंसिरपछि कुन मितिमा प्रतियोगिता गर्ने भनेर मोटामोटी तयारी गरेका छौं । सायद फागुनमा हुन्छ होला,’ उनले भने, ‘कार्यविधिबारे मन्त्रालयमा छलफल भइरहेको छ, त्यसपछि अर्को मिति तय हुन्छ । अर्को मिति तोक्न पनि मन्त्रिपरिषद्मै लैजानुपर्ने चलन रहेछ, यो ठीक हैन ।’
आफूलाई सुरुमा खेलकुदबारे बुझ्न समय लागेको बताउँदै मन्त्री चौधरीले तत्काल प्रतियोगिताबारे प्रदेश सरकारलाई के–कस्ता कामको जिम्मेवारी दिने भनेर छिट्टै चिठी पठाउने जानकारी गराए ।
राष्ट्रिय खेलकुद परिषद्का सदस्य–सचिव टंकलाल घिसिङ बोर्ड बैठकको एजेण्डा र कार्यविधिको मस्यौदा गत वर्ष नै पठाइए पनि युवा तथा खेलकुद मन्त्रालयले कुनै जवाफ नदिएको बताउँछन् । ‘परिषद्को बोर्ड बैठक बसौं भनेर मन्त्रालयलाई योसहित दुईपल्ट पत्र पठाइएको छ तर मन्त्रालय र मन्त्रीबाट कुनै प्रतिक्रिया आएको छैन,’ उनले भने ।
तत्कालीन मन्त्री विराजभक्त श्रेष्ठको पालामा बोर्ड बैठक नै बसेन । वर्तमान मन्त्री तेजुलाल चौधरी आइसकेपछि पनि बैठक बस्न सकेको छैन । ‘मन्त्री र मन्त्रालयले दसौं राष्ट्रिय खेलकुद र राखेपबारे जति चासो दिनुपर्ने त्यो हामीले महसुस गर्न पाएका छैनौं,’ घिसिङले भने, ‘हाम्रो तर्फबाट गर्नुपर्ने सम्पूर्ण काम गरेर बसेका छौं, समयमै गर्न थुप्रै प्रयास गरियो । तर हामीले मात्र गरेर हुन्न ।’
‘परिषद्को बोर्ड बैठक नबस्दा राष्ट्रिय खेलकुद सञ्चालन निर्देशिका संशोधन हुन सकेन, मस्यौदा तयार गरेको ५ महिना बित्यो,’ घिसिङले भने, ‘संशोधनका लागि थप क्रियाकलाप गरेर पठाइसकेका छौं तर राखेपलाई मात्र दोष दिएर मन्त्रालय र मन्त्री उम्कन मिल्दैन ।’
यता कर्णाली प्रदेशका मुख्यमन्त्री यामलाल कँडेलले दसौं राष्ट्रिय खेलकुदको आयोजना समयमै नहुनुमा कर्णाली प्रदेश जिम्मेवार नरहेको बताउँछन् । राजनीति घटनाक्रम बदलिएकाले तोकिएकै मितिमा प्रतियोगिता हुन नसकेको र त्यसको जिम्मेवारी केन्द्र सरकारले लिनुपर्ने उनको जिकिर छ ।
सरकारले चालु आर्थिक वर्षमा प्रतियोगिता सञ्चालन गर्न ६० करोड रुपैयाँ बजेट विनियोजन गरिसकेको छ । परिषद्ले दसौं खेलकुदका सुविधासम्पन्न आवास व्यवस्थापन मिलाइसकेको जनाएको छ । सदस्यसचिव सञ्ज्यालले सुर्खेतबाहिर सात जिल्लामा प्रतियोगिता सञ्चालन गरिने बताए । ‘१७ खेल सुर्खेतमा आयोजना गरिनेछ, बाँकी अरू जिल्लामा तयारी हुँदै छ, आवासको व्यवस्थापनमा होटलहरूको स्तरीकरण गरिरहेका छौं,’ उनले भने, ‘राजनीतिक गन्ध प्रतियोगितामा देखिँदा खेलाडीहरू चिन्तित बनेका छन् । हामीले उद्घाटनका बेला खेलाडी र दर्शक गरी ५ हजारलाई खाना, आवासको व्यवस्थापन मिलाइसकेका थियौं ।’
होटल व्यवसायीहरूले पनि तोकिएकै समयमा प्रतियोगिता हुन्छ भन्दै रातारात आवास व्यवस्थापनका लागि पर्याप्त होटल पूर्वाधार तयारी अवस्थामा राखेका छन् । ‘हामी प्रतियोगिताका लागि भनेर यो समयमा अन्य कार्यक्रमसमेत लिएनौं,’ शुभ होटलका सञ्चालक तथा प्रदेश उद्योग वाणिज्य महासंघका अध्यक्ष पदमबहादुर शाहीले भने, ‘यसअघि पनि राष्ट्रियस्तरका ठुल्ठूला सभा–सम्मेलन आयोजना भइसकेका छन्, आवास व्यवस्थापनमा कुनै समस्या आएको थिएन, तर व्यवस्थापनको समस्या देखाएर राष्ट्रिय खेलकुद समयमा गर्नबाट सरकार पन्छिएको छ ।’
कर्णालीका सुर्खेतबाहेक रुकुम पश्चिमको चौरजहारी, दैलेख, कालिकोट, जुम्ला, हुम्ला र मुगुमा विभिन्न खेल खेलाइने तयारी छ ।
पूर्वाधारको ९९ प्रतिशत
दसौं राष्ट्रियका लागि प्रदेश रंगशालाको काम ९९ प्रतिशत सकिएको छ । वीरेन्द्रनगरमा निर्माणाधीन अवस्थामा रहेको १० हजार दर्शक क्षमताको अत्याधुनिक रंगशालामा प्यारापिटको छत राख्ने काम बाँकी छ । कर्णालीका सदस्य–सचिव सञ्ज्यालले प्रतियोगिता तोकिएकै सययमै हुने भनेर रातदिन काम गर्न लगाइयो । मंसिर २ गते प्रतियोगिता हुन्छ भनेर रातदिन नभनी काम गरियो । तर, प्रतियोगिता हुने कुनै संकेत नदेखिएपछि १ प्रतिशत काम विस्तारै हुँदै छ ।’ उनले मंसिरमा प्रतियोगिता नहुँदा बन्द प्रशिक्षणमा राखेका खेलाडी पुनः छनोट गर्नुपर्ने अवस्था आएको बताए ।
"""
राष्ट्रपति रनिङ सिल्ड खेलकुद : प्रथम र मनीषालाई काताको स्वर्ण,"""काठमाडौँ — १५ औं केन्द्रीय राष्ट्रपति रनिङ खेलकुदअन्तर्गत  करातेतर्फ एकल काताको छात्रमा बागमतीका प्रथम मानन्धर र छात्रामा लुम्बिनीकी मनीषा खड्काले स्वर्ण जितेका छन् । छात्रमा कर्णालीका ज्ञानेन्द्र सुनारले रजत तथा गण्डकीका बसन्त परियार र लुम्बिनीका सचित कर्माचार्यले कांस्य हात पारे । छात्रामा बागमतीकी आर्या श्रेष्ठले रजत तथा गण्डकीकी मनीषा गुरुङ र सुदूरपश्चिमकी रितिका लुहारले कांस्य जिते ।
सातदोबाटोस्थित कराते हलमा भएको छात्र ४७ केजीमुनि मधेशका प्रिन्स शाह पहिलो भए । उनले फाइनलमा सुदूरपश्चिमका छत्र थापालाई पराजित गरे । बागमतीका मिलन मगर र कर्णालीका नरेन्द्र अधिकारीले कांस्य प्राप्त गरे ।
बागमतीलाई तेक्वान्दोमा ५ स्वर्ण
बागमती प्रदेशले तेक्वान्दोको पहिलो दिन बिहीबार १० स्वर्णको टुंगो लाग्दा ५ स्वर्ण जितेको छ । सुदूरपश्चिमले ३, कर्णाली र मधेशले १–१ स्वर्ण हात पारे । १२ स्पर्धा रहेको तेक्वान्दोमा २ स्पर्धाको फाइनल शुक्रबार हुनेछ ।
छात्र ५२ केजीमुनि सुदूरपश्चिमका विशालराज भट्ट पहिलो भए । उनले फाइनलमा मधेशका आसिफ हुसेन अन्सारीलाई पराजित गरे । ४८ केजीमुनि फाइनलमा कर्णालीका निशान्त प्याकुरेलले गण्डकीका तजिन बुढाथोकीलाई हराएर स्वर्ण जिते ।
छात्र ५१ केजीमुनि बागमतीका करण धोलीले गण्डकीका अजय जिसी तथा ४५ केजीमुनि बागमतीका कृष्ण विकले मधेशका समर नेपालीलाई हराएर स्वर्ण जिते । छात्रा ४६ केजीमुनि बागमतीकी सोनिया तामाङले कर्णालीकी करुणा बुढा, ४४ केजीमुनि सुदूरपश्चिमकी दीपा जैसीले कोशीकी सोनिम भट्टराई, ४९ केजीमुनि सुदूरपश्चिमकी सुस्मिता विष्टले लुम्बिनीकी दीपिका कार्की र ४२ केजीमुनि मधेशकी सलिना यादवले कोशीकी कल्पना पाण्डेलाई फाइनलमा हराएर स्वर्ण जिते ।
सातदोबाटोस्थित तेक्वान्दो एकेडेमी हलमा भएको प्रतियोगिताको एकल पुम्सेको छात्रमा बागमतीका विश्वास तामाङ र छात्रामा बागमतीकै सरगम थापाले स्वर्ण जिते । विश्वासले गण्डकीका सचिन विश्वकर्मा र सरगमले गण्डकीकी प्रतीक्षा रानालाई पछि पारे ।
उसुमा बागमतीलाई ४ स्वर्ण
उसुमा बागमतीले ४ स्वर्ण जितेको छ । उसुको पहिलो चारै स्वर्णका लागि प्रतिस्पर्धा भएको थियो । १२ स्पर्धा समावेश छ ।
छात्र नान छ्वानमा बागमतीका विजय वाइबा पहिलो भए । उनले ७.१७ अंक जोडे । सुदूरपश्चिमका योगेश चौधरी दोस्रो र कर्णालीका तुफान कुँवर तेस्रो भए । छात्रामा बागमतीकी बबिता ठाडामगर पहिलो भइन् । बबिताले ६ स्कोर गरिन् । सुदूरपश्चिमकी ज्ञानु बिक दोस्रो र कर्णालीकी सन्ध्या क्षेत्री तेस्रो स्थानमा रहे ।
राखेपको सेमी कभर्डहलमा भएको प्रतियोगिताको छात्र छान छ्वानमा बागमतीका लभसन आलेमगर सर्वाधिक ७ अंक जोड्दै पहिलो बने । कर्णालीकी भूपेन्द्र बुढा दोस्रो र सुदूरपश्चिमका मिलन ओखेडा तेस्रो भए । छात्रामा बागमतीकी मारिया राईले स्वर्ण जितिन् । मारियाले ६.८८ अंक जोडिन् । सुदूरपश्चिमकी दीपिका चौधरीले रजत र कोशीकी रेशिका काम्वाङले कांस्य हात पारे ।
"""
"१ महिनादेखि कर्णाली खेलकुद परिषद् पदाधिकारीविहीन, १० औँ राष्ट्रिय खेलकुदको तयारीमा ढिलाइ","""सुर्खेत — राष्ट्रिय खेलकुद परिषद् (राखेप) बोर्ड बैठकले आगामी चैत २३ देखि ३० सम्म कर्णालीमा दसौँ राष्ट्रिय खेलकुद प्रतियोगिता गर्ने निर्णय गरेको छ । जसका लागि पूर्वाधार निर्माणका कामलाई तीव्र पारिएको छ । तर यही समयमा कर्णाली प्रदेश खेलकुद विकास परिषद् भने झन्डै एक महिनादेखि नेतृत्वविहीन बनेको छ ।
सत्ता साझेदार दलहरूबीच भागबन्डा नमिल्दा अहिले परिषद् पदेन पदाधिकारीको भरमा छ भने सामाजिक विकास मन्त्रालयका वरिष्ठ शिक्षा अधिकृत रामप्रसाद उपाध्यायलाई दैनिक कार्य सञ्चालनको जिम्मेवारी दिइएको छ । सामाजिक विकास मन्त्रालयका सचिव दीर्घबहादुर पोखरेलले पुस २६ गतेदेखि उपाध्यायलाई परिषद्को जिम्मेवारी तोकेका हुन् ।
खेलकुद विकास ऐन-०७६ मा सदस्यसचिवको पदावधि समाप्त भएको वा पद रिक्त भएको अवस्थामा सदस्यसचिवको जिम्मेवारी कसलाई दिने वा तोक्ने भन्ने पनि ऐनमा कुनै व्यवस्था छैन । जसका कारण उपाध्यायलाई प्रशासनिक कामकाजको जिम्मा तोकिएको हो ।
यसअघिका उपाध्यक्ष प्रमोद हमाल र सदस्यसचिव विश्वामित्र सञ्ज्यालसहितका सदस्यहरूको पदावधि गत पुस ६ गते सकिएको थियो । सदस्यसचिव सञ्ज्याल २०७७ पुस ६ गते नियुक्त भएका थिए ।
ऐनमा पदेन सदस्य बाहेक नियुक्त वा मनोनीत पदाधिकारी र सदस्यको पदावधि ४ वर्ष हुने उल्लेख छ । तर अझै पनि नयाँ पदाधिकारीको नियुक्तिका लागि तयारी सुरु गरिएको छैन । राजनीतिक भागबन्डा नमिल्दा पदाधिकारी चयनमा ढिलाइ भइरहेको भलिबल रेफ्री सुधीर शाहले बताए ।
‘एक त कर्णालीले पहिलोपल्ट ठूलो अवसर पाएको छ, राष्ट्रिय खेलकुद हाम्रो प्रतिष्ठासँग जोडिएकाले अहिले पूर्व तयारीका काम धमाधम हुनुपर्ने हो,’ उनले भने, ‘अहिले एमाले र कांग्रेसले राष्ट्रिय खेलकुदको जस आफूले लिने प्रतिस्पर्धा गरिरहेका छन्, जसले दसौँ राष्ट्रिय खेलकुद तोकिएको समयमा हुने/ नहुने भन्नेमा पनि अन्योल भयो ।’
अहिलेसम्म पदाधिकारी नियुक्तिको प्रक्रिया नै सुरु नभएकाले पूर्णता पाउन कम्तीमा एक महिना लाग्ने सामाजिक विकास मन्त्रालयका सचिव पोखरेल बताउँछन् ।
‘ऐनअनुसार मन्त्रालयका सचिवको संयोजकत्वमा ३ सदस्यीय सिफारिस समिति बनाएर पदाधिकारीको नियुक्ति गर्नुपर्ने हो,’ उनले भने, ‘अहिलेसम्म समिति नै गठन भएन, समिति गठनपछि मात्र पदाधिकारीको नियुक्तिका लागि कम्तीमा एक साताको दरखास्त आव्हान, कार्य योजना प्रस्तुति, अन्तर्वार्ता र सिफारिसपछि मात्र मन्त्रिपरिषद्ले पदाधिकारी नियुक्ति गर्ने हो, त्यसका लागि कम्तीमा एक महिना लाग्ला ।’
सामाजिक विकास मन्त्री घनश्याम भण्डारीले १/२ दिनभित्रै निवर्तमान पदाधिकारीको बिदाइ हुने र त्यसपछि नियुक्तिको प्रक्रिया थालिने बताए ।
"""
ई–स्पोर्ट्स टोली उज्वेकिस्तानतिर,"""काठमाडौँ — पब्जी मोबाइल ग्लोबल ओपनमा भाग लिन चार खेलाडीसहित ६ सदस्यीय नेपाली ई–स्पोर्टस टोली मंगलबार उज्वेकिस्तानको तास्केन्द गएको छ ।
अप्रिल १० देखि १४ सम्म हुने प्रतियोगितामा सुविन प्रजापति (कप्तान), मौसम गुरुङ, दीपेश गुरुङ र अजय श्रेष्ठले प्रतिस्पर्धा गर्नेछन् । टोलीको नाम टिटुके छ ।
प्रशिक्षकमा विपुल भट्टराई र व्यवस्थापकमा संगीता गुरुङ छन् । टोलीलाई ई–स्पोर्ट्स एसोसिएसन नेपालका अध्यक्ष अञ्जन धमलाले मंगलबारै बिदाइ गरे ।
"""
सोल्मा स्पोर्टस् क्लबलाई उपाधि,"""खोटाङ — प्रथम सोल्मा यू १७ फुटबल प्रतियोगिताको उपाधि आयोजक टिम सोल्मा स्पोर्टस् क्लब (निलो)ले चुमेको छ । सोल्मा फुटबल खेल मैदानमा सोमबार भएको खेलमा दिक्तेल फुटबल क्लबलाई ३–० हराउँदै उपाधि चुमेको हो ।
खेलको पहिलो हाफको ९ मिनेटमै सोल्माका लागि प्रवीण तामाङले गोल गरेका थिए । दोश्रो हाफको २० औं मिनेटमा गोल किपर पास्कल बस्नेतले पोष्टबाटै हानेको बल गोलमा परिणत भएपछि सोल्माले २-० को अग्रता बनाएको थियो । ३३ औं मिनेटमा सोल्माका लागि तिलक कार्कीले तेश्रो गोल गरे।
विजेताले २५ हजार नगद, कप, मेडल र प्रमाणपत्र तथा उपविजेताले १५ हजार नगद, कप, मेडल र प्रमाणपत्र पाएका छन् ।
"""
खेल क्षेत्रमा राजनीतिकरण बन्द गरौँ : खेलकुदमन्त्री श्रेष्ठ,"""कास्की — युवा तथा खेलकुदमन्त्री विराजभक्त श्रेष्ठले खेल क्षेत्रमा राजनीतिकरण बन्द हुनुपर्ने बताएका छन् । सहकार्यबाट खेलकुद विकास सम्भव रहेकाले सबैसँग सहकार्य गरेर अघि बढ्ने उनले स्पष्ट पारे ।
पोखरा रंगशालाको आइतबार निरीक्षणपछि सञ्चारकर्मीहरुसँगको भेटघाटमा उनले राजनीतिक नियुक्ति लिएर जनैमा साँचो हाले जसरी बसेर खेलाडी र खेल क्षेत्रलाई बन्धक बनाउने राजनीति अब बन्द गर्नुपर्ने जिकिर गरे ।
'खेल क्षेत्रमा राजनीति बन्द गरौँ । खेलकुद संरचना बनाउने, खेलाडीको भविष्य उज्ज्वल बनाउने राजनीति मात्र गरौँ,' उनले भने । खेलकुदमन्त्री श्रेष्ठले पोखरा रंगशालाभित्रका खेल पूर्वाधारको अवलोकनपछि आफू उत्साहितसँगै पूर्वाधार संरक्षणलाई लिएर भने चिन्तित बनेको बताए ।
राज्य र जनताको करबाट निर्मित संरचना अधिकतम टिकाउनुपर्ने चुनौती रहेको उल्लेख गरे । उनले भने, 'सरकारबाहेक पनि कतिपय संरचना खेलाडी, प्रशिक्षक र खेलाडीका परिवारबाट समेत बनेका रहेछन् । खेल पूर्वाधार संरक्षण भएन भने छिट्टै बिग्रन्छ । राम्रा संरचना संरक्षण नुहुन चिन्ताको विषय रहेको छ ।'
मन्त्रालयले आगामी वर्ष खेल पूर्वाधार संरक्षणका लागि बजेट विनियोजन गर्ने तयारी गरेको जानकारी दिए । खेलकुदमा लगाएनी गर्नका लागि पछिल्लो समय नीजि क्षेत्र उत्साहित रहेकाले सार्वजनिक तथा निजी क्षेत्रको सहकार्यबाट खेलकुद विकास गरिने उनले बताए । खेलकुदमन्त्री श्रेष्ठले पोखरा रंगशालाभित्र रहेका अन्तर्राष्ट्रिय फुटबल स्टेडियम, क्रिकेट मैदान, टेनिस कोर्ट, भलिबल कोर्ट, स्क्वास लगायतका खेलका पूर्वाधारको अवलोकन गरेका थिए ।
खेलकुदमन्त्री श्रेष्ठलाई राष्ट्रिय खेलकुद परिषद्का सदस्य राजेश गुरुङ, कास्की जिल्ला खेलकुद विकास समितिका अध्यक्ष तोरणबहादुर बानियाँ, प्रादेशिक क्रिकेट संघका अध्यक्ष सञ्जयकान्त सिग्देल लगायतले खेल पूर्वाधार र खेलकुद क्षेत्रका समस्याका बारेमा जानकारी गराएका थिए ।
"""
राष्ट्रिय खेलकुद परिषद्‌का सदस्यसचिव घिसिङलाई न्युयोर्कमा स्वागत,"""काठमाडौँ — राष्ट्रिय खेलकुद परिषद्‌का सदस्यसचिव टंकलाल घिसिङको स्वागतका लागि न्युयोर्कमा च्याम्पियन्स मार्सल आर्टस क्लब अमेरिकाले कार्यक्रम आयोजना गरेको छ ।
११ औं दक्षिण एसियाली खेलकुद (साग) का स्वर्ण पदक विजेता सुनिल लामा नेतृत्वको क्लबले सोमबार कार्यक्रम गरी सदस्यसचिव घिसिङलाई स्वागत गरेको हो । कार्यक्रममा सदस्यसचिव घिसिङले राखेपले एसियाली खेलकुदको‌ तयारीका मिसन २०२६ अन्तर्गतको प्रशिक्षण मंसिर १ देखि पुन: सन्चालन गर्ने तयारी भएको लगायत विषयमा जानकारी गराएका थिए ।
कार्यक्रममा खेलकर्मी र खेलप्रेमीको उपस्थिति रहेको अध्यक्ष लामाले जानकारी दिए ।
"""
यु-१४ राष्ट्रिय विद्यालय खेलकुद : एथलेटिक्समा लुम्बिनी च्याम्पियन,"""काठमाडौँ — लुम्बिनी प्रदेश यु–१४ राष्ट्रिय विद्यालय खेलकुदअन्तर्गत एथलेटिक्समा सोमबार च्याम्पियन बनेको छ। लुम्बिनी सर्वाधिक ४ स्वर्ण जित्दै च्याम्पियन बन्यो । राष्ट्रिय खेलकुद परिषद् (राखेप) को आयोजनामा भएको प्रतियोगितामा कर्णाली प्रदेश २ स्वर्ण र ५ रजतसाथ दोस्रो भयो ।
गण्डकी प्रदेश र मधेस प्रदेश समान २ स्वर्ण, १ रजत र १ कांस्यसाथ संयुक्त रूपमा तेस्रो भए । १२ स्वर्णका लागि प्रतिस्पर्धा भएकोमा बाग्मती प्रदेश र सुदूरपश्चिम प्रदेशले समान १–१ स्वर्ण जिते । त्रिपुरेश्वरस्थित दशरथ रंगशालामा दोस्रो तथा अन्तिम दिन छात्र÷छात्रामा समान ३–३ गरी ६ स्वर्णका लागि प्रतिस्पर्धा भएको थियो ।
छात्र २ सय मिटरमा गण्डकीका हेमराज चौधरी पहिलो भए । उनले निर्धारित दूरी २४.९ सेकेन्डमा पूरा गरे । मधेसका आयुश चौधरी दोस्रो तथा कोशीका नितेश भट्टराई तेस्रो भए । सोही स्पर्धाको छात्रामा लुम्बिनीकी अनुजा थारु चौधरी पहिलो भइन् । अनुजाले निर्धारित दूरी तय गर्न ३१.४ सेकेन्ड समय खर्चिन् । कोसीकी अस्मिता लाम्गादे दोस्रो तथा मधेसकी वर्षा योञ्जन तेस्रो बने ।
नेपालय इन्टरनेसनल म्यानेजमेन्ट प्रा.लि. को सह–आयोजना तथा नेपाल विद्यालय खेलकुद महासंघको संयोजनमा भएको प्रतियोगिताको छात्र ८ सय मिटर दौडमा बागमतीका हस्त सुनारले स्वर्ण जिते । उनले २ मिनेट ०७.४ सेकेन्ड समय निकाले । कर्णालीका विवेक बोगटीले रजत तथा कोशी नितेश भट्टराईले कांस्य हात पारे । उक्त स्पर्धाको छात्रामा लुम्बिनीकी चाँदनी पासी २ मिनेट ४७.३ सेकेन्ड समयसाथ शीर्ष स्थानमा रहिन् । कोसीकी जुही राई दोस्रो तथा सुदूरपश्चिमकी रचना बोहरा तेस्रो भए ।
छात्र ४ गुणा १ सय मिटर रिलेमा मधेस पहिलो, कोशी दोस्रो र गण्डकी तेस्रो स्थानमा रहे । त्यसै स्पर्धाको छात्रामा लुम्बिनी, कर्णाली र कोशीले क्रमशः शीर्ष तीन स्थान हात पारे ।
बास्केटबल : कोशी र बागमतीलाई उपाधि
यु–१४ राष्ट्रिय विद्यालय खेलकुदअन्तर्गत थ्री बाइ थ्री बास्केटबलको उपाधि कोशी र बागमतीले जितेका छन् । कोशी छात्र तथा बागमती छात्रामा च्याम्पियन बने । त्रिपुरेश्वरस्थित राखेपको कोर्टमा भएको छात्र फाइनलमा कोशीले मधेशलाई १७–१२ ले पराजित ग¥यो । लुम्बिनी तेस्रो भयो ।
छात्राको उपाधि भिडन्तमा बागमतीले कर्णालीलाई १५–३ ले हरायो । कोशीले तेस्रो स्थानमा चित्त बुझायो ।
विजेतालाई राखेप कार्यकारी समितिकी सदस्य एवं प्रतियोगिता संयोजक रञ्जना प्रधान, विद्यालय खेलकुद महासंघका महासचिव राजकुमार कार्की, नेपालयका अध्यक्ष सुवासचन्द्र प्रधानलगायतले एक कार्यक्रमबीच पुरस्कृत गरे । छात्र÷छात्रा दुवैमा समान ७–७ प्रदेशका टिम सहभागी थिए ।
"""
क्रिकेटर पूजा महतो गृहनगरको मानार्थ खेलकुद अधिकृत,"""महोत्तरी — नेपाली यू–१९ महिला क्रिकेट टिमकी कप्तान पूजा कुमारी महतोलाई नगरपालिकाको मानार्थ खेलकुद अधिकृत पदमा नियुक्त गरिएको छ ।
राष्ट्रिय महिला क्रिकेट टोलीकी उदयीमान खेलाडी तथा १९ वर्षमुनिको नेपाली महिला क्रिकेट टिमकी कप्तान महतोलाई महोत्तरीको गौशाला नगरपालिकाले मानार्थ खेलकुद अधिकृत पदमा नियुक्त गरेको हो ।
गौशाला नगरपालिका ११ निवासी महतोलाई नगरपालिकाको शिक्षा तथा खेलकुद शाखामा मानार्थ खेलकुद अधिकृत पद सृजना गरी उनलाई अधिकृतस्तर छैटौं श्रेणी अनुसारको पारिश्रमिक प्रदान गर्ने निर्णय गरिएको गौशाला नगरपालिकाका प्रमुख प्रशासकीय अधिकृत केशव अधिकारीले बताए ।
गौशाला नगरपालिकाको कार्यपालिका र १३ औं हिउदे नगर सभाबाट क्रिकेट खेलाडी महतोलाई सम्मान गर्दै मानार्थ खेलकुद अधिकृतमा नियुक्त गरिएको गौशाला नगरपालिकाका नगर प्रवक्ता रामपृत महतोले बताए ।
"""
"लुम्बिनीले अझै पनि पाएन खेलकुद मन्त्री, चार महिनादेखि रिक्त","""देउखुरी — लुम्बिनीमा कांग्रेस–एमालेको गठबन्धन सरकार बनाउँदा सहयोग गरेका नागरिक उन्मुक्ति पार्टी र लोकतान्त्रिक समाजवादी पार्टीमध्ये एकलाई दिने भनिएको युवा तथा खेलकुद मन्त्रालय चार महिनादेखि खाली रहेको छ ।
लुम्बिनीका मुख्यमन्त्री चेतनारायण आचार्यले सरकारलाई पूर्णता दिने प्रयास गरेर तेस्रो पटक सरकार विस्तार गरे पनि सरकारलाई समर्थन गरेका मध्येबाट लोसपा र नाउपामध्ये कसलाई पहिला मन्त्री बनाउने भन्ने कांग्रेस–एमालेबीच टुंगो लाग्न नसक्दा मन्त्री चयन हुन नसकेको हो । खाली रहेको खेलकुद मन्त्रालय मुख्यमन्त्री आचार्यले आफैं सम्हालेका छन् ।
साना दललाई भागबन्डा मिलाउन महिला, बालबालिका तथा ज्येष्ठ नागरिक मन्त्रालयलाई सामाजिक विकास मन्त्रालयमा गाभिएको थियो । सामाजिकमा रहेको युवा तथा खेलकुद छुट्याएर छुट्टै मन्त्रालय बनाउने निर्णय लुम्बिनी मन्त्रिपरिषद्ले गरेको थियो । मन्त्रीका लागि नाउपाबाट राजकुमार चौधरी र लोसपाबाट सन्तोषकुमार पाण्डे छनोट भएका छन् । लुम्बिनी प्रदेश सभामा नाउपाका चार र लोसपाका तीन सांसद छन् ।
लुम्बिनीमा कांग्रेस–एमाले गठबन्धन सरकार बनाउँदा १२ मन्त्रालयमध्ये मुख्यमन्त्रीसहित पाँच मन्त्रालय एमाले र कांग्रेसलाई पाँच मन्त्रालय बाँडफाँट गरेका थिए । दुई मन्त्रालय सरकारलाई समर्थन गरेका नाउपा, लोसपा र जसपालाई दिने सहमति भएको थियो । त्यस अनुसार अशोक राई नेतृत्वको जसपाबाट बाँके २ (२) बाट निर्वाचित आदेशकुमार अग्रवाललाई आन्तरिक मामिला तथा कानुन मन्त्रालयको जिम्मेवारी दिइएको छ ।
पहिलो चरणमा नाउपा र लोसपामध्ये कुनलाई सरकारमा सहभागी गराउने भन्नेबारे टुंगो लाग्न नसक्दा खेलकूद मन्त्रालय खाली नै रहेको सरकारका प्रवक्ता एवं कृषि तथा भूमि व्यवस्था तथा सहकारी मन्त्री दिनेश पन्थीले बताए । उनले बाँकी रहेको मन्त्रालयलाई मन्त्री चयन गरी सरकारलाई पूर्णता दिने काम छिट्टै गरिने बताए । यसबारेमा मुख्यमन्त्री आचार्यले पहल गरिरहेको मन्त्री पन्थीले बताए ।
एमालेले पाएका पाँच मन्त्रालयमध्ये मुख्यमन्त्रीमा अर्घाखाँचीका आचार्य, रुपन्देहीका भूमीश्वर ढकाल भौतिक पूर्वाधार विकास मन्त्रालय, गुल्मीका दिनेश पन्थी सरकारका प्रवक्ता तथा कृषि, भूमि व्यवस्था तथा सहकारी मन्त्री, पाल्पाका खेम सारु स्वास्थ्य मन्त्री र दाङकी सीता शर्मा चौधरी ऊर्जा तथा जलस्रोत मन्त्री छन् ।
कांग्रेसबाट पहिलो चरणमा प्यूठानका सरोज थापा सहरी विकास तथा खानेपानी मन्त्री, दाङका प्रचण्डविक्रम न्यौपाने उद्योग, पर्यटन तथा यातायात मन्त्री र गुल्मीका धनेन्द्र कार्की आर्थिक मामिला तथा योजना मन्त्री थिए ।
निर्मला कुर्मीको अपहरण गरी बेपत्ता पारेको आरोप लागेपछि वन तथा वातावरण मन्त्री बादशाह कुर्मीले मन्त्री पदबाट राजीनामा दिएका थिए । कांग्रेसको भागमा परेको वन मन्त्रीमा नवलपरासीका देवकरण कलवार र सामाजिक विकास मन्त्रीमा बर्दियाका जन्मजय तिमिल्सिना मन्त्री भएका छन् ।
"""
कर्मचारी खेलकुदमा वाणिज्य बैंकलाई तीन स्वर्ण,"""काठमाडौँ — राष्ट्रिय वाणिज्य बैंकले १४ औं कर्मचारी खेलकुद प्रतियोगिताअन्तर्गत टेबलटेनिसमा ३ स्वर्ण जितेको छ । टेबलटेनिसमा ४ स्वर्णका लागि प्रतिस्पर्धा भएको थियो । एक अर्को स्वर्ण नेपाल नागरिक उड्डयन प्राधिकरणले जित्यो ।
लैनचौरस्थित राष्ट्रिय टेबलटेनिस प्रशिक्षण केन्द्रमा भएको पुरुष सिंगल्समा वाणिज्यका सुजन सुवाल पहिलो भए । नेपाल विद्युत प्राधिकरणका श्वेत बस्नेत दोस्रो र नेपाल वायुसेवा निगमका अंकुर अर्याल तेस्रो भए । महिलामा नागरिक उड्डयनकी ज्ञानधना श्रेष्ठले स्वर्ण, नागरिक उड्डयनकी सुष्मा थापा मगरले रजत र वायुसेवा निगमकी रञ्जना पोखरेलले कांस्य जिते ।
कर्मचारी खेलकुद प्रतिष्ठान नेपाल (इसान) द्वारा आयोजित प्रतियोगिताको पुरुष डबल्समा वाणिज्यका साजन सुवाल र रमेश सुवालको जोडी प्रथम, वाणिज्यका विवेक श्रेष्ठ र श्रवणकुमार खत्रीको जोडी द्वितीय र नागरिक उड्डयनका रुपचन्द्र केसी र सन्तोष अवालेको जोडी तृतीय भए । एक्जुकेटिभ पुरुष सिंगल्समा वाणिज्यका रमेश सुवाल पहिलो, नागरिक उड्डयनका मनोहरराज भण्डारी दोस्रो र विद्युतका सुशान्त बास्तोला तेस्रो भए । सोमबारदेखि फुटसल सुरु हुनेछ ।
"""
एनओसीको निर्वाचनमा सहभागी खेलकुद संघहरूलाई कारबाही गर्ने मन्त्री चौधरीको चेतावनी,"""काठमाडौँ — युवा तथा खेलकुदमन्त्री तेजुलाल चौधरीले नेपाल ओलम्पिक कमिटी (एनओसी) को निर्वाचनमा सहभागी भएका खेलकुद संघहरूलाई कारबाही गर्ने चेतावनी दिएका छन् । मन्त्रालयको निर्देशन नमान्नेहरूलाई कारबाही गर्ने मन्त्री चौधरीले घोषणा गरेका हुन् ।
कांग्रेस निकट नेपाल लोकतान्त्रिक खेलकुद संघको महाधिवेशन केन्द्रीय निर्देशन समितिले आइतबार आयोजना गरेको कार्यक्रममा मन्त्री चौधरीले कानुन नमान्नेहरूलाई कारबाही गर्ने चेतावनी दिएका हुन् । खेलकुद संघका साथै राष्ट्रिय खेलकुद परिषद्लेसमेत मन्त्रालयको निर्देशनको पालना नगरी अघि बढ्न खोजेको भन्दै मन्त्री चौधरी आक्रोशित बनेका हुन् ।
अदालतको आदेश आएपछि नेपाल ओलम्पिक कमिटीको निर्वाचन स्थगित गर्न पत्राचार गरे पनि कमिटीले त्यसलाई अटेर गरेको पनि चौधरीले बताए । ओलम्पिक कमिटीको निर्वाचनमा सहभागी नहुन खेलकुद संघहरूलाई पत्रचार गरेपनि नमानेको भन्दै स्पष्टीकरण पठाइएको मन्त्री चौधरीले जानकारी दिए ।
'हामी कांग्रेसभित्र कस्तो व्यक्ति खेलकुदमा पठाउनुभएको छ, थाहा छैन, कस्तो व्यक्तिहरू महासमितिको सदस्य बन्छ, महाधिवेशन प्रतिनिधि बन्छ, त्यो हामीलाई थाहा भएन । कुन नेताको पकेटबाट को आउँछ, कुन नेताको पकेटबाट के आउँछ, त्यो कुरा मलाई थाहा भएन,' मन्त्री चौधरीले भने, 'अहिले भर्खर पुनरावेदन अदालतको र सर्वोच्च अदालतको विषयमा व्यापक रुपमा कुरा उठिरहेको छ । मन्त्रालय भन्दा ठूलो राष्ट्रिय खेलकुद परिषद्, अधिकार र कर्तव्यमा, त्यो भन्दा पनि ठूलो अहिले खेलकुद संघहरू हुन् । हामीले लगतार एक हप्तादेखि सर्वोच्च अदालतको फैसला पुनरावेदनको फैसला आइसकेपछि ओलम्पिक कमिटीको विषयमा व्यापक रुपमा खेलकुद मन्त्रालय र खेलकुद विभागबाट व्यापक रुपमा छलफल गरेर अघि बढ्यौँ तर सोचेअनुसारको नतिजा ल्याउन सकेनौं । किनभने हामी खेलकुद मन्त्रालय चिठी दिने हो, परिपत्र, निर्देशन दिने हो । हामीले खेलकुद परिषद्मा दिने हो । हामी सर्वोच्च र पुनरावेदनबाट प्राप्त पत्र परिषद्मा पठायौँ ।'
नेपाल ओलम्पिक कमिटीको निर्वाचनमा सहभागी हुने २७ वटा संघलाई कारबाही गर्ने चेतावनी मन्त्री चौधरीले दिएका छन् । कारबाही प्रक्रिया सुरु भइसकेको पनि उनको भनाइ छ । 'हामीले यसमा तपाईंहरू सहभागी नभइदिनुस्, तपाईंहरूको खातासमेत रोक्ने प्रक्रिया हुनसक्छ, धेरै कारबाही हुनसक्छ भनेर हामीले धेरै पत्र पठायौँ । तर उहाँहरूले सुन्नुभएन । त्यो नसुनेपछि हामीले स्पष्टीकरण पठाएका छौँ । सायद केही दिनमा स्पष्टीकरणको जवाफ आउनेछ । केही दिनभित्र खेलकुद संघलाई कारबाही अघि जान्छ,' मन्त्री चौधरीले भने, 'खेलकुद संघलाई कारबाही अघि बढाउने कोसिस गरिरहेको छु । चाहे त्यो जेसुकै अवस्था आओस् । जसले नेपालको नियम नमान्ने, नेपालको कानुन नमान्ने, खेलकुद ऐन नमान्ने व्यक्तिहरू खेलकुद संघमा बस्न उपयुक्त हुँदैन । त्यसकारण म आग्रह गर्न चाहन्छु, त्यस्तो व्यक्तिलाई कांग्रेसको हरेक पाइलामा ठाउँ नदिन आग्रह गर्दछु । तपाईंहरू नै त्यस्तो व्यक्तिलाई ठाउँ दिनुहुन्छ भने नेपाली खेलकुद अघि बढ्न सक्दैन ।’
मन्त्री चौधरीले खेलकुद क्षेत्रको बजेट बढाउन आवश्यक रहेको बताए । नीतिअनुसार स्पष्ट बजेट आउन नसकेको गुनासो उनको थियो । विद्यालय स्तरमा बजेट सबैभन्दा बढी हुनुपर्नेमा त्यसो हुन नसकेको उनको भनाइ छ ।
"""
स्पोर्ट्स फर डेभलपमेन्ट एन्ड पिस अन्तर्राष्ट्रिय दिवस मनाइयो,"""काठमाडौँ — नेपाल ओलम्पिक कमिटी (एनओसी)ले आइतबार विश्व शान्तिको प्रतीक स्वयम्भूको विश्व स्तुपामा दिप प्रज्ज्वलन गरी स्पोर्टस फर डेभलपमेन्ट एन्ड पिस अन्तर्राष्ट्रिय दिवस मनाएको छ । एनओसीले पछिल्ला वर्षमा स्पोर्टस फर डेभलपमेन्ट एन्ड पिस अन्तर्राष्ट्रिय दिवसमा प्रत्येक वर्ष लुम्बिनीमा मनाउँदै आएको थियो ।
एनओसीका अध्यक्ष जीवनराम श्रेष्ठले हरेक वर्ष लुम्बिनीमा यो कार्यक्रम आयोजना गर्दै आएको तर यस वर्ष लुम्बिनीमा पिस म्याराथन र इन्टरनेसन योग दिवस अगाडि नै आयोजना भएकोले यसपटक बुद्ध स्तुपाको अगाडि यो दिप प्रज्ज्वल कार्यक्रम गरेको बताउनुभयो । पाँच महादेशलाई प्रतिनिधित्व गर्ने ओलम्पिकको पाँच रिङ बनाएर दिप प्रज्वलन गरिएको हो ।
अन्तर्राष्ट्रिय ओलम्पिक कमिटी (आइसिसी)को प्रस्तावमा संयुक्त राष्ट्र संघको आह्वानमा खेलको माध्यमबाट विकास र शान्तिको लागि खेलकुद भन्ने संकल्पसहित विश्वमै यो कार्यक्रम मनाउँदै आएको जानकारी पनि एनओसी अध्यक्ष श्रेष्ठले दिनुभयो । ‘नेपाल बुद्धको जन्मको देश, बुद्धले विश्वमा शान्तिको सन्देश दिने काम गरेकोले पनि स्वयम्भूका विश्व स्तुपाको अगाडि यो कार्यक्रमको आयोजना गरेका हौँ’ अध्यक्ष श्रेष्ठको भनाइ छ । सो अवसरमा उहाँले खेलको माध्यमबाट समाजलाई रुपमान्तरण र विकास गर्न सकिन्छ, शान्तिलाई दिगो बनाउन सकिन्छ तथा समझदारी बढाउन सकिन्छ भन्ने खेलकुदको उद्देश्य र भूमिकालाई स्मरण गर्दै यो कार्यक्रमको आयोजना गरेको जानकारी पनि दिनुभयो ।
स्पोर्टस फर डेभलपमेन्ट एन्ड पिस अन्तर्राष्ट्रिय दिवस कार्यक्रममा एनओसी परिवारका साथै राष्ट्रिय संघका अध्यक्ष तथा पदाधिकारी, खेलाडीहरु, जनप्रतिनिधि, स्थानीय क्लब र जनसमुदायको उपस्थिति रहेको थियो ।
"""
भलिबल खेलाडी सरस्वती चौधरी अस्ट्रेलिया पलायन भइन् : खेलकुदमन्त्री चौधरी,"""काठमाडौँ — नेपालको महिला राष्ट्रिय भलिबल खेलाडी अस्ट्रेलिया पलायन भएको युवा तथा खेलकुदमन्त्री तेजुलाल चौधरीले बताएका छन् । उनले खेलाडीहरूको विदेश पलायन रोक्न जरुरी रहेको पनि बताए ।
नेपाल आँखा अस्पतालको साधारणसभालाई शनिबार काठमाडौंमा सम्बोधन गर्दै मन्त्री चौधरीले उक्त जानकारी गराएका हुन् ।
अन्तर्राष्ट्रिय स्तरका प्रतियोगिता खेलिसकेका खेलाडीहरूलाई सरकारले रोजगारी र स्वास्थ्यमा सुविधा दिन नसकेको मन्त्री चौधरीको भनाइ थियो । उनले खेलाडीको स्वास्थ्य बीमा पनि राम्रोसँग गर्न नसकेको भन्दै सरकार त्यसतर्फ लागिपरेको बताए । उनले एक हप्ताअघि मात्रै भलिबल खेलाडी सरस्वती चौधरी अस्ट्रेलिया पलायन भएको बताए ।
‘नेपालमा अन्तर्राष्ट्रिय स्तरका प्रतियोगिता खेलिसकेका खेलाडीहरूलाई हामी नेपाल सरकारले न रोजगारी दिन सकेका छौँ, न त स्वास्थ्यमा सुविधा दिन सकेका छौँ । उहाँहरूको राम्रोसँग बीमा पनि गर्न सकेका छैनौँ,' मन्त्री चौधरीले भने, 'हाम्रो धेरै खेलाडी अहिले विदेश पलायन भइसकेको छ । हालै काभा भलिबल प्रतियोगितामा उत्कृष्ट नतिजा निकालेको सरस्वती चौधरी एक हप्ताअघि अस्ट्रेलिया पुगिसकेको छ ।'
मन्त्री चौधरीले पुरुष भलिबलबाट सन्यास लिएका क्याप्टेन मानबहादुर श्रेष्ठ एक महिनाअघि अस्ट्रलिया पुगिसकेको बताए । नेपालमा खेलकुद उत्सवजस्तै भइरहेपनि खेलाडीहरूलाई सरकारले सुविधा दिन नसकेको उनको भनाइ थियो ।
"""
जुनियर विद्यालय खेलकुद काठमाडौंमा जेठ २२ देखि,"""काठमाडौँ —  राष्ट्रिय खेलकुद परिषद्ले यू–१४ विद्यालय खेलकुद जेठ २२ देखि २६ सम्म काठमाडौंमा आयोजना गर्ने भएको छ । बालबालिकाको खेल प्रतिभाको खोजी गर्ने उद्देश्यबाट हुने लागेको प्रतियोगितामा विभिन्न ६ खेल समावेश गरिएको राखेप प्रतियोगिता विभाग प्रमुख मीनकुमार शर्माले जानकारी दिएका छन् ।
एथलेटिक्स, टेबलटेनिस, बास्केटबल, रग्बी, ब्याडमिन्टनका छात्र/छात्रा र क्रिकेटमा छात्रको मात्र खेल हुनेछ ।
विद्यालय खेलकुद महासंघ, प्याब्सन, एन प्याब्सन, नेपाल शिक्षक महासंघ तथा खेल संघका प्रतिनिधि सहभागी बैठकले अन्तिम तयारी गरेको संयोजक रन्जना प्रधानले बताइन् । प्रतियोगिताको उद्घाटन जेठ २२ मा हुनेछ । एथलेटिक्स र रग्बी २२ र २३ गते रंगशालामा हुनेछ ।
सोही मितिमा ब्याडमिन्टन देवीनगर हल बानेश्वर, टेबलटेनिस लैनचौर र बास्केटबल राखेप कभर्डहल त्रिपुरेश्वरमा सञ्चालन गरिनेछ । छात्र क्रिकेट भने २२ देखि २६ सम्म मूलपानी क्रिकेट मैदानमा हुने शर्माले बताए ।
एथलेटिक्सको ट्र्याकतर्फ १००, २००, ४०० र ८०० तथा ४ गुणा १०० मिटर रिले दौड र लङजम्पमा प्रतिस्पर्धा हुने छन् । टेबलटेनिस र ब्याडमिन्टनमा छात्र/छात्रा सिंगल तथा डबल्सका प्रतिस्पर्धा हुनेछ । बास्केटबल छात्र/छात्र थ्री वाई थ्री तथा रग्बीको छात्र/छात्राको स्पर्धा हुनेछ ।
"""
तीन खेलाडी मोटर स्पोर्ट्समा,"""काठमाडौँ — नेपालका तीन खेलाडीले स्पेनको भ्यालेन्सियामा अक्टोबर २३–२७ सम्म हुने एफआईए मोटर स्पोर्ट्स गेम्समा भाग लिने भएका छन् । ओलम्पिक फर्म्याट एवं अन्तर्राष्ट्रिय अटोमोबाइल फेडेरेसनको आयोजनामा हुने विश्वकै सबैभन्दा ठूलो मोटर स्पोर्ट्स प्रतियोगितामा नेपाली टिमले दुई विधामा भाग लिनेछ ।
ई–स्पोर्ट्स जिटी विधामा दिप्रश शाक्य तथा कृष्णप्रसाद पौडेल र प्रज्ञा कँडेलले अटो स्लालममा प्रतिस्पर्धा गर्नेछन् । प्रत्येक दुई वर्षमा हुने प्रतियोगितामा विश्वका करिब एक सय देशका खेलाडीले भाग लिने छन् ।
नेपाल अटोमोबाइस एसोसिएसनका अध्यक्ष दशरथ रिसाल नेपाली टिमको अफिसियल डेलिगेट र यदुराज लामिछाने टिम व्यवस्थापकमा स्पेन जानेछन् ।
नेपाली खेलाडीले राम्रो प्रदर्शन गर्ने अपेक्षा गर्दै अध्यक्ष रिसालले यो प्रतियोगितामा भाग लिनुले विश्वमाझ बढ्दो मोटर स्पोर्ट्सको परिचय दिन नेपाल सफल हुने विश्वास व्यक्त गरे ।
"""
तेस्रो एनबीएएन स्पोर्ट्स मिट सुरु,"""काठमाडौँ — मर्चेन्ट बैंकर्सको छाता संगठन नेपाल मर्चेन्ट बैंकर्स संघको आयोजनामा शुक्रबारदेखि तेस्रो एमबीएएन स्पोर्ट्स मिट सुरु भएको छ ।
हाडीगाउँस्थित धन्यन्तरी स्पोर्ट्स सेन्टरमा फुटसल, ब्याडमिन्टन र टेबलटेनिस प्रतियोगिता सुरु भएको हो ।
संयोजक दयाकृष्ण घिमिरेका अनुसार टेबलटेनिस पुरुषतर्फ ग्लोबल आइएमई क्यापिटलका प्रदीपराज खनाल विजेता भए ।
उनले एनआईएमबी क्यापिटलका परञ्जय नेपाललाई हराएर १५ हजार जिते ।
महिलातर्फ सिद्धार्थ क्यापिटलका कल्पना प्रधानले ग्लोबल आईएमईका बिना अधिकारीलाई हराइन् । विजेताले १५ र उपविजेता अधिकारीले १० हजार पाए ।
टेबलटेनिसकै भेट्रान्सतर्फ एनआईएमबीका पराग विष्टले उपाधि जिते । उनले कुमारी क्यापिटलका अनुप शाक्यलाई हराए ।
ब्याडमिन्टन पुरुष डबल्समा सीआईटीका पुरुषोत्तम र अनिल, महिला डबल्समा प्रभु क्यापिटलका सिर्जना र पूजाको जोडी विजयी भए ।
भेट्रान डबल्सतर्फ गरिमा क्यापिटलका अशोक र तुलसीको जोडीले उपाधि जित्यो ।
मर्चेन्ट बैंकर्समा कार्यरत कर्मचारीलाई एकैथलोमा उपस्थित गराई खेलकुदको माध्यमबाट एक आपसमा चिनजान गर्ने र सबैलाई स्वस्थ बनाउने स्पोर्ट्स मिटको उद्देश्य रहेको संघका अध्यक्ष रामेन्द्र रायमाझीले बताए ।
सो प्रतियोगितामा संघमा आबद्ध २६ मध्ये २२ वटा बैंकर्सले भाग लिएका छन् । फुटसलमा पुरुष र महिलाको प्रतिस्पर्धा भइरहेको छ । पुरुषतर्फ १५ र महिलातर्फ ८ टिमले भाग लिएका छन् ।
फुटसल पुरुषतर्फ विजेताले ८० हजार र उपविजेताले ४० हजार प्राप्त गर्नेछन् ।
महिलातर्फ विजेताले ५० हजार र उपविजेताले २५ हजार प्राप्त गर्नेछन् ।
प्रतियोगिता सञ्चालनका लागि विभिन्न मर्चेन्ट बैंकका ५ जनाको एमबीएएन स्पोर्ट्स मिट कमिटी बनाइएको छ ।
"""
स्पोर्टस् अवार्ड गर्दै बागमती प्रदेश सरकार,"""मकवानपुर — बागमती प्रदेशको युवा तथा खेलकुद मन्त्रालयले स्पोर्टस् अवार्ड गर्ने भएको छ । युवा खेलाडीको प्रोत्साहनका लागि मन्त्रालयले अवार्ड तथा युथ समिट गर्ने भएको हो ।
बागमती प्रदेशका युवा तथा खेलकुद मन्त्री मीनकृष्ण महर्जनका अनुसार प्रदेश सरकार स्थापना भएपछि पहिलो पटक स्पोर्टस् अवार्ड तथा युथ समिट हेटौंडामा आयोजना गर्ने तयारी अन्तिम चरणमा पुगेको छ ।
अवार्ड तथा युथ समिटका लागि मन्त्रालयले ३ सदस्य उपसमिति गठन गरेर तयारीलाई तीव्र बनाएको छ । उपसमितिको संयोजकमा राष्ट्रिय तथा अन्तर्राष्ट्रिय खेलाडी संघ अध्यक्ष दीपक श्रेष्ठ छन् । सदस्यहरुमा तेक्वान्दोका पूर्वअन्तर्राष्ट्रिय खेलाडीसमेत रहेका वरिष्ठ प्रशिक्षक प्रेमबहादुर भण्डारी र खेलकुद पत्रकार प्रकाश तिमल्सिना रहेका छन् ।
मन्त्रालयले जेठको पहिलो साता हेटौंडा उपमहानगरपालिका–४ हुप्र (लोकतान्त्रिक चौर)मा स्पोर्ट्स अवार्ड तथा युथ समिट गर्ने भएको हो । ‘हाम्रो प्रदेशमा रहेका युवा खेलाडीको मनोबल उच्च बनाउन प्रतियोगिता आयोजना गरेर मात्रै पुग्दैन । उनीहरुलाई हौसलासँगै प्रोत्साहन पनि राज्यको तर्फबाट गर्नुपछ भनेर अवार्ड गर्न लागेका हौं,’ उनले भने । उपसमितिले आगामी १० दिनभित्र बागमती प्रदेशभित्र रहेका नयाँ र पुराना गरी ९ जना प्रतिभावान खेलाडीको छनोट गर्नेछ ।
पत्रकारितामार्फत् खेलकुद क्षेत्रको विकासमा योगदान पुर्‍याएका एक जना खेलकुद पत्रकारलाई नगद पुरस्कारसहित सम्मान प्रदान गरिने मन्त्रालयले जानकारी दिएको छ । बागमती प्रदेश सरकार स्थापनाको ७ वर्षमा हालसम्म खेलकुद क्षेत्रबाट दुई जना खेलाडी मात्रै सम्मानित भएको मन्त्री महर्जन बताउँछन् ।
७ महिना अगाडि मुख्यमन्त्री तथा मन्त्रिपरिषद् कार्यालयले गणतन्त्र दिवसको अवसरमा पारा ओलम्पिकमा कास्य पदक विजेता तेक्वान्दोकी पलेशा गोवर्धनलाई नगद १० लाख र १९ औं एसियन गेम्समा रजत पदक विजेता करातेकी एरिका गुरुङलाई ५ लाख नगदसहित सम्मान गरी हेटौंडा बजार परिक्रमा गराएको थियो ।
"""
कर्मचारी खेलकुद बुधबारदेखि हुने,"""काठमाडौँ — कर्मचारी खेलकुद प्रतिष्ठान नेपाल (इसान) ले १४ औं कर्मचारी खेलकुद प्रतियोगिता यही जेठ २१ देखि २८ गतेसम्म आयोजना गर्ने भएको छ ।
खेलकुदमा फुटसल, ब्याडमिन्टन र टेबलटेनिसको प्रतियोगिता गरिनेछ । प्रतियोगितामा नेपाल सरकारका पूर्ण र आंशिक स्वामित्वमा रहेका सार्वजनिक संस्थान, बैंक तथा वित्तीय संस्था, बिमा कम्पनी, दूरसञ्चार सेवा प्रदायक कम्पनी र वायुसेवा कम्पनीहरूले भाग लिने पाउनेछ ।
फुटसलमा ४ महिला र १५ पुरुष टोलीको सहभागिता रहनेछ । ब्याडमिन्टनमा महिला तथा पुरुष सिंगल/डबल्स, भेट्रान्स सिंगल/डबल्स (४५ वर्षमाथि) एक्जुकेटिभ डबल्स (तह ९ वा प्रथम श्रेणी र त्यसभन्दा माथिल्लो तहका कर्मचारी समावेश) मा प्रतिस्पिर्धा हुनेछ ।
टेबलटेनिसमा महिला तथा पुरुष सिंगल/डबल्स, मिक्स डबल्स र एक्जुकेटिभ सिंगल (तह ९ वा प्रथम श्रेणी र सो भन्दा माथिल्लो तहका कर्मचारी) को स्पर्धा समावेश गरिएको संघका अध्यक्ष रामविनय श्रेष्ठले जानकारी गराए ।
प्रतियोगितामा राष्ट्रिय वाणिज्य बैंक, नेपाल नागरिक उड्डयन प्राधिकरण, कृषि विकास बैंक, नेपाल आयल निगम, नेपाल विद्युत प्राधिकरण, नेपाल बैंक, नेपाल वायुसेवा निगम, जनक शिक्षा सामग्री केन्द्र, नागरिक लगानी कोष, काठमाडौं उपत्यका खानेपानी लिमिटेड, नेपाल प्रज्ञा प्रतिष्ठान, नेपाल वन निगम, राष्ट्रिय जीवन बिमा कम्पनी, सार्वजनिक सेवा प्रशारण केन्द्र, कृषि सामग्री कम्पनी, दुग्ध विकास संस्थान र औद्योगिक क्षेत्र व्यवस्थापन लिमिटेडसँग आबद्ध कर्मचारी र खेलाडीको सहभागिता रहनेछ ।
ब्याडमिन्टन हात्तीगौडास्थित र्‍याकेट एन्ड रोल ब्याडमिन्टन हल, टेबलटेनिस लैनचौरस्थित टेबलटेनिस प्रशिक्षण केन्द्र र फुटसल टोखास्थित ग्रान्डी स्पोर्ट्स सेन्टरमा हुनेछ ।
फुटसल विजेताले ५५ हजार, उपविजेताले ३३ हजार, तेस्रो हुने टिमले २२ हजार रुपैयाँ पुरस्कार प्राप्त गर्नेछन् । अन्य विधाका विधागत शीर्ष तीन स्थानका विजेताले पनि नगद पुरस्कार प्राप्त गर्नेछन् ।
"""
सुदूरपश्चिम स्पोर्ट्स अवार्ड चैत ७ मा,"""धनगढी — सुदूरपश्चिम स्पोर्ट्स अवार्ड २०८१ चैत ७ गते आयोजना हुने भएको छ । नेपाल खेलकुद पत्रकार मञ्च कैलालीले छैटौं संस्करणको अवार्डको मिति सोमबार घोषणा गरेको हो ।
२०८१ मा राष्ट्रिय तथा अन्तर्राष्ट्रिय खेल प्रतियोगितामा उत्कृष्ट प्रदर्शन गर्दै सफलता प्राप्त गरेका सुदूरपश्चिमका खेलाडी र प्रशिक्षकलाई विभिन्न ८ विधामा अवार्ड प्रदान गरिने आयोजकले जनाएको छ ।
उत्कृष्ट खेलाडी पुरुष र महिला, उत्कृष्ट प्रशिक्षक, वर्ष युवा खेलाडी, स्पेसल अवार्ड, लाइफटाइम एचिभमेन्ट अवार्ड, सुदूरपश्चिम आइकन महिला र पुरुष विधामा अवार्ड प्रदान गरिने आयोजकले जनाएको छ ।
उत्कृष्ट खेलाडी पुरुष र महिला विधाका विजेतालाई ३५/३५ हजार, उत्कृष्ट प्रशिक्षकलाई ३० हजार, वर्ष युवा खेलाडी, स्पेसल अवार्ड र लाइफटाइम एचिभमेन्ट अवार्डका विजेतालाई २५/२५ हजार नगदबाट पुरस्कृत गरिने आयोजक नेपाल खेलकुद पत्रकार मञ्च कैलालीले जनाएको छ ।
यस्तै सुदूरपश्चिम आइकन महिला र पुरुष विधाका विजेतालाई २० हजार नगदसहित ट्रफी, मेडल र प्रमाणपत्र प्रदान गरिने आयोजक नेपाल खेलकुद पत्रकार मञ्च कैलालीका अध्यक्ष प्रदीप पाठकले बताए ।
अध्यक्ष पाठकका अनुसार अवार्डको मुख्य प्रवर्द्धकमा सुदूरपश्चिम प्रदेश खेलकुद परिषद् रहेको छ । मुख्य प्रबर्द्धन सम्बन्धी सम्झौता पत्रमा सुदुरपश्चिम प्रदेश खेलकुद परिषद्का सदस्य सचिव दीपकबहादुर सिंह र आयोजक नेपाल खेलकुद पत्रकार मञ्च कैलालीका अध्यक्ष प्रदीप पाठकले हस्ताक्षर गरेका छन् ।
"""
वाग्मती प्रदेशको खेल विज्ञमा श्रेष्ठ मनोनित,"""मकवानपुर — वाग्मती प्रदेशको युवा तथा खेलकुद मन्त्रालयले पूर्वअन्तर्राष्ट्रिय खेलाडी दीपक श्रेष्ठलाई खेल विज्ञको रुपमा मनोनित गरेको छ ।
युवा तथा खेलकुद मन्त्री मीनकृष्ण महर्जनले ललितपुरको गोदावरी–११ का श्रेष्ठलाई बुधबार खेल विज्ञ मनोनित गरेका हुन् । श्रेष्ठलाई वाग्मती प्रदेशको समग्र खेल क्षेक्रको विकासका लागि सल्लाह सुत्राव दिन र आवश्यक विभिन्न खेलकुदसँग सम्बन्धित गतिविधि सञ्चालन गर्न सरकारले यस जिम्मेवारी प्रदान गरेको हो ।
खेलाडीहरुको हकहितका लागि लामो समयदेखि काम गर्दै आएका श्रेष्ठ राष्ट्रिय तथा अन्तर्राष्ट्रिय खेलाडी संघका अध्यक्षसमेत हुन् । उनी २०४९ सालदेखि खेलकुद क्षेत्रमा त्रियाशील छन् ।
दक्षिण एसियाली खेलकुद (साग) मा लगातार दुई पटक स्वर्ण पदक विजेता श्रेष्ठले सक्रिय खेलाडीबाट अवकाशपश्चात् पनि राष्ट्रिय टिम प्रशिक्षकको जिम्मेवारी बहन गरी राष्ट्रको लागि पदक जित्ने सफल खेलाडी उत्पादनमा योगदान पुर्‍याउँदै आएको छन् ।‘प्रदेशको खेलक्षेत्रको विकासका लागि अनुभवी व्यक्तिको आवश्यकता पर्छ । त्यसकारण हामीले उहाँलाई मनोनित गरेका हौं,' उनले भने ।
श्रेष्ठ पछिल्लो समय राष्ट्रिय खेलकुद परिषद् राष्ट्रिय टिम तयारी समितिको उपनिर्देशक तथा नेपाल कराते महासंघको सहायक मुख्य प्रशिक्षकको जिम्मेवारीसमेत सम्हाल्दै आएका छन् । प्रदेशको समग्र खेलकुद क्षेत्रको विकास र खेलकुदको स्तर बढाऊने तथा संरचनागत र जनशक्ति विकासको कार्यत्रमलाई तीब्रता दिइने श्रेष्ठले बताए ।
"""
दसौं राष्ट्रिय खेलकुद प्रतियोगिता खेलकुद मन्त्रालयकै कारण स्थगित : मुख्यमन्त्री कँडेल,"""सुर्खेत — कर्णाली प्रदेशका मुख्यमन्त्री यामलाल कँडेलले प्रदेश सकारको नभई संघीय सरकारकै कारण दसौं राष्ट्रिय खेलकुद प्रतियोगिता स्थगित भएको बताएका छन् । खेलकुद क्षेत्रसँग सम्बन्धित संघ र प्रशिक्षकहरुसँग शुक्रबार भएको भेटघाटमा मुख्यमन्त्री कँडेलले प्रतियोगिता स्थगित हुनुमा प्रदेश सरकारको कुनै संलग्नता नरहेको समेत स्पष्ट पारे ।
दसौं राष्ट्रिय खेलकुद प्रतियोगिता आगामी जेठ ३ देखि १० गतेसम्म कर्णालीमा हुने भनिएको थियो । प्रतियोगिताको पटक-पटक मिति सार्दासमेत आफूले खेल सुनिश्चित हुने गरी काम गर्न संघीय खेलकुद मन्त्रालयलाई सुझाव दिएको मुख्यमन्त्री कँडेलले बताए । प्रतियोगिता गर्ने भन्ने तर प्रतियोगिताका लागि आवश्यक तयारीका सम्बन्धमा अलमल गर्ने खेलकुद मन्त्रालयको समस्या आफूले अनुभव गरेको पनि मुख्यमन्त्री कँडेलले जानकारी दिए ।
पछिल्लो समय प्रतियोगिताका लागि सुर्खेतमा सचिवालय स्थापना भए पनि देखिने गरी काम नभएको मुख्यमन्त्री कँडेलले असन्तुष्टि जनाँउदै आएका थिए । खेलकुद प्रतियोगिता कर्णाली हुने भए पनि त्यसको मुख्य आयोजक संघीय सरकार भएकोले पूर्वाधारमा प्रदेशलाई सहयोगका लागि गरिएको आग्रहको समेत सुनुवाइ नभएको मुख्यमन्त्री कँडेलले गुनासो गरे । उनले भने, ‘विगतमा अन्यन्त्र आयोजना गरिएका राष्ट्रिय खेलकुद प्रतियोगिताको लागि पूर्वाधारमा लागि करोडौं खर्च गर्ने संघीय सरकारले कर्णाली प्रदेशमा निर्माण हुने पूर्वाधारमा पनि लगानी गर्नुपर्थ्यो, तर पूर्वाधारमा कुनै पनि लगानी भएन ।’ मुख्यमन्त्री कँडेलले प्रदेश दसौं राष्ट्रिय खेलकुद प्रतियोगिता आयोजना गर्न प्रदेश सरकारबाट कुनै कमी हुन नदिने पनि जानकारी दिए ।
अर्को प्रसंगमा मुख्यमन्त्री कँडेलले प्रदेश रंगशालाको काम सकेर हस्तान्तरण भएको दिन भुक्तानीका लागि कुनै समस्या नहुने बताए । 'काम सम्पन्न भएर हस्तान्तरण भयो भने बाँकी रकम दिन प्रदेश सरकार तयार छ, हामीलाई कुनै समस्या छैन,' उनले भने । रिक्त रहेको प्रदेश खेलकुद विकास समिति र जिल्ला खेलकुद विकास समितिमा नियुक्तिबारे छलफल गरेर चाँडै टुंगोमा पुग्ने पनि उनले बताए ।
खेल पदाधिकारीहरुलाई मुख्यमन्त्री कँडेलले प्रदेश खेलकुद नहुँदा पनि खेलकुदका गतिविधि नरोक्न र प्रतियोगिताको मिति घोषणा हुनासाथ बन्द प्रशिक्षणमा रहने खेलाडीहरुका लागि आवश्यक व्यवस्था गर्ने पनि बताए । उनले दोहोरो अंकको पदक हासिल गर्ने गरी तयारी गर्न खेलकुदका प्रशिक्षकहरुलाई निर्देशन दिए ।
"""
कार्यालय सहयोगीको भरमा खेलकुद कार्यालय,"""गुल्मी — जिल्ला खेलकुद विकास समितिको कार्यालय गुल्मीमा अचम्म लाग्दो दृश्य देखिन्छ। कार्यालयभित्र छिर्दा सूचना अधिकारी कार्यालय प्रमुख डिल्ली बिक भनेर ब्यानर झुन्डाइएको छ। त्यसपछि भित्र जाँदा अध्यक्ष गिरी प्रसाद महाकिम भनेर नेम प्लेट राखिएको छ ।
जबकि वि.सं २०८० माघमै कार्यालय प्रमुख बिकको सरुवा भएको थियो भने गत पुसमा महाकिम अध्यक्ष भएको समिति भङ्ग भएको थियो ।
हाल जिल्ला खेलकुद विकास समिति गुल्मी कार्यालय सहयोगीको भरमा चलेको छ । कार्यालय प्रमुख, लेखा अधिकृत, कम्प्युटर अपरेटर, विभिन्न खेल विधाका प्रशिक्षक र कार्यालय सहयोगीको दरबन्दी रहेपनि हाल कार्यालय सहयोगी काले खत्री मात्रै कार्यालयमा छन् ।
कार्यालयमा कर्मचारी नहुँदा जिल्लामा सञ्चालन हुने जिल्लास्तरीय राष्ट्रपति रनिङ शिल्ड सञ्चालनमा पनि सकस हुने गरेको छ । यद्यपि गत वर्ष विकास समिति र यस वर्ष लुम्बिनी खेलकुद परिषद्का सदस्य तथा विकास समितिका पूर्वध्यक्ष महेश काउछाले नेतृत्व गरेर प्रतियोगिता सम्पन्न गरिएको छ । तर पनि बजेट अभाव, व्यवस्थापन र कार्यसंचालनमा भने समस्या हुँदै आएको छ ।
रनिङ शिल्ड प्रतियोगिता सञ्चालनका क्रममा प्रत्येक वर्ष ऋण थपिँदै गएको छ । अघिल्लो वर्ष साढे ३ लाख रुपैयाँ र यस वर्ष पनि सोही हाराहारीमा ऋण थपिएको छ । एक प्रतियोगिता सम्पन्न गर्न मितव्ययी भएर करिब ९ लाख रुपैयाँ खर्च हुने गरेको छ । प्रतिगितामा पुरस्कार, ट्रफी, मेडल, निर्णायक, प्रशिक्षक, तयारी, साउन्ड सिस्टम, औपचारिक कार्यक्रम सञ्चालन र यातायात समेतमा खर्च हुने गर्दछ । प्रदेशबाट रकम आउने र कार्यालयका सटर भाडाबाट हुने आम्दानीले नपुगेर ऋणमा जाने गरेको कार्यालयले जनाएको छ ।
पछिल्लो गत पुसमा भङ्ग भएको जिल्ला खेलकुद विकास समितिका तत्कालीन अध्यक्ष गिरीप्रसाद महाकिम दरबन्दी अनुसारका कर्मचारी र कुनै पनि खेल विधाका प्रशिक्षक नहुँदा सास्ती खेप्नुपरेको बताए । ‘पटक पटक हारगुहार गर्दा पनि राज्यले केही गर्दैन,’ उनले भने, ‘नामको मात्रै खेलकुद विकास हो, यहाँ खेलसम्बन्धी केही पनि हुँदैन ।’ कर्मचारी र प्रशिक्षक मात्रै होइन कार्यालयमा अपुग भएर माग गरिएका फर्निचरका समान पनि केही नआउने गरेको उनले बताए ।
खेलकुद क्षेत्रको समग्र विकास, खेलाडी पहिचान र प्रतिभा प्रस्फुटन गरी बाहिर ल्याउने संस्था विकास समिति र कर्मचारी विहीन हुनु दुःखद रहेको जिल्ला भलिबल संघ गुल्मीमा महासचिव नारायण आचार्यले बताए । ‘समिति भए खेललाई सहज र खेलाडीलाई अवसर हुन्थ्यो,’ उनले भने, ‘खेलाडी प्रतिभाहरू बाहिर आउनबाट वञ्चित भएका छन् ।’ समिति र कर्मचारी नभएको जिल्ला खेलकुद विकास समिति गुल्मीले धेरै वर्षदेखि कर्मकाण्डीका लागि मात्रै राष्ट्रपति रनिङ शिल्डको जिल्ला स्तरीय प्रतियोगिता मात्रै गराउने गरेको छ । त्यो बाहेक कार्यालय मार्फत कुनै खेल क्षेत्रमा काम हुन सकेको छैन ।
कार्यालयका सहयोगी काले खत्री (लालबहादुर जिसी) ले १६ महिनादेखि कर्मचारीका रूपमा आफू मात्रै रहेको र गत पुसदेखि समिति पनि नभए पनि आफू एक्लै रहेको बताए । ‘२० वर्षदेखि यस कार्यालयमा छु, अहिले म मात्रै छु,’ उनले भने, ‘पहिले विकास समितिले तलब खुवाउँथ्यो, अब परिषद् सदस्यबाट आउँछ कि भन्ने आस छ ।’ उनले कामको कुनै चाप नभएको तर कार्यालय आफ्नो भरमा रहेको बताए।
लुम्बिनी खेलकुद परिषद् का सदस्य महेश काउछाले कार्यालयमा विकास समिति न कर्मचारी हुँदा धेरै दुःख भएको बताए । ‘यो दुःख कसलाई सुनाउने ? कसैले पनि दुःख सुन्दैनन्’ उनले भने, ‘विकास समिति गठन र कर्मचारी व्यवस्था छिट्टै हुनुपर्‍यो ।’
"""
पोखरामा खेलकुदसम्बन्धी ठूला पूर्वाधार निर्माण जरुरीः सञ्चारमन्त्री गुरुङ,"""कास्की — सञ्चार तथा सूचना प्रविधिमन्त्री एवं सरकारका प्रवक्ता पृथ्वी सुब्बा गुरुङले पर्यटन राजधानी पोखरामा खेलकुदको विकासका लागि पोखरामा ठूला पूर्वाधार निर्माण जरुरी रहेको बताएका छन् ।
मदन भण्डारी स्पोर्टस् एकेडेमीको आयोजनामा पोखरामा शनिबारदेखि सुरु भएको केपी ओली कप’ राष्ट्रिय खुला टी–२० पुरुष क्रिकेट प्रतियोगिताको उद्घाटन गर्दै आज उनले पोखरा खेलकुदको केन्द्र बन्ने प्रशस्त सम्भावना रहेकाले पूर्वाधार निर्माणमा सरकारले प्राथमिकता दिने बताए ।
उनले पोखरा रंगशालाभित्रको क्रिकेट मैदानमा आवश्यक पूर्वाधार निर्माणका लागि आगामी आर्थिक वर्ष सरकारकोतर्फबाट बजेट व्यवस्था गर्नेसमेत प्रतिबद्धता जनाउनुभयो । 'यस वर्ष क्रिकेट मैदानका लागि सक्दो बजेट विनियोजन हुन्छ, खेलकुद मन्त्रालयबाट प्रस्ताव आउला, त्यसमा मेरो जोड रहनेछ,' सञ्चारमन्त्री गुरुङले भने ।
पोखरामा क्रिकेट, फुटबल जस्ता खेलका लागि ठूला पूर्वाधार निर्माण आवश्यक रहेको उनको भनाइ थियो । उनले भने, 'पोखरा जस्तो सुन्दर ठाउँमा अन्तरराष्ट्रियस्तरका रंगशाला बनाउनु पर्दछ । कूटनीतिक कारणले खेल पूर्वाधार महत्वपूर्ण छ । केही देशका लागि पोखरा सन्तुलित स्थान समेत बन्न सक्छ ।'
उनले प्रतियोगितामा भाग लिन आउने खेलाडी, क्लब, प्रशिक्षक, रेफ्रीलाई शुभकामना व्यक्त गर्दै प्रतियोगिताबाट उम्दा र क्षमतावान् खेलाडी उत्पादन हुने विश्वास व्यक्त गरे ।
मदन भण्डारी स्पोर्ट्स एकेडेमीको आयोजनामा पोखरा रंगशालास्थित क्रिकेट मैदानमा सुरु भएको प्रतियोगितामा कूल १६ टोलीको सहभागिता रहेको एकेडेमीका अध्यक्ष धुव्र आचार्यले जानकारी दिए । प्रतियोगिता आगामी वैशाख ५ गतेसम्म सञ्चालन हुनेछ । प्रतियोगिताको विजेताले १० लाख र उपविजेताले पाँच लाख रुपैयाँका साथमा ट्रफी, मेडल तथा प्रमाणपत्र प्राप्त गर्नेछन् ।
यसैगरी प्रतियोगिताको उत्कृष्ट खेलाडीले ३० हजार, उत्कृष्ट बलर तथा उत्कृष्ट ब्याटरले जनही १० हजार र ‘प्लेयर अफ द म्याच’ले पाँच हजार रुपैयाँ प्राप्त गर्ने एकेडेमीले जनाएको छ । एकेडेमीका संरक्षकसमेत रहेका प्रधानमन्त्री एवं नेकपा(एमाले)का अध्यक्ष केपी शर्मा ओलीका नाममा प्रतियोगिता हो ।
"""
"इ–स्पोर्ट्स  च्याम्पियनसिप फागुनमा, निश्चल ब्रान्ड एम्बासडर","""काठमाडौँ — इ–स्पोर्ट्स  संघ नेपाल (इशान) को वार्षिक क्यालेन्डरअनुसार दोस्रो इ–स्पोर्ट्स राष्ट्रिय च्याम्पियनसिप फागुन दोस्रो साता हुने भएको छ ।
फागुन ८ देखि १० सम्म काठमाडौंमा हुने च्याम्पियनसिपमा ई–फुटबल, मोबाइल लिजेन्ड्स, पब्जी मोबाइल, डोटा–टू, भ्यालोरेन्ट र कस–प्ले गरी ई–स्पोर्ट्सका ६ विधा समावेश गरिएको छ ।
प्रतियोगिताको छनोट चरणका खेल अनलाइनबाट हुनेछ भने अन्तिम चरणको खेलमात्र भौतिक रूपमा काठमाडौंको दशरथ रंगशालामा हुने इशानका अध्यक्ष अन्जन धमलाले जानकारी गराए ।
अन्तिम चरणमा ई–फुटबलमा ८ खेलाडीले प्रतिस्पर्धा गर्नेछन् । पब्जीमा १६ टिम, मोबाइल लेजेन्ड्समा २, डोटा टू र भ्यालोरेन्टमा ४–४ खेलाडी प्रतिस्पर्धी हुनेछन् । इशानले प्रतियोगिताको म्यानेजमेन्ट र मार्केटिङका लागि सप्लाइन अनलिमिटेडसँग तीनवर्षे सम्झौता गरेको छ । सम्झौताअनुसार सप्लाइनअन्तर्गत नेपाल प्लेजले प्रतियोगिताको सम्पूर्ण व्यवस्थापन र बजारीकरण गर्नेछ ।
इशानका अध्यक्ष धमला र नेपाल प्लेजका प्रबन्ध निर्देशक उजेनलाल श्रेष्ठले च्याम्पियनसिप आयोजनासम्बन्धी सम्झौतापत्र आदानप्रदान गरे ।
अध्यक्ष धमलाले ई–स्पोर्ट्स विकासमा नेपाल प्लेजसँगको सहकार्यले फाइदा पुग्ने बताए । उनले भने, ‘इशानले छोटो समयमै विभिन्न स्थानीय राष्ट्रिय प्रतियोगिता आयोजना गरिसकेको छ । यो विश्वमै धेरै रिभेन्यु जेनेरेट गर्ने खेल बनिसकेको छ । नेपालमा पनि यसको राम्रो सम्भावना छ ।’
उनले ई–स्पोर्ट्स खेल्दा अहिले पनि समाजमा नकरात्मक सोच रहेको र त्यसलाई बदल्न राष्ट्रिय ई–स्पोर्ट्स च्याम्पियनसिपले सहयोग पुग्ने विश्वास व्यक्त गरे ।
नेपाल प्लेजका प्रबन्ध निर्देशक श्रेष्ठले नेपाली ई–स्पोर्ट्स इतिहासमै यो कोसेढुंगा साबित हुने बताए । ‘हामी ई–स्पोर्ट्स समुदायलाई जसरी पनि अगाडि बढाउन लागिपरेका छौं । हामी ई–स्पोर्ट्सलाई नेपाली खेलकुदको एउटा माइलस्टोन इभेन्ट बनाउने प्रयासमा छौं,’ उनले लक्ष्य सुनाए ।
उनले नेपालमा अनलाइन गेमिङ संस्कृति विकास गर्ने र भविष्यमा गेमिङ पनि करियर हो भन्ने स्थितिमा पुर्‍याउने योजना रहेको बताए ।
च्याम्पियनसिपमा ई–स्पोर्ट्स क्षेत्रमा राखिएको सबैभन्दा धेरै पुरस्कार राशि रहेको छ । च्याम्पियनसिपको कुल पुरस्कार राशि २५ लाख रहेको छ । इशानका महासचिव पवन कार्कीले यो नेपाली ई–स्पोर्ट्सकै सर्वाधिक पुरस्कार राशि रहेको बताए । यसैबाट ६ विधाका विजेता र उपविजेता खेलाडीलाई पुरस्कार प्रदान गरिनेछ ।
च्याम्पियनसिपमा भाग लिन चाहने खेलाडीले पुस २० देखि खल्ती एपबाट निःशुल्क नाम दर्ता गराउने सक्नेछन् । च्याम्पियनसिपका लागि कुल बजेट ३ करोड ७० लाख रहेको उजेनलाल श्रेष्ठले जानकारी गराए । उक्त बजेट विभिन्न प्रायोजकबाट उठाउने उनले बताए ।
दोस्रो ई–स्पोर्ट्स च्याम्पियनसिपका लागि इशानले चलचित्रकर्मी तथा ई–गेमिङका प्रवर्द्धक रहेका निश्चल बस्नेतलाई ब्रान्ड एम्बासडर नियुक्त गरेको छ ।
ब्रान्ड एम्बासडर बनेपछि बस्नेतले इ–स्पोर्ट्स एउटा अनलाइन खेलमात्र नभएर राष्ट्रलाई नै प्रतिनिधित्व गर्ने सशक्त माध्यम भएकाले सबै क्षेत्रले सहयोग गर्नुपर्ने बताए ।
इशानले स्थापनाको तेस्रो महिनामै गत वर्ष पुसमा सुर्खेतमा ई–स्पोर्ट्स को पहिलो संस्करण आयोजना गरेको थियो । नयाँ आर्थिक वर्षमा वार्षिक क्यालेन्डरकै घोषणा गरेर इशानले विभिन्न कार्यक्रम गर्ने जनाएको छ ।
"""
भैरहवामा सामूहिक खेलकुद महोत्सव सुरु,"""भैरहवा — भैरहवा र आसपास क्षेत्रका करिब १ हजार ३ सय विद्यार्थीलाई खेलका विभिन्न विधामा प्रतिस्पर्धा गराउँदै बुधबारदेखि यहाँ ‘सामूहिक खेलकुद महोत्सव–२०८१’ सुरु गरिएको छ ।
‘स्वास्थ्यका लागि खेलकुद, जीवनको लागि खेलकुद’ नाराका साथ सामूहिक विद्यालय परिवार रुपन्देहीको आयोजनामा खेलकुद महोत्सव सञ्चालन भएको हो । यो महोत्सव २३ औं श्रृंखला हो ।
सामूहिक विद्यालय परिवार रुपन्देहीका अध्यक्ष बसन्त पाण्डेले विद्यार्थीहरुको शारीरिक, मानसिक विकासका लागि र उत्कृष्ट विद्यार्थीलाई स्थानीय, राष्ट्रिय र अन्तर्राष्ट्रियस्तरमा अवसर उपलब्ध गराउनका लागि खेलकुद महोत्सवको आयोजना गरिएको बताए । आयोजकका अनुसार, खेलकुद महोत्सवमा सिद्धार्थनगर, ओमसतिया, मायादेवी, तिलोत्तमा र रोहिणी नगरपालिका र गाउँपालिकामा संचालित २० वटा विद्यालयका करिब १ हजार ३ सय विद्यार्थी सहभागी छन् । विद्यार्थी, अभिभावकलगायत गरी करिब १४ हजार दर्शकले खेलको अवलोकन गर्ने अनुमान छ ।
खेलमा सहभागी हुने सम्पूर्ण विद्यार्थीलाई कक्षागत रुपमा तीन समूहमा विभाजन गरिएको छ । जसमध्ये कक्षा १ देखि ३ सम्मलाई सवजुनियर, कक्षा ४ देखि ६ सम्मलाई जुनियर र ७ देखि १० सम्मलाई सिनियर तह छन् । उचाइको आधारमा सवजुनियर, तहमा ४ दशमलव ६ फिटसम्म, जुनियर तहसम्म ५ दशमलव ३ फीट र सिनियर तहमा १८ वर्ष उमेर नपुगेका विद्यार्थी खेलमा सहभागी हुन पाउने छन् ।
महोत्सवमा भलिबल र विभिन्न एथलेटिक्स खेल समावेश छन् । जसमा, ५० मिटरदेखि ८ सय मिटरसम्मको दौड प्रतियोगिता छन् । सर्टफुट, लंजम्प, रिले दौड प्रतियोगिता पनि समावेश छन् । खेलका सबै विधामा तीनवटै तहका छात्र र छात्राको टिमबाट प्रतिस्पर्धा गर्ने छन् ।
भैरहवास्थित कृषि क्याम्पसको खेल मैदानमा संचालित उक्त खेल महोत्सवको लुम्बिनी प्रदेशका स्वास्थ्यमन्त्री खेम सारुले बुधबार उद्घाटन गरेका थिए ।
"""
राखेपले यू-१४ राष्ट्रिय विद्यालय खेलकुद गर्ने,"""काठमाडौँ — राष्ट्रिय खेलकुद परिषद् (राखेप) ले आइतबारदेखि यू–१४ राष्ट्रिय विद्यालय खेलकुद प्रतियोगिता गर्ने भएको छ । विद्यालय तहका प्रतिभाशाली खेलाडीलाई राष्ट्रिय स्तरमा प्रतिस्पर्धा गर्ने अवसर प्रदान गर्ने उद्देश्यसाथ विद्यालय खेलकुद गरिएको राखेपले जनाएको छ ।
प्रतियोगितामा सात प्रदेशका ४ सय ७६ खेलाडीको सहभागिता रहने शुक्रबार पत्रकार सम्मेलनमा परिषदका सदस्य–सचिव टंकलाल घिसिङले बताए । जिल्ला/प्रदेश छनोट चरण पार गरी राष्ट्रिय खेलकुदमा ती खेलाडी सहभागी हुने छन् ।
एथलेटिक्स, टेबलटेनिस, थ्री बाइ थ्री बास्केटबल, रग्बी सेभेन्स, ब्याडमिन्टन र छात्र क्रिकेटको प्रतिस्पर्धा हुनेछ । एथलेटिक्समा छात्र/छात्रामा ६–६ तथा टेबलटेनिस र ब्याडमिन्टनमा छात्र/छात्रामा २–२ विधामा खेल हुनेछ । क्रिकेट ट्वान्टी–२० संरचनामा २० ओभरको हुनेछ ।
नेपालय इभेन्ट म्यानेजमेन्ट प्रालिको सहआयोजना तथा एक्सपर्ट एजुकेसन भिसा सर्भिसेसको मुख्य प्रायोजनमा हुन लागेको प्रतियोगितामा २५ स्वर्णसहित ८३ पदकका लागि प्रतिस्पर्धा हुनेछ । एथलेटिक्स र रग्बी त्रिपुरेश्वरस्थित दशरथ रंगशाला, टेबलटेनिस लैनचौरस्थित राष्ट्रिय टेबलटेनिस प्रशिक्षण केन्द्र, बास्केटबल राखेप हाता, ब्याडमिन्टन बूढानीलकण्ठस्थित ब्याडमिन्टन एकेडेमी तथा क्रिकेट मूलपानी मैदानमा खेलाइने छ । क्रिकेट जेठ २५ देखि २९ सम्म सञ्चालन हुनेछ । बाँकी ५ खेल जेठ २५ र २६ गत हुनेछ ।
सदस्य–सचिव घिसिङले खेलकुदको जग ग्रासरुट भन्ने धेरै सुनिए पनि व्यहारमा त्यति लागू नभएको हुँदा राखेपले जुनियर प्रतियोगिताको अवधारणा अघि सारेको बताए । एक्सपर्टका खेम संग्रौलाले खेलकुद मानिसलाई अनुशासित र स्वस्थ बनाउने महत्वपूर्ण क्षेत्र भएकाले लामो समयदेखि आफ्नो संस्था खेलकुदसँग जोडिएको बताए ।
नेपालयका अध्यक्ष सुवासचन्द्र प्रधानले पब्लिक–प्राइभेट पार्टनरसिपअन्तर्गत जुनियर प्रतियोगिताका लागि राखेपसँग सहकार्य गरेको बताए । नेपाल विद्यालय खेलकुद महासंघका महासचिव राजकुमार कार्कीले राखेप, प्याब्सन, एनप्याब्सन र शिक्षक महासंघसँग सहकार्य गरी जुनियर प्रतियोगितालाई अगाडि सारिएको बताए ।
"""
महानगरले १७ विधामा विद्यार्थीलाई खेल प्रशिक्षण दिने,"""काठमाडौँ — काठमाडौं महानगरपालिकाले मंसिर १ गतेदेखि १७ वटा विधामा खेल प्रशिक्षण सुरु गर्ने भएको छ ।
‘रचनात्मक विद्यालय’ अन्तर्गत कक्षा चारदेखि १२ सम्मका विद्यार्थीहरू सहभागी गराउने गरी कार्यक्रम सञ्चालन गर्न लागेको सहरी योजना आयोगका सहायक विज्ञ सस्मित पोखरेलले जानकारी दिए ।
महानगरले क्रिकेट, भलिबल, फुटबल, बक्सिङ्, तेक्वान्दो, खो–खो, एथलेटिक्स, बास्केटबल, टेवुल टेनिस, कराँते, पौडी, कवर्दी, इ–स्पोर्टस्, जुडो, व्याटमिन्टन, चेस र उसु हुन् । यी खेलका लागि १२ हजार १२१ जना विद्यार्थी सहभागी हुन इच्छुक रहेको महानगरले जनाएको छ ।
पोखरेलका अनुसार कार्तिक मसान्तभित्र छनोट प्रक्रिया सम्पन्न गर्ने योजना छ । छानिएका विद्यार्थीहरूलाई मंसिरको १ गतेदेखि तालिम दिइनेछ । छनोट र तालिम सामुदायिक विद्यालयका विद्यार्थी मध्येबाट हुने पोखरेलले जानकारी दिए ।
प्रतियोगिताका लागि भने संस्थागत विद्यालयका विद्यार्थीलाई पनि अवसर दिइने बताइएको छ । यसअन्तर्गत मंसिर, पुस र माघ गरी तीन महिना तालिम दिएर माघको अन्तिम महिनामा प्रतियोगिता आयोजना गर्ने तयारी रहेका महानगरले जानकारी दिएको छ ।
जुनियर छात्र र जुनियर छात्रा तथा सिनियर छात्रा र सिनियर छात्र गरी चार समूहमा तालिम सञ्चालन हुनेछ । जुनियरमा कक्षा चारदेखि आठसम्मका विद्यार्थीलाई र सिनियरमा कक्षा ९ देखि १२ सम्मका विद्यार्थीलाई सहभागी हुनेछन् ।
कक्षा १० का विद्यार्थीलाई भने खेलमा भन्दा एसईईको तयारीमा प्रोत्साहन गरिने बताइएको छ । खेलका तालिम चलाउन नियमित कक्षा अघि र पछि अनि विदाका दिन तथा लामो छुट्टीको अवधिलाई उपयोग गरिने र प्रतियोगितालाई अन्तर्राराष्ट्रिय मापन पद्धतिअनुसार सञ्चालन गरिने जनाइएको छ ।
"""
गण्डकीको गौरव खेलकुद,"""काठमाडौँ — विश्व ट्रायथलनकी पुराना अध्यक्ष हुन्, मारिसोल कसाडो । ट्रायथलन आफैंमा अचम्मको खेलभन्दा हुन्छ । यसमा दौड हुन्छ, पौडी हुन्छ अनि साइक्लिङ । उनी एकभन्दा बढी अवसरमा पोखरा पुगेका छन् किनभने दक्षिण एसियाली मात्र होइन, एसियालीस्तरकै ट्रायथलनका प्रतियोगिता पोखरामा हुने गर्छ ।
यो खेलका लागि अति धेरै सुहाउँदो सहरभन्दा हुन्छ पोखरालाई । त्यसैले एकपल्ट भावनात्मक हुँदै कसाडोले भनेकी थिइन्, ‘मलाई कहिलेकाहीँ लाग्छ, पोखरा जति खेलकुदलाई उपयुक्त सहर अरू छैन, कम्तीमा दक्षिण एसियामा । यो त खेलकुदकै लागि बनेको जस्तो पनि लाग्छ ।’
यति भनाइले पोखराको खेलकुदसँगको नाताबारे धेरै बोल्दैन र π हुन पनि पोखरामा जति खेलकुद नेपालमै अन्यत्र कमै हुन्छ । खेलकुदकै कार्यक्रमका बेला पोखरा पुग्नुपर्छ र पुरानो पुस्ताका जो–कोहीसँग कुरा गर्नुपर्छ । लाग्छ, त्यस्ता कोही पोखरेली छैनन्, जसको सम्बन्ध कुनै न कुनै खेलसँग सम्बन्ध नहोस् ।
पोखराका अनेक परिचय हुन सक्छन्, खेलकुद त्यसमध्ये सबैभन्दा बलियो परिचय हुनसक्छ । पोखराले असाध्यै फाइदा लिन सक्नुपर्ने भनेकै खेलकुदको माध्यमबाट हो । सबैलाई थाहा छ, खेलकुद कहिले पनि खेलकुद मात्र हुन्न । यो अर्थ हो, पर्यटन हो, व्यवसाय हो । र, अरू धेरै । त्यसै पनि पोखरा पयर्टनको सहर हो । यो क्षेत्रलाई अझ बढी आकर्षक र दिगो बनाउन खेलकुद एउटा बलियो माध्यम हुन्छ नै ।
पोखरा र खेलकुदबारे जति–जति बेला चर्चा चल्छ, मूल समस्या हो, सुरु गर्नेचाहिँ कहाँबाट हो, त्यसमै दुविधा हुन्छ । यति विविध आयाम छन्, पोखरेली खेलकुदका । यति भन्दाभन्दै पनि सबैभन्दा पहिले ठ्याक्कै नाम आउने हुन्छ, फुटबल अनि सहारा क्लब र यसले आयोजना गर्ने आहा–रारा गोल्डकप ।
यो प्रतियोगिताले एकभन्दा बढी अवसरमा नाम फेरिसकेको छ तर अझै सुन्नमा मज्जा यही हो । अहिले ठ्याक्कैभन्दा नेपालमा जति पनि नकआउट फुटबल हुन्छन्, यो जत्तिको प्रतिष्ठित अर्को कुनै छैन । राजधानी काठमाडौंमै पनि छैन । किनभने राजधानीमा फुटबलका यस्ता प्रतियोगिता नभएको दसौं वर्ष भइसक्यो । मोफसलकै मात्र कुरा गर्दा त झन् यो प्रतियोगितालाई कसले छुन सक्नु ?
नेपाली फुटबलमै पोखराको इतिहास आफैंमा समृद्ध छ । धेरै पुरानो पनि । पोखराले नेपाली फुटबललाई धेरै राष्ट्रिय खेलाडी दिएको छ । धेरै अगाडि नै पोखरामा फुटबलका प्रतियोगिता भइरहन्थे । यसै क्रममा सहारा क्लबले आयोजना गर्दै आएको आहा–रारा गोल्डकप धेरै अर्थमा विशेष छ ।
यसको पहिलो संस्करण भएको थियो, वर्ष २०५८ सालमा । त्यसयता नेपालमा अनेकखाले राजनीतिक परिवर्तन भए, अनेक फरक मोड आए । तर यो प्रतियोगिता कहिल्यै रोकिएन । सबैलाई थाहा छ, कुनै प्रतियोगिताको आयोजना सुरु गर्नु गाह्रो छैन । गाह्रो त यसको नियमित आयोजनामै हो । यो प्रतियोगिता अटुट रूपमा भइरहेको छ, यो नै ठूलो भयो ।
आयोजक सहारा आफैंमा २५ वर्षभन्दा बढी उमेरको क्लब भइसक्यो, त्यसमाथि प्रतियोगिताको २५ औं संस्करण अर्को वर्ष पर्छ । यसपालि २४ औं संस्करण हुँदै छ । यही प्रतियोगितामा टिकेर सहाराले फुटबल एकेडेमी नै चलाइरहेको छ । धेरै अर्थमा आहा रारा गोल्डकप कुनै एउटा खास फुटबल प्रतियोगितामात्र होइन, योभन्दा धेरै हो ।
यो प्रतियोगिता आफ्नो लोकप्रियताको चरम विन्दुमा हुँदा यो साँच्चै ईर्ष्या गर्न लायक हुन्थ्यो । यसले अपार दर्शक तान्थ्यो । प्रतियोगिताको माध्यमबाट पर्यटक फुटबलप्रेमीलाई पनि आफूतिर तान्न सकिन्छ भन्ने प्रमाणित भएको थियो । कुनै समय यो प्रतियोगिता हुँदा पोखरा सिंगै फुटबलमय हुने गर्थ्यो ।
यस प्रतियोगितालाई लिएर अहिले सबथोक राम्रो चलिरहेको छैन । त्यसैले यसलाई अझ बढी सफल बनाउने चुनौती थपिएको छ । नेपाली फुटबलमा समय–समयमा अनेक समस्या आइरहन्छन् । विवाद उत्तिकै भइरहन्छ । यसबीच आहा–रारा गोल्डकपको आयोजना चलिरह्यो । काठमाडौंतिर लिग फुटबल हुन छाड्दा यो खेल जीवन्त पार्ने भनेकै मोफसलका प्रतियोगिताले नै हो ।
सहाराले जुन प्रकारले फरक मोडमा नेपाली फुटबललाई गुन लगाएको छ, त्यो बिर्सिनसक्नु छ । अब त्यो समय आइपुगेको छ, जति बेला यो प्रतियोगिताले लगाएको गुनको ऋण तिर्ने । अहिले प्रतियोगितालाई सबैको साथ चाहिएको छ । फुटबलको चर्चापछि उत्तिकै लोकप्रिय खेल क्रिकेटलाई कसरी छुट्याउने ? अझै नेपाल प्रिमियर लिग (एनपीएल) को चर्चा सेलाएको छैन । यसमै सहभागी एउटा टिम थियो, पोखरा एभेन्जर्स ।
एनपीएलको यति धेरै सफलता पछाडि त्यसअघि आयोजना भएका केही फ्रेन्चाइज लिगको आफ्नै महत्त्व छ । अझभन्दा यसअघिका केही फ्रेन्चाइज लिगकै कारण एनपीएलको सफल आयोजनाको आधार तयार भएको थियो । यसमै एक हो, पोखरा प्रिमियर लिग । अर्थात् पीपीएल । जम्माजम्मी दुईपल्ट मात्र आयोजना भयो, यो प्रतियोगिता । तर यसक्रममा के प्रमाणित भएको छ भने पोखरामा क्रिकेटको सम्भावना उत्तिकै छ । अझ त्यहाँको मैदान र त्यहाँबाट देखिने मनमोहक दृश्यले सबैलाई आकर्षित पारेको थियो ।
नेपाली खेलकुदले गर्व गर्न सक्ने एउटा खेलकुदको विधा म्याराथन हो । नेपालमा म्याराथन प्रतिस्पर्धा धेरै चलिरहेका हुन्छन्, त्यसमध्ये एउटा पोखरा म्याराथन पनि हो । यो नै नेपालको पहिलो यस्तो प्रतिस्पर्धा हो, जसले सिटी म्याराथनको सोच अगाडि बढायो ।
संयोग कस्तो भने जतिबेला आहा–रारा गोल्डकप सुरु भएको थियो, त्यही वर्ष २०५८ मा पोखरा म्याराथन पनि सुरु भएको थियो । अहिले यो नेपालमा आयोजना हुने म्याराथनमध्ये सबैभन्दा लोकप्रिय र प्रतिष्ठित छ । म्याराथन पोखराका लागि किन विशेष छ भने यो नै खेलकुदको एउटा यस्तो विधा हो, जुन सिधा–सिधा पयर्टनसँग जोडिन्छ । म्याराथन र पयर्टन अधिकांश समय सँगसँगै अगाडि बढ्ने गर्छ ।
पर्यटनसँग ठ्याक्कै जोडिने एउटा अर्को खेल हो, गल्फ । गल्फ मन पराउनेका लागि पोखराको हिमालयन गल्फ कोर्स एउटा प्रमुख गन्तव्य हुनसक्छ नै । यहाँ नेपाल सूर्य वेस्टर्न ओपनका प्रतियोगिता नियमित हुन थालेको पनि लामै समय भइसकेको छ ।
गल्फ खासमा विश्व खेलकुदमा निकै ठूलो व्यवसाय हो । गल्फ खेल्नकै लागि लाखौंले बर्सेनि देश–विदेशको यात्रा गर्ने गर्छन् । त्यसैले गल्फ स्वयं पयर्टनको एउटा माध्यम हो समेत भनिन्छ । पोखरामा गल्फको किन धेरै सम्भावना छ भने यो खेल खेल्ने क्रममा पोखराको सुन्दरतालाई जसरी आत्मसात् गर्न सकिन्छ, त्यो अद्वितीय छ । पोखराले गल्फमा आफूलाई अझ तगडासँग अगाडि बढाउनुपर्छ ।
नेपालमा फुटबल र क्रिकेट जत्तिकै लोकप्रिय खेलमा पर्छ, भलिबल । नेपाली भलिबलले अहिलेसम्म तय गरेको यात्रामा पोखराको योगदान धेरै छ, अझ विशेषतः महिला भलिबलमा । महिला भलिबल अहिले जुन स्थितिमा छ, त्यो एकाएक बनेको होइन ।
त्यसमा पोखरा र त्यहाँका क्लबको ठूलै योगदान छ । पोखराले नेपाली भलिबलका लागि उत्तिकै संख्यामा राष्ट्रिय खेलाडी दिएको छ । पोखरामा नियमित भलिबलका प्रतियोगिता हुने गर्दछ । त्यसमध्ये सबैभन्दा प्रमुख त टाइगर कप नै रह्यो । पोखरामा भलिबल प्रशिक्षण केन्द्रदेखि मैदान धेरै छन् अनि भलिबललाई माया गरेर खेल हेर्न नछुटाउने दर्शक उत्तिकै छन् ।
खेलकुदका कुरा आउँदा प्याराग्लाइडिङलाई पनि छुटाउनु हुन्न । नेपालमा यो खेलका लागि गन्तव्य भन्नु नै पोखरा हो । नेपाली खेलकुदको इतिहास पल्टाउने हो भने सन् २०१८ को एसियाली खेलकुदको प्रसंग छुटाउनुहुन्न । त्यहीं नछुटेर आउने हो, प्याराग्लाइडिङले जितेको रजत पदक । रजत नै सही, यो नेपाली खेलकुदले अन्तर्राष्ट्रिय खेलकुदमा प्राप्त गरेको अहिलेसम्मकै एउटा ठूलो उपलब्धिमध्ये पर्छ । इन्डोनेसियामा भएको त्यस एसियाली खेककुदमा नेपालको टिम भन्नु नै पोखरा थियो, यहाँ खेलाडी थिए ।
पोखरा खासमा अन्य केही खास खेल पनि प्रसिद्ध छ । जस्तो, आर्चरी । यो खेल त पोखराको संस्कृति र समाजसँगै जोडिएको खेल भयो । पोखरामा बास्केटबल, टेनिस र अरू धेरै खेल पनि उत्तिकै मनपराइएका छन् । यसका पछाडि पोखरामा उपलब्ध भौतिक पूर्वाधार पनि हो ।
भौतिक पूर्वाधारकै लागि सबैभन्दा धनीमा पोखरा पर्छ । पोखरा रंगशाला आफैंमा कति धेरै ठूलो छ भने यसमा हुन नसक्ने खेल नै छैनभन्दा हुन्छ । त्यसैले त सन् २०१९ मा नेपालमा १३ औं दक्षिण एसियाली खेलकुद हुँदा पोखरा पनि एउटा आयोजनास्थल रह्यो । यति ठूलो प्रतियोगिताको आयोजक हुन पाउनु पोखराका लागि ठूलै उपलब्धि थियो । यही भौतिक पूर्वाधारकै कारण पोखरामा दुईपल्ट राष्ट्रिय खेलकुद आयोजना पनि भइसकेको छ ।
मुख्य कुरा त पोखरामा खेलकुदबारे चर्चा एउटा खास लेखमा सकिँदै सकिन्न । यसमा उल्लेख गरिएका खेल र प्रतियोगिताबाहेक पनि धेरै पोखरामा भएका र भविष्यमा हुनेछन् । पोखरा नेपाली खेलकुदको राजधानी नै हुनसक्छ, यसमा दुईमत छैन ।
"""
सुदूरपश्चिम स्पोर्ट्स अवार्ड : हेमराज र मानमती वर्ष खेलाडी,"""धनगढी — खोखोका हेमराज पनेरू र मानमती धामी छैटौं एसपीए सुदूरपश्चिम स्पोर्ट्स अवार्ड २०८१ मा वर्ष खेलाडी घोषणा भएका छन् ।
खेलकुद पत्रकार मञ्च कैलालीको आयोजना, सुदूरपश्चिमाञ्चल एकेडेमी (एसपीए) को मुख्य प्रायोजन तथा सुदूरपश्चिम प्रदेश खेलकुद परिषद्को मुख्य प्रवर्द्धनमा धनगढीमा भएको अवार्डमा पनेरू वर्ष खेलाडी पुरुष र धामी वर्ष खेलाडी महिला घोषणा भएका हुन् ।
पनेरू प्रथम खोखो विश्वकपको महिलातर्फ नेपाललाई उपविजेता बनाउने कप्तान हुन् । पनेरूसँगै करातेका मोहम्मद सेखु आलम र भलिबलका अर्जुन नेपाली मनोनयनमा परेका थिए । धामी प्रथम खोखो विश्वकपको महिलातर्फ नेपाललाई उपविजेता बनाउने खेलाडी हुन् । उनीसँगै बक्सिङकी स्वस्तिका तिरुवा र कबड्डीकी मानमती विष्ट मनोनयनमा परेका थिए । अवार्ड विजेता पनेरू र धामीले नगद ३५–३५ हजार रुपैयाँसँगै ट्रफी पाए ।
कबड्डीका हरिना थापा वर्ष प्रशिक्षक भएकी छन् । उक्त विधाको मनोनयनमा कबड्डीकै विष्णु भट्ट र भलिबलका जगदीश भट्ट थिए । थापा नेपाललाई एसियन महिला कबड्डी च्याम्पियनसिपमा पहिलो पटक कांस्य पदक जिताउने प्रशिक्षक हुन् । विजेता थापाले नगद ३० हजारसँगै ट्रफी पाइन् ।
वर्ष युवा खेलाडीमा कबड्डीका सुशील चुनारा चुनिए । बंगलादेशमा भएको चौथो बंगबन्धु पुरुष अन्तर्राष्ट्रिय कबड्डी प्रतियोगितामा नेपाली टोली उपविजेता बन्दा उनले उत्कृष्ट प्रदर्शन गरेका थिए । चुनाराले नगद २५ हजारसहित ट्रफी पाए । उनीसँगै मनोनयनमा फुटबलका नीराजन धामी र क्रिकेटका नरेन साउद थिए ।
पुरुषतर्फ पौडीका अथर्व सिंह र महिलातर्फ करातेका मनीषा बोहरा सुदूरपश्चिम आइकन घोषित भए । सिंह वर्ल्ड एक्वेटिक्स च्याम्पियनसिपको छनोट प्रतियोगितामा नयाँ राष्ट्रिय कीर्तिमान कायम गर्ने खेलाडी हुन् भने बोहरा भुटानको थिम्पुमा भएको आठौं दक्षिण एसियाली कराते प्रतियोगितामा नेपाललाई स्वर्ण पदक जिताउने खेलाडी हुन् । दुवै विजेता खेलाडीले नगद २५–२५ हजारसहित ट्रफी प्राप्त गरे । पुरुषतर्फ क्रिकेटका हेमन्त धामी र कबड्डीका खगेन्द्र जोशी तथा महिलातर्फ कबड्डीका मनीषा जोशी र क्रिकेटकी सावित्री धामी मनोनयनमा थिए ।
फुटबलका कमल लामालाई लाइफटाइम एचिभमेन्ट र क्रिकेटकी रीतु कनौजियालाई स्पेसल अवार्ड प्रदान गरिएको थियो । लामा सुदूरपश्चिममा फुटबल खेलका सुरुवातकर्ता हुन् भने कनौजिया नेपाली महिला क्रिकेट टोलीकी पहिलो ब्याच हुन् । उनी अहिले पनि क्रिकेट खेलाडीकै रूपमा सक्रिय छिन् । उनीहरू दुवै जनाले नगद २५–२५ हजारसहित ट्रफी पाए ।
सुदूरपश्चिमका सामाजिक विकासमन्त्री मेघराज खड्का, आयोजक खेलकुद पत्रकार मञ्च कैलालीका अध्यक्ष प्रदीप पाठकलगायतले विजेतालाई पुरस्कृत गरे । कार्यक्रममा गायक दुर्गेश थापालगायतका कलाकारले प्रस्तुति दिएका थिए ।
"""
खेलकुदमन्त्री चौधरी भन्छन् : टाइपमा त्रुटिले 'श्री ५ को सरकार' भयो,"""काठमाडौँ — युवा तथा खेलकुदमन्त्री तेजुलाल चौधरीले टाइपमा त्रुटि भएकाले नेपाल स्काउटको नियमावलीमा 'श्री ५ को सरकार' हुन गएको स्पष्ट पारेका छन् । सोमबार उनले नेपाल स्काउटलाई पत्र लेख्दै नेपाल स्काउट कर्मचारी सेवा नियमावली २०५२ (संशोधन २०८१) को अनुसूची ४(क) को १ र ४(ख) को ४ मा टाइपमा त्रुटि भई नेपाल सरकारको सट्टा 'श्री ५ को सरकार' हुन गएको बताएका छन् ।
स्काउट राष्ट्रिय परिषद्‍का अध्यक्षसमेत रहेका मन्त्री चौधरीले पठाएको पत्रमा भनिएको छ, '...श्री ५ को सरकार शब्दावली नेपालको संविधान २०७२ भाग - १ धारा-१ मा यो संविधान नेपालको मूल कानुन हो, यस संविधानसँग बाझिने कानुन बाझिएको हदसम्म अमान्य हुनेछ भन्ने व्यवस्थाविपरीत रहेको पाइएकाले उक्त त्रुटि सच्चयाई नियमावलीमा उल्लेखित श्री ५ को सरकार लेखिएको शब्दावलीको सट्टा नेपाल सरकार शब्दावली राखी प्रमाणीकरण गरी कार्यान्वयनका लागि पठाइएको छ ।'
मन्त्री चौधरीले 'श्री ५ को सरकार' लेखेपछि सामाजिक सञ्जालसम्म सदनसम्म उनको आलोचना भएको थियो । सोमबार राष्ट्रिय सभामा माओवादी सांसद मायाप्रसाद शर्माले मन्त्री चौधरीसँग यसबारे जवाफसमेत मागेका थिए । ‘युवा तथा खेलकुदमन्त्रीज्यूको कार्य सम्पादन अनुसूची ४ (१) बमोजिम फारम मूल्यांकनमा श्री ५ को सरकारले प्रचलित कानुनअनुसार ल्याएको भन्ने कुरा आएको छ । यो के हो ? ०४७ सालको संविधान कार्यान्वयन हो कि ? संशोधन भइसक्यो बुझ्न चाहन्छु,’ सांसद शर्माको प्रश्न थियो ।
देश गणतन्त्रात्मक व्यवस्थामा गइसकेपछि पनि नेताहरूले विभिन्न समयमा भाषण र दस्ताबेजमा 'श्री ५ को सरकार' भन्ने गरेका छन् । २०७७ साल माघमा तत्कालीन खानेपानी मन्त्री मणि थापाले एउटा भाषणमा 'श्री ५ को सरकार' भनेका थिए । तत्कालीन नेकपाका नेतासमेत रहेका उनले सुर्खेतमा आयोजित एक कार्यक्रममा भनेका थिए, 'सबैलाई सम्मान गर्न चाहन्छु जो मञ्चमा आसीन हुनुहुन्छ । र सुर्खेतका आदरणीय जनसमुदायहरू म सबैलाई नेकपा स्थायी समितिको तर्फबाट र श्री ५ को सरकारको तर्फबाट यो कार्यक्रममा …ए सरी नेपाल सरकारको तर्फबाट यो कार्यक्रममा तपाईंहरूलाई लाल सलाम भन्न चाहन्छु ।' सामाजिक सञ्जालमा चर्को आलोचना भएपछि थापाले भूलवश त्यस्तो हुन गएको भन्दै माफी मागेका थिए ।
"""
खेल क्षेत्रको विकासमा प्रदेश सरकार गम्भीर छ : मुख्यमन्त्री लामा,"""मकवानपुर — वाग्मती प्रदेशका मुख्यमन्त्री बहादुरसिंह लामाले खेलकुद क्षेत्रको विकासमा प्रदेश सरकारले गम्भीरतापूर्वक काम गर्ने प्रतिबद्धता जनाएका छन् ।
संविधान दिवसको सन्दर्भ पारेर मंगलबार हेटौंडा उपमहानगरपालिका–४ स्थित हुप्रचौरमा सुरु भएको भलिबल प्रतियोगिता उद्‌घाटन गर्दै मुख्यमन्त्री लामाले खेल र खेलाडीको हितमा प्रदेश सरकारले काम गर्ने प्रतिबद्धता जनाएका छन् । ‘खेल र खेलाडीले नै राष्ट्रलाई चिनाउँछ । प्रदेश सरकारले यसलाई गहनरुपमा लिएको छ,’ उनले भने, ‘खेललाई कसरी विकास गर्ने, खेलमार्फत प्रदेश र राष्ट्र चिनाउने वातावरण बनाउनेतर्फ हामी केन्द्रित छौं ।’
मुख्यमन्त्री लामाले प्रदेश सरकारले खेल क्षेत्रलाई अति नै महत्वपूर्ण क्षेत्रको रुपमा लिएको बताए । ‘समग्र खेल क्षेत्रको विकासका लागि खेलकुद विकास मन्त्रालय र प्रदेश खेलकुद विकास परिषद् र सरकार एकआपसमा समन्वय गरेर अगाडि बढ्नेछ,’ उनले भने ।
प्रदेश सरकारले असोज ३ गते पर्ने संविधान दिवसको सन्दर्भ पारेर तीनदिन विभिन्न कार्यक्रम आयोजना गरिरहेको छ । सोही क्रममा नेपालको राष्ट्रिय खेल भलिबल प्रतियोगिता आयोजना गरिएको हो । प्रतियोगिता उद्‌घाटन समारोहमा सरकार प्रवक्ता एवम् आन्तरिक मामिला तथा कानुनमन्त्री सुरजचन्द्र लामिछाने र प्रदेश खेलकुद विकास परिषद्का सदस्यसचिव दीपक लामालगायतको उपस्थिति थियो ।
असोज ३ गते फाइनल हुने प्रतियोगितामा १३ टोलीको सहभागिता रहेको छ ।
"""
एनपीएलमा स्टार स्पोर्ट्स नेटवर्क आउन सक्ने,"""काठमाडौँ — नेपाल क्रिकेट संघ (क्यान) ले नेपाल प्रिमियर लिग (एनपीएल) को पहिलो संस्करणको प्रसारण प्रसिद्ध खेल च्यानल स्टार स्पोर्ट्सले गर्ने संकेत गरेको छ । प्रशारण अधिकारका लागि स्टार स्पोर्ट्स नेटवर्क इच्छुक देखिएको एनपीएलको स्ट्राटेजिक एन्ड कमर्सियल राइट्स लिएको ब्रान्ड लजिकले जनाएको छ ।
ब्रान्ड लजिकले जनाएअनुसार भारतीय स्पोर्ट्स च्यानल स्टार स्पोर्ट्स नेटवर्कसँग प्रसारण अधिकारका लागि अन्तिम चरणको छलफल भइरहेको छ । लजिकका प्रमुख कार्यकारी अधिकारी रोशन निरौलाले एनपीएलको प्रसारण अधिकारको लागि स्टार स्पोर्ट्ससँगको छलफल सकारात्मक रूपमा अघि बढिरहेको र छिट्टै नतिजा आउने बताए ।
उनले भने, ‘नेपाली क्रिकेट प्रशंसकहरू सधैं खेलको प्रसारण गुणस्तरलाई लिएर चिन्तित छन्, हामी नेपाली क्रिकेटलाई माया गर्ने समर्थकको खेल हेर्दाको अनुभव राम्रो बनाउने विषयप्रति एकदमै सचेत छौं । एनपीएललाई विश्वस्तरीय लिग बनाउने हाम्रो लक्ष्यमा खेलको राम्रो स्तरको उत्पादन र प्रसारण अत्यन्त महत्त्वपूर्ण हुन्छ, यही कारणले हामी विश्वस्तरीय उत्पादन र प्रसारणसम्बन्धी अनुभवी कम्पनीसँग छलफलमा थियौं । स्टार स्पोर्ट्ससँगको छलफल अन्तिम चरणमा पुगेको छ र हामी छिट्टै सकारात्मक नतिजा सार्वजनिक गर्छौं ।’
स्टार स्पोर्ट्स विश्वव्यापी रूपमा सबैभन्दा धेरै हेरिने खेल च्यानलमध्ये एक हो, जसले एनपीएललाई नेपालभित्रमात्र सीमित नगरी दक्षिण एसियालगायत अन्तर्राष्ट्रिय दर्शकसम्म पुर्‍याउने विश्वास ब्रान्ड लजिकको छ ।
"""
सुदूरपश्चिम स्पोर्ट्स अवार्ड : वर्ष खेलाडी महिला मनोनयन,"""धनगढी — ‘एसपीए सुदूरपश्चिम स्पोर्ट्स अवार्ड २०८१’ को वर्ष खेलाडी महिला विधाको मनोनयन सार्वजनिक गरिएको छ । खेलकुद पत्रकार मञ्च कैलालीका अनुसार अनुसार खोखोकी मानमती धामी, कबड्डीकी मानमती विष्ट र बक्सिङकी स्वस्तिका तिरुवा वर्ष खेलाडी महिलाको मनोनयनमा परेका छन् ।
बक्सिङकी तिरुवा बहराइनमा भएको आईएसएफ जिम्नासाइड समर गेम्सको बक्सिङमा नेपाललाई स्वर्ण पदक जिताउने खेलाडी हुन् । कबड्डीकी बिष्ट नेपाललाई एसियन महिला कबड्डी च्याम्पियनसिपमा पहिलोपटक कांस्य पदक जिताउने कप्तान हुन् ।
इरानमा भएको छैटौं एसियन महिला कबड्डी च्याम्पियनसिपमा नेपाली महिला टोलीलाई दुई दशकपछि कांस्य पदक दिलाउन उनले उत्कृष्ट प्रदर्शन गरेकी थिइन् । खोखोकी धामी प्रथम विश्वकपको महिलातर्फ नेपाललाई उपविजेता बनाउने खेलाडी हुन् । उक्त विश्वकपमा उनी दुई खेलमा बेस्ट अट्याक र एकपटक बेस्ट प्लेयर र बेस्ट डिफेन्डरको उपाधि जित्ने खेलाडी हुन् ।
चैत १९ गते धनगढीमा अवार्डको छैटौं श्रृंखला आयोजना हुनेछ । विभिन्न आठ वटा विधामा अवार्ड प्रदान गर्न लागिएको आयोजकले जनाएको छ । सुदूरपश्चिम आइकन पुरुष र महिला तथा वर्ष युवा खेलाडी र वर्ष प्रशिक्षकको मनोनयन यसअघि नै सार्वजनिक भइसकेको छ । वर्ष युवा खेलाडीको मनोनयनमा क्रिकेटका नरेन साउद, फुटबलका निराजन धामी र कबड्डीका सुशील चुनारा परेका छन् ।
यस्तै, वर्ष प्रशिक्षकको मनोनयमा कबड्डीका विष्णुदत्त भट्ट, भलिबलका जगदीश भट्ट र कबड्डीकै हरिना थापा परेकी छिन् ।
सुदूरपश्चिम आइकन पुरुष विधामा कबड्डीका खगेन्द्र जोशी, पौडीका अथर्व सिंह र क्रिकेटका हेमन्त धामी तथा सुदूरपश्चिम आइकन महिला विधामा करातेकी मनिषा बोहरा, कबड्डीकी मनिषा जोशी र क्रिकेटकी सावित्री धामी मनोनयनमा परेका छन् । वर्ष खेलाडी पुरुषको मनोनयन भने बाँकी छ ।
उत्कृष्ट खेलाडी पुरुष र महिला विधाका विजेतालाई ३५–३५ हजार, उत्कृष्ट प्रशिक्षकलाई ३० हजार, वर्ष युवा खेलाडी, स्पेसल अवार्ड र लाइफटाइम एचिभमेन्ट अवार्डका विजेतालाई २५–२५ हजार नगदबाट पुरस्कृत गरिने आयोजक नेपाल खेलकुद पत्रकार मञ्च कैलालीका अध्यक्ष प्रदीप पाठकले बताए । पाठकका अनुसार सुदूरपश्चिम आइकन महिला र पुरुष विधाका विजेतालाई नगद २०–२० हजारसहित ट्रफी प्रदान गरिनेछ ।
"""
नेसनल स्पोर्ट्स एकेडेमीलाई इलाइट मुभर्सको सहयोग,"""काठमाडौँ — राष्ट्रिय क्रिकेट टोलीका ब्याटरद्वय दाजुभाइ आरिफ र आसिफ शेख ब्रान्ड एम्बासडर रहेको वीरगन्जको नेसनल स्पोर्ट्स एकेडेमी र शैक्षिक परामर्स संस्था इलाइट मुभर्स एजुकेसन कन्सलटेन्सीबीच खेल र खेलाडीको विकास गर्ने उद्देश्यसहित समझदारी भएको छ ।
एकेडेमीका क्रिकेट प्रशिक्षक जहुर अन्सारी र इलाइट मुभर्सका प्रमुख उद्धव बनले सम्झौतामा हस्ताक्षर गरेका छन् । मुभर्सले सम्झौताअनुरुप ज्ञानदा एकेडेमीको हाताभित्र रहेको नेसनल स्पोर्टस एकेडेमीलाई शैक्षिक, आर्थिकदेखि खेल सामग्रीमा सहयोग गर्नेछ । सम्झौता कार्यक्रममा आरिफ र आसिफ पनि सहभागी थिए ।
यो सम्झौताले वीरगन्जको मात्र नभई नेपालकै खेलकुद विकासमै सहयोग पुग्ने इलाइट मुभर्सका प्रमुख बनले बताए । आसिफ मुभर्सका पनि ब्रान्ड एम्बासडर हुन् । बनले एकेडेमीलाई खेल सामग्री, प्रशिक्षण उपकरणसहित सहयोग गर्ने प्रतिबद्धता जनाए । क्रिकेट प्रशिक्षक अन्सारीले निजी क्षेत्रको यस्तो खाले सहयोगले एकेडेमीलाई सरल हिसाबमा सञ्चालन गर्न निकै सहयोगी हुने बताए ।
आरिफले आफ्नो पालामा एकेडेमीमा गएर प्रशिक्षण गर्ने वातावरण नभएको तर आउने खेलाडीलाई प्राविधिक हिसाबमा अगाडि बढ्न एकेडेमीको प्रशिक्षणले निकै सहज हुने बताए । आसिफले इलाइट मुभर्सको साथ वीरगन्जको खेलकुद विकासमा महत्त्वपूर्ण हुने जनाए । शेख दाजुभाइ गत साता विवाहबन्धनमा बाँधिएका थिए । दाइ आरिफले वीरगन्जमा भइरहेको जय ट्रफी इलिट कप दुईदिवसीय क्रिकेटमा नेपाल पुलिस क्लबको कप्तानी गरिरहेका छन् । आसिफको एपीएफ भने प्रधानमन्त्री कपको शीर्ष चारभित्र पर्न नसकेका कारण जय ट्रफीमा छैन ।
गत वर्षदेखि सञ्चालनमा आएको एकेडेमीमा क्रिकेटतर्फ १ सय ३० खेलाडी छन् । एकेडेमीका चन्दन रामले गत वर्ष एपीएफ क्लबबाट ‘डेब्यु’ गर्दै प्रधानमन्त्री कप राष्ट्रिय क्रिकेट प्रतियोगितामा सुदूरपश्चिम प्रदेशविरुद्ध ५ विकेट लिएका थिए । एकेडेमीमा क्रिकेट, बास्केटबल, फुटबल, टेबलटेनिस, ब्याडमिन्टन खेलको प्रशिक्षण दिँदै आएको छ ।
"""
मदन भण्डारी एकेडेमीले देशभर खेलकुद प्रतियोगिता गर्ने,"""काठमाडौँ — मदन भण्डारी स्पोर्ट्स एकेडेमीले वार्षिक कार्यक्रम सार्वजनिक गर्दै विभिन्न १८ खेलको राष्ट्रव्यापी प्रतियोगिता गर्ने भएको छ ।
प्रतियोगितासँगै विभिन्न खेलको प्रशिक्षण र अन्तरक्रिया पनि गरिने एकेडेमीले बिहीबार पत्रकार सम्मेलनबाट जानकारी गराएको हो ।
खेलकुद पर्यटनको विकास गर्न सके देशको अर्थतन्त्रमा टेवा पुर्‍याउन सक्ने र तल्लो स्तरबाट खेलकुदका विकास गर्ने एकेडेमीको लक्ष्य रहेको अध्यक्ष ध्रुव आचार्यले बताए ।
एकेडेमीले भलिबल, फुटसल, तेक्वान्दो, टेबलटेनिस, बास्केटबल, फुटबल, फुल कन्ट्याक्ट, रेस्लिङ, ब्याडमिन्टन, कराते, क्रिकेट, शारीरिक सुगठन, एथलेटिक्स (रोड रेस), चेस, आर्चरी, कबड्डी, छेलो र हक्की खेलको राष्ट्रिय प्रतियोगिता गर्ने भएको छ ।
एकेडेमीले तेक्वान्दो, फुलकन्ट्याक्ट कराते, रेस्लिङ, शारीरिक सुगठन, चेस र हक्कीमा महिलाको प्रतिस्पर्धा गर्नेछ । रोड रेसमा यू–२० र यू–१६ उमेर समूहमा प्रतिस्पर्धा गराइने छ ।
पोखरा वा काठमाडौंमा आउँदै चैत २५ देखि वैशाख ३ सम्म केपी ओली कप राष्ट्रिय पुरुष क्रिकेट गरिनेछ । यस प्रतियोगिताको विजेताले १० लाख, उपविजेताले ५ लाख र सेमिफाइनलिस्टले समान २ लाख रुपैयाँ पाउनेछन् । बेस्ट प्लेयरले ३० हजार रुपैयाँ प्राप्त गर्नेछन् ।
सबैभन्दा पहिला पुरुष भलिबलबाट प्रतियोगिता सुरु हुनेछ । एकेडेमीको १६औं स्थापना दिवसको अवसरमा मदन भण्डारी कप इन्डो–नेपाल पुरुष भलिबल प्रतियोगिता गर्न लागेको हो । प्रतियोगिता बुटवलमा पुस १७ देखि २४ सम्म हुनेछ । विजेताले ७ लाख ५० हजार, उपविजेताले ३ लाख ५० हजार, तेस्रो हुने टोलीले एक लाख ५० हजार र सान्त्वना पुरस्कारस्वरुप एक टोलीले एक लाख रुपैयाँ पाउनेछन् । बेस्ट प्लेयरले २५ हजार प्राप्त गर्नेछन् ।
भारतको रेलवे टोलीले भलिबल प्रतियोगितामा भाग लिने एकेडेमीका अध्यक्ष आचार्यले बताए । एकेडेमीले सातै प्रदेशमा ३२औं मदन भण्डारी स्मृति खेलाडी, अफिसियल तथा खेल सम्बन्ध व्यक्तित्वहरूमा तालिम, प्रशिक्षण तथा अन्तरक्रिया कार्यक्रम आयोजना गर्नेछ ।
सबै कार्यक्रमका लागि एकेडेमीले अनुमानित करिब १० करोड ६६ लाख ९७ हजार ७ सय ७४ रुपैयाँ खर्च लाग्ने अनुमान गरेको छ । राष्ट्रिय खेलकुद परिषद् (राखेप) ले दुई करोड रुपैयाँ प्रदान गर्ने भएको छ ।
अध्यक्ष आचार्यले सम्बन्धित खेल संघसँग प्राविधिक सहयोग र सहकार्य गरेर प्रतियोगिताहरू गरिने बताए । उनले सातै प्रदेशमा प्रतियोगिता हुने र ती प्रतिस्पर्धामा स्थानीय निकायका साथै कर्पोरेट क्षेत्रलाई पनि सहभागी गराइने बताए । निर्धारित समयभित्र नै खेल प्रतियोगिता गरिने आयोजकले जनाएको छ ।
एकेडेमीले गत आर्थिक वर्षमा १२ खेलमा प्रतियोगिता आयोजना गरेकामा यसपालि बढाएर १८ खेलको प्रतियोगिता गर्न लागेको संघकी महासचिव सुवर्ण श्रेष्ठले बताइन् । पुरस्कारको हिसाबले बुटवलमा माघ २० देखि २८ सम्म हुने मदन भण्डारी गोल्डकप फुटबल प्रतियोगिता सबैभन्दा ठूलो हो । यसको विजेताले १५ लाख र उपविजेताले साढे ७ लाख रुपैयाँ जित्नेछन् । सेमिफाइनलिस्ट दुई टिमले समान १ लाख तथा विधागत विजेताले जनही २० हजार पाउनेछन् ।
"""
एमआईएस कप खेलकुद असार पहिलो साता,"""काठमाडौँ — मोर्डन इन्डियन स्कुलले यस वर्ष ‘एमआईएस कप २०२५ खेलकुद प्रतियोगिता असार ३ देखि ६ गतेसम्म आयोजना गर्ने भएको छ ।
प्रतियोगितामा १२ विद्यालयका ६ सयभन्दा बढी विद्यार्थीले भाग लिनेछन् । त्यसमा क्रिकेट, टेबलटेनिस, ब्याडमिन्टन, फुटसल, बास्केटबल र चेसको विभिन्न विधामा प्रतिस्पर्धा हुनेछ ।
१३ वर्षदेखि मोर्डन इन्डियनले यो प्रतियोगिता आयोजना गर्दै आएको छ । विद्यालयहरूबीच अन्तरक्रिया गर्नुका साथै विद्यार्थीका लागि प्रतिस्पर्धा र उत्कृष्टता हासिल गर्ने मञ्च प्रदान गर्ने प्रतियोगिताको मुख्य उद्देश्य रहेको एमआईएसका प्रिन्सिपल राजु पिटरले बताए ।
"""
खेलको उपलब्धिका आधारमा लगानी गर्छौं : खेलकुदमन्त्री श्रेष्ठ,"""काठमाडौँ — नवनियुक्त युवा तथा खेलकुदमन्त्री विराजभक्त श्रेष्ठले सम्भावनाका आधारमा खेल संघहरूलाई प्राथमिकतामा राखेर लगानी गर्नुपर्ने अवस्थामा राज्य रहेको बताएका छन् ।
राष्ट्रिय खेलकुद परिषद् (राखेप) ले नवनियुक्त मन्त्री श्रेष्ठको सम्मानमा बिहीबार आयोजना गरेको स्वागत र बधाई कार्यक्रममा उनले उक्त कुरा बताएका हुन् । राखेपका अध्यक्षसमेत रहेका मन्त्री श्रेष्ठले खेलको इतिहास, सफलता र उपलब्धिका आधारमा मात्र त्यस खेलप्रति लगानी गरिने प्रस्ट पारे ।
उनले वर्षौंसम्म निर्वाचन नगर्ने र ऐन नियम पालना नगर्ने राष्ट्रिय खेल संघलाई सही बाटोमा ल्याउन ऐनमा टेकेर कारबाही गर्न पछि नहट्ने बताए ।
मन्त्री श्रेष्ठले सबैसफल हुने वातावरण सिर्जना गर्न सबै क्षेत्रले एकभई प्रयास गर्नुपर्नेमा जोड दिँदै नतिजा आए मात्र राज्यले गरेको खर्चको प्रमाणीकरण हुने बताए । राखेप उपाध्यक्ष शिव कोइरालाले सबैले देखेको सपना पूरा गर्न मन्त्रालयसँगको सहकार्यमा सफल हुने धारणा राखे ।
राखेप सदस्यसचिव टंकलाल घिसिङले परिषद्को विविध पक्षबारे जानकारी गराउँदै सामूहिक प्रयासबाट कर्तव्य पूरा गर्ने प्रतिबद्धता जनाए ।
"""
खेलकुद संघहरूको विकासले मात्र समग्र खेल क्षेत्रको प्रवर्द्धन गर्न सकिन्छ : मन्त्री चौधरी,"""काठमाडौँ — युवा तथा खेलकुदमन्त्री तेजुलाल चौधरीले खेलकुद क्षेत्रको विकासका लागि खेलसँग आबद्ध सबै संघहरूले थप प्रभावकारी काम गर्नुपर्ने बताएका छन् ।
नेपाल ओलम्पिक कमिटी (एनओसी) द्वारा बुधबार आयोजित सम्मान कार्यक्रममा मन्त्री चौधरीले खेलकुद संघहरूको प्रगति र विकासले मात्र समग्र खेल क्षेत्रको प्रवर्द्धन गर्न सकिने बताए ।
उनले आफू मन्त्री बनेको करिब डेढ महिनामा भएको र खेलकुद ऐन, नियमावलीलगायतका अध्ययन गरिरहेको तथा यसमै टेकेर नेपाली खेलकुदको विकासमा आफूले भूमिका निर्वाह गर्ने प्रतिबद्धता व्यक्त गरे ।
एनओसीका अध्यक्ष जीवनराम श्रेष्ठले मन्त्री चौधरीलाई सम्मानपत्र प्रदान गरे । उनले मन्त्री चौधरीको कार्यकाल सफलताको शुभकामना व्यक्त गर्दै नेपाली खेलकुदको विकासका लागि खेलकुद मन्त्रालय, राष्ट्रिय खेलकुद परिषद् र नेपाल ओलम्पिक कमिटीबीच समन्वय हुनु आवश्यक रहेको विचार व्यक्त गरे ।
एनओसीका महासचिव नीलेन्द्रराज श्रेष्ठले खेलकुद संघ बलियो हुँदा खेल क्षेत्रले राम्रो नतिजा दिने भन्दै कराँते त्यसको उदाहरण बनेकाले अन्य संघले पनि सोहीअनुसार अगाडि बढ्नुपर्ने धारणा राखे ।
"""
‘ड्रिम फाप्ला’ : अन्तर्राष्ट्रिय खेलग्रामको सुदूर सपना,"""धनगढी — करिब एक दशकअघि नेपालकै पहिलो फ्रेन्चाइजी क्रिकेट प्रतियोगिता आयोजना गर्ने सहर धनगढी । त्यही बेलादेखि क्रिकेटको सहरको उपमा दिन थालिएको हो धनगढीलाई। त्यसैको जगमा ‘ड्रिम फाप्ला’ को सपना सुरु भएको थियो धनगढीमा, सुदूरपश्चिममा ।
०७० चैत र बैशाखमा धनगढीस्थित फाप्ला क्रिकेट मैदानमा सञ्चालित एनपीएलले धनगढीलाई क्रिकेटको सहरको उपमालाई थप बलियो बनाइदियो । फाप्लालाई पनि राष्ट्रव्यापी पहिचान दियो ।
धनगढीमा क्रिकेटको चहलपहल ०६६ देखि सुरु भएको हो । शाहीको अगुवाईमा एसपीए अन्तर कलेज राष्ट्रिय प्रतियोगिता सुरु भए । त्यसपछि व्यवसायिक रुपमा धनगढीमै डिसिएल (धनगढी क्रिकेट लिग) र धनगढी प्रिमियर लिग (डिपिएल) सञ्चालनका जमर्को भए । ती प्रतियोगिता सफल पनि हुँदै गए ।
त्यही क्रममा ०७० को धनगढी क्रिकेट लिग (डिसीएल) को पहिलो संस्करण फाप्ला मैदानमै आयोजना गरिएको थियो । खेलाडीहरुलाई बढीभन्दा बढी एक्सोजर दिने उद्देश्यले सञ्चालन गरिएको त्यही बेला त्यो खेल मैदानले ‘फाप्ला’ क्रिकेट मैदानको नाम पायो ।
त्यसपछि ‘ड्रिम फाप्ला’ अभियान नै सञ्चालन भयो । हुन क्रिकेटको सहर धनगढी र ड्रिम फाप्लालाई अभियानकै रुपमा सञ्चालन गर्न धनगढीका अगुवाहरुको डेढ दशकदेखिको मिहिनेत लागेको छ । धनगढीलाई क्रिकेटको शहरका रुपमा परिचित गराउने उद्देश्यले धनगढीका स्थानीय सुवाश शाहीले धनगढी क्रिकेट एकेडमीसमेत स्थापना गरे । विभिन्न प्रतियोगिताहरु सञ्चालन गरेर धनगढी अन्तर्राष्ट्रिय प्रतियोगिता सञ्चालन गर्न समेत सक्षम रहेको सन्देश प्रवाह गर्ने शाहीको उद्देश्य थियो ।
त्यसपछि सरकारी अग्रसरता पनि देखिन थाल्यो । धनगढी बजारको पश्चिमतर्फ मोहना नदी किनारमा अवस्थित फाप्ला गौचरणलाई फाप्ला अन्तर्राष्ट्रिय क्रिकेट मैदान तथा खेलग्रामका रुपमा विकास गर्ने सरकारी निर्णयले सुदूरपश्चिमको समग्र खेल क्षेत्र र त्यसमा पनि क्रिक्रेट पारखीहरुमा आशाको चमक बढाएको थियो ।
०७८ माघ २४ गते नेपाल सरकार मन्त्रिपरिषद्को बैठकले फाप्ला अन्तर्राष्ट्रिय क्रिकेट रंगशाला र खेलग्रामलाई राष्ट्रिय प्राथमिकताप्राप्त योजनामा समावेश गर्दै योजना कार्यान्वयनका लागि उच्चस्तरीय विकास समिति गठन गर्ने निर्णय गरेको थियो । ०७९ जेठ २३ गते सरकारले गठन आदेशद्धारा शाहीको अध्यक्षतामा फाप्ला अन्तर्राष्ट्रिय क्रिकेट मैदान तथा खेलग्राम पूर्वाधार निर्माण विकास समिति गठन गरेको थियो ।
विश्वस्तरीय भव्य क्रिकेट स्टेडियमभित्र ५० हजार दर्शक अट्ने क्षमतामा आकर्षक प्याराफिट, फुटबल मैदान, जिमखाना, पौडी पोखरी, तेक्वान्दो तथा इन्डोर हल, होटललगायत अन्तर्राष्ट्रियस्तरका भौतिक पूर्वाधार, पार्किङ, तालिम भवन, व्यवस्थित मिडिया सेन्टरलगायत बनाउने ‘ड्रिम फाप्ला’ अन्तर्गतको सपनालाई तीन वर्षअघि सरकारद्धारा विकास समिति गठन भएपछि अघि बढाइएको थियो । फाप्ला अन्तराष्ट्रिय क्रिकेट मैदान तथा खेलग्राम परियोजनाअन्तर्गत मोहना नदीमा पर्यटन क्षेत्र, मैदान वरपर व्यापारिक केन्द्र, अतिथि सत्कार तथा पाककला क्षेत्रको रुपमासमेत विकास गर्ने गरि परिकल्पना गरिएको छ ।
डीपीआर तयार गरेर पारित समेत भइसकेको फाप्ला अन्तर्राष्ट्रिय क्रिकेट मैदान तथा खेलग्राम पूर्वाधार निर्माण विकास समितिले जनाएको छ । ‘डीपीआर तयार भएर पारित पनि भइसक्यो । वातावरणीय अध्ययनसमेत पुरा भएर निर्णायार्थ वन तथा वातावरण मन्त्रालयमा पेश गरिसकेका छौं,’ समितिका अध्यक्ष सुवाश शाहीले भने ‘फाप्ला अन्तराष्ट्रिय क्रिकेट मैदान तथा खेल ग्राम बनेपछि धनगढी मात्र होइन, सुदूरपश्चिमकै व्यापार तथा पर्यटन व्यवसाय फष्टाउनुका साथै यस क्षेत्रमा खेलकूलदको विसकामा महत्वपूर्ण योगदान पुग्ने छ ।’
समितिले यस अवधिमा डीपीआर तयार गरेर समितिबाट पारित गरिसकेको जनाएको छ । वातावरणीय अध्ययन मूल्यांकन (ईआईए) समेत पुरा भएर वन तथा वाताावरण मन्त्रालयमा प्रतिवेदन पेश गरिसकेको समितिका लेखा अधिकृत दपिक भण्डारीले बताए ।
अध्यक्ष शाहीका अनुसार खेलग्राम निर्माण गर्न २६ अर्ब बजेट लाग्ने छ । तर ५० हजार दर्शक अटाउने क्षमताको क्रिकेट स्टेडियम निर्माण गर्न ११ अर्ब लागत रहने अनुमान गरिएको छ । त्यसमध्ये पहिलो चरणमा २५ हजार दर्शक क्षमताको स्टेडियम बनाइने खाका तयार गरिएको अध्यक्ष शाहीले बताए।
‘क्रिकेट स्टेडियम पनि दुई चरणमा बनाउने छौं,’ शाहीले भने ‘पहिलो चरणमा २५ हजार दर्शक क्षमताको रंगशाला निर्माण हुनेछ । जसको लागत ६ अर्ब हुने अनुमान छ ।’ फाप्लामा विश्वस्तरीय क्रिकेट प्रतियोगिताहरु सञ्चालन हुनसक्ने गरि पूर्वाधार बनाउने प्राविधिक डिजाइन गरिएको उनको भनाई छ । फाप्लाको ३८ विघा जग्गामा क्रिकेट मैदान निर्माण गर्ने सरकारको यसअघिकै निर्णय हो ।
सुदूरपश्चिम प्रदेश सरकारले फाप्लालाई प्रदेश गौरवको योजनाका रुपमा अघि बढाउने घोषणा सुरुआती चरणमै गरेको थियो । प्रदेशको सामाजिक विकास मन्त्रालयले ०७६/०७७ को बजेट कार्यक्रममा फाप्ला अन्तराष्ट्रिय क्रिकेट मैदानलाई प्रदेश गौरवको योजनाका रुपमा घोषणा गर्दै ५० करोड विनियोजन गरेको थियो । तर, त्यस बेला जग्गा नभएर काम अघि बढ्न सकेन ।
‘प्रदेश खेलकुद परिषदले ०७९ मै डीपीआरसमेत बनाएको थियो । तर जग्गा नभएकाले काम गर्न सकिएन,’ प्रदेश खेलकुद परिषदका तत्कालीन सदस्य सचिव दिपक सिंह भन्छन् ‘त्यही बेला संघले प्रदेशबाट उक्त आयोजनालाई आफ्नो मातहत लिएको हो ।’
फाप्लामा अन्तर्राष्ट्रिय क्रिकेट मैदनको योजना अगाडि बढ्दा सुदूरपश्चिममा क्रिकेटका गतिविधि भने घट्न थालेका छन् । नेपालमै फ्रेन्चाइज क्रिकेट र अक्सनको सुरुवात गरेको सुदूरपश्चिममा क्रिकेटका गतिविधि घट्दा त्यसको असर फाप्लाको निर्माणमा पर्ने तर्क कतिपयको छ ।
नेपाल क्रिकेट संघ (क्यान) का प्रदेश सदस्य बाबुराजा श्रेष्ठ पछिल्ला वर्षमा धनगढीमा ठूला प्रतियोगिता हुन छाड्नुका पछाडि निजी क्षेत्रले हात झिक्नु प्रमुख कारण भएको बताउँछन् । ‘विकास समिति गठन भइसकेपछि निजी क्षेत्रले धनगढीमा हुने प्रतियोगिताका लागि हात झिक्यो, खेलकूद मैदान पनि भएन,’ क्यानका सदस्य श्रेष्ठले भने ‘सरकारले गरिहाल्छ नि भन्ने देखियो ।’
क्यानका केन्द्रिय अध्यक्ष चतुरबहादुर चन्द विकास समितिले ‘ड्रिम फाप्ला’ पूरा गर्न कामै सुरुआत गर्न वर्षौ समय गुजार्नुभन्दा विगतजस्तो प्रतियोगिता निरन्तर चलाई राख्नका लागि समन्वयको काम पनि गर्नुपर्ने औल्याउँछन् । ‘सिधै अन्तर्राष्ट्रिय प्रतियोगिता गरौंला भन्ने सोच्नु त्रुटीपूर्ण हुन्छ,’ अध्यक्ष चन्दले भने, ‘दीर्घकालीन रुपमा पूर्वाधार निर्माणका काम पनि गर्दै जाने र प्रतियोगिताहरु पनि जारी राख्न सकियो भने मात्रै ‘धनगढी क्रिकेटको सहरको’ परिचय कायम रहन्छ र दवाव भइरहन्छ ।’
अध्यक्ष चन्दले फाप्लालाई बनाउने भनेर संघले आफ्नो हातमा लिएपछि स्थानीय र प्रदेश सरकारले वास्ता गर्न छाडेकाले पनि प्रतियोगिता गर्न असहज भएको बताए । अहिले राष्ट्रिय क्रिकेट टीममा सुदूरपश्चिमकै खेलाडीको बाहुल्यता रहेकोबाट पनि यस क्षेत्रको क्रिकेटप्रतिको क्रेज तथा सुन्दर भविष्यको आकलन गर्न सकिने उनको भनाई छ ।
"""
काठमाडौं जिल्लाव्यापी खेलकुद : आलिया र प्रास्ना फाइनलमा,"""काठमाडौँ — आयोजक काठमाडौं महानगरपालिका वडा २६ का सुरज श्रेष्ठ र गोंगबुका सुशील तामाङ बिहीबार काठमाडौं जिल्लाव्यापी बृहत् खेलकुदअन्तर्गत तेक्वान्दोको पुरुष २८ केजीमुनि फाइनलमा पुगेका छन् ।
लैनचौरस्थित राष्ट्रिय टेबलटेनिस प्रशिक्षण केन्द्रमा पुरुष २० केजीमुनि कामनपा वडा १७ का अंकितमान गुरुङ र आयोजकका रवि थिङ तथा २६ केजीमुनि तार्केश्वरका स्वरुपराज पाण्डे र आयोजकका प्रदीप बुढाथोकी फाइनलमा पुगेका छन् ।
पुरुष ३५ केजीमुनि स्वयम्भूका प्रज्ज्वल पौडेल र तार्केश्वरका आयु रे तथा ३८ केजीमुनि तार्केश्वरका उत्सव लोहनी र वडा ११ का तपेन्द्र विष्ट फाइनल पुग्न सफल भए । महिला २४ केजीमुनि आयोजककी आलिया खातुन र काठमाडौं महानगरकी प्रास्ना जोशी, २७ केजीमुनि वडा १७ की लिसा तामाङ र लैनचौरकी आकांक्षा पाण्डे, ३१ केजीमुनि गोंगबुकी कृतिका देउला र आयोजककी रितिका शाही तथा ३३ केजीमुनि वडा १६ की समिक्षा तामाङ र वडा ११ की रनिशा गौतम फाइनलमा पुगेका छन् ।
महिला ४६ केजीमुनि लैनचौरकी शारदामाया बमजन र वडा ११ की निरगानी खड्का, ३६ केजीमुनि तुख्याकी सुसन्ध्या खड्का र आयोजककी स्मारिका शाही, ३९ केजीमुनि मातातीर्थकी पन्ना बिक र कामनपा वडा ११ की श्रीयुक्ता लामा तथा ४२ केजीमुनि तार्केश्वरकी कृतिका थापामगर र आयोजककी पुनम खत्री फाइनल पुगे ।
प्रतियोगितामा पुरुष/महिलामा १०–१० स्पर्धामा २ सय ५९ खेलाडी प्रतिस्पर्धी छन् । २० स्पर्धा मध्ये पहिलो दिन पुरुषमा ५ र महिलामा ८ तौल समूहको फाइनल समीकरण तयार भएको तेक्वान्दोका संयोजक गौरव रजकले जनाए ।
फुटसलमा पुरुषतर्फ सेमिफाइनल समीकरण पूरा भएको छ । सेमिफाइनलमा तार्केश्वर र वडा १३ तथा वडा ५ र आयोजक वडा २६ बीच प्रतिस्पर्धा हुनेछ । तार्केश्वरले वडा १६ लाई १–० गोलले पराजित गर्‍यो । वडा ५ ले वडा १३ लाई ५–० गोलले हरायो ।
"""
विभिन्न खेलका प्रशिक्षक सम्मानित,"""काठमाडौँ —  गोकर्णेश्वर नगरपालिका–५ स्थित इस्टपोल माविले विद्यालयका विभिन्न खेलका प्रशिक्षकलाई सम्मान गरेको छ ।
सम्मानित हुनेमा विद्यालय खेलकुद इन्चार्ज सुदर्शन घिमिरे, कराते प्रशिक्षक पुरुषोत्तम पोखरेल, तेक्वान्दोका सोभितमान गिरी, उसुका प्रशिक्षक विशाल सिन्जाली मगर, बास्केटबलका प्रशिक्षक राजेन्द्र लम्साल, भलिबलका प्रशिक्षक ठूलोभाइ श्रेष्ठ, मदन भण्डारी स्कुलका कराते प्रशिक्षक सन्दीप बञ्जरालगायत छन् । उनीलाई विद्यालयका अध्यक्ष ईश्वर सापकोटा, डाइरेक्टर कुशल थापालगायतले सम्मानपत्र प्रदान गरे ।
"""
नेसनल स्पोर्ट्स क्लाइम्बिङको तयारी पूरा,"""काठमाडौँ — नेपाल क्लाइम्बिङ स्पोर्ट्स एसोसिएसनको आयोजनामा चैत ८ र ९ मा वाङ्छु पिक एण्ड मुसा मसला नेसनल स्पोर्ट क्लाइम्बिङ च्याम्पियनसिपको तयारी पूरा भएको छ ।
आयोजकले बिहीबार विज्ञप्ति जारी गर्दै प्रतियोगिताको सम्पूर्ण तयारी पूरा भएको जनाएको छ । कामपा वडा नं. १६ कालधारा पकनाजोलस्थित काठमाडौं स्पोर्ट क्लाइम्बिङ सेन्टरमा हुने प्रतियोगितामा पुरुष १३ र महिला ६ खेलाडीको सहभागिता रहने आयोजकले जनाएको छ ।
प्रतियोगिता उद्घाटन शुक्रबार बिहान ८ बजे हुनेछ । सुरुमा खेलाडीलाई प्रतियोगिताको स्वरुपबारे जानकारी गराइने छ ।
त्यसपछि पुरुष र महिलाको क्वालिफिकेसन राउन्ड हुनेछ । त्यसबाट पुरुष ८ र महिला ६ खेलाडी अन्तिम चरणमा छनोट गरिनेछ । दोस्रो दिन अन्तिम चरणका खेल हुनेछ ।
पुरुष र महिला दुवैमा विजेताले ५० हजार, उपविजेताले ३० तथा तेस्रो हुनेले २० हजार रुपैयाँ पुरस्कार प्राप्त गर्नेछन् । प्रतियोगिता स्पोर्ट क्लाम्बिङको अन्तर्राष्ट्रिय महासंघ आईएफएससीको नियमअनुसार सञ्चालन गरिनेछ ।
प्रतियोगिताको आवश्यक प्राविधिक सहयोगीको रूपमा इन्डियन माउन्टेनिरिङ फाउन्डेसन (आईएमएफ) का चिफ रुट सेटर विवश रोय नेपाल आएका छन् । प्रतियोगिताको मुख्य प्रायोजकमा नेपालस्थित वाङ्छु पिक प्रमोसन र अमेरिकी गैरनाफामूलक संस्था मुसा मसला रहेको छ ।
स्पोर्ट क्लाइम्बिङ खेलको विकास र खेलाडीको विकास र अभिवृद्धि गर्न वाङ्छु पिक र मुसा मसलाले प्रायोजन गरेको जनाइएको छ ।
स्पोर्ट क्लाइम्बिङ खेलकुदका साथै साहसिक खेलकुद तथा खेलकुद पर्यटन क्षेत्रको विकासमा पनि सहयोग गर्नेछ । नेपालमा स्पोर्ट क्लाइम्बिङको धेरै सम्भावना रहेकाले यो खेलको प्रवर्धन गर्न सके खेलाडीले अन्तर्राष्ट्रिय रूपमा राम्रो नतिजा ल्याउन सक्ने संघको विश्वास छ ।
"""
यू–१४ राष्ट्रिय विद्यालय खेलकुद सुरु,"""काठमाडौँ — मधेश प्रदेशका आदित्य यादव र कोशी प्रदेशकी प्रकृति काफ्लेले यू–१४ राष्ट्रिय जुनियर विद्यालय खेलकुदअन्तर्गत एथलेटिक्सको १०० मिटर दौडमा स्वर्ण जितेका छन् । आदित्य छात्र तथा प्रकृति छात्रामा विजेता हुन् ।
त्रिपुरेश्वरस्थित दशरथ रंगशालामा आइतबार आदित्यले ११.६ सेकेन्डमा दौड पूरा गरे । कर्णाली प्रदेशका सुरेन्द्र परियारले रजत र कोशी प्रदेशका अंकित ताजपुरियाले कांस्य जिते । प्रकृतिले १४.६ सेकेन्ड खर्चिन् । कर्णालीकी गोमा शाहीले रजत र सुदूरपश्चिम प्रदेशकी गौरीकुमारी साउदले कांस्य जिते ।
छात्र ४०० मिटर दौडमा गण्डकी प्रदेशका आयन राना पहिलो भए । उनले ५५.६ सेकेन्ड लगाए । सुदूरपश्चिमका रोहित धामी दोस्रो र कोशीका प्रियांशु शाह तेस्रो भए । छात्रामा कर्णालीकी सुष्मा बुढा ६९.३ सेकेन्डसहित विजेता भइन् । गण्डकीकी आराध्या चालिसे दोस्रो र बागमती प्रदेशकी शिल्भी नागा तेस्रो बने ।
छात्र लङजम्पमा कर्णालीका सुरेन्द्र सुनार विजेता भए । उनले ५.९८ मिटर जम्प गरे । कोशीका नितेश गच्छदार दोस्रो र सुदूरपश्चिमका मोहन परियार तेस्रो भए । उक्त छात्रामा ४.१७ मिटर जम्प गरेकी लुम्बिनीकी अनुजा थारु चौधरी पहिलो भइन् । कर्णालीकी करुणा चन्द दोस्रो र कोशीकी प्रकृति काफ्ले तेस्रो भए ।
कुल १२ विधा समावेश एथलेटिक्सको पहिलो दिन ६ स्वर्णका लागि प्रतिस्पर्धा भएकोमा कर्णालीले २ स्वर्ण जितेको छ । कोशी, गण्डकी, मधेश र लुम्बिनीले १–१ स्वर्ण जितेका छन् ।
लैनचौरस्थित राष्ट्रिय टेबलटेनिस प्रशिक्षण केन्द्रमा भएको टेबलटेनिसको छात्र डबल्समा बागमतीका आर्यन शाही र अर्नब श्रेष्ठ तथा कोशीका गौतम तामाङ र सक्षम बस्नेतको जोडी फाइनल पुगे ।
छात्रा डबल्समा बागमतीका अर्सना महर्जन र श्रेया शाक्य तथा कोशीकी स्वस्तिका चौधरी र श्रेया सुवेदीको जोडीले फाइनलमा स्थान सुरक्षित गरे । छात्र/छात्रा सिंगल्समा क्वाटरफाइनल समीकरण पूरा भएको छ । दशरथ रंगशालामा भएको रग्बीको पहिलो दिन लिग चरणका १२ खेल सम्पन्न भए । सोमबार १४ खेल हुनेछ ।
मूलपानीमा भएको २०–२० ओभरको छात्र क्रिकेटमा कोशीले सुदूरपश्चिम प्रदेशलाई ८ विकेट, लुम्बिनीले बागमतीलाई ३ रन र मधेशले कर्णालीलाई ९ विकेटले पराजित गरेका छन् । प्रतियोगितामा सात प्रदेशका ४ सय ७६ खेलाडी सहभागी छन् । २५ स्वर्ण, २५ रजत र ३३ कांस्य पदकका लागि प्रतिस्पर्धा हुनेछ ।
प्रतियोगिताको उद्घाटन त्रिपुरेश्वरस्थित दशरथ रंगशालामा आइतबार अपरान्ह भएको थियो । युवा तथा खेलकुदमन्त्री तेजुलाल चौधरीले १९ औं एसियाली खेलकुदकी ऐतिहासिक रजत विजेता करातेकी एरिका गुरुङलाई ओलम्पिक टर्च हस्तान्तरण गरी प्रतियोगिताको उद्घाटन गरेका थिए । एरिकाले टर्च बोकेर रंगशाला फन्को मार्दा एसियाली खेलकुदकै कबड्डीकी कांस्य विजेता मानमति विष्ट, १३ औं सागका स्वर्ण विजेता उसुका विजय सिन्जाली, कुस्तीका एलिस च्याम्पियनसिप कुस्तीका ऐतिहासिक कांस्य विजेता सुरेश चुनारा मिसिएका थिए । उद्घाटनमा सातै प्रदेशका टोलीको मार्चपास भएको थियो ।
आयोजक राष्ट्रिय खेलकुद परिषद् (राखेप) का अध्यक्षसमते रहेका मन्त्री चौधरीले विद्यालय खेलकुद र युवा खेलाडी उत्पादनमा यो महत्त्वपूर्ण प्रतियोगिता रहेकाले यसलाई निरन्तरता दिनुपर्ने बताए । राखेपका सदस्य–सचिव टंकलाल घिसिङले विद्यालय तहबाट खेलकुदको जगलाई बलियो बनाउन जुनियर प्रतियोगिता सुरुआत गरिएको बताए । उनले जिल्ला र प्रदेश तहबाट नै खेलाडी छनोट हुँदै आएकाले प्रतियोगिताबाट उत्कृष्ट प्रतिभा निस्कने विश्वास व्यक्त गरे ।
प्रतियोगिता नेपालय इन्टरनेसनल इभेन्ट म्यानेजमेन्टको सह–आयोजना र नेपाल विद्यालय खेलकुद महासंघको संयोजनमा भएको हो ।
"""
१० औं राष्ट्रिय खेलकुद प्रतियोगिता समयमै सम्पन्न गर्न संसदीय समितिको निर्देशन,"""काठमाडौँ — प्रतिनिधिसभाको शिक्षा, स्वास्थ्य तथा सूचना प्रविधि समितिले कर्णाली प्रदेशमा हुने १० औं राष्ट्रिय खेलकुद प्रतियोगिता तोकिएकै समयमा सम्पन्न गर्न निर्देशन दिएको छ ।
शुक्रबार सिंहदरबारमा बसेको समितिको बैठकले १० औं राष्ट्रिय खेलकुद प्रतियोगिता तोकिएको समयभित्रै सम्पन्न गर्न युवा तथा खेलकुद मन्त्रालयलाई निर्देशन दिएको हो ।
समितिको बैठकको निर्णय सुनाउँदै समिति सभापति अम्मरबहादुर थापाले तोकिएको समयभित्रै प्रतियोगिता सम्पन्न गर्नेगरी आवश्यक काम सुरु गर्न युवा तथा खेलकुद मन्त्रालयलाई निर्देशन दिने निर्णय भएको बताए । त्यसका लागि द्रुत स्तरमा काम गर्न आग्रह गरे। उनले भने, ‘हाम्रो समितिको चाहना समयमै खेलकुद होस् भन्ने हो । समयमा खेलकुद गर्न कसरी फास्टट्रयाकमा जान्छ, खेलकुद मन्त्रालय, अर्थ मन्त्रालयलाई विशेष बढी प्रेसर हुनेछ । यसका लागि फास्ट ट्रयाकमा जाने विधि र प्रक्रिया के हुन् । अर्थ मन्त्रालयबाटै खोलेर २३ गते नै सक्ने गरी काम गर्नुपर्छ । तोकिएकै समयमा १० औं राष्ट्रिय खेलकुद गर्न फास्ट ट्रयाकमा जानुहोला । कसरी हुन्छ त्यो व्यवस्था मिलाउनुस् ।’
गत मंसिर २ देखि ९ गतेसम्म कर्णालीमा १० औं राष्ट्रिय खेलकुदको आयोजना मिति तोकिएको थियो । तोकिएको समयमा भौतिक पूर्वाधारहरु निर्माण गर्न नसक्दा सरकारले चैत्र २३ गतेबाट गर्ने घोषणा गरेको थियो । पोखरामा सम्पन्न नवौं राष्ट्रिय खेलकुदबाट १० औं राष्ट्रिय खेलकुद कर्णालीले गर्नेगरी झण्डा हस्तान्तरण गरिएको थियो ।
"""
एमआईएस कप खेलकुद सुरु,"""काठमाडौँ — मोर्डन इन्डियन स्कुलमा एमआईएस कप २०२५ खेलकुद मंगलबार सुरु भएको छ । चार दिन चल्ने प्रतियोगितामा १२ विद्यालयका ६ सयभन्दा बढी विद्यार्थी सहभागी छन् । उनीहरूले क्रिकेट, टेबलटेनिस, ब्याडमिन्टन, फुटसल, बास्केटबल र चेसका विभिन्न इभेन्टमा प्रतिस्पर्धा गर्नेछन् ।
पहिलो दिन क्रिकेटमा आयोजक मोर्डन इन्डियन र डीएभी विजयी भएका छन् ।
फुटसलको सिनियरमा मोर्डन इन्डियनले राइ स्कुललाई ४–० ले हरायो । अर्को खेलमा मोर्डन इन्डियनले भीएस निकेतनसँग १–१ को बराबरी खेल्यो । जुनियरमा डीएभी र भीएस निकेतनले गोलरहित बराबरी खेले ।
बास्केटबलमा मोर्डन इन्डियनले एपीएफ स्कुल कीर्तिपुरलाई ३४–१३ ले, राइ स्कुलले न्युटनलाई २०–११ ले, आईएमएसले केभीलाई ३४–१९ र डीएभीले आलोकलाई २९–१३ स्कोरले हराए ।
ब्याडमिन्टनको यू–१५ ब्वाइजमा एमआईएसका रायन नाथ र आयुष कुशवाहा फाइनलमा पुगेका छन् । यू–१७ ब्वाइज फाइनलमा एमआईएसका अदित गुप्ता र के शर्मा फाइनल पुगेका छन् ।
विद्यार्थीका लागि प्रतिस्पर्धा र उत्कृष्टता नतिजा हासिल गर्न एमआईएस कप आयोजना गरेर मञ्च प्रदान गरेको आयोजक स्कुलका प्रिन्सिपल राजु पिटरले बताए ।
"""
सातौं एनप्याब्सन खेलकुद सप्ताह यसै सातादेखि,"""काठमाडौँ — एनप्याब्सन काठमाडौं जिल्ला कार्यसमितिको आयोजनामा सातौं एनप्याब्सन खेलकुद सप्ताह शुक्रबारदेखि हुने भएको छ ।
खेलकुद सप्ताहमा विभिन्न ४ खेलको प्रतिस्पर्धा हुने कार्यक्रम संयोजक प्रेमकुमार भुजेलले बुधबार पत्रकार सम्मेलनमा बताए । फुटसल, बास्केटबल, कबड्डी र तानडोरीमा छात्र/छात्रातर्फ प्रतिस्पर्धा हुनेछ ।
चारै खेलमा संयोजक पनि तोकिएको छ । फुटसलमा गोकर्णेश्वर नगर प्याब्सनका अध्यक्ष नीराजन आचार्य, बास्केटबलमा आयोजकका उपाध्यक्ष माधव अधिकारी, कबड्डीमा आयोजकका पूर्वउपाध्यक्ष श्याम योञ्जन र तानडोरीमा आयोजकका उपाध्यक्ष नारायणबाबु तिमल्सिनालाई संयोजक तोकिएको छ ।
फुटसल कमलादीस्थित युनिग्लोब कलेज, बास्केटबल कपनको सरस्वतीनगरस्थित एपेक्स लाइफ स्कुल, कबड्डी र तानडोरी भीमसेनगोलास्थित आदर्श मावि खेलाइने छ ।
खेलकुद सप्ताहमा १ सय २० भन्दा बढी विद्यालयको सहभागिता रहने आयोजकका अध्यक्ष अमृत खड्काले बताए । उद्घाटनको मार्चपासमा शीर्ष तीन स्थानमा रहने विद्यालयलाई नगद पुरस्कार दिइने छ । खेलकुद सप्ताह मंसिर २९ सम्म चल्नेछ ।
"""
विभिन्न खेल आयोजनाका लागि चेम्बर अफ कमर्सको सहकार्य,"""काठमाडौँ — नेपाल चेम्बर अफ कमर्सले विभिन्न खेलकुद र खेलकुदसँग सम्बन्धित सामग्रीको प्रदर्शनी आयोजनाका लागि विभिन्न संस्थासँग सहकार्य गर्ने गरी सम्झौता गरेको छ । चेम्बर अफ कमर्सको शिक्षा एवं खेलकुद समितिले नेपाल खेलकुद पत्रकार मञ्च, माईस इन्टरनेशनल सर्भिस प्रालि, नेपाल स्पोर्टस एण्ड फिटनेश इन्ट्रस्ट्रि तथा नेपाल स्पोर्ट्स एशोसिएसनसँग सहकार्यका लागि सम्झौता गरेको हो ।
नेपाल स्पोर्ट्स कन्क्लेभ २०२५, नेपाल दोस्रो स्पोर्ट्स एण्ड फिटनेस एक्स्पो २०२५ एवं पाँचौं स्पोर्ट्स च्याम्पियनसिप एण्ड एक्सोका लागि सहकार्यको सम्झौता गरिएको चेम्बर अफ कमर्सद्वारा जारी विज्ञप्तिमा उल्लेख छ ।
सम्झौतामा नेपाल चेम्बर अफ कमर्सको शिक्षा एवं खेलकुद समितिका सभापति रुपक राजवंशी, नेपाल स्पोर्ट्स एण्ड फिटनेश इन्ट्रस्ट्रिका अध्यक्ष सुरज डंगोल, यस्तै नेपाल खेलकुद पत्रकार मञ्चका केन्द्रीय सदस्य निरन्जन राजवंशी र माईस इन्टरनेशनलका निर्देशक दिपक थापाले हस्ताक्षर गरेका हुन् । हस्ताक्षर कार्यक्रममा चेम्बरका अध्यक्ष कमलेशकुमार अग्रवाल र वरिष्ठ उपाध्यक्ष दिपक मल्होत्रा सहभागी थिए ।
चेम्बर अफ कमर्स र खेलकुदका विभिन्न निकायबीच भएको सम्झौताले नेपालमा खेल क्षेत्रको विकास, अवसरहरुको सिर्जना एवं नीतिगत तवरमा सहकार्य हुने विश्वास गरिएको छ । चेम्बरसँग गरिएको सम्झौतापछि सरोकारवाला सबै निकायलाई एकीकृत गरी खेलकुद क्षेत्रको विकास गर्न रणनीतिक साझेदारीमा महत्वपूर्ण उपलब्धि हासिल हुने अपेक्षा गरिएको छ ।
दोस्रो नेपाल स्पोर्ट्स कन्क्लेभमा समूहगत छलफल, कार्यपत्र प्रस्तुति लगायतका कार्यका लागि चेम्बर अफ कमर्सले सहकार्य गर्नेछ । दोस्रो नेपाल फिटनेस एक्स्पोमा खेलाडी एवं फिटनेश उद्योगी, नयाा खोज एवं फिटनेश क्षेत्रको बारेमा बृहत् जानकारी दिने उद्देश्य राखिएको छ ।
चेम्बरसँगको सहकार्यमा पाँचौं स्पोर्टस् च्याम्पियनसिपको समेत आयोजनाको तयारी भएको छ । चेम्बर अफ कमर्स र विभिन्न खेलकुदका संस्थाबीच आगामी ३ वर्षका लागि सहकार्यको सम्झौता भएको चेम्बर अफ कमर्सद्वारा जारी विज्ञप्तिमा उल्लेख छ । यो सहकार्यले नेपालको खेलक्षेत्र र अर्थतन्त्रमा महत्वपुर्ण टेवा पुग्ने विश्वास गरिएको छ ।
"""
