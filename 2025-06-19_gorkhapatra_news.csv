शीर्षक,विवरण
बाढीपहिरो :  विभिन्न राजमार्गका ६ स्थानमा सडक पूर्णरुपमा अवरुद्ध,"काठमाडौँ, असार ५ गते । मनसुन सुरु भएसँगै आएको बाढीपहिरोका कारण देशका विभिन्न स्थानमा मुख्य राजमार्गका सडक अवरुद्ध भएका छन् ।
बिहीबार बिहान नेपाल प्रहरीले दिको जानकारी अनुसार वर्षासँगैको बाढीपहिरोका कारण देशका ११ मुख्य राजमार्ग अवरुद्ध बनेको जनाएको छ ।
नेपाल प्रहरीका अनुसरा धनकुटा, सिन्धुपाल्चोक, काभ्रे, चितवन, नवलपरासी, ग्याग्दी, गुल्मी, जुम्ला र डोटी जिल्लामा पर्ने ती मुख्य राजमार्गका सडक अवरुद्ध बनेका हुन् । जसमध्ये ६ वटा सडक पूर्णरुपमा अवरुद्ध भएका छन् भने पाँच वटक सडक एकतर्फी सञ्चालनमा छन् ।
सिन्धपाल्चोकको भोटेकोशीमा पहिरोका कारण अरनिको राजमार्ग तीन ठाउँमा अवरुद्ध भएको छ । भोटेकोशी गाउँपालिकाको कोदारी, लार्चा र कोप्लाङमा पहिरो खसेर सडक अवरुद्ध भएको हो ।यस्तै नवलपरासी बर्दघाट सुस्तापूर्वको विनयी त्रिवेणी गाउँपालिका–१ मा बाढीले महेन्द्र राजमार्ग अवरुद्ध बनाएको छ । यस्तै म्याग्दीको अन्नपूर्ण गाउँपालिका–३ रुप्सेमा पहिरो खसेर बेनी–जोमसोम सडक अवरुद्ध पारेको छ । यता डोल्पाको त्रिपुरासुन्दरी नगरपालिका–१ छलघाटमा बाढीका कारण भेरी करिडोर पनि पूर्णरुपमा अवरुद्ध रहेको र खुलाउने प्रयास जारी रहेको प्रहरीले जनाएको छ ।
यी अवरुद्ध सडकलाई एकतर्फी खुलाइयो
धनकुटाका साँगुरीगढी गाउँपालिका–५ को रवि–राँके–भेडेटार सडक एकतर्फी खुलाइएको छ ।
यस्तै काभ्रेको धुलिखेल नगरपालिका–११ बाँझोखेतमा बाढीले अवरुद्ध पारेको बिपी राजमार्ग पनि एकतर्फी खुलाइएको छ ।
यस्तै चितवनको इच्छाकामना गाउँपालिकाको पाँच तुइनखोला र नाम्सी पुलमा पहिरोले अवरुद्ध नारायणगढ–मुग्लिन सडक पनि एकतर्फ खुलाइएको छ ।
गुल्मीको कालिगण्डकी गाउँपालिका ६ बर्लबामा पहिरो खस्दा अवरुद्ध भएको कालिगण्डकी करिडोर एकतर्फी खुलाइएको छ।
जुम्लाको सिंजा गाउँपालिका–२ चुलेल गाउँमा पहिरो खुला अवरुद्ध जुम्ला–मुगु सडक एकतर्फी खुलाइएको प्रहरीले जानकारी दिएको छ ।

"
‘कृषकले माग गरेअनुसारको रासायनिक मल उपलब्ध गराउन सकिएको छैन’,"काभ्रेपलाञ्चोक, असार ५ गते । काभ्रेको कृषि क्षेत्रमा माग भएअनुसार रसायनिक मल पूर्ति हुन नसकेको तथ्याङ्कले देखाएको छ । यसकारण जिल्लाको कृषकले बर्सेनि रासायनिक मलको अभाव झेल्दै आउनुपरेको छ । खाद्यान्न र तरकारीका लागि प्रख्याती कमाएको यहाँका कृषकले यस वर्ष पनि रासायनिक मलको अभाव भोग्न बाध्य भएका छन् ।
कृषकले यतिबेला मकैलगायतको खाद्यान्न तथा सागसब्जीका लागि आवश्यक पर्ने रासायनिक मल नपाउँदा कृषक मर्कामा परेका छन् । मकै बालीका लागि युरिया मलको माग बढी गरिरहेको बेला सरकारले कृषकको मागअनुसार युरिया मल उपलब्ध गराउन सकेको छैन । कृषि सामग्री कम्पनी र साल्ट ट्रेडिङ कर्पोरेशनले सहकारीमार्फत कृषकका लागि कोटा प्रणालीमा रासायनिक मल उपलब्ध गराउँदै आएपनि त्यो पर्याप्त भने देखिँदैन ।
कृषि सामग्री कम्पनी लिमिटेड धुलिखेलका प्रमुख योगेन्द्रकुमार पराजुलीका अनुसार संस्थामा कृषकले तत्काललाई मकैलगायतका बालीका लागि युरिया मलको माग धेरै गरेकोले माग पूरा गराउन सक्ने अवस्था छैन । “प्रदेश सरकारले पाउने रासायनिक मलको कोटाबाट काभ्रेले १७ दशमलव पाँच प्रतिशत मात्रै पाइन्छ, हरेक वर्ष कार्यालयले कृषकले माग गरेअनुसारको रासायनिक मल उपलब्ध गराउन सकिएको छैन र र यस वर्ष पनि सकिँदैन”, उहाँले भन्नुभयो ।
काभ्रे नेपालमै सबैभन्दा बढी रासायनिक मल खपत गर्ने जिल्लाका रुपमा रहेको जनाउँदै कार्यालय प्रमुख पराजुलीले कोटा प्रणाली लागू गर्दा त्यसको मूल्याङ्कन नगरी कम कोटा निर्धारण गरिएकाले बर्सेनि यस्तो झेल्दै आउनुपरेको बताउनुहुन्छ । उहाँका अनुसार चालु आर्थिक वर्षका लागि कार्यालयले आठ हजार ८०० मेट्रिक टन युरिया, छ हजार ५० मेट्रिक टन डिएपी र ४४० मेट्रिक टन पोटास मल गरी कूल १३ हजार ९०० मेट्रिक टन मलको कार्यक्रम पेस गरे पनि केन्द्रबाट नौ हजार मेट्रिक टन मात्रै स्वीकृत गरेको बताउनुभयो । उहाँले चालु आवको हालसम्म कृषि सामग्री कम्पनीमा छ हजार २१ मेट्रिक टन युरिया, तीन हजार ३९ मेट्रिक टन डिएपी र २७४ दशमलव ७५ मेट्रिक टन पोटास मल प्राप्त गरेको जानकारी दिनुभयो ।
कम्पनीमा आएको रासायनिक मलमध्ये काभ्रेमा पाँच हजार ७०४ मेट्रिक टन युरिया, दुई हजार ८७८ मेट्रिक टन डिएपी र २६० मेट्रिक टन पोटास मल जिल्लाका १३ वटा स्थानीय तहमा वितरण गरिएको जनाइएको छ । चालु आवका लागि निर्धारण गरिएको कोटाअन्तर्गत करिब ५०० मेट्रिक टन डिएपी मल आउन बाँकी छ । यस्तै कोटाको युरिया मल भने असारको दोस्रो सातातिर आइपुग्ने कम्पनीले जनाएको छ । पराजुलीले तत्कालका लागि काभ्रेपलाञ्चोक र सिन्धुपाल्चोकका लागि करिब एक हजार ५०० मेट्रिक टन युरिया मलको आवश्यकता रहेको बताउनुभयो । उहाँका अनुसार विसं २०७७ देखि कोटा प्रणाली लागू भएपछि काभ्रेपलाञ्चोकमा सरदर ४० प्रतिशत मल आयात कम हो ।
कार्यालयको तथ्याङ्कअनुसार आव २०६९/७० मानै कम्पनीमार्फत जिल्लामा १९ हजार ७४८ मेट्रिक टन रासायनिक मल खपत हुने गरेको थियो । त्यतिबेला काभ्रे र सिन्धुपाल्चोकमा १४ हजार ६०३ मेट्रिक टन युरिया, डिएपी पाँच हजार ७३ र पोटास ७२ दशमलव पाँच मेट्रिक टन खपत भएको थियो । कम्पनीले आगामी आवका लागि दश हजार पाँच सय मेट्रिक टन युरिया, आठ हजार पाँच सय टन डिएपी र पाँच सय टन पोटास गरी १९ हजार पाँच सय मेट्रिक टनको कार्यक्रम बनाएको छ ।
साल्ट ट्रेडिङ कर्पोरेशन बनेपाका शाखा प्रमुख ईश्वर आचार्यले भने कार्यालयमा युरिया मलको अत्यधिक माग रहेको बताउनुहुन्छ । उहाँका अनुसार हालका दिनमा दैनिक २० भन्दा बढी सहकारी संस्थाले युरिया मलको माग धेरै गर्छन् । संस्थाले पाँच सयभन्दा बढी सहकारीलाई युरिया मल जति दिए पनि लैजानेसक्ने अवस्था रहेको उहाँले बताउनुभयो ।
कृषकले रु एक हजार मूल्य पर्ने युरिया मल विचौलियासँग रु दुई हजार ३०० देखि रु दुई हजार ५०० सम्म तिरेर मल किन्न बाध्य भएका जनाइएको छ । “पहिला बनेपा र धुलिखेलमा महँगोमा मल किन्न पाइन्थ्यो, अहिले पाँचखालमै महँगोमा मल पाइन्छ, यसको अनुगमन/निरीक्षण गरेको पाइँदैन”, पाँचखालका एक अगुवा कृषकले भने । उनीहरु ‘ब्ल्याक’मा बेच्ने मल आयातबारे सरकारले चासो दिनुपर्ने माग गरिरहेका छन् । रासस
"
"शिक्षामा अदूरदर्शिता, बजेट नहुँदा विद्यालय भवन अधुरा","नवलपुर, असार ५ गते । नवलपुरको कावासोती नगरपालिका–३ मा रहेको जनविकास विद्याश्रम आधारभूत विद्यालयका विद्यार्थी असारको उखरमाउलो गर्मीमा पनि जीर्ण भवनमा जस्ताको छानामुनि बसेर पठनपाठन गर्न बाध्य छन् । सोही भवनको छेवैमा एउटा अपूरो पक्की भवन छ; जसले बजेट अभावमा विगत चार वर्षदेखि माध्यमिक तहसम्मको शिक्षाको अधिकार लिएर बसेको स्थानीय सरकारको प्रतीक्षा गरिरहेको छ । यो समस्या सो विद्यालयको मात्र होइन, जिल्लाको प्रतीक्षा नगरपालिकाभित्रका ज्ञानोदय माध्यमिक विद्यालय, कालिका माध्यमिक विद्यालय, नवदुर्गा आधारभूत विद्यालय, बालकल्याण आधारभूत विद्यालयलगायत ११ वटा विद्यालयको हो ।
आर्थिक वर्ष २०७७/७८ मा राष्ट्रपति शैक्षिक सुधार कार्यक्रम अन्तर्गत नगरपालिकाभित्रका ११ वटा विद्यालयलाई दुईकोठे भवन निर्माणका लागि १८ लाख रुपियाँ विनियोजन गरिएको थियो । विनियोजित रकमबाट विद्यालयले तोकेको नापनक्सा तथा प्राविधिक लागतबमोजिमको कामसमेत सम्पन्न गरे । विद्यालय भवन निर्माण सम्पन्न गर्न भने त्यति बजेटले पुगेन र भवन अपूरो अवस्थामा खडा भइरहेका छन् ।
जतिबेला भवन निर्माणको काम सुरु गरिएको थियो, त्यतिबेला कक्षा १ मा अध्ययन गर्ने विद्यार्थी अहिले ५ कक्षामा पुगिसकेका छन् । निर्माण सुरु गरिएका विद्यालय भवन पूरा रूपमा ठडिन सकेका छैनन् । कतै पिल्लर मात्र ठडिएका छन् त कतै पर्खाल मात्र लागेका छन्, छत हाल्न सकिएको छैन । अधुरा विद्यालय भवन निर्माण सम्पन्न गराउनतर्फ स्थानीय सरकारले चासो नदिँदा आफ्नो विद्यालयको अपूरो भवनमा झारपात बिरुवा झाँगिँदै गएको कावासोती नगरपालिका–२ मा रहेको नवदुर्गा आधारभूत विद्यालयका प्रधानाध्यापक टीकाराम डुम्रेले बताउनुभयो । डुम्रेले भन्नुभयो, “बजेट अभावमा निर्माण सम्पन्न हुन नसकेका विद्यालय भवनको निर्माण पूरा गराउने जिम्मा स्थानीय सरकारको हो तर अभिभावकीय निकाय नै शिक्षामा लगानी गर्न चाहन्न ।  शिक्षा क्षेत्रको विकासमा चिन्ता गर्ने र सोच्ने त फुर्सदै छैन ।” नगरपालिकाको शिक्षाको विकासभन्दा पनि बाटोघाटोको ठेक्कापट्टा, नदीजन्य सामग्रीको उत्खननलगायतका विषयमा मात्र छलफल हुने गरेको आरोप उहाँको लगाउनुभयो ।
चार वर्षदेखि अपूरो भवन निर्माण सम्पन्न गर्न बजेट विनियोजन गर्नका लागि बारम्बार अनुरोध गर्दा पनि नगरपालिकाले कुनै चासो नदेखाएको प्रधानाध्यापक डुम्रेले बताउनुभयो । गत वर्ष सार्वजनिक कार्यक्रममा नगरप्रमुख विष्णुप्रसाद भुसालले अपूरा भवन निर्माण सम्पन्न गर्न बजेट विनियोजन गर्ने प्रतिबद्धता जनाए पनि हालसम्म सो कुरा पूरा हुन सकेको छैन ।
चालु आवमा कुल बजेटको ससर्त अनुदानबाहेक तीन प्रतिशत मात्रै शिक्षामा बजेट विनियोजन गरिएको छ । नगरपालिकाको प्राथमिकता सार्वजनिक शिक्षामा पर्नै नसकेको कावासोती–१२ मा रहेको शान्ति निकुञ्ज माध्यमिक विद्यालयका प्रधानाध्यापक हरिप्रसाद न्यौपाने बताउनुहुन्छ । उहाँले भन्नुभयो, “निर्माणका लागि बजेट त आउँदैन । विद्यालय मर्मतका लागि भनेर विनियोजन गरेको रकमसमेत विद्यालयलाई दिन आनाकानी गरी विभिन्न बहानाबाजी गरेर बजेट रोक्न खोजिन्छ ।”  उहाँले विद्यालय मर्मतको बजेट नरोक्न नगरपालिकाका जिम्मेवार व्यक्तिहरूलाई आग्रह पनि गर्नुभयो ।
नगरपालिकाले प्राथमिकता नदिँदा विद्यालय भवनहरू अपूरो अवस्थामा रहेको ज्ञानोदय माध्यमिक विद्यालयका प्रधानाध्यापक चेतनाथ अधिकारीले बताउनुभयो । उहाँले भन्नुभयो, “नगरपालिकासँग निरन्तर आग्रह गरिरहेका छौँ तर पालिकाले हुन्छ हुन्छ भन्दै झुलाइरहेको पनि यति लामो समय भइसक्यो । बजेट दिने सुरसार अझै छैन ।”
पालिका भन्छ बजेट छैन
कावासोती नगरपालिकाले भने बजेट अभाव भएकाले विद्यालय भवन पूरा गर्न नसकिएको बताएको छ । झ्याल, ढोका, रङरोगन गर्न एउटा विद्यालयलाई कम्तीमा १० लाख रपियाँ लाग्ने नगरपालिका शिक्षा शाखाका अधिकृत राजन पाण्डेले बताउनुभयो । पाण्डेले भन्नुभयो, “पक्की ढलान गरेर भवन बनाउन १० लाख रुपियाँले पुग्दैन, कि त टिनको छाना लगाउनु पथ्र्यो । तराईको जिल्लामा टिन लगाएको भवनमा विद्यार्थी राख्न गर्मी तथा चिसो मौसमका लागि त्यति उपयुक्त लाग्दैन । त्यसैले स्रोत खोज्दाखोज्दै धेरै समय लाग्न थालेको छ ।”
अहिले भने एउटा गैरसरकारी संस्थाले चासो देखाएको उहाँको भनाइ छ । पाण्डेका अनुसार ‘राइट टु स्टडी’ नामक गैरसरकारी संस्थाले नवदुर्गा र कालिका माविको भवन यो वर्षभित्र बनाउन सहयोग गर्ने प्रतिबद्धता जनाएको छ । तीमध्ये दुई वटा विद्यालयले भने आफैँ स्रोत खोजेर भवन पूरा गरेका अधिकृत पाण्डेले बताउनुभयो । बाँकी भवन प्रदेश सरकारसँग सहयोग मागेर, विद्यालय आफैँलाई स्रोत जुटाउन लगाएर र गैरसरकारी संस्थालाई आग्रह गरेर क्रमैसँग पूरा गरिने नगरपालिकाले जनाएको छ ।
नियमित कार्यक्रमबाट सम्बोधन गर्न नसकिएका सामुदायिक विद्यालयमा सिकाइ सुविधा विस्तार गर्न भौतिक पूर्वाधार विकास गर्ने लक्ष्यसहित यो कार्यक्रम लागु गरिएको थियो । आगामी आव २०८२/८३ देखि भने राष्ट्रपति शैक्षिक सुधार कार्यक्रमलाई परिमार्जन गरी राष्ट्रिय शैक्षिक सुधार कार्यक्रमका रूपमा सुदृढ गरिने सरकारको नीति तथा कार्यक्रममा उल्लेख छ ।
"
सङ्घीयतापछि दार्चुलामा विकासको लहर,"लोकेन्द्रप्रसाद जोशी/कृष्णबहादुर धामी
सुदूरपश्चिम प्रदेशको हिमाली जिल्ला दार्चुला भौगोलिक रूपमा विकट भए पनि प्राकृतिक, सांस्कृतिक दृष्टिले समृद्ध छ । दुर्गम जिल्लाका रूपमा चिनिएको दार्चुलामा सङ्घीयतापछि विकासले गति लिएको छ ।
शिक्षा, स्वास्थ्य, सडक यातायात, विद्युत्, खानेपानी, सञ्चार, कृषि, पर्यटनलगायत सबै क्षेत्रमा सकारात्मक परिवर्तन भइरहेको छ । स्थानीय तह, प्रदेश र सङ्घीय सरकारले पूर्वाधार निर्माणमा लगानी गरिरहेका छन् । एउटा सङ्घीय निर्वाचन क्षेत्र, दुई वटा प्रदेश निर्वाचन क्षेत्र, दुई वटा नगरपालिका र सात वटा गाउँपालिका रहेको दार्चुला जिल्लालाई ६१ वडामा विभाजन गरिएको छ । जिल्ला सदरमुकाम खलङ्गासम्म कालोपत्रे सडक भए पनि धेरै ग्रामीण सडक निर्माणाधीन अवस्थामा छन् ।
सडक निर्माण प्राथमिकतामा
दार्चुलाको अपिहिमाल गाउँपालिकाबाहेक सबै स्थानीय तहको केन्द्रसम्म सडक पुगेको छ । दार्चुलाका ६१ वटा वडामध्ये अपिहिमाल गाउँपालिकाका चार वटा वडा, व्यास गाउँपालिका–१ र नौगाड गाउँपालिका–१ गरी छ वटा वडामा सडकको पहुँच अझै पुगेको छैन । व्यास र नौगाडको वडा नं. १ तथा अपिहिमालको वडा नं. १, २, ३ र ४ सडकको पहुँचबाहिर छन् । सडक क्षेत्रमा सबैभन्दा धेरै विकास भएको छ । हाल प्रदेश सरकार अन्तर्गतको दार्चुलासमेत हेर्ने पूर्वाधार कार्यालय बैतडीले गोकुलेश्वर–देथला–खार–खलङ्गा सडकमा कालोपत्रेको काम गरिरहेको छ ।
नौगाडको केन्द्र होपरीगाड क्षेत्रमा झन्डै १२ करोड बजेटमा आठ किलोमिटरभन्दा बढी सडक कालोपत्रे गर्ने काम अन्तिम चरणमा पुगेको पूर्वाधार कार्यालय बैतडीका सबइन्जिनियर मीना विष्टले बताउनुभयो । गोकुलेश्वरबाट नौगाड हुँदै जिल्ला सदरमुकाम खलङ्गासम्म निर्माणाधीन ५३ किलोमिटर लामो प्रदेश गौरवको यो सडकमा नौगाड गाउँपालिकाको धामीडेरासम्म १८ किलोमिटरभनदा बढी सडक स्तरोन्नति भइरहेको छ । यस्तै प्रदेशको लगानीमा १८ किलोमिटर लामो गोकुले–बन्तोली सडकमा कालोपत्रेको तयारी भइरहेको छ । बन्तोली सडकमा चालु आर्थिक वर्षमा पाँच करोड बजेट रहेकोमा ७६ प्रतिशत कार्यप्रगति भएको उहाँले बताउनुभयो ।
प्रदेशको प्राथमिकतामा रहेको बन्तोली सडकमा बेस हालिसकेर कालोपत्रे गर्न एक वर्षको म्याद थप गरिएको छ । प्रदेशले मार्माको ३० किलोमिटर लामो तपोवन–मुरै–निम्ठा सडकमा ट्र्याक खुलाउने काम गरिरहेको छ । तपोवन–मुरै सडकमा चालु आवमा आठ करोड बजेट विनियोजन भएकोमा आधा ट्र्याक खुलाउने काम भएको उहाँले बताउनुभयो । अपिहिमालको केन्द्र खण्डेश्वरी जोड्ने सडकमा समेत बजेट विनियोजन गरिएको छ ।

कृषि ज्ञान केन्द्रमार्फत निर्माण गरिएको सिँचाइ नहर ।
टिङ्कर सडक अन्तर्गत सेनाले व्यासका विभिन्न क्षेत्रमा सडक निर्माण गरिरहेको छ । व्यास–३, तुसारपानी हुँदै वडा नं. २ को दुम्लिङ, कल्जु, आतुङ्ती, तम्बाकुलगायतमा काम भइरहेको छ । बजेट अभावमा अपेक्षित प्रगति हुन नसकेको टिङ्कर सडकमा सरकारले आगामी आवका लागि छ करोड ३१ लाख मात्रै बजेट विनियोजन गरेको छ । नेपालबाट पुग्ने बाटोसमेत नभएको व्यासको वडा नं. १ जोड्न दुम्लिङदेखि छाङरुसम्म घोडेटो बाटोसमेत निर्माण भइरहेको छ । ग्रामीण क्षेत्रलाई जोड्ने उद्देश्यले सुरु भएका दुई दर्जन ग्रामीण सडक स्तरोन्नति गर्नुपर्ने आवश्यकता छ ।
शिक्षामा लगानी बढ्दै
सङ्घीयता आएपछि दार्चुलाका विद्यालयमा पनि लगानी बढेको छ । विद्यालयमा जनशक्ति र पूर्वाधार निर्माणमा उल्लेख्य प्रगति भए पनि शैक्षिक गुणस्तर र सुधारमा ध्यान केन्द्रित गर्नुपर्ने आवश्यकता रहेको शिक्षा विकास तथा समन्वय एकाइ दार्चुलाका प्रमुख जयराज पन्तले बताउनुभयो । दरबन्दी अभाव भए पनि स्थानीय तहले शिक्षक भर्ना गरेपछि जनशक्ति अभावको समस्या समाधान भएको छ ।

दार्चुला सदरमुकाम खलङ्गामा अनाथ तथा असहायका लागि निर्माणाधीन छात्रावास ।
बर्सेनि विभिन्न विद्यालय भवन, प्रयोगशाला, खेल मैदान, घेरा पर्खाललगायतका संरचना निर्माण भइरहेको सामाजिक विकास कार्यालयका प्रमुख रामचन्द्र ओझाले बताउनुभयो । सो कार्यालयले चालु आवमा पाँच वटा दुईकोठे विद्यालय भवन, एउटा छात्रावास र एउटा खेल मैदान निर्माण गरिरहेको छ । दुई करोड नौ लाख बजेटमा भवन तथा खेल मैदान निर्माण भइरहेको कार्यालय प्रमुख ओझाले बताउनुभयो । उहाँका अनुसार ४० लाख बजेटमा सदरमुकाम खलङ्गास्थित महेन्द्र माविमा अनाथ तथा असहायका लागि छात्रावास निर्माण गरिएको छ । २५/२५ लाख बजेटमा शैल्यशिखरको लटिनाथ आवि बस्कोट, नौगाडको भवानी आवि सौगन्ना, महाकालीको छापरी आवि छापरी र अपिहिमालको महादेव आवि काटै र भवानी मावि सौगन्नामा दुईकोठे विद्यालय भवन निर्माण भइरहेका छन् । सबै भवन ठेक्का प्रक्रियाद्वारा निर्माण भइरहेको र ८५ प्रतिशत प्रगति भएको उहाँले बताउनुभयो । मार्मा गाउँपालिकामा अवस्थित मडवगड (तपोवन) खेल मैदान ३२ लाख ५० हजार बजेटमा निर्माणाधीन अवस्थामा रहेको उहाँले बताउनुभयो ।
कृषि उत्पादनमा यान्त्रिकीकरण
दार्चुलाका ३५ प्रतिशत जनसङ्ख्या कृषि पेसामा आबद्ध छन् । किसानले क्षेत्र अनुसार अनुदानका कार्यक्रम पाउँदा कृषिमा आकर्षण बढेको कृषि ज्ञान केन्द्र दार्चुलाका प्रमुख सिद्धराज उपाध्यायको दाबी छ । आव २०७४/७५ मा बर्खे तरकारी उत्पादनको क्षेत्र ३६२ हेक्टर मात्रै रहेकामा अहिले बढेर ६४० हेक्टर पुगेको छ ।
त्यस्तै सोही अवधिमा हिउँदे तरकारीको ३४५ हेक्टर क्षेत्र रहेकामा अहिले चार सय हेक्टर क्षेत्रफलमा फैलिएको उहाँले बताउनुभयो । त्यस्तै दार्चुलामा आव २०७२÷७३ मा चार हजार ५८४ हेक्टर जमिनमा मात्रै सिँचाइ सुविधा रहेकोमा अहिले पाँच हजार ६९४ हेक्टरमा सिँचाइ सुविधा पुगेको उहाँले बताउनुभयो । ती क्षेत्रमा कोल्ड स्टोर निर्माण भएका छन् ।


मालिकार्जुन–८ मा निर्माण गरिएको सिद्धराज पन्तको कृषि फार्म ।
गाईपालनबाट लाखौँ आम्दानी
प्रदेश सरकारको सहयोगमा महाकाली नगरपालिका–६, पौनेखोलाका ३३ वर्षीय युवा नवराज जोशीले गाईपालन व्यवसायबाट एक महिनामा एक लाख ५० हजार रुपियाँसम्म आम्दानी गरिरहनुभएको छ । आव २०७६/७७ मा महाकाली पशुपन्छीपालन फार्म दर्ता गरेर व्यवसाय सुरु गरेका उहाँलाई सुदूरपश्चिम प्रदेश सरकारले आव २०७९/८० मा गाईको गोठ निर्माण गर्न आठ लाख रुपियाँ सहयोग गरेको थियो । महाकाली नगरपालिका–५, किम्तडीमा २० रोपनी जमिन भाडामा लिएर युवा व्यवसायी जोशीले गाईपालन व्यवसाय गरिरहनुभएको छ ।

विद्यालय शिक्षामा स्नातक तह उत्तीर्ण जोशी कृषि पेसामा जम्नुभएको छ । गाईपालनसँगै उहाँले तरकारी र ओखर खेतीसमेत गरिरहनुभएको छ । २० रोपनी जमिनमध्येको केही भागमा तरकारी खेती र वडा नं. ६ को पौनेखोलामा ओखर खेती गरिरहेको उहाँले बताउनुभयो । प्रदेशले तरकारी खेतीका लागि आवश्यक पर्ने मलका लागि गँड्यौला मल तयार गर्न एक लाख ३९ हजार रुपियाँ सहयोग गरेको उहाँले बताउनुभयो ।
पढाइको सिलसिलामा काठमाडौँमा रहँदा जोशीले कृषि मन्त्रालयको तथ्याङ्कमा कृषिजन्य वस्तु बाहिरबाट ठुलो सङ्ख्यामा आयात भएको देख्दा दुःख लागेर गाउँ फर्किएर कृषिकर्म सुरु गरेको बताउनुभयो ।  उहाँले भन्नुभयो, “आफ्नै देशमा आत्मनिर्भर हुने खालको केही न केही व्यवसाय गर्नु पर्छ भन्ने लागेर गाईपालन व्यवसाय सुरु गरेँ, प्रदेश सरकारले साथ दियो, व्यवसायप्रति खुसी छु ।”
होलिस्टन, सिन्दी र जर्सी जातका १५ वटा गाईपालन गरेर उहाँले अहिले दैनिक ४० देखि ४५ लिटरसम्म दुध दार्चुला सदरमुकाम खलङ्गाको बजार क्षेत्रमा बिक्रीवितरण गरिरहनुभएको छ । प्रतिलिटर एक सय रुपियाँका दरले दैनिक दुध बिक्री गर्ने गरेको तथा सबै खर्च कटाएर वार्षिक तीन/चार लाख रुपियाँ बचत हुने उहाँको भनाइ छ ।
यसअघि आव २०७९/८० मा उहाँलाई प्रदेश सरकारले उत्कृष्ट भीमदत्त कृषक पुरस्कारसमेत प्रदान गरेको थियो । गाईपालन फार्ममा उहाँले एक महिला र एक पुरुषलाई रोजगारी प्रदान गर्नुभएको छ ।

"
भूकम्पपीडितले अझै पाएनन् पहिलो किस्ता,"मुसीकोट समाचारदाता
रुकुमपश्चिम, असार ५ गते । रुकुमपश्चिमका दुई हजार भूकम्प प्रभावितले भूकम्प गएको १९ महिना पूरा हुँदासम्म पनि अस्थायी आवास (टहरा) निर्माणको पहिलो किस्ताको रकम नआएको गुनासो भइरहेको छ । २०८० कात्तिक १७ गते जाजरकोट केन्द्रविन्दु भएर गएको भूकम्पबाट घर क्षति भएका दुई हजार एक जना प्रभावितले अझैसम्म पनि टहरा निर्माणको रकम पाएका छैनन् ।
प्रमुख जिल्ला अधिकारी एवं जिल्ला विपत् जोखिम न्यूनीकरण तथा व्यवस्थापन समितिका संयोजक कुलबहादुर जिसीका अनुसार मुसीकोट नगरपालिकाका एक हजार ३५६, त्रिवेणी गाउँपालिकाका २४३ र बाँफीकोट गाउँपालिकाका ४०२ जना भूकम्प प्रभावितले टहरा निर्माणको रकम पाएका छैनन् ।
उनीहरूलाई टहरा निर्माण पहिलो र दोस्रो किस्ताबापत १० करोड ५० हजार रुपियाँ आवश्यक रहेको छ । जिल्लामा ३४ हजार ९९७ लाभग्राही रहेका छन् । जसमध्ये ३२ हजार ९९६ जनाले पहिलो किस्ता र ३१ हजार ८८१ लाभग्राहीका लागि रकम निकासा पठाइसकिएको छ । लाभग्राही कायम भएकामध्ये दुई हजार एक जनाको फाइल तोकिएको मितिमा आउँदा पनि विपत् पोर्टलमा समावेश हुन छुटेका कारण टहरा निर्माणको रकम नआएको बताइएको छ ।
बाँफीकोट गाउँपालिकाका अध्यक्ष जनककुमार बाँठाले अहिलेसम्म प्रभावितलाई प्राधिकरणले चिन्न नसकेको बताउनुभयो । पुनर्निर्माण नै सकिनुपर्ने बेलामा टहराको रकम नआउनु दुर्भाग्य भएको उहाँको भनाइ छ । त्रिवेणी गाउँपालिकाका अध्यक्ष गणेशकुमार केसीले दुई हजार एक जना भूकम्प प्रभावितले टहरा निर्माण गरेर पनि राज्यले दिने भनेको अनुदान नपाउनु संवेदनशील विषय रहेको जनाउनुभयो ।
यस विषयमा राष्ट्रिय विपत् जोखिम न्यूनीकरण तथा प्राधिकरणका उपसचिव ज्ञाननाथ ढकालले पहिलो किस्ता नै नपाएका दुई हजार एक जनाको विषयमा प्राधिकरणको कार्यकारी समितिमै कुरा लग्नुपर्ने अवस्था रहेको बताउनुभयो ।
भूकम्पका कारण रुकुमपश्चिममा मात्र ५३ जनाको मृत्यु भएको थियो भने ४०७ जना घाइते भएका थिए । २६८ वटा विद्यालयमा क्षति भएको थियो भने बालबालिका, गर्भवती, सुत्केरी, ज्येष्ठ नागरिक, दीर्घरोगी र अपाङ्गता भएका व्यक्तिसमेत गरेर २५ हजार ५८४ जनसङ्ख्या प्रभावित भएको थियो । जिल्ला विपत् जोखिम न्यूनीकरण तथा व्यवस्थापन समितिको तथ्याङ्क अनुसार १२ वटा प्रहरी कार्यालयमा क्षति भएको थियो भने ४० करोड १० लाख बराबरको सडक क्षति भएको थियो ।
"
यात्रुको चापपछि सल्ले विमानस्थलमा उडान थप,"राजु लामिछानेरुकुमपश्चिम, असार ५ गते । नेपाल वायु सेवा निगमले रुकुमपश्चिमको सल्ले विमानस्थलमा उडान थप गरेको छ । यस अघि हप्तामा काठमाडौँ र नेपालगन्ज एक-एक उडान गर्दै आएकोमा अब दुई उडान हुन थालेको छ ।
नेपाल वायु सेवा निगम रुकुम शाखाका प्रमुख प्रेम ओलीका अनुसार यात्रुको चापपछि उडान थप भएको हो । अबदेखि रुकुमपश्चिमबाट हप्तामा दुई दिन नेपालगन्ज र दुई दिन काठमाडौँका लागि उडान तालिका कायम गरिएको छ । प्रमुख ओलीले अब आइतबार र बिहीबार काठमाडौँ–रुकुम–नेपालगन्ज र मङ्गलबार र शुक्रबार नेपालगन्ज–रुकुम–काठमाडौँ उडान हुने जानकारी दिनुभयो ।
यसअघि हप्तामा एउटा मात्र उडान हुँदा टिकटका लागि समस्या हुने गरेको थियो । काठमाडौँ उडान भएकै दिन अर्को हप्ताका लागि काठमाडौँको टिकट पनि बिक्री भइसक्ने गरेको थियो । यसका साथै टिकटकै लागि कार्यालयमा यात्रुहरु लाइन लाग्नुपर्ने अवस्था रहेको थियो । अब भने चाप कम हुने निगमले जनाएको छ ।
निगमको केन्द्रीय, क्षेत्रीय र जिल्लास्थित कार्यालयबाट र अनलाइनबाट समेत टिकट लिने सकिने व्यवस्था रहेको कार्यालयले जनाएको छ । प्राविधिक कारण बाहेक अहिले उडान तालिका अनुसार नै जहाज आउने गरेको बताइएको छ ।
सोमबारदेखि भाडादर समेत केहि घटेको निगमका शाखा प्रमुख ओलीले जानकारी दिनुभयो । हाल रुकुमबाट नेपालगञ्जका लागि चार हजार ५०३ रुपियाँ ६० पैसा र काठमाडौँका लागि नौ हजार ९७८ रुपियाँ ४५ रुपियाँ भाडादार कायम रहेको छ । यस अघि रुकुमबाट नेपालगञ्जका लागि चार हजार ५३७ र काठमाडौँका लागि १० हजार ८० रुपियाँ भाडादर रहेको थियो ।
"
तीन दलका शीर्ष नेताको बैठक बस्दै,"काठमाडौँ, असार ५ गते । समसामयिक राजनीतिक विषयमा छलफल गर्न  नेकपा (एमाले) का अध्यक्ष एवम् प्रधानमन्त्री केपी शर्मा ओलीसहित प्रमुख तीन दलका शीर्ष नेताको बैठक बस्दैछ ।
प्रधानमन्त्री तथा मन्त्रिरिषद्को कार्यालय, सिंहदरबारमा बिहीबार दिउँसो २ बजे बस्ने बैठकमा नेपाली कांग्रेसका सभापति एवम् पूर्वप्रधानमन्त्री शेरबहादुर देउवा, नेकपा (माओवादी केन्द्र) का अध्यक्ष एवम् पूर्व प्रधानमन्त्री पुष्पकमल दाहाल ‘प्रचण्ड’ लगायत नेताहरु सहभागी हुनुहुने जनाइएको छ ।
प्रधानमन्त्री ओलीको स्वकीय सचिवालयका सदस्य दीपेन्द्र दाहालले दिनुभएको जानकारीअनुसार बुुधबारका लागि तय भएको बैठक माओवादी केन्द्रका अध्यक्ष प्रचण्ड हाल काठमाडौँबाहिर रहनुभएकाले आजका लागि सारिएको हो । रासस
"
सङ्घीय संसद्का दुवै सदनको बैठक आज बस्दै,"काठमाडौँ, असार ५ गते । सङ्घीय संसद्का दुवै सदनको बैठक बिहीबार बस्दैछ । प्रतिनिधिसभाको बैठक बिहान ११ बजे र राष्ट्रियसभाको बैठक दिउँसो १ः१५ बजे बस्नेछ ।
प्रतिनिधिसभाको बैठकमा विनियोजन विधेयकमाथिको छलफल प्रारम्भ हुँदैछ । बैठकमा विनियोजन विधेयक, २०८२ को विभिन्न शीर्षकमाथि प्रारम्भ हुने छलफलअन्तर्गत विभिन्न सात मन्त्रालयको विभिन्न शीर्षकमाथि समूहीकृत रुपमा छलफल हुने सम्भावित कार्यसूची छ ।
वन तथा वातावरण मन्त्रालय, सङ्घीय मामिला तथा सामान्य प्रशासन मन्त्रालय, ऊर्जा, जलस्रोत तथा सिँचाइ मन्त्रालय, रक्षा मन्त्रालय, कृषि तथा पशुपन्छी विकास मन्त्राल, स्वास्थ्य तथा जनसङ्ख्या मन्त्रालय र कानुन, न्याय तथा संसदीय मामिला मन्त्रालयको विभिन्न शीर्षकमाथि समूहीकृत रुपमा छलफल गर्ने कार्यसूची छ ।
विनियोजन विधेयक, २०८२ अन्तर्गत उल्लिखित मन्त्रालयका विभिन्न शीर्षकमाथि प्राप्त खर्च कटौतीका प्रस्ताव प्रस्तुत हुने कार्यसूची रहेको संसद् सचिवालयले जनाएको छ ।
यस्तै, राज्य व्यवस्था तथा सुशासन समितिका सभापति रामहरि खतिवडाले ‘नेपाल नागरिकता (दोस्रो संशोधन) विधेयकसम्बन्धी समितिको प्रतिवेदन, २०८२’ पेस गर्ने कार्यसूची रहेको जानकारी दिनुभयो ।
प्रतिनिधिसभाको बैठकमा राष्ट्रिय स्वतन्त्र पार्टी (रास्वपा) र राष्ट्रिय प्रजातन्त्र पार्टी (राप्रपा) का सांसदहरुले ‘भिजिट भिसा’ प्रकरणमा छानबिन आयोग र गृहमन्त्री रमेश लेखकको राजीनामा माग गर्दै अवरोध कायम गर्दै आएका छन् । माग सम्बोधन नभएसम्म सदनमा अवरोध कायम गर्ने रास्वपाका नेताहरुले बताउँदै आउनुभएको छ ।
राष्ट्रियसभाको बैठकमा भौतिक पूर्वाधार तथा यातायात मन्त्रालय र संस्कृति, पर्यटन तथा नागरिक उड्डयन मन्त्रालयसँग सम्बन्धित मौखिक प्रश्नहरूको सम्बन्धित मन्त्रीले उत्तर दिने कार्यसूची छ । आजको बैठकमा उपप्रधानमन्त्री एवम् अर्थमन्त्री विष्णुप्रसाद पौडेलले आर्थिक वर्ष २०८२/८३ को राजस्व र व्ययको वार्षिक अनुमान माथिको सामान्य छलफलमा उठेका प्रश्नहरूको जवाफ दिने सम्भावित कार्यसूची छ ।
विकास, आर्थिक मामिला तथा सुशासन समितिका सभापति कमला पन्तले ‘नेपालको अतिकम विकसित राष्ट्रबाट विकासशील राष्ट्रमा स्तरोन्नतिसम्बन्धी अध्ययन प्रतिवेदन, २०८१’ पेस गर्नुहुनेछ ।
राष्ट्रियसभाको आजको बैठकमा उपप्रधानमन्त्री एवम् अर्थमन्त्री पौडेलले प्रतिनिधिसभाबाट सन्देशसहित प्राप्त ‘भन्सार विधेयक, २०८० लाई दफावार छलफलका लागि विधायन व्यवस्थापन समितिमा पठाइयोस्’ भन्ने प्रस्ताव प्रस्तुत गर्नुहुनेछ ।
बैठकले संविधानसभा सदस्य वीरेन्द्र जुहारचन र प्रतिनिधिसभाका पूर्वसदस्य ढुण्डिराज शास्त्रीको निधनमा शोक प्रस्ताव प्रस्तुत गर्नेछ । रासस
"
इजरायल र इरानको भ्रमण नगर्न अपिल,"गोरखापत्र समाचारदाता
काठमाडौँ, असार ५ गते । नेपाल सरकारले वर्तमान समयमा इजरायल र इरानको भ्रमण नगर्न अपिल गरेको छ । इजरायल र इरानबिचको द्वन्द्वका कारण सृजित घटनाक्रमलाई ध्यानमा राख्दै सरकारले अर्को सूचना जारी नभएसम्म अत्यावश्यक अवस्थामा बाहेक ती दुई मुलुकको भ्रमण नगर्न अपिल गरेको हो ।
बुधबार सरकारका तर्फबाट परराष्ट्र मन्त्रालयले यात्रासम्बन्धी जानकारी अर्थात् ट्राभल एड्भाइजरी जारी गर्दै सुरक्षाका दृष्टिकोणले अधिकतम सतर्कता अपनाउँदै हाल इजरायल तथा इरानमा रहेका तथा नेपालबाट इजरायल वा मध्यपूर्वका अन्य मुलुकको भ्रमण वा यात्रा गर्ने योजनामा रहेका नेपाली नागरिकले अत्यावश्यकबाहेक भ्रमणमा ननिस्कन अनुरोध गरेको हो ।
विश्वका कतिपय मुलुकले आफ्ना नागरिकलाई इजरायल र इरान छाड्न अनुरोध गरेको औँल्याउँदै मन्त्रालयले कतिपयले त्यहाँ रहेका नागरिकलाई सुरक्षित रहन, समुदायमा सम्पर्कमा रहन, सम्बन्धित मुलुकले जारी गरेका सुरक्षा सतर्कतासम्बन्धी सूचना, जानकारी तथा निर्देशन पालना गर्न र तोकिएको समय र स्थानबाहेक घरबाट बाहिर ननिस्कन अपिल गरेको प्रस्ट पारेको छ । सरकारले द्वन्द्वग्रस्त इजरायल र इरानमा रहनुभएका नेपाली नागरिकलाई आफ्नो सुरक्षालाई उच्च प्राथमिकतामा राखी तोकेको समय र स्थानमा बाहेक घर वा बङ्कर तथा सेल्टरबाट बाहिर ननिस्कन भनेको छ । त्यस्तै इजरायल सरकारले जारी गरेका सुरक्षा सतर्कता, यात्रा, आवागमन तथा सुरक्षित स्थानसम्बन्धी सूचना, मापदण्ड तथा जानकारी लिन भनेको छ । त्यहाँस्थित नेपाली समुदाय र नेपाली राजदूतावाससँग नियमित रूपमा सम्पर्कमा रहँदै परराष्ट्र मन्त्रालय र राजदूतावासले जारी गरेका सूचना तथा यात्रासम्बन्धी जानकारी नियमित रूपमा हेर्न पनि भनिएको छ । आपत्कालीन सङ्कट आइपरेमा उद्धार तथा सहायतासँगै पहुँचमा रहन परराष्ट्र मन्त्रालय, कन्सुलर सेवा विभाग र नेपाली राजदूतावास, तेल अबिबको वेबसाइटमा राखिएको विवरण भर्न सुझाइएको छ ।

"
बैतडीको सुर्नयामा ठेउला सङ्क्रमण पुष्टि,"केशब राज भट्टबैतडी (बाशुलिङ्ग), असार ५ गते । बैतडीको सुर्नया गाउँपालिका–७ र ८ मा ठेउला रोगको सङ्क्रमण पुष्टि भएको छ । स्वास्थ्यकर्मीहरूको टोलीले प्रभावित क्षेत्रमा स्थलगत अनुगमन गरी १२ जनाभन्दा बढीमा सङ्क्रमण देखिएको जनाएको छ । यो सङ्क्रमणबाट बालबालिका बढी प्रभावित भएकाले स्वास्थ्य शाखा तथा स्वास्थ्य कार्यालय बैतडीको समन्वयमा विशेष सतर्कता अपनाइएको छ ।
सुर्नया गाउँपालिकाका स्वास्थ्य शाखा प्रमुख रामसिंह महराले सङ्क्रमितहरूको शरीरभरी बिमिरा आउने, ज्वरो आउने, खोकी लाग्नेलगायतका लक्षण देखिएको जानकारी दिनुभयो । ‘‘प्रभावित बिरामीलाई छुट्टै आइसोलेसनमा राख्न आग्रह गरिएको छ,’’ उहाँले भन्नुभयो । यद्यपी, स्वास्थ्यकर्मीहरूले घरदैलोमै पुगि प्रारम्भिक उपचार तथा सचेतनामूलक कार्यक्रम सञ्चालन गरिरहेका छन् ।
यसैबिच, उक्त क्षेत्रमा देखिएको रोग ठेउलाकै सङ्क्रमण हो कि भन्ने यकिन गर्न विश्व स्वास्थ्य सङ्गठन  (डब्लुएचओ) को टोली प्रभावित क्षेत्रमा पुग्न लागेको छ । स्वास्थ्य शाखा प्रमुख महराका अनुसार डब्लुएचओको टोली बिहिबार बिहान सुर्नया–७ र ८ मा स्थलगत अनुगमन तथा परीक्षण गर्न जाँदैछ ।
यसअघि स्वास्थ्य कार्यालय बैतडीले प्रभावित क्षेत्रमा स्वास्थ्यकर्मीहरूको टोली खटाइसकेको थियो । शिखरपुर स्वास्थ्यचौकीका प्रमुख बिरबहादुर बोहराले प्रभावित बस्तीमा निरन्तर स्वास्थ्य सेवा तथा सचेतनामूलक कार्यक्रम सञ्चालन भइरहेको जानकारी दिनुभयो । ‘‘रोग थप फैलिन नदिन नियमित निगरानी, सचेतना र उपचारात्मक सेवा सँगसँगै सञ्चालन गरिरहेका छौँ,’’ उहाँले भन्नुभयो ।
स्वास्थ्यकर्मीहरूले स्थानीय बासिन्दालाई स्वच्छता तथा सरसफाइमा ध्यान दिन, सामूहिक जमघट नगर्न र स्वास्थ्य समस्या देखिएमा तुरुन्त नजिकको स्वास्थ्य संस्था वा स्वास्थ्यकर्मीलाई जानकारी दिन आग्रह गरेका छन् ।
स्थानीय प्रशासन तथा गाउँपालिकाको समन्वयमा सङ्क्रमण नियन्त्रण तथा रोकथामका लागि आवश्यक स्वास्थ्य सामग्री तथा औषधीको व्यवस्था गरिएको गाउँपालिका प्रशासनले जनाएको छ ।
"
नेपाली उद्धारको तयारी,"अहिले मध्यपूर्व तनावग्रस्त छ । इजरायल–हमास युद्ध चलिरहेकै बेला गएको सातादेखि इजरायल र इरानबिच युद्ध चर्केको छ । दुवै मुलुक एकअर्काविरुद्ध आक्रामक ढङ्गले प्रस्तुत भएका छन् । विवादास्पद परमाणु कार्यक्रमलाई लिएर इजरायलले शुक्रबार बिहानै इरानमाथि भीषण हवाई आक्रमण सुरु गरेपछि इरान प्रत्याक्रमणमा उत्रेको हो । सात दिनदेखिको युद्धमा जनधनको व्यापक क्षति भएको छ । एक अर्काविरुद्ध गोलाबारुद, क्षेप्यास्त्र, बम, ड्रोन प्रहार गरी आक्रमण भइरहँदा जनजीवन अस्तव्यस्त बन्न पुगेको छ । अहिलेसम्मको घटनाक्रमले के देखाएको छ भने यो युद्धमा इरानभन्दा इजरायल शक्तिशाली देखिएको छ । जनधनको क्षतिको हिसाबले पनि इरानको तुलनामा इजरायलमा कम क्षति भएको छ । इजरायलले बङ्करमा राखेर नागरिकलाई सुरक्षा दिइरहेको छ । तैपनि दुवै देशमा अशान्ति छ, आमनागरिक त्रासमा छन् । कति बेला को कहाँ मारिने हो वा घाइते हुने हो भन्ने त्रासमा नागरिक सुरक्षाको खोजीमा छन् । यस्तो अवस्थामा नेपाल सरकारले इरान र इजरायलमा रहेका नेपालीको आवश्यक उद्धारका लागि तयारी सुरु गरेको छ । श्रम, रोजगार तथा सामाजिक सुरक्षा मन्त्रालयले युद्धरत इजरायलमा कार्यरत नेपाली श्रमिकलाई सुरक्षित गर्दै उद्धार गर्ने विषयमा कार्ययोजना बनाएको छ । श्रम मन्त्रालयमा बसेको आपत्कालीन बैठकले कार्ययोजना बनाएको हो । बैठकले गएको शुक्रबारदेखि इजरायल र इरानबिच युद्ध चर्किन थालेसँगै मध्यपूर्वी देशमा कार्यरत नेपाली श्रमिकलाई सुरक्षित गर्ने र उद्धार गर्ने विषयमा कार्ययोजना बनाएर अगाडि बढ्ने विषयमा सहमति गरेसँगै स्वदेश फर्कन चाहने नेपालीमा आशा पलाएको छ । बैठकमा नेपाली श्रमिकको उद्धार गर्न राज्यका सबै संयन्त्र परिचालन गर्ने र आवश्यक स्रोत जुटाउने निर्णय भएको छ । त्यस्तै स्थलगत मार्गबाट उद्धार गर्न छिमेकी देशमा प्रवेश गर्न सीमामै भिसा उपलब्ध गराउन अनुरोध गरेको छ । नेपाल सरकारले आपत्कालीन कामबाहेक मध्यपूर्व क्षेत्रमा यात्रा नगर्न ट्राभल एडभाइजरी जारी गरेको छ ।
अहिले युद्धग्रस्त क्षेत्रका नेपालीलाई मानसिक परामर्श सेवा सुरु गर्ने, मध्यपूर्वमा श्रमिक नलैजान रोजगारदातालाई अनुरोध गर्ने, श्रमिकको हवाई टिकट सार्न लाग्ने खर्च मिनाहा गर्न पर्यटन मन्त्रालयमार्फत उडान कम्पनीलाई अनुरोध गर्ने निर्णय भएको छ । यस्तै नेपाली दूतावासलाई आवश्यक स्रोत उपलब्ध गराउने र आफ्ना नागरिक उद्धार गर्दा नेपालीलाई पनि स्थान दिन भारत र चीनलाई अनुरोध गर्ने निर्णय बैठकले गरेको छ । भारत र चीनले त्यहाँ रहेका आफ्ना नागरिकको उद्धार सुरु गरेका छन् । इजरायलमा कार्यरत नेपाली श्रमिकमध्ये धेरैले आफू सुरक्षित भएर काम गर्ने तर अहिले नै स्वदेश नफर्कने जानकारी पनि गराएका छन् । कतिपय चाहिँ स्वेदश फर्कन आतुर पनि छन् । युद्धसँगै असुरक्षा पनि बढेकाले त्रसित भएको मनोविज्ञान प्रकट गरेको हुँदा नेपाली श्रमिकलाई मनोपरामर्श सेवा दिनुपर्ने अवस्था पनि देखिएको छ । इजरायलमा रहेको नेपाली दूतावासका अनुसार त्यहाँ पाँच हजारभन्दा बढी नेपाली छन् । वैदेशिक रोजगार विभागका अनुसार पछिल्लो पटक दुई सरकारबिच जिटुजी गरेर गएकाको सङ्ख्या एक हजार ८८८ जना छन् । अन्य कृषिमा काम र अध्ययन गर्न र अन्य देशबाट विभिन्न काम गर्न त्यहाँ पुगेका छन् । इजरायलको अवस्था सहज नभएकाले अहिले सहायक श्रमिक केयर गिभरमा इजरायल जाने भिसा र टिकट लिएर बसेका ३५ जनाको टिकट रद्द गरिएको छ । इजरायलमा केयर गिभरमा जान असार ७ गते शनिबारका लागि टिकट लिएकालाई तत्काल नपठाउन इजरायली पक्षबाट पत्राचार भएपछि उनीहरूको टिकट रद्द गरिएको हो ।
युद्धबाट बढी प्रभावित इरानमा पनि केही नेपाली कार्यरत छन् । त्यहाँको अवस्था अत्यारलाग्दो छ । इजरायलले इरानको राजधानी तेहरान खाली गर्न आदेश गरेसँगै त्यहाँ झन् ठुलो त्रास छ । तेहरानबाट धमाधाम मानिसहरू अन्यत्र जान थालेका छन् । त्यहाँ भीषण रूपमा बमबारी भइरहेको छ । इजरायलभन्दा पनि इरानमा रहेका नेपालीलाई छिटोभन्दा छिटो उद्धार गरी स्वदेश ल्याउनुपर्ने अवस्था छ । इरानलाई आत्मसमर्पण गर्न वा घातक परिणाम भोग्न अमेरिकाले चेतावनी दिएको छ । इरानले आत्मसमर्पण गर्न मानेन भने इजरायललाई साथ दिँदै इरानविरुद्ध थप कारबाही गर्ने सङ्केत अमेरिकाले गरेको छ । इरानले भने आत्मसमर्पण नगर्ने बताएको छ । यसले गर्दा युद्ध लम्बिने र परिस्थिति अरू जटिल बन्ने खतरा देखिएको छ । यस्तो अवस्थामा इजरायल र इरानमा मात्र होइन खाडी क्षेत्रमा रहेका लाखौँ नेपालीको जीवन सुरक्षा गर्न नेपाल सरकारले भरपर्दो व्यवस्थाका लागि पहल गर्नुपर्ने अवस्था देखिएको छ । युद्ध रोकी वार्ताद्वारा समस्या समाधान गर्नतिर लाग्ने हो भने अहिले त्यस क्षेत्रमा देखिएको यो अत्यासलाग्दो अवस्थाले सहजै निकास पाउने छ ।
"
सुरक्षित विश्व : समृद्धिको मार्ग,"विश्वका सबैभन्दा सम्पन्न कहलिएका सातवटा देशको ५१ औँ शिखर सम्मेलनका लागि तय भएको समयतालिका (१५–१७ जुन) नजिक आउँदै गर्दा आयोजक राष्ट्र क्यानडाका प्रधानमन्त्री मार्क कार्नीलाई अन्तर्राष्ट्रिय परिस्थिति तनाउयुक्त हुने आहट सम्भवतः भइसकेको थियो । नभन्दै यता सम्मेलनस्थल अलबर्टा प्रदेशको क्यानन्यास्किस् नगरमा पहिलो दिनको तयारी चल्दै गर्दा उता इजरायल–इरान संघर्षको तेस्रो दिनमा थियो ।
शुक्रबार बिहानै इजरायलले आकाशबाट लामो दूरीमा मार गरिने हतियारसहित हवाई आक्रमणद्वारा इरानका संवेदनशील  स्थानहरूलाई लक्ष्य गर्दै प्रहार गरेपछि लडाञीको थालनी भइहाल्यो । त्यस क्रममा इरानका कतिपय उच्च सैनिक अधिकारी र आणविक केन्द्रमा काम गर्ने वैज्ञानिकहरू मारिए ।  इरानको प्रत्याक्रमण उसैदिन साँझदेखि इजरायलका तेल अविव, हाइफा समेतका बस्तीहरूमा महसुस हुन थाल्यो, इरानी क्षेप्यास्त्रहरूको इजरायलमाथि बाक्लो वर्षा भयो । यो क्रम बुधबार बिहान यी हरफहरू लेखिँदासम्म नरोकिएको जानकारी अन्तर्राष्ट्रिय सञ्चारमाध्यमले दिइरहेका छन् ।
विश्वसंस्थाको भूमिका
विश्व शान्ति र सुरक्षा खल्बलिने स्तरको संघर्षका बारे तत्काल छलफल गर्नुपर्ने देखेर संयुक्त राष्ट्रसंघको सुरक्षा परिषद्ले शुक्रबार नै ‘संकटकालीन’ बैठक बोलाएको थियो जसमा चीन र रुसले इजरायलको उग्रताप्रति असहमति जनाएका थिए । यी दुवै देशका राजदूतहरूले इजरायलले अकारण इरानउपर हमला गरेर अन्तर्राष्ट्रिय कानुन र राष्ट्रसंघको बडापत्रका मान्यताहरूको उल्लंघन गरेकोमा कडा शब्दमा इजरायलको निन्दा गरेका थिए ।  चीनले चर्को जोखिम नमोल्नसमेत इजरायललाई सचेत गराएको थियो । यसैबीच, सुरक्षा परिषद्का बाँकी तीन स्थायी सदस्य–राष्ट्र (अमेरिका, बेलायत र फ्रान्स) का सर्वोच्च नायकहरू ‘जी सेवेन’  भनिने सात देशको समूहको बैठकमा सामेल हुन क्यानडाको अलबर्टामा भेला भए । त्यहाँ तिनको भेट जर्मनी, इटाली, जापान र क्यानडाका नेताहरूसँग भयो ।
अमेरिकी राष्ट्रपति डोनाल्ड ट्रम्पको उपस्थितिले शिखर सम्मेलनको महत्व त बढ्यो तर उनका सोच र कार्यशैलीबारे अन्य सहभागीहरू आश्वस्त थिएनन्, हुन सकेनन् । भेलाको आरम्भमै उनले ‘आठको समूह’ भैसकेको क्लबबाट रुसलाई हटाउनु ‘गल्ती’ थियो भनेर प्रेससमक्ष टिप्पणी गरिदिए जसले गर्दा सम्मेलनमा युक्रेनबारे मतैक्य नहुने संकेत प्रारम्भमै देखियो । रुसले सन् २०१४ मा क्राइमिया कब्जा गरेपछि उसै बेलादेखि मास्कोलाई समूहबाट बाहिर पारिएको थियो । मास्कोले कतिपय मोर्चामा नाकाबन्दीको सामना पनि गर्दैआएको छ ।
पचास वर्षअघि अर्थात् सन् १९७५ मा गठित यो समूह आरम्भमा छ देशको मात्र थियो, क्यानडा एक वर्षपछि त्यसमा सामेल भयो । रुसलाई १९९७ देखि सदस्य बनाइएको थियो । यसरी छ बाट सात र सातबाट आठ भएको समूहलाई सम्मेलनलाई यसपालि ट्रम्पले बीचमै छोडेर हिँडिदिनाले यो व्यवहारतः फेरि छ मै झर्न पुग्यो ! जे होस्, सम्मेलन सकिँदा यसलाई सातकै समूह भनियो । सातको समूहले विश्वभरको गार्हस्थ उत्पादन (जीडीपी) मा ४४ प्रतिशत हिस्सा ओगट्छ भन्ने मानिन्छ– जुन एक समय ८० प्रतिशतको हाराहारीमा पुगेको थियो ।
ग्रुप अफ सेवेन (जी सेवेन) का बैठकहरूमा आयोजक राष्ट्रले आवश्यक ठानेर अन्य प्रभावशाली देशका राष्ट्रप्रमुख÷ सरकारप्रमुखहरूलाई विशेष आमन्त्रित गर्ने चलन चल्दै आएको छ । त्यसै अनुरूप, क्यानडाका नयाँ प्रधानमन्त्री कार्नीले भारतबाट नरेन्द्र मोदी, अस्ट्रेलियाबाट एन्थनी अल्बेनिजी र ब्राजिलबाट राष्ट्रपति लुला डी सिल्वासमेतलाई निमन्त्रणा गरेका थिए । मोदीको आगमन हुँदा ट्रम्प इरान–इजरायल संघर्ष चर्केको कारण देखाएर वाशिङ्टन फर्किसकेका थिए । त्यसैगरी, छुट्टै भेट गरेर अस्ट्रेलिया–अमेरिका सम्बन्ध सुधार गर्ने अल्बेनिजीको योजना पनि खेर गयो । युक्रेनका राष्ट्रपति जेलेन्स्कीले पनि ट्रम्पसमेतको उपस्थितिमा आफ्ना कठिनाइ सुनाउन पाएनन् । बरु क्यानडाले युक्रेनलाई दुई अर्ब डलर बराबरको सैनिक सहायता उपलब्ध गराउने वचन दिएकाले जेलेन्स्कीलाई टेवा मिलेको छ । क्यानडाको यस सदाशयताले रुसप्रतिको ट्रम्पको झुकाउबारे समूहमा पर्याप्त मतभेद रहेको अनुमान गर्न गाह्रो छैन ।
हो, तेस्रो दिनको बैठकमा ट्रम्प अनुपस्थित रहे पनि उनका भनाइहरू सम्मेलनस्थलमा निरन्तर चर्चामा रहे, र सम्मेलनको आखिरीमा निस्केका निष्कर्षमा समेत प्रतिध्वनित हुन भने छोडेनन् । हेरौं न, युक्रेनबारे सर्वसम्मत वक्तव्य आउन सकेन, इरानलाई आणविक हतियार बनाउन दिनु हुन्न भन्ने अमेरिकी अडान कायम रह्यो । इजरायलको आत्मरक्षाको अधिकारले महìव पायो, अर्घेलो इरानकै मानियो । इरान–इजरायल संघर्षलाई विराम दिनुपर्ने भनिए तापनि यसमा अडचन गराउने कारक इरान नै हो भनियो । र, चालु युद्धले खनिज तेलको भण्डार रहेको भनिने मध्यपूर्वमा अस्थिरता देखाप¥यो । आदि, इत्यादि । जलवायु परिवर्तन र व्यापार सहजीकरणसँग सम्बन्धित विषयहरू कार्यसूचीमै परेनन् भने पनि हुने भयो । ट्रम्पले अमेरिका भित्रिने मालवस्तु र सेवामा चर्को भन्सार दर तोकिदिनाले चीन, युरोपेली संघ, क्यानडासमेत धेरै देशहरू अमेरिकासँग ‘व्यापार–युद्ध’ मा छन् । तर ट्रम्प नै व्यापार मामिलामा बहस गर्न अनिच्छुक देखिए ।
नेपालजस्ता कैयन् देशहरूले संयुक्त राष्ट्रसंघको बडापत्रप्रतिको प्रतिबद्धतालाई आफ्नो परराष्ट्र नीतिको आधारशीला मान्दैआएका छन् । तर दुःखद कुरो, यसै विश्वसंस्था र विशेष गरेर सुरक्षा परिषद्लाई प्रभावशाली सदस्य–राष्ट्रहरूले विश्वमा तनाव कम गरी शान्ति र सुरक्षा कायम राख्न पहल गर्ने उपयुक्त मञ्चको रूपमा उपयोग गर्न यसपल्ट पनि चाहेनन् । इजरायल–इरान द्वन्द्वको सिलसिलामा सुरक्षा परिषद्का स्थायी सदस्य–राष्ट्रका कूटनीतिक प्रतिनिधिहरूले परिषद्को बैठक कक्षलाई बनिबनाउ भाषणको रटान लगाउने माध्यम मात्र बनाइरहे । बडापत्रको धारा ५१ लाई अघि सार्दै इजरायलको आत्मरक्षाको अधिकारप्रति समर्थन जनाउने प्रकृया जारी रहेको छ यद्यपि त्यस्तै समानप्रकारको अधिकार इरानलाई पनि प्राप्त नभएको होइन । बेला–बेलामा इरानका राजदूतले आफ्नो देशका बाध्यता र चुनौतीबारे विस्तृत बयान प्रस्तुत गर्न भने छोडेका छैनन् । र, सुरक्षा परिषद्मा चीन र रुसले इरानको जिकिरलाई ध्यानपूर्वक सुन्न थालेका छन् । मतभेदका यी झलक पछिका लागि संकेत हुन सक्छन् ।
इमान्दार प्रयत्न
विश्वभर व्याप्त अनिश्चयको वातावरणलाई सङ्लो पार्न सातको समूहले कुनै तात्कालिक उपाय सुझाउन नसके तापनि क्यानडा बैठक बहुपक्षीय हिसाबले पूरै असान्दर्भिक भने हुन पाएन । किनभने यतिखेरका अन्तर्राष्ट्रिय चुनौतीबारे सरोकारवाला केही पक्षहरूमाझ घनीभूत बहस र समीक्षा नगरीकन धर पाएनन् । स्पष्टै छ, अमेरिकाको आड नपाई इजरायल आक्रामक भएकै छैन, अनि ट्रम्पको इशाराबेगर रुस पनि युक्रेनसँगको द्वन्द्व रोक्न तत्पर देखिँदैन । मुख्य कुरो, ट्रम्पलाई यस कार्यकालमा दिग्विजयी नेता भएर निस्कने महìवाकांक्षाले गाँजेको छ । त्यसैले आगामी दिन, महिना र वर्षहरू सुस्थिरताका सूचक हुने अपेक्षा गर्न सकिँदैन । तत्कालका लागि भने आयोजक राष्ट्र क्यानडाका लागि मङ्गलबार सकिएको सम्मेलन द्विपक्षीय कोणबाट समेत लाभदायी भएको विश्लेषकहरूको भनाइ छ । दक्षिणको छिमेकी अमेरिकासँगको सम्बन्ध थप बिग्रने दिशातिर नजाने भएको छ ।
केही महिनाअघिसम्म पनि राष्ट्रपति ट्रम्प क्यानडालाई अमेरिकाको ५१ औँ राज्य बनाउने धम्की दिँदै थिए । र, ‘क्यानडा बिक्रीमा छैन’ सम्म भनेर प्रधानमन्त्री कार्नीले भन्नु परेको थियो । साथै, यसै मेसोमा हालै उनले राजा चाल्र्स तृतीयलाई विशेष अनुरोध गरी क्यानडाको भ्रमण गराएर आफ्नो देशको स्वतन्त्रता र विशिष्ट चिनारीलाई पुनःस्थापित गराए । ज्ञातव्य छ, चाल्र्स बेलायत र क्यानडाको मात्र होइन अस्ट्रेलिया, न्युजिल्याण्डसमेत जम्मा १४ देशका राष्ट्राध्यक्ष हुन् । यो राजतन्त्रीय व्यवस्था सगोलको परिवारसरहको छ । त्यसो नहुँदो हो त क्यानडाका हालका प्रधानमन्त्री मार्क कार्नीले विगतमा बेलायतको केन्द्रीय बैंक ‘ब्याङ्क अफ इङ्ल्याण्ड’ का गभर्नर हुन पाउने थिएनन् ।
मार्क कार्नीले भारतका प्रधानमन्त्री मोदीलाई निम्तो गरेर दिल्लीसँग पनि सम्बन्ध सुधारको पहल गर्ने अवसर पाए । अब दिल्ली र ओटावामा रहेका कूटनीतिक निकायमा राजदूतहरू नियुक्त हुने भएका छन् । पूर्व प्रधानमन्त्री जस्टिन त्रुडोको कार्यकालमा क्यानडामा रहेका एक सिख नागरिकको हत्याको सन्दर्भमा दिल्लीप्रति आक्षेप लागेपछि कूटनीतिक सम्बन्धको स्तर झरेको थियो । अहिले पनि क्यानडामा बसोबास गर्ने सिख समुदायको कडा विरोधका बाबजुद कार्नीले मोदीलाई पाहुनाको रूपमा डाकेका हुन् । भारतको जनसंख्या र विश्व–अर्थव्यवस्थामा उसको स्तरोन्नतिको परिप्रेक्ष्यमा यो आवश्यक छ भन्ने कार्नीको ठम्याइ हो । यस अवधारणालाई दिल्लीले पनि स्वागतयोग्य मानेको कुरा भारतीय सञ्चारमाध्यमहरूले प्रवाहित गरिरहेका छन् ।
"
प्रेस काउन्सिलको चुनौती,"नेपालमा पछिल्लो समय विशेष गरी अनलाइन मिडिया र युट्युबको विकास तीव्र गतिमा भइरहेको छ । टेलिभिजन पत्रकारिताको अवस्था स्थिर रहेको र छापा पत्रकारिता आर्थिक रूपमा कमजोर बन्दै गएको सन्दर्भमा अनलाइन मिडिया र युट्युबको लोकप्रियतालाई सकारात्मक रूपमा लिन सकिन्छ । लोकप्रियतासँगै अनलाइन मिडिया र युट्युबमा देखिएको विकृतिले भने पत्रकारिताको मर्ममा प्रहार गरिरहेको छ । प्रहार विन्दुको पहिचानसहित नियमनका कानुनी आधार तथा सक्रियता प्रस्ट भएन भने भोलि यो विषय मिडिया क्षेत्रका लागि रोग बन्ने छ ।
अनलाइन मिडिया सूचना विभाग र प्रदेशका सञ्चार रजिस्ट्रार जस्ता निकायमा दर्ता र प्रेस काउन्सिल नेपालमा सूचीकरण गरेर मात्र चलाउन पाइन्छ । यसको अर्थ अनलाइन मिडियाले प्रेस कानुनको विपरीत काम गरे भने कानुनी दायरामा ल्याउन सकिन्छ तर युट्युब दर्ताको प्रावधान नभएकाले यसलाई कानुनी दायरामा ल्याउन कठिन देखिन्छ । यस्तो अवस्थामा विशेष गरी प्रेस काउन्सिल नेपालले समन्वयकारी भूमिका निर्वाह गर्नु पर्छ । त्यसो त प्रेस काउन्सिल नेपाल नियमनकारी निकाय हो तर यसको भूमिका किन पनि समन्वयकारी हुनु पर्छ भने यसले लेखन तथा अभिव्यक्ति स्वतन्त्रताको रक्षा गर्ने दायित्व पनि निर्वाह गर्नुपर्ने हुन्छ ।
नेपालमा विशेष गरी २०४६ सालको जनआन्दोलनबाट पञ्चायती शासन व्यवस्थाको अन्त्य भएपछि मिडियाको विकास भएको पाइन्छ । २०४७ सालको संविधानले लेखन तथा अभिव्यक्ति स्वतन्त्रताको प्रत्याभूति गरेपछि नेपालमा पत्रपत्रिका, रेडियो र टेलिभिजनको विकास भएको हो तर त्योभन्दा धेरैअघि मिडियालाई मर्यादित बनाउने उद्देश्यसहित २०१४ सालमा गठन गरिएको प्रेस कमिसनको प्रतिवेदनको आधारमा २०२४ सालमै प्रेस सल्लाहकार समिति गठन भइसकेको थियो । त्यसपछि २०२७ सालमा प्रेस सल्लाहकार समितिको नाम परिवर्तन गरी प्रेस सल्लाहकार परिषद् बनाइयो । २०२७ असोज ६ गते छापाखाना र प्रकाशनसम्बन्धी ऐन, २०१९ को दफा ३० (क) बमोजिम प्रेस काउन्सिल नेपालको विधिवत् गठन गरियो ।
प्रेस काउन्सिल नेपालको मुख्य जिम्मेवारी पत्रकार आचार संहिताको पालनाबाट मर्यादित, जिम्मेवार पत्रकारिताको विकास गर्ने, प्रेस स्वतन्त्रताको संरक्षण संवर्धन गर्दै पत्रकार आचारसंहिता पालना गर्न उत्प्रेरित गर्नुका साथै नेपाल सरकार र सञ्चार माध्यमकाबिच पुलको रूपमा कार्य गर्ने रहेको छ । सञ्चार माध्यमको अनुगमन, मूल्याङ्कन गरी मर्यादित तथा जिम्मेवार बनाउन प्रेस काउन्सिल नेपालको महत्वपूर्ण भूमिका रहेको छ । प्रेस काउन्सिल नेपालको गठनसँगै मर्यादित पत्रकारिताका लागि यसले खेलेको भूमिका महत्वपूर्ण र प्रशंसनीय रहेको पाइन्छ । काउन्सिलले पत्रपत्रिकाको वर्गीकरण, आचारसंहिता निर्माण र त्यसको पालनाको पहल, आचारसंहिता पालनाको अवस्थाबारे अनुगमन, मिडियामा प्रकाशित समाचारको विषयमा आएका गुनासाको सुनवाइ र आवश्यक कानुनी कारबाही गर्दै आएको छ ।
अभिव्यक्ति तथा लेखन स्वतन्त्रता र नागरिक अधिकारका लागि मर्यादित प्रेस महत्वपूर्ण हुन्छ । यसका लागि प्रेस काउन्सिलले स्थापना कालदेखि नै सक्रियतापूर्वक उपलब्धिमूलक काम गर्दै आएको छ । यो क्रममा प्रेस काउन्सिल नेपालले विभिन्न नीतिगत निर्णय र कार्यक्रमहरू गरेका छन् । प्रकाशित पत्रपत्रिका काठमाडौँको हकमा प्रकाशन भएको १५ दिनभित्र र बाहिरको हकमा दुई महिनाभित्र अभिलेख गराइसक्नुपर्ने तर पिडिएफ सोही दिन अपलोड गर्नुपर्ने, मिल्दाजुल्दो अनलाइन सूचीकरण नगरिने, पत्रकारिताको उद्देश्यले चलेका युट्युब सञ्चालन मापदण्ड निर्माणको तयारी तथा अनलाइन सूचीकरणका लागि सशुल्क अभिमुखीकरण कक्षा सुरु, पूर्वपदाधिकारी कर्मचारीलाई परिचयपत्र र लोगोको व्यवस्था, विज्ञापन र सूचना प्रकाशनसम्बन्धी खरिद कानुन संशोधन, विज्ञापन ऐन संशोधन, प्रेस काउन्सिल ऐन संशोधन, छापाखाना ऐन संशोधनका लागि सुझाव पेस तथा मिडिया काउन्सिलमा सुझाव प्रस्तुत, सदस्यहरूका लागि छुट्टै कार्यकक्ष निर्माण तथा मिटिङ हल र कार्यकक्ष सुधार, एयर बुक र नेपाली मिडियाको इतिहास प्रकाशन तथा कर्णालीको पत्रकारिता पुस्तक तयारी, मैथिली भाषामा पत्रकारिता पुस्तक प्रकाशन, राई, वान्तवा, थारू, लिम्बू, तामाङ, डोट्याली भाषामा आचारसंहिता अनुवाद, सम्पादक संवाद तथा विभिन्न विषय र विदेशी मिडियामा रिर्पोटिङ गर्ने पत्रकारसँग छलफल, नेपाली नागरिकले विभिन्न देशबाट नेपाली भाषामा सञ्चालन गरिरहेको अनलाइन मिडियाको सूचीकरण तथा नियमनबारे अध्ययन, महिलालाई क्षमता विकास तालिम, गोपालदास पत्रकारिता पुरस्कारबाट पहिलो पटक पत्रकार महिलालाई सम्मान तथा पुरस्कार कार्यविधि र प्रेस स्वतन्त्रता कार्यविधि तयार जस्ता कार्य गरिएका छन् ।
यस्तै काउन्सिलको कर्मचारी तथा बोर्ड सदस्यबाट जिल्ला–जिल्लामा मिडियाको अवस्थाको बारेमा विशेष अनुगमन, प्रेस काउन्सिल नेपालले त्रैमासिक रूपमा प्रकाशन गर्दै आएको संहितालाई विभिन्न विषयमा विशेषाङ्कको रूपमा समेत प्रकाशन, पत्रपत्रिकालाई हुलाक टिकट टाँस गर्नुपर्ने अव्यावहारिक व्यवस्था हटाउन सूचना तथा सञ्चार प्रविधि मन्त्रालयमा सुझाव प्रस्तुत तथा पत्रपत्रिका वर्गीकरणका लागि हुलाक कार्यालयको प्रभावकारी सहयोगबारे अध्ययन, १२ जना स्थायी कर्मचारीको भर्ना, कर्मचारी विनियमावली, २०७९ जारी र विज्ञ टोली गठन गरेर आचारसंहिता अनुगमनबारे सुझाव सङ्कलन एवं अध्ययन, वरिष्ठ पत्रकारको उपाधिका विषयमा अध्ययन जस्ता कार्य काउन्सिलले गरेको छ ।
मिडियालाई कानुनी, नैतिक र व्यावहारिक रूपमा सञ्चालन गर्ने तथा आचार संहिता पालनाका लागि समन्वयात्मक ढङ्गले नियमनकारी भूमिका निर्वाह गर्न केही थप काम हुन जरुरी छ । मिडियामा प्रकाशन/प्रसारण भएका समाचारका विषयवस्तु उपर परेका उजुरी छानबिन तथा समाधानका लागि काउन्सिलमा प्रेस इजलास स्थापना गर्नु आवश्यक हुन्छ । जसको कारण पक्ष विपक्षबिच आवश्यक छलफल र तर्क विर्तकको अवस्था बन्ने छ । प्रेस काउन्सिलले प्रेस इजलास सञ्चालनबारे नीतिगत निर्णय गरिसकेकोले त्यसलाई तत्काल कार्यान्वयन गर्नु पर्छ । अहिले पत्रकार बन्न आवश्यक कानुनी मापदण्ड बनेको पाइँदैन । जसको कारण जोसुकै पत्रकार बन्ने अवस्था देखिन्छ । पत्रकारिता क्षेत्रमा देखिएको विकृतिलाई यसले मलजल गरिरहेको छ । यसको अन्त्यका लागि प्रेस काउन्सिलले निश्चित मापदण्ड पूरा गरेका पत्रकारलाई प्रमाणपत्र दिने व्यवस्था गर्नु जरुरी छ । यो विषयमा प्रेस काउन्सिलको बोर्डमा पटक पटक छलफल र बहस भएकाले यसको कार्यान्वयनमा समेत तदारुकता देखाउनु आवश्यक छ । केही पत्रकारले प्रमाणपत्र दिने कुराको विरोध गरेको पाइन्छ तर त्यो ठिक हो भन्ने आधार देखिँदैन ।
पत्रपत्रिका वर्गीकरणलाई प्रभावकारी बनाउन प्रेस काउन्सिलले प्रत्येक जिल्लाका हुलाक कार्यालयसँग समन्वय गरी त्यस जिल्लाबाट प्रकाशन भएका पत्रपत्रिकाको नियमितता तथा सर्कुलरको अवस्थाबारे जानकारी लिने र त्यसको आधारमा वर्गीकरणको अङ्क दिने परिपाटीको विकास गर्नु पर्छ । प्रदेशमा गठन भएका सञ्चार रजिस्ट्रारको कार्यालयसँग समन्वय गरी पत्रकार परिचयपत्र प्रेस काउन्सिलबाट मात्र जारी गर्ने व्यवस्था मिलाउनु पर्छ । मिडियालाई निष्पक्ष, स्वतन्त्र, व्यावसायिक र खोजमूलक बनाउन स्थानीय तहबाट सहयोगको वातावरण निर्माण तथा खरिद ऐन संशोधनमार्फत स्थानीय तहका विज्ञापनलाई स्थानीय मिडियामा नै प्रकाशन गर्ने व्यवस्था मिलाउन प्रेस काउन्सिलले समन्वयकारी भूमिका निर्वाह गर्नु पर्छ ।

"
युवा पुँजी पलायन र विकास,"युवाको क्षमता विकास नै देश विकासको आधार हो । शिक्षा, सिप र सदाचारले युवालाई युक्त बनाउनुलाई उनीहरूको क्षमता विकासको रूपमा लिन सकिन्छ । यसरी नै देशलाई आवश्यक पर्ने जनशक्ति निर्माण गरेको पाइन्छ । यसलाई मानव पुँजी निर्माण पनि भनिन्छ । उच्च शिक्षा हासिल गरी मुलुकको मानव संसाधन विकासलाई टेवा प्रदान गरी मुलुकको विकासमा योगदान गर्न नेपालबाट विगतदेखि नै अध्ययन अनुमति लिएर विदेशी शैक्षिक संस्थामा अध्ययन गर्न जाने गरेको पाइन्छ । यसरी विदेशमा अध्ययन गर्न जाँदा मुलुकको जनशक्तिको आवश्यकतालाई आकलन गरेर नेपाल सरकार आफैँले वा विदेशी सरकारले देशमा आवश्यक पर्ने जनशक्तिको उत्पादन हुने गरी छात्रवृत्ति प्रदान गरिने प्रचलन रहेको थियो ।
यसका लागि नीतिगत मार्गदर्शन पनि प्राप्त थियो । वैदेशिक अध्ययनको कानुनी आधार छात्रवृत्तिसम्बन्धी ऐन, २०२१ र छात्रवृत्तिसम्बन्धी नियमावली, २०६० रहेको छ । यसलाई थप व्यवस्थित र सहज बनाउन र निजी खर्चमा विदेशमा पढ्न जाने क्रम बढेकाले त्यसलाई व्यवस्थित गर्न ‘विदेशी शिक्षण संस्थामा उच्च शिक्षा अध्ययन गर्न जाने नेपाली नागरिकले लिनुपर्ने पूर्वस्वीकृतिपत्र (नो अब्जेक्सन लेटर) लिने कार्यलाई सहज, सरल, तथ्यपरक, व्यवस्थित, प्रविधिमैत्री तथा प्रभावकारी बनाउन र विदेशी मुद्रा सटही सिफारिससम्बन्धी कार्यलाई व्यवस्थित गर्न वाञ्छनीय भएको’ उल्लेख गरी सरकारले वैदेशिक अध्ययन स्वीकृतिसम्बन्धी निर्देशिका, २०७९ नै जारी गरेको छ । यही कार्यका लागि अनलाइन एप्लिकेसन प्रणाली पनि निर्माण गरिएको छ । यसमार्फत दैनिक एक हजारभन्दा बढी नेपाली विद्यार्थीले अध्ययन अनुमतिका लागि आवदेन गर्ने गरेका छन् ।
माथिको तालिकाबाट पछिल्लो केही वर्ष यसरी विदेश जाने विद्यार्थीको सङ्ख्या अनपेक्षित रूपले बढदै गएको देखिन्छ । विगत १२ वर्षमा अध्ययन अनुमति लिनेको सङ्ख्या छ लाख ५० हजारभन्दा बढी रहेको छ । यो सङ्ख्या प्रत्येक वर्ष सो अवधिमा सरदर छ प्रतिशतले बढेको देखिन्छ । कोभिड–१९ अवधिलाई गणना नगर्दा भने यस्तो वृद्धिदर करिब २० प्रतिशत हुन आउँछ । पछिल्ला केही वर्षमा कोभिड–१९ अवधिको सङ्ख्यालाई आधार मान्दा ७१ प्रतिशतसम्मले बढेको छ । यसरी अध्ययन गर्न गएका युवामध्ये देशमा फर्किएको जनशक्तिको यकिन विवरण भने उपलब्ध हुन सकेन ।
एकातिर यसरी अध्ययन गर्न जाँदा बर्सेनि अर्बौं रुपियाँ बिदेसिने गरेको र मुलुकभित्र स्थापित कलेजमा विद्यार्थीको सङ्ख्या घट्दै गएको छ भने अर्कोतिर यसरी विदेश जाने विद्यार्थीको उतै बसोबास गर्ने दीर्घकालीन सोच रहने भएकाले भविष्यमा मुलुकका लागि आवश्यक दक्ष जनशक्तिको कमी हुने देखिन्छ । विद्यार्थीको सङ्ख्या स्वाट्टै घटेकाले कतिपय कलेज गाभ्नु परेकाले त्यसमा कार्यरत शिक्षक कर्मचारीको रोजगारी खोसिएको अवस्था पनि छ । मुलुकको मानव संसाधनको विकास तथा व्यवस्थापनमा तत्कालीन र दीर्घकालीन प्रभाव पारेकाले यो विषयले मुलुकको विकास प्रक्रियालाई पनि प्रतिकूल प्रभाव पार्ने देखिएको छ । युवा जनशक्ति पलायनले देशको उत्पादन तथा उपभोगको शृङ्खला पनि खल्बलिएको छ । स्वदेशी वस्तुको समग्र माग घटेकाले उत्पादन पनि घटाउनु परेको छ । यसले रोजगारी सिर्जनालाई पनि प्रतिकूल प्रभाव पारेको छ । यसलाई गम्भीर महìवका साथ उठान गर्नुपर्ने देखिन्छ ।
विदेशमा अध्ययन गर्न जाने प्रक्रियालाई सहजीकरण गर्न खुलेका शैक्षिक परामर्श केन्द्रमा विकृति पनि देखिएका छन् । यसलाई निराकरण गर्न संसद्को अन्तर्राष्ट्रिय सम्बन्ध तथा श्रम समितिले विदेशमा अध्ययन तथा शैक्षिक परामर्श केन्द्र सञ्चालन गर्ने सम्बन्धमा छुट्टै कानुन बनाउन शिक्षा, विज्ञान तथा प्रविधि मन्त्रालयलाई निर्देशन दिएको छ । समितिको बैठकले नेपाली विद्यार्थी विदेश पढ्न जाने उपयुक्त विषय तथा देशको सूची बनाएर सोही अनुरूप अनुमति दिनसमेत निर्देशन दिएको छ ।
नेपाली पढ्न जाने गन्तव्य मुलुकसँग नेपाल सरकारलाई सोसम्बन्धी सम्झौता प्रक्रियासमेत अगाडि बढाउन समितिले निर्देशन दिएको परामर्श केन्द्रले म्यानपावरको काम गरेको अवस्था पनि विद्यमान छ । अर्कोतिर अध्ययन अनुमति कार्यालयमा सेवाग्राहीको सङ्ख्या बढेकोले व्यवस्थापन गर्न असहज भएको अवस्था छ । हालै त्यँहा हुने गरेका अनियमितताका फहरिस्त पनि सार्वजनिक भएका छन् । मुलुकको मानव संसाधन विकास र विदेशमा अध्ययन अनुमति प्रदान गर्ने कामको बिचमा अन्योन्याश्रित सम्बन्ध हुन्छ । देशको आवश्यकता के हो, कुन विषय पढ्न विदेश जान दिने, कुन विषय पढ्न विदेश जान नदिनेलगायतको स्पष्ट मापदण्ड बनाउनुपर्ने आवश्यकताको अनुभूति गरिएको छ । विदेशी छात्रवृत्ति प्राप्त गरेकालाई मात्र दिने कि, सबैलाई दिने ? यस विषयमा गम्भीर तवरले बहस नभएको अवस्था पनि छ । पछिल्लो समयमा विद्यार्थी विभिन्न मुलुकमा अलपत्र परेको उजुरी प्राप्त हुने गरेकोले शैक्षिक परामर्श केन्द्रको विकृति अन्त्य गर्न र ठगी नियन्त्रण गर्न अनुसन्धान र कारबाही पनि अगाडि बढाउनु आवश्यक छ । रुसबाट युक्रेनमा खटिएर मृत्यु हुने करिपय नेपाली युवा अध्ययनका लागि रूस गएका भन्ने खबर पनि सार्वजनिक भएका छन् ।
नेपालबाट युवा जनशक्ति पलायन हुनुका विभिन्न कारण रहेका छन् । पहिलो, देशको उच्च शिक्षाको गुणस्तर र व्यवस्थापन कमजोर हुनु हो । कमजोर गुणस्तरको कारण पूर्वाधार विकासमा कम लगानी हुनु, विश्वव्यापी श्रम बजारको माग अनुसारको जनशक्ति उत्पादन गर्ने गरी हाम्रा शैक्षिक संस्थाको पाठ्यक्रमको समसामयिक परिमार्जन नगरिनु र विश्वस्तरको प्रविधिको उपयोग गरिएको शैक्षिक प्रणाली निर्माण गर्न नसक्दा कमजोर पठन–पाठन हुनु हो ।
शैक्षिक क्यालेन्डरको परिपालना हुन नसक्नुले पनि गुणस्तर खस्किएको र विद्यार्थीको पढाइ पूरा गर्ने तथा रोजगारीमा प्रवेश गर्ने समयको अनिश्चितता बढेको हो । शिक्षक, कर्मचारी, व्यापारी, विद्यार्थी, कामदार, डाक्टर, इन्जिनियर, प्राध्यापक, पत्रकार, बुद्धिजीवीहरू राजनीतिक दलको सदस्य बन्नुपर्ने बाध्यताले उनीहरूको पेसागत व्यावसायिकतामा कमी देखिन्छ । विद्यालय र विश्वविद्यालयलाई राजनीतिबाट टाढा राख्न नसक्दा प्रभावकारी नियमन नहुने भई शैक्षिक गुणस्तर खस्किएकाले पनि युवा जनशक्तिले विदेश पलायनको बाटो रोजेको हो । एक्काइसौँ शताब्दीको डिजिटल पुस्ताको विद्यार्थी बिसौँ शताब्दीको शिक्षक र पाठ्यक्रम तथा उन्नाइसौँ शताब्दिको विधिमा आधारित खण्डहर कक्षा कोठाबिचको तालमेल नमिलेर नै युवा पुस्ता देशको लगानीयोग्य रकमसहित तीव्र रूपमा पलायन भइरहेको छ । समग्रमा गुणस्तरीय शिक्षा प्राप्तिका लागि नेपाली युवा जनशक्ति पलायन हुने गरेको छ ।
नेपालको श्रम बजारमा पर्याप्त रोजगारीका अवसरको कमीले युवा पलायन बढेको हो । बढ्दो आयातले नेपालमा उत्पादन हुने वस्तुहरूको प्रतिस्पर्धात्मक क्षमतामा ह्रास आएकाले उद्योगधन्धा फस्टाउन सकेका छैनन् । भएका उद्योग पनि बन्द हुँदै गएका छन् । पहिला स्नातकोत्तर तहको उच्च शिक्षाको लागि विदेशी शैक्षिक संस्थामा अध्ययन गर्न जाने गरेकोमा पछिल्लो समयमा माथि उल्लिखित दुई कारणको प्रबलताले गर्दा नेपालबाट १२ कक्षा उत्तिर्ण गरेपछि स्नातक तहको अध्ययनकै लागि धेरै नेपाली विद्यार्थी जाने गरेका छन् । यसले देशको जनसाङ्ख्यिकीय लाभलाई अवमूल्यन गर्दै विकासलाई प्रतिकूल असर गर्ने निश्चित छ ।
"
मोहना नदीमा डुबेर एकको मृत्यु,"अविनाश चौधरी
धनगढी, असार ५ गते । कैलालीको मोहना नदीमा डुबेर एक पुरुषको मृत्यु भएको छ ।
कैलारी गाउँपालिका–७ रामपुरका ४५ वर्षीय दुलाराम चौधरीको नदीमा डुबेर मृत्यु भएको हो । जिल्ला प्रहरी कार्यालयका अनुसार मृतक चौधरी बुधबार नदीमा पौडी खेल्ने क्रममा घोडघोडियामा डुबेका थिए ।
चौधरी नदीमा डुबेपछि इलाका प्रहरी कार्यालय रामपुर र भुइयाँफाँटा बिओपीबाट खटेको नेपाल प्रहरी र सशस्त्र प्रहरीको संयुक्त टोलीले खोजतलास गरेको थियो ।
खोजतलासको क्रममा चौधरी मृत फेला परेको जिल्ला प्रहरी कार्यालयका प्रवक्ता प्रहरी नायब उपरीक्षक राजकुमार सिंहले जानकारी दिनुभयो ।
"
इरान–इजरायल द्वन्द्वको असर : टर्कीले बढायो सीमा सुरक्षा,"टर्की, असार ५ गते । इरान र इजरायलबिच भएको तनावकापछि टर्कीले आफ्नो सीमामा सुरक्षा बढाएको रक्षामन्त्री यासर गुलरले बताउनुभएको छ ।
छिमेकी इरानमा हालैका घटनाहरूका कारण सीमानामा सुरक्षा उपायहरू बढाइएको गुलरले पूर्वी सीमावर्ती प्रान्त भानको भ्रमणको क्रममा बताउनुभयो ।
तेस्रो सेना कमाण्डका कमाण्डरहरूसँगको भिडियो टेलिकन्फरेन्समा बोल्नुहुँदै गुलरले टर्कीले जारी विकासक्रमलाई ध्यानमा राख्दै सीमा सुरक्षाको उच्च अवस्था कायम राख्ने बताउनुभयो ।
गुलरले इजरायलको सैन्य कारबाही बारे पनि टिप्पणी गर्दै टर्कीले इरानमाथि हालैका आक्रमणहरूको निन्दा गर्नुभयो । अन्तर्राष्ट्रिय समुदायलाई अन्तर्राष्ट्रिय र घरेलु आलोचनाका लागि इजरायलको बेवास्ताको रूपमा वर्णन गरिएको कुरालाई सम्बोधन गर्न थप आग्रह गर्नुभयो ।
पछिल्लो चरणको शत्रुता जुन १३ मा इरानमा इजरायली हवाई आक्रमणबाट सुरु भयो । आधिकारिक तथ्याङ्कअनुसार तनाव सुरु भएदेखि इरानमा लगभग ६ सय र इजरायलमा २४ जनाको मृत्यु भइसकेको छ । सिन्ह्वा/न्यूज एजेन्सी नेपाल
"
जिल्लामै नापतौल जाँच हुँदा व्यवसायीलाई सहज,"सुजल श्रेष्ठप्युठान, जेठ ५ गते । गुणस्तर तथा नापतौल कार्यालय नेपालगञ्जले जिल्लाका विभिन्न व्यापारिक क्षेत्रहरुमा पुगेर नापतौल शिविर सञ्चालन गरेको छ ।
प्युठान उद्योग वाणिज्य सङ्घको सहजीकरणमा भएको शिविरमा ढक, तराजु, लिटर, मिटरलगायतका नापतौलसम्बन्धी औजारहरुको चेकजाँच तथा नवीकरण गरिएको हो । जिल्लाको दरभान, बड्डाँडा, जस्पुर, भिंगृ, दाखाक्वाडी, बिजुवार, बाग्दुलामा सम्बन्धित बजार क्षेत्रको सहजीकरणमा शिविर सञ्चालन गरिएको प्युठान उद्योग वाणिज्य संघले जनाएको छ ।
शिविरले व्यवसायीहरुलाई नापतौलको जाँच गराउन नेपालगञ्ज पुग्नुपर्ने बाध्यता हटेको सङ्घका कार्यकारी निर्देशक प्रकाश खनालले बताउनुभयो । प्रत्येक वर्ष जिल्लाका सबै प्रमुख व्यापारिक क्षेत्रहरुमा शिविर सञ्चालन गर्न कार्यालयलाई अनुरोध गरिएको उहाँले बताउनुभयो ।
नेपाल सरकारले तोकेको मापदण्ड अनुसारको नापतौलका सामग्री प्रयोगमा गरी दण्ड तथा जरिवानाबाट बच्न शिविरले उद्योगी व्यवसायीहरुलाई सुविधा पुगेको सङ्घका अध्यक्ष सन्देश आचार्यले बताउनुभयो ।
"
भाइरल ज्वरो र झाडापखालाका बिरामी बढे,"अमरराज नहर्कीतनहुँ, असार ५ गते । गर्मी बढेसँगै प्रदेश अस्पताल, दमौलीमा पखाला, भाइरल ज्वरो, टाइफाइटका बिरामी बढेका छन् । गर्मीबाट सबैभन्दा बढी बालबालिका तथा वृद्धवृद्धा प्रभावित भएको प्रदेश अस्पताल दमौलीमा मेडिकल सुपरिटेन्डेन्ट डा. परिवर्तन बरालले जानकारी दिनुभयो ।
दिउँसोको समयमा तापक्रम उच्च भएका बेला चल्ने तातो हावाका कारण दैनिक ज्यालादारी गर्ने व्यक्ति, बालबालिका र वृद्धवृद्धालाई लु लाग्ने जोखिम बढेको बरालको भनाइ छ ।
बढ्दो गर्मीबाट जोगिन फलफूलको जुस, पानीलगायतका तरल पर्दाथको सेवनलाई बढाउनका साथै काम नभए दिउँसोको समयमा घरबाहिर नस्किन डा. बराल सुझाव दिनुहुन्छ । अस्पतालमा दैनिक तीन सयको हाराहारीका बिरामी उपचारका लागि आउने गरेकामा हाल चार सय ५० भन्दा बढी बिरामी उपचारका लागि आउने गरेको बराल बताउनुहुन्छ । डा. बरालका अनुसार आँप र लिची बजार भित्रिएसँगै बिरामी धेरै बढ्न पुगेका छन् । डा. बरालले भन्नुभयो, ‘‘औषधी राखेर पकाइएका आँप र लिची धेरै खाँदा झाडापखालाको बिरामी बढेका छन् ।’’
उपचारमा आउनेमध्ये रुघाखोकी, भाइरल ज्वरो र पखालाका बिरामी छन् । मौसमी सङ्क्रमणबाट जोगिन बिरामीले पानी उमालेर प्रशस्त मात्रामा पिउने, शरीरमा पानी तथा झोलिलो खानेकुरा बढी सेवन गर्ने, आराम गर्ने र ज्वरो आएको अवस्थामा सिटामोल वा चिकित्सकको सल्लाहमा औषधी सेवन गर्न सुझाव दिइएको छ ।
"
कैलालीमा खोलाले बगाउँदा एक पुरुषको मृत्यु,"निराजन परियारचौमाला (कैलाली), असार ५ गते । कैलालीको गौरीगङ्गामा खोलाले बगाउँदा एक पुरुष मृत्यु भएको छ । जिल्लाको गौरीगङ्गा नगरपालिका–२ चौमालामा खोलाले बगाउँदा अन्दाजी ६० वर्षीय नरबहादुर ताम्राकारको मृत्यु भएको हो । बुधबार साँझ ५ बजे पुरानो चौमाला बजारदेखि घर जाने क्रममा चौमाला खोलाले बगाउँदा ताम्राकार बेपत्ता हुनुभएको थियो ।
बेपत्ता ताम्राकारको खोजीकार्य गर्दा बिहीबार बिहान खोलामा शव फेला परेको इलाका प्रहरी कार्यालय चौमालाका प्रहरी सहायक निरीक्षक योगेन्द्र बलायरलेले जानकारी दिनुभयो । उहाँले पोस्टमार्टमका लागि धनगढीमा रहेको प्रादेशिक सेती अञ्चल अस्पतालमा पठाएको जानकारी दिनुभयो ।
"
यस्तो छ आजको सागसब्जी र फलफूलको थोक मूल्य,"काठमाडौँ, असार ५  गते ।   कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ ।  समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा ठूलो (भारतीय) प्रतिकिलो रु ९५, गोलभेँडा सानो (लोकल) प्रतिकिलो रु ३१, गोलभेँडा सानो (टनेल) प्रतिकिलो रु ४८, आलु रातो भारतीय प्रतिकिलो रु ४४, आलु रातो (भारतीय) प्रतिकिलो रु ३५, आलु रातो (मुडे) प्रतिकिलो रु ३८, आलु सेतो प्रतिकिलो रु ३५, प्याज सुकेको (भारतीय) प्रतिकिलो रु ४४, गाजर (लोकल) प्रतिकिलो रु ७०, गाजर (तराई) प्रतिकिलो रु ५५, बन्दा (लोकल) प्रतिकिलो रु ३०, काउली स्थानीय प्रतिकिलो रु ६५, मूला रातो प्रतिकिलो रु ३०, सेतो मूला (हाइब्रिड) प्रतिकिलो रु २५, भन्टा लाम्चो प्रतिकिलो रु २२, भन्टा डल्लो प्रतिकिलो रु ४०, तने बोडी प्रतिकिलो रु ३५, मकै बोडी प्रतिकिलो रु ५० कायम भएको छ ।
यसैगरी, मटरकोसा प्रतिकिलो रु १५०, घिउ सिमी (लोकल) प्रतिकिलो रु ५५, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु १२०, टाटे सिमी मूल्य प्रतिकिलो रु ७०, भटमास कोसा प्रतिकिलो रु १२०, तीतो करेला प्रतिकिलो रु ३५, लौका प्रतिकिलो रु २५, परबर (लोकल) प्रतिकिलो रु ३५, परबर (तराई) प्रतिकिलो रु ४२, चिचिण्डो प्रतिकिलो रु ३०, घिरौला प्रतिकिलो रु ४५, झिगुनी प्रतिकिलो रु ५०, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ३५, हरियो फर्सी (डल्लो) प्रतिकिलो रु ३८, भिण्डी प्रतिकिलो रु ४५ कायम गरिएको छ ।
यस्तै, सखरखण्ड प्रतिकिलो ७०, पिँडालु प्रतिकिलो रु १००, स्कूस प्रतिकिलो रु ७०, रायोसाग प्रतिकिलो रु ४०, पालुङ्गो साग प्रतिकिलो रु ४५, तोरीको साग प्रतिकिलो रु ३५, हरियो प्याज प्रतिकिलो रु १००, च्याउ (कन्य) प्रतिकिलो रु १६०, च्याउ (डल्ले) प्रतिकिलो रु ३५०, कुरिलो प्रतिकिलो रु ३००, निगुरो प्रतिकिलो रु ३५ निर्धारण गरिएको छ ।
ब्रोकाउली प्रतिकिलो रु ७०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा रु ८०, जिरीको साग प्रतिकिलो रु १००, ग्याठकोभी प्रतिकिलो रु ७०, सौफको साग प्रतिकिलो रु ११०, पुदिना प्रतिकिलो रु ११०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ ।
समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३००, केरा (दर्जन) रु १५०, कागती प्रतिकिलो रु १७०, अनार प्रतिकिलो रु ३५०, आँप (माल्द) प्रतिकिलो रु ७०, आँप (दशहरी) प्रतिकिलो रु ८०, अङ्गुर (हरियो) प्रतिकिलो रु २५०, अङ्गुर (कालो) प्रतिकिलो रु ३५०, तरबुजा (हरियो) प्रतिकिलो रु ४०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १९०, काँक्रो (लोकल) प्रतिकिलो रु ५५, काँक्रो (हाइब्रिड) प्रतिकिलो रु १८, रुखकटहर प्रतिकिलो रु ६५, मेवा (भारतीय) प्रतिकिलो रु १००, लिची (लोकल) प्रतिकिलो रु १९० निर्धारण गरिएको छ ।
यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ४०, खुर्सानी हरियो (बुलेट) प्रतिकिलो रु ३०, खुर्सानी हरियो (माछे) प्रतिकिलो रु ३५, खुर्सानी हरियो अकबरे प्रतिकिलो रु २२०, भेडे खुर्सानी प्रतिकिलो रु ६०, धनियाँ प्रतिकिलो रु ५५, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकिलो रु ९०० तोकेको छ । रासस
"
घडियालका एक सय पन्ध्र बच्चा हुर्किंदै,"यज्ञप्रसाद सापकोटा
गुलरिया (बर्दिया), असार ५ गते । बर्दिया राष्ट्रिय निकुञ्जले सञ्चालन गरेको गोही प्रजनन केन्द्रमा यस वर्ष हालसम्मकै सबैभन्दा बढी ११५ वटा घडियाल गोहीका बच्चा जन्मिएका छन् । गोही प्रजनन केन्द्रमा रहेका चार वटा पोथी घडियाल गोहीले बच्चा कोरलेका हुन् ।
विश्वबाट नै लोप हुन थालेको घडियाल गोहीको संरक्षणका लागि बर्दिया राष्ट्रिय निकुञ्जमा गोही प्रजनन केन्द्र सञ्चालन छ । गोही प्रजनन केन्द्र सञ्चालन भएको ४२ वर्षपछि यस वर्ष सबैभन्दा बढी गोहीका बच्चा जन्मिएका हुन् । गत हप्तादेखि गोहीका बच्चा निस्कन थालेको निकुञ्जले जनाएको छ । प्रजनन केन्द्रमा गत वर्ष ५२ वटा बच्चा जन्मिएका थिए । जसमध्ये ३५ वटा बच्चा बाँचेका छन् । अघिल्लो वर्ष २०८० मा ८० वटा बच्चा जन्मेकोमा ६४ वटा मात्र बाँचेका थिए पनि २०७९ सालमा ६० वटा बच्चा जन्मेकामा ३८ वटा बच्चा बाँचेका थिए । हालसम्मको तथ्याङ्क हेर्दा जन्मेका बच्चामध्ये ६० देखि ७० प्रतिशत बच्चा मात्र बाँचेको बर्दिया राष्ट्रिय निकुञ्जका संरक्षण अधिकृत सन्तबहादुर मगरले बताउनुभयो ।
प्रजनन केन्द्र स्थापना भएको ४२ वर्षमा १७५ वटा गोहीका बच्चा हुर्किएको बर्दिया राष्ट्रिय निकुञ्जले जनाएको छ । प्रजनन केन्द्रमा २० वटा तीन वर्षमाथिका र १३२ वटा तीन वर्षमुनिका बच्चा रहेका छन् । यसअघि बर्दियाको बबई नदीमा १३ र बाँकेको राप्ती नदीमा १० गरी जम्मा २३ वटा बच्चालाई प्राकृतिक वासस्थानमा छोडिएको थियो ।
प्रजनन केन्द्रमा हुर्काएर तीन वर्ष पुगेपछि प्राकृतिक वासस्थानमा घडियाल गोहीका बच्चा छोडिने गरिन्छ । गोही प्रजनन केन्द्रमार्फत जन्मेका बच्चा हुर्काएर प्राकृतिक स्थानमा बाँच्न सक्ने भएपछि नदीमा छोडेर गोहीको सङ्ख्या वृद्धि गर्ने योजना रहेको बर्दिया राष्ट्रिय निकुञ्जका वरिष्ठ संरक्षण अधिकृत अशोककुमार रामले बताउनुभयो । बर्सातपछि तीन वर्ष पुगेका गोहीका बच्चालाई उनीहरूको अवस्था हेरेर प्राकृतिक वासस्थानमा छाडिने उहाँले बताउनुभयो ।
२०३९ सालमा स्थापना गरिएको प्रजनन केन्द्रमा २०७२ सालदेखि प्रजनन प्रक्रियाको सुरुवात भएको थियो भने २०७४ सालमा गोहीलाई पहिलो पटक प्राकृतिक वासस्थानमा छाडिएको थियो । प्रजनन केन्द्रमा हाल दुई भाले र चार पोथी गरी छ वटा प्रजननयोग्य घडियाल गोही रहेका छन् ।
घडियाल गोही स्वच्छ पानी र ताजा माछा खाने संरक्षित सूचीमा रहेको जीव हो । गोहीको वासस्थान व्यवस्थापन गर्ने, चोरीसिकार नियन्त्रण गर्ने खालका काम भइरहेको बर्दिया राष्ट्रिय निकुञ्जले जनाएको छ । बर्दियाको कर्णाली र बबई नदीमा घडियाल गोही पाइन्छ ।
"
फराकिलो सडकले फेरियो पहिचान,"चौमाला समाचारदाता
चौमाला, असार ५ गते । महाकालीपारिको दोधारा चाँदनी नगरपालिकाका नागरिक केही वर्षपहिला सम्पूर्ण रूपमा भारतसँग आश्रित थिए । नक्सामा दोधारा चाँदनीको भूभाग नेपालमै थियो । यस क्षेत्रमा बसोबास गर्नेको हातमा नेपाली नागरिकता मात्र थियो । सरकारले तोकेको राजस्वसमेत समयमै तिर्थे तर सरकारबाट पाउनुपर्ने प्रायः सबै सेवा सुविधाबाट भने उनीहरू वञ्चित थिए । सङ्घीयता आएपछि दोधारा चाँदनीको अवस्था पनि फेरिएको छ ।
कुनै बेला महाकाली नदीमा ज्यानको बाजी थापेर ट्युबमा यात्रा गर्न बाध्य दोधारा चाँदनीवासी अहिले चार लेनको पक्की पुल र निर्माणको गृहकार्यमा रहेको सुक्खा बन्दरगाह जस्ता मुलुककै ठुला आयोजनासँग जोडिँदा खुसी छन् । मुलुक सङ्घीय संरचनामा गएसँगै महाकाली नदीमा झोलुङ्गे पुलसँगै चार लेनको पक्की पुल निर्माण भएपछि अहिले दोधारा चाँदनीवासीको दैनिकी नेपाली बजारसँग जोडिन थालेको हो ।
२०६१ सालमा महाकाली नदीमा झोलुङ्गे पुल निर्माण गरिएको भए पनि चारपाङ्ग्रे सवारीसाधनको पहुँचमा दोधारा चाँदनी पुग्न सकेको थिएन । जसले गर्दा यहाँ पुग्न मोटरसाइकलकै भर पर्नुपर्ने हुन्थ्यो । जुन निकै जोखिमपूर्ण थियो । दोधारा चाँदनी नगरपालिकाका प्रमुख किशोरकुमार लिम्बूले व्यवस्थासँगै यस क्षेत्रको अवस्था पनि फेरिँदै गएको बताउनुभयो । कुनै बेला बिरामी भइहाले उपचारका लागि भारतीय बाटो हुँदै एम्बुलेन्समा महेन्द्रनगर बजार ल्याउनु पथ्र्यो । अहिले देशभित्रैको सडक हुँदै महेन्द्रनगरसम्म पुग्न सकिन्छ । दोधारा चाँदनीबाट महेन्द्रनगर बजार आउन मात्रै नभएर अहिले दोधारा चाँदनीभित्रकै यातायात सञ्जालमा निकै सुधार आएको उहाँले बताउनुभयो ।
१० वर्षपहिलेको मात्रै तुलना गर्ने हो भने यहाँ सडक सञ्जालले निकै फड्को मारेको छ । साइकल, मोटरसाइकल चलाउन पनि हम्मे हम्मे पर्ने यहाँका सडक अहिले निकै फराकिला भएका छन् । दोधारा चाँदनी नगरपालिकाका उपप्रमुख गङ्गादेवी जोशीले आफूहरू निर्वाचित भएयता न्यायिक समितिमार्फत न्याय सम्पादन, बजार अनुगमनलगायतका क्षेत्रमा फड्को मारेको बताउनुभयो । अहिले यस क्षेत्रका नागरिकको दैनिकी नै फेरिएको उहाँको भनाइ छ । जिल्लाकै नमुनाका रूपमा सडक सञ्जाल र पुलपुलेसा विस्तार र स्तरोन्नति देखिने गरेर नै भएका छन् । पहिले सधैँ टाढा लाग्ने सदरमुकाम अहिले मोटरसाइकलमा ३० मिनेटमा पुगिने स्थानीय विनोद सुनारले बताउनुभयो ।
"
वैदेशिक रोजगारीमा जाने आठ लाख नाघ्ने,"गोरखापत्र समाचारदाता
काठमाडौँ, असार ५ गते । पछिल्ला वर्षमा वैदेशिक रोजगारीमा जानेको सङ्ख्या बढेको छ । पछिल्लो दुई वर्षको हेर्दा चालु आर्थिक वर्ष २०८१/८२ मा वैदेशिक रोजगारीमा जानेको सङ्ख्या आठ लाख नाघ्ने देखिएको हो ।
वैदेशिक रोजगार विभागका अनुसार चालु आवको साउनदेखि जेठ महिनासम्म सात लाख ६० हजार ३९१ जनाले श्रम स्वीकृति लिएका छन् । गत आव २०८०/८१ मा सात लाख ४१ हजारले श्रम स्वीकृति लिएर वैदेशिक रोजगारीमा गएका थिए । जुन सङ्ख्या गत आवको भन्दा चालु आवको ११ महिनामा नौ हजारले बढी हो ।
गएको जेठसम्म प्रतिमहिना औसतमा ६९ हजार १२६ र प्रतिदिन दुई हजार ३०४ जनाले स्वीकृति लिएको देखिएको छ । श्रम स्वीकृति लिनेको सङ्ख्या आगामी दिनमा पनि यही अनुसार हुने हो भने वर्षभरिमा आठ लाख ३० हजार नेपाली श्रम स्वीकृति लिएर विदेश पुग्ने देखिन्छ ।
विभागका महानिर्देशक कमलप्रसाद भट्टराईले चालु आवको ११ महिनासम्म वैदेशिक रोजगारीका लागि सात लाख ६० हजारभन्दा बढी युवाले श्रम स्वीकृति लिएको जानकारी दिनुभयो । उहाँका अनुसार गत आवको साउनदेखि जेठसम्म वैदेशिक रोजगारीमा जान छ लाख ९७ हजार युवाले श्रम स्वीकृति लिएका थिए । जुन गत आवको ११ महिनाको तुलनामा चालु आवको ११ महिलामा श्रम स्वीकृति लिनेको सङ्ख्या ६३ हजारले बढी हो ।
युएई पहिलो श्रम गन्तव्य
चालु आवको ११ महिनामा नेपाली श्रमिकको पहिलो श्रम गन्तव्य देश संयुक्त अरब इमिरेट्स (युएई) भएको छ । विभागका अनुसार सो अवधिमा सात लाख ६० हजार ३९१ जनाले श्रम स्वीकृति लिएकामा युएईका लागि करिब दुई लाख छन् । युएई अघिल्लो वर्षदेखि लगातार नेपाली श्रमिकको पहिलो श्रम गन्तव्य देश भएको छ ।
यस अवधिमा नेपालीको दोस्रो र तेस्रो श्रम गन्तव्य देश क्रमशः साउदी अरब र कतार रहेका छन् । अघिल्लो वर्ष दोस्रो श्रम गन्तव्य देशमा कतार र तेस्रो साउदी अरब थिए । दुई वर्षअघिको पहिलो श्रम गन्तव्य देश रहेको मलेसिया यस अवधिमा भने सातौँ स्थानमा छ । चौथो स्थानमा कुवेत रहेको छ भने पाँचौँ र छैटौँ स्थानमा क्रमशः जापान र बहराइन रहेको विभागले जनाएको छ ।
विभागका अनुसार यो वर्ष असोजबाहेक अन्य महिना रोजगारीमा जानेको सङ्ख्या ५५ हजार नाघेको छ । असोजमा नेपालीको चाडपर्व दसैँतिहार भएका कारण यो महिना भने बिदेसिनेको सङ्ख्या कम देखिएको हो ।
विभागका महानिर्देशक भट्टराईले गत वर्षदेखि लगातार युएई नेपालीको पहिलो श्रम गन्तव्य बन्न सफल भएको बताउनुभयो । पछिल्ला वर्षमा युएईमा पर्यटन, उत्पादन र सेवासम्बन्धी रोजगारदाता कम्पनीले आप्रवासी श्रमिकका लागि नयाँ नयाँ अवसर सिर्जना गरेसँगै युएईमा नेपाली श्रमिकको माग बढेको उहाँको भनाइ छ ।
विप्रेषण साढे तेह्र खर्बभन्दा बढी
विदेश गएका नेपालीले पठाएको रकम (विप्रेषण) केही वर्षयता निरन्तर उकालो लागिरहेको छ । सोही क्रममा चालु आवको १० महिनामा विप्रेषणमार्फत १३ खर्ब ५६ अर्ब ६१ करोड रुपियाँ नेपाल भित्रिएको छ । गत आवको सोही अवधिको तुलनामा यो १३.२ प्रतिशतको बढी हो । गत आवको वैशाखसम्ममा पनि विप्रेषण १६.९ प्रतिशतले बढेको थियो ।
नेपाल राष्ट्र बैङ्कले गएको साता सार्वजनिक गरेको प्रतिवेदन अनुसार गएको वैशाखमा मात्र एक खर्ब ६५ अर्ब ३० करोड रुपियाँ विप्रेषण नेपाल भित्रिएको छ । मासिक रूपमा तुलना गर्दा वैशाखमा भित्रिएको विप्रेषण हालसम्मकै सबैभन्दा धेरै हो । यसअघि धेरै विप्रेषण गत फागुनमा एक खर्ब ५१ अर्ब र असोजमा एक खर्ब ४४ अर्ब रुपियाँ भित्रिएको थियो ।
"
महानगर यातायात नक्कली बसले पीडित,"गोरखापत्र समाचारदाता
काठमाडौँ, असार ५ गते । महानगर यातायात प्रालिले आफ्नो नाम, रङ र डिजाइन नक्कल गरी अनधिकृत व्यक्ति तथा समूहले बस सञ्चालन गरिरहेको भन्दै आपत्ति जनाएको छ । प्रालिले बुधबार काठमाडौँमा पत्रकार सम्मेलन गरी त्यस्ता नक्कली सवारीसाधन निर्बाध चल्दा आफ्नो व्यवसायलाई बाधा परिरहेको र नियन्त्रणका लागि सारोकारवालाले साथ नदिएको पनि आरोप लगाएको छ ।
मर्यादित र व्यवस्थित रूपमा सार्वजनिक यातायात सञ्चालन गर्ने भन्दै विसं २०७२ देखि महानगर यातायात प्रालिले काठमाडौँको चक्रपथमा एकै पटक ३९ वटा बसमार्फत  सेवा सञ्चालन थालेको थियो । लगत्तै अन्य बस उस्तै स्वरूप र रङमा चल्न थालेका थिए ।
“हाम्रो नक्कल गरेर तथा मिल्दोजुल्दो बनाएर चलेका त्यस्ता बस नियन्त्रणमा लिएर कारबाही गर्न हामीले जिल्ला प्रशासन कार्यालय, यातायात व्यवस्था विभाग, ट्राफिक प्रहरी सबैलाई हारगुहार गर्दै आएका छौँ,” महानगर यातायातका अध्यक्ष सन्तोष खतिवडाले भन्नुभयो, “तर कतैबाट प्रभावकारी काम भएन ।”
उहाँले नक्कली बसका कारण आफ्नो व्यवसाय र साख दुवै गुम्दै गएको दुःखेसो गर्नुभयो । “ती बसमा यात्रुले महत्वपूर्ण सामान छुटाउँदा आफूलाई झमेला पर्छ, उनीहरूका कारण सृजित दुर्घटना, चोरी तथा विभिन्न दुव्र्यवहारका घटनामा पनि हामीले दुःख पाउने र बदनाम हुनुपर्ने अवस्था छ,” उहाँले भन्नुभयो ।
खतिवडाका अनुसार महानगर यातायात सञ्चालन गर्दा बसको रङ आकार प्रकृति सबै सम्बन्धित निकायमा दर्ता तथा पञ्जीकरण गराएर अनुमति लिइएको थियो तर पनि नक्कल गरेका बस अहिले पनि निर्बाध सञ्चालनमा छन् । उहाँका अनुसार करिब दुई सयको सङ्ख्यामा यस्ता नक्कल गरेका बस सञ्चालनमा छन् । महानगर यातायात प्रालिका भने ८९ वटा बस चक्रपथलगायत राजधानीका विभिन्न रुटमा सञ्चालनमा छन् ।
आफूहरू निकट भविष्यमै सेवा विस्तारको तयारीमा रहेको जानकारी उहाँले दिनुभयो । खतिवडाले असारभित्र १२ वटा ठुलो क्षमताका विद्युतीय बस सञ्चालनमा ल्याउन लागिएको पनि जानकारी दिनुभयो ।


"
रासायनिक मलको मूल्य बढ्न सक्ने,"काठमाडौँ, असार ५ गते । इजरायल र इरानबिच हाल भइरहेको युद्धका कारण रासायनिक मलको लागत मूल्य २० प्रतिशतसम्म बढ्ने भएको छ । युद्धका कारणले मल उत्पादनका लागि आवश्यक पर्ने कच्चा पदार्थको अभाव हुँदा मूल्य बढ्ने भएको हो । अन्तर्राष्ट्रिय बजारमा रासायनिक मलको मूल्य बढ्दा त्यसको प्रभाव स्थानीय बजारमा समेत पर्ने गर्छ ।
युद्धका कारण रासायनिक मलको मूल्य प्रतिमेट्रिक टन एक सयदेखि १५० अमेरिकी डलर बढ्ने देखिएको कृषि तथा पशुपन्छी विकास मन्त्रालयले जनाएको छ । मन्त्रालयका सहसचिव रामकृष्ण श्रेष्ठले युद्ध लम्बिँदै गयो भने रासायनिक मलको आपूर्तिमा समस्या हुनुका साथै मूल्यसमेत बढ्ने देखिएको जानकारी दिनुभयो । युद्ध कति लम्बिन्छ भन्ने अनिश्चित रहेको र लामो समयसम्म चलिरहे मलको आपूर्तिमा अवरोध भई मूल्य बढ्नुका साथै कोटा अनुसार मलसमेत ल्याउन नसकिने उहाँले जानकारी दिनुभयो ।
यस वर्ष पाँच लाख ५० हजार मेट्रिक टन रासायनिक मल ल्याउने लक्ष्य राखिएको थियो । निरन्तर युद्ध बढ्दै गए मलको लागत महँगो पर्दा कोटा अनुसार मल ल्याउन नसकिने देखिएको मन्त्रालयले जनाएको छ । हाल अन्तर्राष्ट्रिय बजारमा प्रतिक्विटल चार सय अमेरिकी डलर रहेको युरिया नेपाल आइपुग्दा पाँच सय अमेरिकी डलर पर्ने गरेको छ ।
यस्तै नेपाल आइपुग्दा प्रतिक्विन्टल डिएपी नौ सय अमेरिकी डलर पर्ने गरेको छ । इरानमा युरिया उत्पादन हुने भएकाले पनि युद्धका कारणले उत्पादनमा समेत असर पर्ने देखिएको छ ।
यसैबिच असार महिना लागेसँगै धान रोपाइँ सुरु भएकाले मलको खपत बढ्न थालेको छ । मन्त्रालयका अनुसार सामान्य अवस्थामा दैनिक तीन सयदेखि चार सय मेट्रिक टन मल बिक्री हुँदै आएकामा हाल दैनिक एक हजार मेट्रिक टनदेखि दुई हजार मेट्रिक टनसम्म मल वितरण हुन थालेको छ ।
मलको आपूर्ति नियमित रूपमा भइरहेकाले तत्काल बजारमा मलको अभाव नभएको मन्त्रालयले जनाएको छ । धानबालीमा मलको प्रयोग धेरै हुने हुँदा बजारमा मागसमेत बढ्ने गर्छ । हाल ३४ हजार मेट्रिक टन युरिया कोलकाताबाट नेपाल आउने क्रममा रहेको र ५२ हजार मेट्रिक टन युरिया उत्पादक मुलुकबाट नेपाल आउनका लोडिङ हुने क्रममा रहेको मन्त्रालयले जनाएको छ ।
यस्तै ३० हजार मेट्रिक टन डिएपी चीनबाट नेपाल आउन लोडिङ हुने क्रममा रहेको मन्त्रालयले जनाएको छ । धानको सिजनका लागि युरिया पुग्ने भए पनि डिएपी भने अपुग हुने देखिएको मन्त्रालयले जनाएको छ ।
मन्त्रालयका अनुसार हाल कृषि सामग्री कम्पनी लिमिटेडसँग डिएपी र युरिया गरेर ५४ हजार मेट्रिक टन र साल्ट टे«डिङ कर्पोरेसनसँग ११ हजार मेट्रिक टन मौज्दात रहेको छ । धान सिजनका लागि (जेठ–असोज) सम्म एक लाख ६० हजार  मेट्रिक टन युरिया, ९० हजार मेट्रिक टन डिएपी, १० हजार मेट्रिक टन पोटास गरेर साढे दुई लाख मेट्रिक टन रासायनिक मल आवश्यक पर्ने गरेको छ । बर्सेनि बालीमा धान, तरकारी र उखुमा रासायनिक मलको प्रयोग गरिन्छ ।  चालु आव २०८१/८२ मा पाँच लाख ५० हजार मेट्रिक टन मल खरिद गर्न सरकारले २७ अर्ब ९५ करोड रुपियाँ विनियोजन गरेको छ । चालु आवको जेठ अन्तिम सातासम्म तीन लाख ३८ हजार मेट्रिक रासायनिक मल आयात भइसकेको मन्त्रालयले जनाएको छ ।  किसानलाई अनुदानमा मल उपलब्ध गराउन आगामी आव २०८२/८३ का लागि छ लाख मेट्रिक रासायनिक मल खरिद गर्न २८ अर्ब ८२ करोड रुपियाँ पु¥याएको छ ।
सरकारले बर्सेनि मल खरिदका लागि अनुदानको व्यवस्था गरे पनि माग अनुसार समयमा मल आयात नहुँदा धान रोप्ने बेला प्रत्येक वर्ष किसानले अभाव खेप्नु परेको छ ।

"
सत्ता साझेदार दलका शीर्ष नेताबिच परामर्श,"गोरखापत्र समाचारदाता
काठमाडौँ, असार ५ गते । सत्ता साझेदार नेपाली कांग्रेस र नेपाल कम्युनिस्ट पार्टी (एमाले) का शीर्ष नेताबिच संसद्, सरकार र बजेटका सन्दर्भमा छलफल भएको छ । प्रधानमन्त्री निवास बालुवाटारमा सम्पन्न बैठकमा संसद्को गतिरोध हटाई बजेटमाथिको छलफल अघि बढाउने तथा विधेयकको छलफल अघि बढाउने सन्दर्भमा परामर्श भएको हो ।
बैठकमा प्रधानमन्त्री एवं एमाले अध्यक्ष केपी शर्मा ओली, एमाले उपाध्यक्ष तथा उपप्रधानमन्त्री एवं अर्थमन्त्री विष्णुप्रसाद पौडेल, कांग्रेस सभापति शेरबहादुर देउवा, कांग्रेस उपसभापति पूर्णबहादुर खड्का, कांग्रेस महामन्त्री गगनकुमार थापा, कांग्रेस केन्द्रीय सदस्यहरू, गृहमन्त्री रमेश लेखक, परराष्ट्रमन्त्री डा. आरजु राणा र ऊर्जा, जलस्रोत तथा सिँचाइमन्त्री दीपक खड्का सहभागी हुनुहुन्थ्यो ।
प्रधानमन्त्रीको सचिवालयका अनुसार सरकारको कामकारबाहीलाई अझै प्रभावकारी बनाउने, संसद्मा रहेका शिक्षासहितका महत्वपूर्ण विधेयकलाई ऐन निर्माणका लागि अघि बढाउने, जनताका गुनासो सम्बोधन हुने गरी काम गर्ने सन्दर्भमा छलफल भएको छ ।
"
प्रधानमन्त्री स्पेन जानुहुने,"गोरखापत्र समाचारदाता
काठमाडौँ, असार ५ गते । प्रधानमन्त्री केपी शर्मा ओली आगामी असार १६ गतेदेखि स्पेनको औपचारिक भ्रमणमा जानुहुने भएको छ । उहाँ असार २१ गते स्वदेश फर्कनुहुने कार्यक्रम छ ।
मन्त्रीपरिषद्को असार २ गते बसेको बैठकले  प्रधानमन्त्री ओलीको नेतृत्वमा स्पेनको औपचारिक भ्रमणमा सहभागी हुने नेपाली प्रतिनिधिमण्डल गठन गर्ने निर्णयसमेत गरेको छ ।
"
‘सञ्चार क्षेत्र समावेशी बनेको छ’,"गोरखापत्र समाचारदाता
काठमाडौँ, असार ५ गते । सरकारका प्रवक्ता एवं सञ्चार तथा सूचना प्रविधिमन्त्री पृथ्वी सुब्बा गुरुङले नेपालमा सञ्चार क्षेत्र समावेशिताको उत्कृष्ट उदाहरण बन्दै गएको बताउनुभएको छ ।
मुलुकमा सङ्घीय लोकतान्त्रिक गणतन्त्र बहालीपछि सञ्चार तथा सूचना प्रविधि क्षेत्र सबभन्दा बढी समावेशी बनेको उहाँको भनाइ छ । उहाँले सञ्चार तथा सूचना प्रविधि मन्त्रालय समावेशिताको मूल ‘इपिसेन्टर’ रहेको समेत उल्लेख गर्नुभयो । असार २ गते बसेको मन्त्रीपरिषद् बैठकका निर्णय सार्वजनिक गर्ने क्रममा बुधबार सिंहदरबारमा सञ्चारकर्मीको जिज्ञासामा मन्त्री गुरुङले त्यस्तो बताउनुभएको हो ।
सार्वजनिक सेवा प्रसारण (पिएसबी) को पहिलो उद्देश्य नै ‘पिपुल्स फस्ट, नेसन फस्ट’ रहेको र अहिले यसमै आधारित भएर कार्यक्रम उत्पादन गर्ने, समाचार प्रसारण गर्ने गरिएको बताउँदै उहाँले भन्नुभयो, “हाम्रो मुख्य लक्ष्य नै यही हो, नेपालमा बोलिने सबै भाषाको समाचार र कार्यक्रम प्रसारण गर्ने हो । अहिले हामी यो अभियानमा छौँ ।”
उहाँले नेपाल दक्षिण एसियामा सार्वजनिक सेवा प्रसारण ऐन कार्यान्वयन गर्ने अग्रणी देशमध्ये एक रहेको उल्लेख गर्दै गोरखापत्र दैनिकमा विभिन्न ४५ भाषामा, रेडियो नेपालबाट २५ भाषामा समाचार र अतिरिक्त सामग्रीको प्रकाशन/प्रसारण भइरहेको जानकारी दिनुभयो ।  त्यसै गरी राष्ट्रिय समाचार समिति (रासस) र नेपाल टेलिभिजनबाट समेत विभिन्न भाषामा समाचार र विभिन्न सामग्रीको उत्पादन भई सम्प्रेषण तथा प्रसारण भइरहेको उहाँले बताउनुभयो । “राससमा मैथिली र नेपाल भाषा पनि जोडेका छौँ । हामी अब चाँडै तामाङ र भोजपुरी भाषा पनि समावेश गर्छौं,” उहाँले भन्नुभयो ।
निर्णयहरू
मन्त्रीपरिषद् बैठकले पुल सुधार तथा मर्मत कार्यक्रम तेस्रो चरणका लागि विश्व बैङ्कबाट प्राप्त हुने करिब २० अर्ब ७९ करोड रुपियाँ र रणनीतिक सडक सञ्जाल तथा व्यापारिक मार्ग सुधार आयोजनाका लागि विश्व बैङ्क समूहको अन्तर्राष्ट्रिय विकास संस्थाबाट प्राप्त हुने करिब २९ अर्ब ७२ करोड रुपियाँ बराबरको सहुलियतपूर्ण ऋण स्वीकार गर्ने निर्णय गरेको मन्त्री गुरुङले जानकारी दिनुभयो ।
त्यसै गरी बर्दियामा सञ्चालन हुने समावेशी ग्रामीण विकास परियोजनाका लागि दक्षिण कोरिया सरकारबाट प्राप्त हुने करिब एक अर्ब आठ करोड ८० लाख रुपियाँ बराबरको अनुदान सहायता स्वीकार गर्ने र मत्स्यपालन अनुदानसम्बन्धी विश्व व्यापार सङ्गठन सम्झौता अनुमोदनका लागि सङ्घीय संसद्मा पेस गर्न स्वीकृति दिने निर्णय मन्त्रीपरिषद् बैठकले गरेको हो ।
मन्त्री गुरुङका अनुसार वैदेशिक रोजगार न्यायाधीकरणको अध्यक्ष पदमा उच्च अदालत पाटन, हेटौँडा इजलासका न्यायाधीश डा. शान्ता सेढाईं सापकोटालाई तोक्ने, सत्य निरूपण तथा मेलमिलाप आयोगका सचिव पाराश्वर ढुङ्गानालाई कानुन, न्याय तथा संसदीय मामिला मन्त्रालयको सचिव पदमा सरुवा गर्ने, सशस्त्र प्रहरी नायब महानिरीक्षक गणेशबहादुर ठाडामगरलाई सशस्त्र प्रहरी अतिरिक्त महानिरीक्षक पदमा बढुवा गरी पदस्थापन गर्ने मन्त्रीपरिषद्ले निर्णय गरेको छ ।
त्यसै गरी इन्टरनेसनल बिग क्याट एलाइन्सको सदस्यता प्राप्त गर्न स्वीकृति दिने, नेपाल प्रशासन सेवा समूहीकरणतर्फको राजपत्राङ्कित विशिष्ट श्रेणीको रिक्त पदमा सहसचिव डा. खगेन्द्रप्रसाद सुवेदीलाई बढुवा गर्ने, प्रधानमन्त्री तथा मन्त्रीपरिषद्को कार्यालयका सहसचिव निर्मला अधिकारी भट्टराईलाई सत्य निरूपण तथा मेलमिलाप आयोगको सचिव पदमा कायममुकायम नियुक्त गर्ने निर्णय बैठकले गरेको हो ।
त्यसै गरी तनहुँको आँबुखैरेनीमा नेपाल सरकारको नाममा दर्ता रहेको १० रोपनी जग्गामा १५ शøयाको अस्पताल निर्माण गर्न आँबुखैरेनी गाउँपालिकालाई स्वीकृति दिने, जिल्ला आयुर्वेद स्वास्थ्य केन्द्र चितवनलाई दुई बिघा १३ कट्ठा १५ धुर सार्वजनिक प्रकृतिको जग्गा सय शय्याको आयुर्वेद अस्पताल निर्माणका लागि प्रयोग गर्न स्वीकृति दिने र मिलेनियम च्यालेन्ज एकाउन्ट नेपाल विकास समिति (एमसिए) लाई चार सय केभी डबल सर्किट विद्युत् प्रसारण लाइन आयोजनाका लागि नवलपरासी (बर्दघाट सुस्तापश्चिम) जिल्लाको सुनवल, रामग्राम र बर्दघाट नगरपालिकामा रहेको ४३.६६ हेक्टर राष्ट्रिय वन प्रयोग गर्न स्वीकृति दिने निर्णय गरिएको हो ।
भ्रमण स्वीकृत
२०८२ असार २३ देखि २७ गतेसम्म स्विट्जरल्यान्डको जेनेभामा सञ्चालन हुने ‘वल्र्ड समिट अन दी इन्फर्मेसन सोसाइटी फोरम हाई लेभल इभेन्ट तथा एआई फर गुड ग्लोबल समिट २०२५’ कार्यक्रममा सञ्चार तथा सूचना प्रविधिमन्त्री पृथ्वी सुब्बा गुरुङलाई सहभागी गराउने, २०८२ असार ९ देखि १३ गतेसम्म थाइल्यान्डको बैङ्ककमा आयोजना हुने ‘थर्ड मिनिस्ट्रियल कन्फरेन्स अन सिभिल रजिस्ट्रेसन एन्ड भाइटल स्ट्याटिस्टिक्स इन एसिया एन्ड दी प्यासिफिक’ कार्यक्रममा स्वास्थ्य तथा जनसङ्ख्यामन्त्री प्रदीप पौडेललाई सहभागी गराउने निर्णय बैठकले गरेको छ ।
त्यसै गरी असार १३ देखि १५ गतेसम्म टर्कीमा आयोजना हुने ‘ग्लोबल ट्रान्सपोर्ट कनेक्टिभिटी फोरम २०२५’ कार्यक्रममा भौतिक पूर्वाधार तथा यातायातमन्त्री देवेन्द्र दाहाललाई सहभागी गराउने, असार ३ र ४ गते दुबईमा आयोजना हुने २० औँ एसिया–ओसिनिया क्षेत्र अन्तरसरकारी मन्त्रीस्तरीय बैठकमा युवा तथा खेलकुदमन्त्री तेजुलाल चौधरीलाई, असार ९ र १० गते भारतको पुणेमा आयोजना हुने नेपाल–भारत द्विपक्षीय परामर्श समूहको १६ औँ बैठकमा सहभागी हुने नेपाली प्रतिनिधिमण्डल गठन गर्ने निर्णय मन्त्रीपरिषद्ले गरेको मन्त्री गुरुङले जानकारी दिनुभयो ।

"
मुख्य आरोपित भण्डारी कम्बोडियाबाट पक्राउ,"गोरखापत्र समाचारदाता
काठमाडौँ, असार ५ गते । ललितपुरको महालक्ष्मी स्थानमा रहेको मितेरी सेभिङ एन्ड क्रेडिट कोअपरेटिभ लिमिटेडको रकम हिनामिना गरी फरार ज्योतिबहादुर भण्डारीलाई कम्बोडियाबाट पक्राउ गरी नेपाल ल्याइएको छ ।
मितेरी सहकारीको रकम हिनामिना गरी विगत डेढ वर्षदेखि फरार भण्डारीलाई पक्राउ गर्न अन्तर्राष्ट्रिय अपराध प्रहरी सङ्गठन (इन्टरपोल) मार्फत गत कात्तिकमा रेडकर्नर नोटिस र  डिफ्युजन नोटिससमेत जारी भएको थियो ।
फरार भण्डारी कम्बोडियामा लुकीछिपी बसेको सुराकीपछि प्रहरी प्रधान कार्यालयले इन्टरपोलमार्फत डिफ्युजन नोटिस जारी गर्न पत्राचार गरेको थियो । डिफ्युजन नोटिस फरार आरोपित लुकेको देश पत्ता लागेमा इन्टरपोलमार्फत सम्बन्धित देशको राष्ट्रिय केन्द्रीय ब्युरो (एनसिबी) लाई सिधै पक्राउका लागि अनुरोध गरिन्छ । केन्द्रीय अनुसन्धान ब्युरो (सिआइबी) का प्रहरी वरिष्ठ उपरीक्षक होबिन्द्र बोगटीले सहकारीको करोडौँ रकम हिनामिना गरी फरार रहेका भण्डारी कम्बोडियामा लुकेर बसेको सूचनापछि सिआबीको अनुरोधमा प्रहरी प्रधान कार्यालयमार्फत इन्टरपोलमा रेड नोटिससँगै डिफ्युजन नोटिससमेत जारी गरिएको बताउनुभयो ।
भण्डारी कम्बोडियामा पक्राउ परेसँगै नेपाल ल्याउन प्रहरी प्रधान कार्यालय अन्तर्गतको इन्टरपोलको एक टोली कम्बोडिया पुगेको थियो ।
बोगटीका अनुसार सहकारीका बचतकर्ताको ठुलो रकम हिनामिना गरी भण्डारी भागेर थाइल्यान्ड पुगेको र त्यहाँबाट कम्बोडिया पुगेको अनुसन्धानबाट खुलेको थियो । सहकारीका सदस्यसमेत नरहेका र कुनै जिम्मेवारीमा नरहेका भण्डारीले झन्डै १५ करोड रुपियाँ हिनामिना गरेको अनुसन्धानबाट खुलेको छ । रकम हिनामिना गरी थाइल्यान्ड पुगेका भण्डारीले अवैध रूपमा क्रिप्टोकरेन्सीमा लगानी गरेको आशङ्का गरिएको छ ।
भण्डारीको ठगी शृङ्खला
इन्टरपोलमार्फत कम्बोडियामा पक्राउ परेका भण्डारीको ठगी र किर्ते शृङ्खला लामो भेटिएको छ । बर्दिया र काठमाडौँबाट छुट्टाछुट्टै दुई वटा नागरिकता लिएका भण्डारीसँग काठमाडौँ र कास्कीबाट दुई वटा छुट्टाछुट्टै पासपोर्टसमेत लिएको फेला परेको छ ।
मितेरी सेभिङ एन्ड क्रेडिट कोअपरेटिभ लिमिटेडमा कुनै जिम्मेवारीमा नरही सदस्यसमेत नभएका भण्डारीको मुख्य योजनामा १४ करोड ८१ लाख रुपियाँ हिनामिना भएको पाइएपछि बागमती प्रदेश सहकारी रजिस्ट्रार कार्यालयले अनुसन्धानका लागि प्रहरीमा पत्राचार गरेको थियो ।
सहकारीको रकम हिनामिनाबारे संसदीय छानबिन समितिले गरेको अध्ययनमा सो सहकारीका अध्यक्ष कुम्भराज गुरुङले ज्योतिबहादुर भण्डारी, ज्योति गुरुङ, सुजन शाक्य, हितमान थापा र प्रकाश थापालगायतको संलग्नता रहेको बयान दिनुभएको थियो ।
रकम हिनामिनाका अर्का आरोपी ज्योति गरुङलाई पक्राउ गर्न इन्टरपोलमार्फत गत कात्तिकमा नै रेडकर्नर नोटिस जारी भइसकेको छ । ज्योति गुरुङ नेपाली कांग्रेसका उपसभापति धनराज गुरुङकी पूर्वपत्नीसमेत हुनुहुन्छ । बागमती प्रदेश सहकारी रजिस्ट्रार कार्यालय तथा संसदीय छानबिन समितिको सिफारिसमा सहकारी ठगीबारे सिआइबीले विस्तृत अनुसन्धान सुरु गरिसकेको छ ।
विभिन्न व्यक्तिले भण्डारीबाट ठगिएको भनी उजुरी दिएपछि काठमाडौँ प्रहरी परिसरले छुट्टाछुट्टै ठगी प्रकरणमा तीन वटा पक्राउ पुर्जीको अनुमति लिएको छ । अनुसन्धानमा संलग्न एक प्रहरी अधिकारी अनुसार मितेरी सहकारीको रकम हिनामिनामा फरार भण्डारी थाइल्यान्डमा बसी पुनः मितेरी सहकारीका सञ्चालक र पदाधिकारीलाई रकम फिर्ता गर्ने प्रलोभनमा उल्टै थप तीन करोडसमेत ठगेको भनी सिआइबीमा उजुरी परेको छ ।
सहकारीको रकम हिनामिना फिर्ता गर्ने भनी थप रकम माग गरेपछि सहकारीका सञ्चालक र पदाधिकारीले आफ्नो निजी सम्पत्ति र घरसमेत बेचेर थप रकम बुझाएको खुलेको छ ।

"
विधायन व्यवस्थापन समिति अनिर्णीत,"गोरखापत्र समाचारदाता
काठमाडौँ, असार ५ गते । केही नेपाल ऐनलाई संशोधन गर्न बनेको विधेयकमा राजनीतिक दल वा समूहलाई शान्तिपूर्ण राजनीतिमा ल्याउन मुद्दा फिर्ता लिन सकिने संशोधनको प्रावधानबारे राष्ट्रिय सभाको विधायन व्यवस्थापन समिति अनिर्णीत बनेको छ । समितिले सो विषयमा राष्ट्रिय सभामा प्रतिनिधित्व गर्ने दलका वरिष्ठ नेतासँग छलफल गरेर सहमतिमा पुग्ने जनाएको छ ।
केही नेपाल ऐनलाई संशोधन गर्न बनेको विधेयक विधायन समितिमा छलफलका क्रममा छ । जसमा फौजदारी कार्यविधि संहिता, २०७४ को प्रावधानमा थप्न संशोधन प्रस्ताव गरिएको छ । फौजदारी संहिताको दफा ११६ पछि शान्तिपूर्ण राजनीतिक दल वा समूहलाई राजनीतिको मूलधारमा ल्याउन मुद्दा फिर्ता लिन सकिने व्यवस्था थप्न संशोधन प्रस्ताव गरिएको छ ।
थपिएको उपदफाबमोजिम कुनै राजनीतिक दल वा समूहले मुलुकको राजनीतिक प्रणालीसँग असहमत रही हिंसात्मक क्रियाकलाप सञ्चालन गरिरहेकोमा त्यस्तो दल शान्तिपूर्ण राजनीतिको मूलधारमा आउने प्रतिबद्धता जनाए राजनीतिक प्रकृतिका सम्झौताको माध्यमबाट नेपाल सरकार वादी भई दायर भएका मुद्दा फिर्ता लिने गरी सहमति भएमा अदालतमा विचाराधीन रहेको भए पनि फिर्ता लिन बाधा पर्ने छैन ।
प्रतिनिधि सभाले सो प्रावधान हटाएर गत वैशाख १६ गते केही नेपाल ऐनलाई संशोधन गर्ने विधेयक पारित गरेको छ । राष्ट्रिय सभामा भने सो प्रावधान राख्ने/नराख्ने विषयमा निर्णय हुन सकेको छैन ।
समितिका सभापति तुलसाकुमारी दाहालले सो प्रावधानबारे दफावार छलफलका क्रममा सामान्य छलफल भए पनि सहमति नभएको जानकारी दिनुभयो । उहाँले भन्नुभयो, “प्रतिनिधि सभाबाट सो प्रावधान हटाएर आयो । दफावार छलफलका क्रममा समितिका सदस्यबाट पूरै हटाएर नजाऔँ किसिमले सुझाव आएको छ । टुङ्गिन बाँकी रहेका अन्य विषयसहित फौजदारी संहितामा संशोधनको विषयमा थप छलफल गरेर निर्णय गरिने छ ।”
सङ्घीय संसद् सचिवालयका उपसचिव नुमराज खनालले प्रतिनिधि सभाबाट हटाएर आएको सो प्रावधान सम्बन्धमा समितिमा छलफल हुन बाँकी रहेको बताउनुभयो । उहाँले भन्नुभयो, “सबै दलको प्रतिनिधित्व हुने गरी वरिष्ठ नेताको उपस्थितिमा छलफल हुने गरी सो विषय थाती राखिएको हो ।”
समितिका सदस्य रहनुभएका नेपाली कांग्रेसका कृष्णप्रसाद सिटौला, नेकपा (एमाले) का भगवती न्यौपाने, नेकपा (माओवादी केन्द्र) का नारायणकाजी श्रेष्ठ, एकीकृत समाजवादीका डा. वेदुराम भुसाल, जनता समाजवादी पार्टी नेपालका मृगेन्द्रकुमार सिंह यादवलगायतको उपस्थितिमा सो विषयमा छलफल हुने छ ।
प्रतिनिधि सभाले राष्ट्रिय मानव अधिकार आयोग तथा अधिकारवादी अन्य सङ्घ संस्थाको दबाबमा फौजदारी कार्यविधि संहिता २०७४ मा राखिएको मुद्दा फिर्तासम्बन्धी प्रावधानलाई हटाएको थियो । आयोगले सो प्रस्ताव जस्ताको तस्तै पारित भए अदालती प्रक्रियामा रहेका, गम्भीर मानव अधिकार उल्लङ्घन र फौजदारी कसुरका मुद्दासमेत फिर्ता हुने सम्भावना रहने बताउँदै सभाको ध्यानाकर्षण गराएको थियो । राष्ट्रिय सभामा सो विधेयकमाथि सात वटा संशोधन परेकोमा फौजदारी कायंविधि संहिता, २०७४ सँग सम्बन्धित एउटै संशोधन छैन ।

"
मधेशको विकास गरे नेपालको विकास हुन्छ : उपेन्द्र यादव,"काठमाडौँ, जेठ ३१ गते। जनता समाजवादी पार्टी (जसपा) नेपालका अध्यक्ष, पूर्व उपप्रधानमन्त्री एवम् बारा निर्वाचन क्षेत्र नम्बर-२ का प्रतिनिधि सभा सदस्य उपेन्द्र यादवले मधेशको विकास गरे नेपालको विकास हुने बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नुहुँदै नेता यादवले यस्तो बताउनुभएको हो। ‘‘विकासको बजेट मधेशलाई हेरेर बन्दैन। मधेशको विकास गरे नेपालको विकास हुन्छ। तर मधेशमा ६० प्रतिशत जनसङ्ख्या छ, १३ प्रतिशत मात्र विकास बजेट पुगेको छ’’, यादवले मधेशको विकासमा राज्यको दृष्टि नपरेको भन्दै आपत्ति जनाउनुभयो।
नेता यादवको जन्म बुवा धनिलाल र आमा फुदनीदेवीको कोखबाट २०१६ सालमा सप्तरी जिल्लाको भगवतपुरमा भएको हो। उहाँको बाल्यकाल सप्तरीको मधुवनमा बित्यो। अहिले भने त्यो ठाउँ सुनसरीको वराहक्षेत्र नगरपालिका-४ मा पर्छ। उपत्यकामा उहाँ ललितपुर महानगरपालिका-२३ हात्तीवनमा बसोवास गर्दै आउनुभएको छ। विज्ञान र कानुन विषयमा उच्च शिक्षा अध्ययन गर्नुभएका यादवले औपचारिक शिक्षा मधुवनमै लिनुभएको हो।


मधुवनमा रुखमा काठको पाटी ठोकेर कालो पोतेर लेख्दै उहाँको औपचारिक शिक्षाको सुरुवात भएको हो। मोहन निमाविमा प्रारम्भिक शिक्षा लिनुभएका यादवले जनता मावि मधुवन र वनदहवाकट्टी हाइस्कुल सप्तरीबाट माध्यमिक शिक्षा लिनुभयो। २०३२ सालमा एसएलसी दिनुभयो। यादवले अक्षर चिन्नुभएको विद्यालय अहिले मोहन माध्यमिक बनेको छ। सुनसरी धरानको हात्तीसार क्याम्पसबाट उच्च शिक्षा अध्ययन सुरु गरेर आइएस्सी गरेपछि उहाँले विभिन्न कारणले धरानको पढाइलाई निरन्तरता दिन सक्नु भएन। महेन्द्र मोरङ आदर्श बहुमुखी क्याम्पस विराटनगरबाट स्नातक र स्नातकोत्तर तहसम्मको अध्ययन पूरा गर्नुभएका यादवले विज्ञानसँगै कानुन विषयलाई समेत प्रमुख अध्ययनको क्षेत्र बनाउनुभयो।
सप्तरीमा विद्यालयमा पढ्दादेखि नै उहाँ पुष्पलाल श्रेष्ठको व्यक्तित्वबाट प्रभावित भएर राजनीतिमा लाग्नुभएको हो। २०३२ सालमा वामपन्थी राजनीतिमा प्रवेश गर्नुभएका उहाँले पुष्पलालको प्रभावले नै नेपाल कम्युनिस्ट पार्टीको सदस्यता लिनुभएको हो। उहाँको राजनीतिको सुरुवात पुष्पलाल समूहको अनेरास्ववियुबाट भयो। पुष्पलाल श्रेष्ठबाट २०३५ सालमा कम्युनिस्ट पार्टीको सदस्यता लिएको समयमा अखिल प्रतिबन्धित थियो। कम्युनिस्ट कार्यकर्ताका रूपमा सुरुवाती दिनमा भूमिगतरूपमै काम गर्नुभएका यादव २०३६ सालको जनमत सङ्ग्रहको समयमा विद्यार्थी राजनीतिमा सक्रिय हुनुहुन्थ्यो। जनमत सङ्ग्रहपछि अखिल विभाजित हुँदा उहाँ प्रगतिशील विद्यार्थी युनियनको दुई कार्यकाल उपाध्यक्ष बन्नुभयो।
विद्यार्थी राजनीतिकैक्रममा उहाँले एक वर्ष केन्द्रीय कारागारमा बिताउनुपरेको थियो। कारागारमा कांग्रेसका तत्कालीन युवा नेता प्रदीप गिरी, दमननाथ ढुङ्गानालाई भेट्नुभएको थियो। नेकपा (मार्क्सवादी) पार्टी बन्दा उहाँलाई कोशी अञ्चल कमिटीमा राखिएको थियो। यादव २०४६ को आन्दोलनमा विराटनगरबाट गिरफ्तार हुनुभयो। धनकुटामा कैदी जीवन बिताउनुभएका उहाँ प्रजातन्त्र पुनस्र्थापनापछि छुट्नुभयो। माले र मार्क्सवादी एकतापछि २०४८ सालमा यादवलाई एमालेले सुनसरी-४ मा उम्मेदवार बनाएको थियो। उहाँ पहिलो संसदीय चुनावमा पराजित हुनुभयो। त्यसपछि उहाँले एमालेको सुनसरी र मोरङको जिम्मेवारी पाउनुभयो। लामो समय पार्टीमा काम गरेपछि २०५४ सालमा सामाजिक संस्थाको रूपमा मधेशी जनअधिकार फोरम, नेपाल गठन गर्नुभयो।

२०५६ मा पार्टीभित्र मधेशको मुद्दा उठाएको भन्दै साम्प्रदायिक व्यक्तिको आरोप लागेपछि उहाँ एमालेबाट अलग हुनुभयो। त्यसपछि फोरममा सक्रिय यादव २०५९ असोजमा तत्कालीन राजा ज्ञानेन्द्रले सत्ता हातमा लिएपछि भूमिगत हुन बाध्य बन्नुभयो। उक्त समयमा उहाँले तत्कालीन नेकपा (माओवादी)सँग सहकार्य गर्दै राजनीतिलाई अगाडि बढाउनुभयो। २०६१ सालमा दिल्लीबाट पक्राउ पर्नुभएका यादव दुई महिनापछि छुट्नु भएको थियो।
२०६२/६३ सालको आन्दोलनमा सक्रियताका साथ सहभागी यादव २०६३ सालमा अन्तरिम संविधान जलाएको आरोपमा फेरि गिरफ्तारीमा पर्नुभयो। अन्तरिम संविधान जारी भएपछि पनि मधेशीलाई विदेशी जस्तो व्यवहार गरेर पीडा भोग्नु परेपछि उहाँ मधेशको मुद्दा लिएर थप सशक्त रूपमा राजनीतिमा लाग्नुभयो। २०६३ सालमा मधेशी जनअधिकार फोरमलाई पार्टी बनाएर उहाँ त्यसको अध्यक्ष बन्नुभयो। २०६५ सालमा फोरमको पहिलो महाधिवेशनबाट उहाँ सर्वसम्मतिले अध्यक्ष चयन हुनुभयो। लगातार मधेशको राजनीतिको नेतृत्व गर्नुभएका यादवले पार्टी बनाउन विभिन्न नेतासँग सहकार्य गरे पनि त्यसले निरन्तरता पाउन सकेन।
सङ्घीय समाजवादी फोरम, नेपालका अध्यक्ष यादव २०७६ सालमा गठन भएको समाजवादी पार्टीको अध्यक्ष बन्नुभयो। जनता समाजवादी पार्टीमा महन्थ ठाकुरसँगै यादव पनि अध्यक्ष बन्नुभयो। २०८१ साल जेठमा जनकपुरमा भएको जनता समाजवादी पार्टी (जसपा) नेपालको महाधिवेशनबाट उहाँ पछिल्लो समय पार्टी अध्यक्ष बन्नुभएको हो। यसरी हेर्दा यादव करिब तीन दशकदेखि सदावहार पार्टीको नेतृत्वमा हुनुहुन्छ।

संविधानसभाको दुई कार्यकाल निर्वाचित उहाँ अहिलेसम्म चार पटक सांसद बनिसक्नुभएको छ। पहिलो संविधानसभाको चुनावमा एकसाथ सुनसरी-५ र मोरङ-५ बाट निर्वाचित यादवले मोरङ छोड्नुभएको थियो। २०७० सालमा सम्पन्न दोस्रो संविधानसभाको चुनावमा सुनसरी-५ बाट निर्वाचित उहाँ २०७४ सालमा भएको आम चुनावमा सप्तरी-२ बाट निर्वाचित हुनुभएको हो। २०७९ सालको चुनावमा सप्तरी-२ मा डा.चन्द्रकान्त राउतसँग पराजित यादव बारा-२ मा सम्पन्न उपनिर्वाचनबाट प्रतिनिधिसभामा आउनुभएको हो। बारा-२ का सांसद रामसहाय प्रसाद यादव उपराष्ट्रपति बनेपछि २०८० मा भएको उपनिर्वाचनबाट यादव प्रतिनिधि सभा सदस्य बन्नुभएको हो। उहाँ अहिले प्रतिनिधि सभाको अर्थ समिति सदस्यसमेत हुनुहुन्छ।
नेता यादव पटकपटक विभिन्न सरकारमा मन्त्रीसमेत बन्नुभएको छ। झलनाथ खनाल प्रधानमन्त्री हुँदा २०६५ सालमा परराष्ट्र मन्त्री बन्नुभएका यादव केपी ओली नेतृत्वको सरकारमा २०७५ सालमा उपप्रधानसँगै स्वास्थ्य तथा जनसङ्ख्या मन्त्री बन्नुभयो। प्रस्तुत छ- जनता समाजवादी पार्टी (जसपा) नेपालका अध्यक्ष उपेन्द्र यादवसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री  ः

"
जनता मालिक हुन सकेनन् : सांसद प्रभु साह,"काठमाडौँ, जेठ २४ गते। आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहले गणतन्त्रमा पनि जनता मालिक हुन नसकेको बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नु हुँदै साहले भन्नुभयो, ‘‘हामी गणतन्त्रका लागि लडेका थियौँ। गणतन्त्र भनेको जनताको हुन्छ तर यो गणतन्त्र जनताको हुन सकेन। हामी लोकतन्त्रका लागि लडेका थियौँ तर अहिले दलतन्त्र मात्र भयो। जनता मालिक हुने र जनताको कारिन्दा सरकार र संसद्‍ हुनुपर्ने थियो। तर त्यो हुन सकेन।’’
तीन पटक प्रत्यक्ष निर्वाचित सांसद बनिसक्नु भएका साहले विभिन्न तीन वटा मन्त्रालयको जिम्मेवारी सम्हाली सक्नुभएको छ। बुवा बाबुलाल साह र आमा लक्ष्मीमिया देवीको कोखबाट रौतहटको मौलापुरमा २०२८ सालमा जन्मनुभएका साहले औपचारिक शिक्षा रौतहटमै लिनुभएको हो। माध्यमिक तहको पढाइ रौतहटकै सदरमुकाम गौरबाट पूरा गर्नुभएका उहाँले नेपाल ल क्याम्पस, काठमाडौँबाट कानुन विषयमा स्नातक तहसम्मको अध्ययन पूरा गर्नुभएको छ। २०४६ सालदेखि राजनीतिमा सक्रिय साहको दलीय राजनीतिमा अबद्धता भने २०४९ सालबाट भएको हो।
२०५४ सालको स्थानीय निर्वाचनमा रौतहटको पतौरा गाविसका वडाध्यक्ष बन्नुभएका साह २०५८ सालमा मधेशी राष्ट्रिय मुक्ति मोर्चाको महासचिव बन्नुभयो। मुक्ति मोर्चाको महासचिव बनेसँगै उहाँले रानीतिमा नेतृत्वदायी भूमिका निर्वाह गर्नुभएको देखिन्छ। नेता साह तत्कालीन नेकपा (माओवादी)मा लागेर २०५५ सालमा भूमिगत हुनुभयो। त्यसपछि जनयुद्धको समयमा नौ वर्ष भूमिगत बन्नुभएका साहले मधेशी मुक्ति मोर्चालाई सङ्गठित गर्नुभयो। त्यसताका उहाँले भोजपुरा राज्य समिति इन्चार्जसहितका महत्त्वपूर्ण जिम्मेवारी निर्वाह गर्नुभयो।

तत्कालीन राज्यविरुद्धको सङ्घर्षकै क्रममा उहाँ २०५९ सालमा गिरफ्तारीमा परेसँगै एक वर्ष बेपत्ता हुनुभयो। तत्कालीन माओवादी र राज्यपक्षको वार्ता सुरु भएपछि उहाँ सार्वजनिक हुनुभएको हो। २०६० सालमा माओवादीको केन्द्रीय सदस्य बन्नुभएका साह २०६३ सालमा अन्तरिम संसद्‍को सदस्य बन्नुभयो। देश सङ्घीयतामा गएपछि माओवादीले साहलाई मधेश प्रदेशको अध्यक्षको जिम्मेवारी दियो।
माओवादीबाट मधेशको राजनीतिमा हाबी देखिनुभएका साह २०६४ सालमा पहिलो पटक संविधानसभा सदस्यमा प्रत्यक्ष निर्वाचित हुनुभयो। पहिलो संविधान निर्माणताका उहाँले संविधान सभा अन्तर्गतको न्याय प्रणाली सम्बन्धी समितिको सभापति बनेर काम गर्नुभयो। २०७० को दोस्रो संविधानसभा चुनावमा रौतहट-३ बाट निर्वाचित हुनुभयो। संविधान निर्माणताका उहाँले मस्यौदा समितिमा बसेर काम गर्नुभयो। २०७२ सालमा समिति सभापति कृष्णप्रसाद सिटौलाले अघिल्लो संविधानसभाले सर्वसम्मत रूपमा गरेका निर्णयको स्वामित्व ग्रहण गर्न अस्वीकार गरेको आरोप लगाउँदै साहले २०७२ साउन २९ गते मस्यौदा समितिबाट राजीनामा दिनुभयो।
साह झलनाथ खनाल, शेरबहादुर देउवा र केपी शर्मा ओली नेतृत्वको सरकारमा क्रमश कानुन, सहरी विकास र भूमि व्यवस्था, सहकारी र गरिबी निवारण मन्त्रीसमेत बनिसक्नुभएको छ। नेता साह २०६८ र २०६९ मा क्रमशः कानुनमन्त्री र भूमिसुधार मन्त्री बन्नुभयो भने २०७३ मा सहरी विकास मन्त्री बन्नुभएको हो।

२०७५ सालमा माओवादी र एमालेले एकता गरेर नेकपा बनेपछि नेकपाको मधेश प्रदेश अध्यक्ष बन्नुभयो। त्यसपछि  नेकपा विभाजन हुँदा उहाँ एमालेमा प्रवेश गर्नुभयो। एमालेमा प्रवेश गरेपछि साह केही समय एमालेको स्थायी कमिटी सदस्यसमेत बन्नुभयो। उहाँले २०७९ असोजमा एमालेले दिएको टिकट त्यागेर रौतहट-३ मा स्वतन्त्र उम्मेवारी दिनुभयो। २०७९ मा स्वतन्त्र उम्मेदवारी दिएर भारी मतका साथ प्रतिनिधिसभा सदस्य निर्वाचित भएपछि साह आम जनता पार्टीको अध्यक्ष बन्नुभयो। मधेश राष्ट्रिय मुक्ति मोर्चा, माओवादी, नेकपा हुँदै एमाले जस्ता शक्तिशाली सङ्गठन भएका पार्टी परित्याग गर्दै उहाँ अहिले आफ्नै नेतृत्वको पार्टी आम जनता पार्टीको अध्यक्षका रूपमा राजनीतिमा सक्रिय हुनुहुन्छ। साह अहिले प्रतिनिधि सभा अन्तर्गतको अन्तर्राष्ट्रिय सम्बन्ध र पर्यटन समिति सदस्य हुनुहुन्छ।
दलगत हिसाबले अस्थिर, सामूहिक निर्णयमा भन्दा आफ्नै हठमा रमाउने नेताको परिचय बनाउनुभएका साह मधेश राजनीतिमा प्रभावशाली नेताको रूपमा परिचित हुनुहुन्छ। आफ्नो निर्वाचन क्षेत्रका जनताबिच लोकप्रिय नेता साहले राजनीतिसँगै केही पुस्तकसमेत लेख्नुभएको छ। उहाँले मधेशका पीडा र आफ्नै जीवनको भोगाइ केन्द्रित भएर ‘मधेशी मुक्तिका आधार’, ‘मेरा यातनाका २७० दिन’, ‘जनयुद्ध र मधेशी मुक्तिको कार्यदिशा’ जस्ता पुस्तकसमेत लेख्नुभएको छ। साहले केही गीतसमेत रचना गर्नुभएको छ।
प्रस्तुत छ - आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री :
"
‘भुइँमान्छेहरू सांसदबाट विकास चाहन्छन्’,"काठमाडौँ, जेठ १७ गते । प्रतिनिधिसभा सदस्य गङ्गाप्रसाद यादवले प्रत्यक्ष निर्वाचित सांसद र समानुपातिक सांसदमा सरकार, कर्मचारी र आम नागरिकको हेराई फरक रहेकाले स्रोत साधन वितरणमा विभेद भएको बताउनुहुन्छ । गोरखापत्र अनलाइन डट कमसँगको भिडियो अन्तर्वार्ता ‘सांसदलाई सवाल’ मा उहाँले सो कुरा बताउनुभयो ।
प्रत्यक्ष निर्वाचित सांसद र समानुपातिक सांसद सबै जनताको मतबाटै निर्वाचित भएर आउने भए पनि प्रत्यक्ष र समानुपातिक सांसदलाई गरिने सरकारको व्यवहार समान नरहेको उहाँको बुझाइ छ । सरकारले दिने सुविधा र बजेटमा विभेद छ, कर्मचारी र आम नागरिकको बुझाइ पनि फरक देखिन्छ उहाँले भन्नुभयो, “सांसदबिच विभेद गर्नु नपर्ने हो, प्रत्यक्ष निर्वाचित सांसदले गर्ने र समानुपातिक सांसदले गर्ने काम एउटै हो भने फेरि किन पक्षपात ?”
सांसदको मुख्य काम ऐन नीति बनाउनु भए पनि ग्रामीण क्षेत्रमा बसोवास गर्ने भुइँमान्छेहरूको चाहना विकास हो । उहाँहरूले सांसदबाट विकास चाहनुहुन्छ, ऐन नियम होइन । तर हामीले आफ्नो जिम्मेवारी बिर्सनु हुँदैन । प्रमुख काममा हामी बढी व्यस्त हुनुपर्छ । यो विषय भुइँमान्छेहरूलाई अझै बुझाउन नसकिएको उहाँले बताउनुभयो ।
नेकपा (एमाले) को केन्द्रीय सदस्य तथा सिराहा जिल्ला इन्चार्ज समेत रहनुभएका सांसद यादवले मुलुक सङ्घीय शासन प्रणालीमा गए पनि बुझाइ अझै केन्द्रिकृत शासन व्यवस्थाकै रहेको दाबी गर्नुभयो । मुलुक सङ्घीयतामा गएपछि स्थानीय सरकार, प्रदेश सरकार र सङ्घीय सरकार गरी तीन तहको सरकार भए पनि विकासका लागि जनताले सांसदसँग अपेक्षा गर्न नछाडेको उहाँको बुझाइ छ ।
‘सांसदको प्रमुख काम नीति, ऐन बनाउने हो तर जनताको माग विकास हो । ऐन बनाउनुपर्छ, छिटो सङ्घीयता कार्यान्वयन गर्नुपर्छ भन्ने कुरा जनतालाई बुझाउन नसकिएको, स्थानीय विकासमा सांसदले भूमिका खेल्नुपर्छ भन्ने बुझाइ अद्यापि जनतामा रहेको छ, त्यो कुरा बुझाउन सकिएको छैन’ उहाँले भन्नुभयो । टोलमा एउटा विद्युत् पोल ढल्दा समेत सांसदले भनिदिनुपर्ने अवस्था अझै रहेको उहाँले बताउनुभयो ।
पूर्व उपप्रधानपञ्च र गाविस अध्यक्षको जिम्मेवारी समेत निर्वाह गर्नुभएका सांसद यादवले देशको सम्पूर्ण विकासमा सही ऐन कानुन निर्माण गरी त्यसको सही कार्यान्वयन हुन आवश्यक रहेको बताउनुभयो । प्रधानमन्त्रीले, मन्त्री तथा नेताले चाहेर मात्र विकास हुन नसक्ने, विकास अभियानमा सबैको हातेमालो र सहयोगको खाँचो उहाँले औल्याउनुभयो ।

लहान नगरपालिका वडा नं. १३ सिराहामा २०१८ साल वैशाख १५ गते बुवा हनुमानी यादव र आमा सुदामा यादवको कोखबाट जन्मनुभएका सांसद यादव सुरुमा कर्मचारी भएर काम गरेको स्मरण गर्नुभयो । आफू करिब दुई वर्षबढी समय कर्मचारी भूमिकामा रहँदा पनि तत्कालीन अनेरास्ववियूमा आबद्ध भएर काम गरेकाले राजनीतिक चेतना त्यहीबाट आर्जन गरेको बताउनुभयो । उहाँ पछि उपप्रधानपञ्चमा निर्वाचित भएपछि राजनीतिक रूपमा थप चेतना वृद्धि भएको उहाँको बुझाइ छ ।
आफू उपप्रधानपञ्च रहँदै गाउँमा कृषि र सिँचाइका लागि सक्रिय भूमिका खेलेका कारण राजनीतिक पृष्ठभूमि निर्माण भएको उहाँले स्मरण गर्नुभयो । गाउँमा जमिन्दारी प्रथा हाबी रहेका बेला आफू कम्युनिष्ट आन्दोलनमा सक्रिय भएको सांसद यादवको भनाइ छ । उपप्रधानपञ्च र गाविस अध्यक्ष भएकाबेला गाउँमा ५२ वटा बोरिङ पम्पिङसेट आफूले सिँचाइ प्रयोजनका लागि किसानलाई उपलब्ध गराएकै कारण राजनीतिक वातावरण बनेको दाबी गर्नुभयो ।
राजनीतिक स्थायित्व नभएकै कारण चाहेकोजस्तो विकास र परिवर्तन हुन नसकेको भए पनि मुलुकमा लोकतान्त्तिक गणतन्त्रात्मक शासन व्यवस्था आएपछि विकासले गति लिएको उहाँको बुझाइ छ । विकासको अर्को बाधक अनियमित्ता र भ्रष्टाचार भएको बताउँदै उहाँले तीनै तहमा सुशासन कायम गर्न नसके चाहेजस्तो विकास गर्न नसकिने बताउनुभयो ।
नेकपा (एमाले) को तर्फबाट सिराहाबाट प्रतिनिधिसभामा समानुपातिक सांसद गङ्गाप्रसाद यादवसँग गोरखापत्र अनलाइन डट कमका नि. सम्पादक लक्की चौधरी, प्रविधितर्फ मनोजरत्न शाही र केशब गुरुङले गर्नुभएको भिडियो अन्तरवार्ता–
"
स्वतन्त्रताको यात्रा सजगता,"प्रत्येक व्यक्तिलाई लाग्छ–जीवन प्रायः अन्योलपूर्ण हुन्छ । हामी खुसीको खोजी गर्छौं, दुःखबाट टाढा रहन चाहन्छौँ र जीवनको अर्थ बुझ्ने प्रयास गर्छौं तर सही उत्तर बाहिरी संसारमा होइन, हाम्रोभित्र नै लुकेको हुन्छ । हाम्रोभित्रबाट सधैँ एउटा प्रश्न जागृत हुन्छ– के हाम्रो सही स्वरूप पहिले नै पूरक, स्वतन्त्र र शान्त छ ? यही प्रश्नको जवाफ खोज्ने माध्यम हो–सजगता । सजगता कुनै धर्म वा सैद्धान्तिक कुरामा सीमित छैन । यो हाम्रै अनुभवमा आधारित सत्य हो । यसको अनुभूति गर्न कसैलाई पण्डित, योगी वा साधु हुनु पर्दैन ।
सजगताको स्वरूप
सजगता कुनै देखिने वा छुने वस्तु होइन । यो सधैँ हामीसँगै हुन्छ । हामीलाई जीवित छौँ भन्ने बोध गराउने शक्ति यही हो । हामी जे अनुभव गर्छौं, त्यो सबै सजगताको द्वारबाट भित्र आउँछ । हामी विचार हौँ भन्ने भ्रम हटाएर, विचारलाई देख्ने ‘द्रष्टा’ हौँ भन्ने सत्य बुझ्दा हामीलाई आत्म–साक्षात्कार हुन्छ । हाम्रो नाम, भूमिका, पेसा वा भावनाहरू परिवर्तनशील हुन्, तर ती सबैभन्दा पर, सधैँ स्थिर रहने तत्व नै सजगता हो । हामी परिवर्तनशील वस्तु होइनौँ, हामी ती वस्तुहरूलाई देख्ने, अनुभव गर्ने चेतन शक्ति हौँ । हामी सामान्यतया आफूलाई नाम, भूमिका वा अवस्थामार्फत चिनाउँछौँ–जस्तै म आमा हुँ, म मन्त्री हुँ, म दुःखी छु, म सम्पन्न छु आदि आदि तर यी सबै क्षणिक अवस्था हुन् । साँचो ‘म’ त त्यो हो जसले यी सबै अवस्था परिवर्तन हुँदै गएको देख्छ । जब हामी यो बोधमा पुग्छौँ कि ‘म शरीर, विचार, भावना होइन’, त्यो क्षणमा आन्तरिक शान्ति र स्वतन्त्रता जन्मिन्छ ।
सजगता न त रङमा हुन्छ, न त उमेर वा आकारमा । यो हरेक क्षणमा उपस्थित हुन्छ–तपाईं हिँड्दा, बोल्दा, सोच्दा वा चुप लाग्दा पनि । हाम्रो विचार र भावना समुद्रका छाल जस्ता हुन्, जुन आउँछन् र जान्छन् । तर सजगता त्यो समुद्र स्वयम् हो, जुन सधैँ स्थिर रहन्छ । यही स्थिरतामा टिक्न सक्ने क्षणमा हामी पीडाबाट मुक्त हुन थाल्छौँ ।
त्याग्न सक्ने ज्ञान
साँचो ज्ञान पुस्तकमै मात्र सीमित हुँदैन । त्यो त स्पष्ट देख्न सक्ने क्षमताबाट आउँछ । हरेक भावना, चाहे खुसी होस् वा दुःख, समयसँगै परिवर्तन हुन्छ । जब हामी यो सत्य गहिरोसँग बुझ्छौँ, हामी विचलित हुने वा डराउने अवस्था आउँदैन । हामीसँग त्यो त्यागको ज्ञान हुन जरुरी छ, जसले सजिलैसँग हाम्रा अपेक्षाहरू, पीडाहरू र विगतका घटनालाई त्याग्न सकौँ, बिर्सन सकौँ । यही त्यागको क्षणमा नै स्वतन्त्रता अनुभव हुन्छ ।
सत्यको खोजीकर्ता
सत्यको खोजीकर्ताले सफलता, सम्पत्ति वा सम्मानभन्दा पर जान चाहन्छ । उसले साँचो शान्तिको खोजी गर्छ –जुन बाहिरी परिस्थितिमा निर्भर हुँदैन । उसले आफ्ना विचारहरूलाई पनि निरीक्षण गर्छ र विश्वास गर्नुअघि परीक्षण गर्छ । सत्यको खोजीकर्ता दयालु, खुला र निर्भय हुन्छ ।
सबै एकै चेतनाका रूप
आन्तरिक यात्राको सबैभन्दा गहिरो बोध यो हो कि हामी सबै एकै चेतनाका अभिव्यक्ति हौँ । यो अद्वैतको सिद्धान्त हो –जहाँ विभाजनको भ्रामक पर्दा हट्छ । हामी अरूलाई दोष दिन छाड्छौँ, तुलना गर्न रोक्छौँ र हरेक कुराप्रति एक प्रकारको मौन प्रेम अनुभूत गर्छौं । यही बोधबाट सहिष्णुता र करुणा उत्पन्न हुन्छ ।
जीवनलाई स्पष्ट देख्नु
जीवन सदैव परिवर्तनशील छ । मान्छे, भावना र परिस्थिति कहिल्यै स्थायी हुँदैनन् । यो बोध सुरुमा डर लाग्दो हुन सक्छ तर पछि यही बोधले स्वतन्त्र बनाउँछ । जब हामी सबै वस्तु क्षणिक हुन् भन्ने बुझ्छौँ, हामी वर्तमानमा बाँच्न थाल्छौँ –चिन्ताबिना, अपेक्षाबिना ।
मौनताको वरदान
मौनता कुनै खालीपन होइन, त्यो त भित्रको गहिरो शान्ति हो । ध्यानद्वारा हामी यस मौनतामा स्थित भएर सजगताको अनुभूत गर्न सक्छौँ । श्वासमाथि ध्यान केन्द्रित गर्दै, विचारहरू आउन दिनु, जान दिनु–जस्तो आकाशमा बादल आउँछन् र जान्छन् । अन्ततः मन शान्त हुन्छ र तपाईंको आफैँसँग मिलन हुन्छ ।
राम्रो वा नराम्रोभन्दा पर
जसरी हामी जीवनमा सबै कुरा राम्रो वा नराम्रो भनेर छुट्याउँछौँ, त्यो दृष्टिले हामीलाई बाँधेर राख्छ । सजगताको दृष्टिबाट हेर्दा जीवन केवल ‘जस्तो छ, त्यस्तै हुन्छ । न राम्रो, न नराम्रो ।’ सही स्वतन्त्रता भनेको परिणाममा चिप्लिनु होइन–प्रेम, स्पष्टता र सजगताबाट क्रियाशील हुनु हो ।
सिद्ध पुरुषको मार्ग
जो सजगताको बोधमा पुगेका छन्, तिनै सिद्ध पुरुष हुन् जो संसारका प्रभावबाट मुक्त हुन्छन् । उनीहरू न त प्रशंसाबाट उफ्रन्छन्, न त आलोचनाबाट तर्किन्छन् । उनीहरूको जीवन सरल, दयालु र प्रेमपूर्ण हुन्छ । साँचो गुरु भन्नाले अरूलाई नियन्त्रण गर्ने होइन तर आफैँलाई जित्ने हो । त्यो जरुरी मार्ग पत्ता लगाउने अवसर हामी सबैका लागि खुला छ । असली गुरु चिन्न सक्नु पर्छ, बजारमा जो आयो त्यो गुरु हुन सक्दैनन् । अपेक्षा बोकेर, प्रख्यात हुने होडमा लागेका गुरुहरूप्रति सजग भएर हिँड्नु पर्छ ।
वास्तविक खुसी
वास्तविक खुसी सम्पत्तिमा होइन, बाह्य प्रेममा होइन–त्यो त भित्रको बोध हो । जब हामी खोज्न रोकिन्छौँ र आफूमा फर्किन्छौँ, त्यही क्षणमा वास्तविक आनन्दको अनुभव हुन्छ । हामी पहिले नै पूरक छौँ, स्वतन्त्र छौँ– यही बोध नै शाश्वत शान्तिको ढोका हो । अहिले प्रचलित लाइक र फ्लोअर्सले खुसी मिल्ने भ्रम छ तर यी सबै क्षणिक छन् । जब यी कुरा हट्छन्, हाम्रो खुसी पनि हराउँछ । वास्तविक खुसी भनेको कुनै वस्तु होइन, जुन खोजेर पाइन्छ । त्यो त हाम्रो भित्रै लुकेको अवस्था हो –जुन केवल सजगता, मौनता र आत्म स्वीकृतिबाट प्रकट हुन्छ । जब हामी खोज्न बन्द गर्छौं र आफूभित्र फर्किन्छौँ, त्यही क्षण वास्तविक आनन्द प्रकट हुन्छ । त्यो खुसी परिस्थितिसँग होइन, चेतनासँग जोडिएको हुन्छ । त्यसैले सजग बनाउन वास्तविक खुसी बाहिरी कारणमा आधारित हुँदैन । वास्तविक खुसी दिन, सप्ताह र वर्षको लक्ष्य होइन, यो ‘अहिले र यहीँ’ को अनुभूति हो । खुसीको कुनै प्रतिस्पर्धा छैन, तुलना छैन–केवल स्वीकृति र उपस्थिति छ । तपाईं खुसी हुनुहुन्छ भन्ने होइन –तपाईं सदा खुसी नै हुनुहुन्छ भन्ने अनुभूति हुन्छ ।
‘सत्य, प्रेम र शान्तिमा बस्न सक्नु नै सबैभन्दा गहिरो खुसी हो’ –भगवद्गीतामा उल्लेख गरिएको तात्पर्य यही नै हो । ‘खुसी त्यो होइन जुन तिमी खोजिरहेछौँ, त्यो त तिम्रो मौन उपस्थिति हो’–ओशोले यही सजगता र साक्षीलाई खुसीको उपमा दिनुभएको थियो ।
आन्तरिक यात्राको रहस्य
आन्तरिक यात्रा सरल छ, तर सजिलो भने होइन तर साहस, धैर्यता र इमानदारिताबाट सुरु गरिने यो यात्रा अवश्य फलदायी हुन्छ । यस यात्राबाट हामी पाउँछौँ– शान्ति, स्पष्टता र स्वतन्त्रता । त्यसैले एक गहिरो सास लिनुहोस्, चुप बस्नुहोस् र बिर्सनुहोस्, तपाईंले खोजिरहनुभएको प्रकाश पहिलेदेखि नै तपाईंभित्रै प्रज्ज्वलित भइरहेको छ । मौनता या ध्यान भनेको भाग्नु होइन, त्यो त आफूभित्रको आफू भेट्ने साहसी यात्रा हो । बाहिर खोज्दा भ्रम भेटिन्छ, भित्र फर्किंदा सत्य भेटिन्छ । वास्तविक स्वतन्त्रता तब आउँछ, जब हामी परिणाममा होइन, सजगतामा जिउन थाल्छौँ । व्यक्ति कोही कुनै विशेष बन्नु पर्दैन, केवल आफू बन्ने साहस गर्नुहोस् । तपाईं पहिले नै पूर्ण हुनुहुन्छ ।

"
बिचौलियाको सिन्डिकेट जनप्रतिनिधि संस्थाभन्दा बलियो छः विराजभक्त श्रेष्ठ,"काठमाडौँ, असार १ गते । राष्ट्रिय स्वतन्त्र पार्टी (रास्वपा) संसदीय दलका उपनेता विराजभक्त श्रेष्ठ काठमाडौँ निर्वाचन क्षेत्र नं ८ बाट प्रतिनिधिसभामा प्रतिनिधित्व गर्नुहुन्छ ।
नौ वर्षअघि विवेकशील नेपाली दल हुँदै राजनीतिमा प्रवेश गर्नुभएका पूर्वयुवा तथा खेलकुदमन्त्री श्रेष्ठ बागमती प्रदेशका पूर्वप्रदेशभा सदस्य हुनुहुन्छ । पर्यटन व्यवसायीसमेत रहनुभएका उहाँ सम्पदा संरक्षणलगायत विभिन्न सामाजिक सेवामा आबद्ध हुनुहुन्छ । काठमाडौँको इन्द्रचोकमा जन्मिनुभएका युवा सांसद श्रेष्ठसँग गरिएको अन्तर्वार्ताको सम्पादित अंशः
माननीयज्यू, आजभोलि केमा व्यस्त हुनुहुन्छ ?
— पछिल्लो समय संसदीय गतिविधिमा अलि बढी व्यस्त छु । योसँगै काठमाडौँ निर्वाचन क्षेत्र नं ८ मेरो निर्वाचन क्षेत्र भएकाले निर्वाचन क्षेत्रका काम अनि मतदातासँग भेटघाटमा समय बितिरहेको छ । निर्वाचन क्षेत्रमा सांस्कृतिक र संस्कृतिका सवालमा स्थानीयका गुनासो सुन्ने र त्यसको सम्बोधन गर्न सक्दो पहल गर्ने काम भइरहेको छ ।
अहिले भइरहेको संसदीय अभ्यासलाई कसरी हेर्नुभएको छ ?
— संसद्ले गर्नुपर्ने धेरै काम छ । संविधान कार्यान्वयनकै चरणमा छ । संविधानबमोजिम संसद्ले समयसापेक्ष ऐन, कानून र नीतिहरू बनाउनुपर्ने छ । कानुन निर्माणमा सबै पक्षको तदारुकताको आवश्यकता छ । सङ्घ र प्रदेशको साझा अधिकारलाई कानुनमार्फत खुकुलो बनाइनुपर्नेछ । त्यसतर्फ संसद्को आवश्यक ध्यान पुग्नसकेको छैन । जसले जनआक्रोश बढाउन सहयोग पुर्याएको हो कि भन्ने लागेको छ । जुन उद्देश्यले संविधान ल्याएको हो, सोहीअनुसार प्रभावकारी काम नभएपछि जनतामा एक खालको आक्रोश देखिनुलाई अन्यथा भन्न मिल्दैन ।
संसद्मा परिवर्तनकारी र रुपान्तरकारी शक्तिबीचमै पनि हार्दिकता भएन भन्ने सुनिन्छ, यसबारे तपाईँको भनाइ के छ ?
— हाम्रो पार्टीको उदय नै अरु पार्टीले देश र जनताको हितमा काम गर्न सकेनन् भन्ने कोणबाट भएको थियो । निर्वाचनमा पनि सोहीअनुरुप मत प्राप्त भयो । सरकारमा सहभागी भएपछि हामीप्रतिको आशामा परिवर्तन भयो । पार्टीको उदयसँगै हामीले सुशासन र सेवा प्रवाहका कुरा उठाएका थियौँ । किनभने कानुन कागजमा मात्र सीमित हुँदैन । मानिसले कानुनको अनुभूति गर्न पाउनुपर्छ । त्यो नहुँदा समाजमा द्वन्द्व सृजना गर्छ । समग्रमा सदनमा आआफ्ना दलीय एजेण्डा उठाए पनि एकअर्का नेता र दलप्रति सद्भाव र हार्दिकता कायमै छ ।
अहिले भइरहेको संसदीय अभ्यासलाई अझै उत्कृष्ट बनाउन कहाँनिर सुधार गर्नुपर्छ होला ?
— अहिले  जनताको प्राथमिकताको विषय सुशासन हो, त्यतातिर ठोस रूपमा काम हुनुपर्नेमा भएको छैन । सदन समयसापेक्ष कानुन बनाउने थलो हो । तर, गएको साढे दुई वर्षलाई समीक्षा गर्ने हो भने त्यतातिर ध्यान गएको देखिँदैन । कतिपय ठाउँमा राजनीतिक स्वार्थभन्दा पनि माथि उठेर काम गर्नुपर्ने हुन्छ । यसअघि म बागमती प्रदेश सांसद थिएँ । कानुन निर्माणमा हामी दत्तचित्त भएर लाग्यौँ, संसदीय समिति पनि सक्रिय बनायौँ । त्यो कार्यकालमा ६५ वटा कानुन बनाइयो । त्यसअनुसारको सङ्घीय सदनमा सक्रियता देखिन्न । सदनलाई चलायमान गराउन सरकारको पनि महत्त्वपूर्ण भूमिका हुन्छ । किनभने विधेयक ल्याउने भनेको सरकारले नै हो । यहाँनिर ठूला दलको ध्यान पुग्न सकेन भन्ने मेरो बुझाइ छ ।
तपाईँ पूर्वमन्त्री पनि हुनुहुन्छ, तपाईँको बुझाइमा सरकार भनेको के रहेछ ?
— सरकार भनेको राज्य सञ्चालन गर्न आवश्यक स्रोत साधन जुटाउने तथा परिचालनका लागि आवश्यक व्यवस्थापन गर्ने निकाय र अभिभावक हो । विकास भनेको कानुन र नीतिले गर्ने हो, मन्त्रीले होइन । खेल खेलाडीले खेल्ने हो, त्यसका निम्ति सरकारले नीति, नियम र कानुन बनाइदिने हो । मैले युवा तथा खेलकुदमन्त्री हुँदा पाँचवटा जति नीतिनिर्माणका काम गरेँ । त्यसबेला राष्ट्रिय स्वयंसेवा नीति अगाडि बढाइयो । मन्त्री र मन्त्रालयले चाहेको खण्डमा धेरै काम गर्न सक्ने ठाउँ छ । बजेट विनियोजनका हिसाबले युवा तथा खेलकुद मन्त्रालयलाई गरिब मन्त्रालयका रूपमा हेरिन्छ । तर ‘स्टेन्थ’ भनेको बजेटभन्दा पनि नीति हो ।  हामीले मौद्रिक नीतिलाई खेलसँग जोडेर कसरी लैजान सकिन्छ भनी काम गर्न कोसिस गरियो । खेलकुदलाई व्यावसायिक र प्राज्ञिक बनाउनेतर्फ पनि काम गरेका थियौँ ।  फलस्वरुप अहिले खेलाडी खेलबाट नै पैसा कमाएर जीवनयापन गर्न सक्ने भएको छ । नेपाली खेलाडीले नै देशलाई अन्तरराष्ट्रिय रूपमा चिनाएका छन् । तर  खेल र खेलाडीलाई त्यसअनुरुप बुझ्ने र  सम्मान गर्ने काम हुनसकेको पाइँदैन ।
तपाईँहरूले उठाउँदै आएको सुशासनको मुद्दाले अहिले पार्टी नेतृत्वलाई नै अप्ठ्यारो बनायो भनिन्छ नि ?
— हामी ठिक अरु सबै गलत भनेको होइन । तर सुशासनका मुद्दाले नै हामी स्थापित भएको हो । त्यो कायम गर्ने क्रममा हामीलाई केही अप्ठ्यारो भएको हो । मैले खेलकुद मन्त्रालय सम्हाल्दै गर्दा मन्त्रालयको एउटा विभागमा रु. एक अर्ब २७ करोडको भ्रष्टाचार भएको पाएँ । त्यो अवस्थामा सुशासन कायम गर्छु भन्दा घेराबन्दीमा परियो । देशमा राजनीतिक नेतृत्व, नीतिनियमभन्दा पनि बिचौलिया विस्तारै संस्थागत भइरहेकोजस्तो लाग्छ । बिचौलिया सबै क्षेत्रमा छन् । हरेक मन्त्रालयको आआफ्नो सिन्डिकेट रहेछ । त्यो सिन्डिकेट जनप्रतिनिधि संस्थाभन्दा पनि बलियो हुँदै गएको छ ।
पहिलोपटक सदनमा आएको रास्वपा त्यसबेला सरकारमा जान अलि हतारो गर्यो भनी आएका टीकाटिप्पणीलाई के भन्नुहुन्छ ?
— पहिलोपटक हाम्रो पार्टी सरकारमा सहभागी हुने बेलामा सभापतिजीले सोध्नु भएपछि  मैले भने हामीलाई सरकारमा जाने ‘म्यान्डेट’ दिएका छैनन् भनेको थिएँ । तर सभापतिले यत्तिकै बसेर हुँदैन, जनताले सेवा प्रवाह खोजिरहेका छन् भन्नुभयो । संसद्को चौथो ठूलो दल हुनुका नाताले सरकारमा जानै हुन्न भन्ने पनि हुँदैन ।  त्यतिबेला सरकारलाई समर्थन गर्ने तर सरकारमा नजाने, गए पनि शर्तका आधारमा जाने, भरसक नजाने विषयमा सल्लाह दिएको थिए । तर सभापतिको चाहना जनताले तत्काल राहत खोजेकाले सुशासन र डेलिभरी दिन जानुपर्छ भन्ने भयो ।
युवा पलायनलाई कसरी विश्लेषण गर्नुभएको छ ?
— युवा पलायनलाई एकतर्फी मात्र नभई बृहत्तर रूपमा हेरिनुपर्छ । मानिसको बसाइँ सर्ने विषय नियमित प्रक्रिया हो । यद्यपि विदेश जानुको कारण भने खोज्नुपर्छ । देशको राजनीतिक, सामाजिक वा बेरोजगारी के कारण युवा विदेश गएका हुन् भनी कारण पत्ता लगाउनुपर्छ । सेवा सुविधा आदि कारणले पहाडमा समस्या भयो भनी तराईमा बसाइँसराइ भएको कुरा यथार्थ हो । नौ महिना खेती गरेर तीन महिना पनि खान नपुगेपछि मानिस तराईमा सर्न बाध्य भएका हुन् । सुविधा खोज्दै बसाइँ सर्ने क्रम बढ्दो छ । त्यसैले युवा विदेश गएको विषयलाई पूर्ण रूपमा नकारात्मक परिभाषा पनि गर्नु हुँदैन । यद्यपि, रोजगारीमा विदेश जाने युवाका निम्ति रोजगारीका अवसर व्यवस्था राज्यले यही गर्नुपर्छ । युवालाई विदेश पठाउने हो भने दक्ष बनाएर मात्र पठाउनुपर्छ । युवा पलायन हुनु भनेको राजनीतिमा भ्रष्टाचार पनि हो ।
तपाईँहरूले भनेजस्तो मुलुकमा सुशासन कसरी कायम गर्न के गर्न सकिएला ?
— अहिले प्रमुख दुई ठूला दल मिलेर गठन भएको सरकार दुईतिहाइको छ । सुशासन कायम गर्ने हो भने सरकारलाई उपयुक्त समय छ । संविधान संशोधन, कानुन र नीतिनियम नै परिवर्तन गर्न सक्ने बहुमत छ । उनीहरूको सत्ता सञ्चालनको लामो अनुभव पनि छ । यी सबै कारणले वर्तमान सरकारलाई देशमा सुशासन काम गर्न बाटो खुला छ । तर सुशासन कायम हुनसकेको छैन । सुशासनको सवालमा जनताले धेरै ठूलो कुरा खोजेको पनि होइन । बत्ती झ्याप्पझ्याप्प नजाओस्, बाढीले घर नबगाओस्, राज्यबाट प्रदान गरिने सेवासुविधा लिन जाँदा आत्मसम्मानमा ठेस नपुगोस् भन्ने जनताले खाजेको छ ।
संविधान संशोधनको विषयमा तपाईँको पार्टीको धारणा के हो ?
— जनतालाई तीनवटा विषय हेरिदिन अनुरोध गर्दछु । पार्टीको वाचापत्र, जलेश्वरको प्रस्तावना र पछिल्लो राष्ट्रिय भेलाको दस्तावेजलाई बुझ्नुपर्छ ।  त्यहाँ भद्दाखाले शासकीय स्वरुपमा संशोधन गर्नुपर्छ भनेका छौँ । यसअघि म प्रदेशको सांसद थिएँ, तथापि प्रदेश सरकारको औचित्यमा प्रश्न उठेको छ । जनतालाई हामीले रगतपसिना बगाएर तिरेको करबाट सांसद र मन्त्रीले तलब खाएका छन्, तर काम  गरेका छैनन् भन्ने परेको छ । हामीले तिरेको करले दुईचार जना मन्त्रीलाई झण्डा हल्लाउन मात्र हो र भन्ने छ । स्थानीय तहको सङ्ख्या र निर्वाचन प्रणालीमा संविधान संशोधन गर्नुपर्छ भन्ने छ । प्रत्यक्ष निर्वाचित कार्यकारी राष्ट्रप्रमुख हुनुपर्छ भन्ने पार्टीको धारणा हो । यी विषय जनतामा लगेर छलफल गरिनुपर्छ । संविधान संशोधनका क्रममा जनताबाट लिएको सुझावलाई पनि अध्ययन गरी सम्बोधन गर्नुपर्छ ।
अन्त्यमा, आमजनतालाई तपाईँको सन्देश के छ ?
— देश बनाउने भनेको राजनीतिक नेतृत्वले मात्र होइन । आमनागरिकको पनि उत्तिकै भूमिका हुन्छ । हामी सबैले अतिकति सकारात्मक सोच राखेर काम गरियो भने देशमा परिवर्तन गर्न सकिन्छ । रचनात्मक हिसाबले हामीले काम गर्न सकेको खण्डमा देश विकासको सम्भावना खोज्न सक्छौँ । त्यसका लागि नागरिक पनि विवेकशील हुनुपर्छ ।रासस
"
अब एकीकृत र संयुक्त परीक्षा हुन्छ :  वीरबहादुर राई,"काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ ।
वि.सं. २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।

विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले वि.सं. २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ ।
नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ।
भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ ।
युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो ।
प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :

"
औषधि मूल्य नीति सहमतिमा बनाइएको हो : महानिर्देशक ढकाल,"काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:

औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ?
– औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो ।
कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो ।
त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ ।
प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ?
– उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो ।
उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ?
– उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला ।
सबैलाई समेटेर लैजानुपर्ने दायित्व होइन र ?
–  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त ।
औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ?
– मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो ।
औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ?
–  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ ।
यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो ।
कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो ।
यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन ।
"
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ ।
पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो ।
नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश :
माननीयज्यू, अहिले केमा व्यस्त हुनुहुन्छ ?
अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ ।
मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ?
यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ ।
नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ?
अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ ।
अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ ।
उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ ।
वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ?
हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ ।
हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ ।
परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ ।
ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ ।
लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ ।
सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ?
हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो ।
हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु ।
नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ?
केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ ।
राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ ।
हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ?
एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ ।
अहिले भइरहेको सदनको अवरोधप्रति तपाईंको धारणा के हो ?
भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो ।
मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ?
युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ?
हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।

कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।

परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो ।
गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ ।
विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ?
यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ ।
राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ?
म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो ।
बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस
"
विपत् व्यवस्थापनमा आवश्यक पूर्वतयारी छ,"६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :
 सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ?
–अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।
  सङ्घीय सरकारले कानुन नबनाउँदा के समस्या झेल्नुभएको छ ?
–सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।
  सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ?
सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।
  प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ?
–अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ ।
यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।
  सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ?
–सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ ।
तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ ।
अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।
  सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ?
–प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ ।
यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।
  सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ?
–पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।

"
गणतन्त्रपछि महत्त्वपूर्ण उपलब्धि हासिल,"नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ :
मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ?
गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ ।
मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ?
पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै ।
यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् ।
यो उत्सव मनाइरहेको बेला हामीले चार/पाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ ।
वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ?
मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं ।
यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ?
निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ ।
अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ?
पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो ।
२०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ ।
अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ ।
केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ?
प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रmममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् ।
गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ?
गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो ।
साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ ।
तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु ।
"
सार्वजनिक यातायातको मर्म,"देश कति सभ्य छ, नागरिक कति सचेत छन् भन्ने कुरा त्यहाँको सार्वजनिक यातायातले देखाउँछ । हाम्रो सार्वजनिक यातायातको अवस्था भने दयनीय मात्र होइन चिन्ताजनक नै छ । नागरिक स्वयम् पनि सचेत हुन नसक्दा सार्वजनिक यातायातमा मनपरीले सीमा नाघेको छ । सार्वजनिक यातायात सुरक्षित र मर्यादित बन्न सकेन । यसमा निजी क्षेत्रको ठुलो लगानी छ । यसले धेरैलाई रोजगारी पनि दिएको छ । मुलुकको कठिन भौगोलिक अवस्थितिका साथै सडकको दुरवस्थाले गर्दा सार्वजनिक यातायात सहज बन्न सकेन । तैपनि यसको भरपर्दो विकल्प पनि छैन । सडक यातायात असुरक्षित बन्दा बर्सेनि हजारौँ नागरिकको अकालमा ज्यान गएको छ । अझ वर्षायाममा त सडक दुर्घटना चिन्ताको विषय बन्ने गर्छ । मनसुन सुरु भएसँगै बाढीपहिरोमा जान्छ । सडक भत्किने, भासिने र पहिरो जाने समस्या बढ्छ । यसै कारण सडक दुर्घटना झन् बढ्ने गरेको छ । दुर्घटना कम गर्न अग्रसर हुनुपर्ने व्यवसायी, चालक र सहचालकमा सुरक्षित व्यवसाय र सेवाभन्दा पैसाका लागि अस्वस्थ प्रतिस्पर्धा छ । सार्वजनिक यातायातमा सीमित व्यवसायीको एकाधिकार छ । यसमा अरूलाई छिर्न दिँदैनन् । मापदण्डविपरीतका सार्वजनिक सवारीसाधन चलाउने, मनपरी भाडा असुल्ने, यात्रुलाई दुव्र्यवहार गर्ने जस्ता घटना सामान्य भएका छन् । अनुगमनमा राज्यको उपस्थिति पनि कमजोर देखिएको छ । यस्ता अनेकौँ कारणले नेपालको सार्वजनिक यातायातमाथि प्रश्नचिह्न खडा भएको छ ।
एकाधिकार गर्न नपाएपछि गत महिना यातायात व्यवसायीले एकाएक देशव्यापी हडताल गरे । जेठ १९ र २० गते देशभर आवतजावत ठप्प हुँदा यात्रुले ठुलो सास्ती खेप्नु प¥यो । सरकार र व्यवसायीबिच वार्ता भयो । सर्वोच्च अदालतको अल्पकालीन आदेशसँगै व्यापक विरोधपछि हडताल फिर्ता भयो । हडतालको कारण भने गण्डकी प्रदेश सरकारले जारी गरेको ‘राइड सेयरिङ’ नियमावली थियो । विभिन्न मुलुकमा पछिल्लो समय प्रचलित ‘राइड सेयरिङ’ विरुद्ध देशभरकै यातायात अवरुद्ध पारियो । यो संविधानविरोधी काम थियो । नेपालको संविधानले अत्यावश्यक सेवामा बन्द, हडताल वा अवरोध गर्न रोकेको छ । अत्यावश्यक सेवा अवरुद्ध पार्नेलाई सजायसहित इजाजत रद्द हुने कानुनी व्यवस्था छ ।
नेपालमा सवारी दुर्घटनाबाट बर्सेनि ठुलो जनधनको क्षति हुने गरेको छ । सबैको सामूहिक प्रयासबाट सवारी दुर्घटना न्यूनीकरण नगर्दा यसले राष्ट्रिय समस्याकै रूप लिएको छ । प्रहरी प्रधान कार्यालयले सडक दुर्घटनाको कहालीलाग्दो तस्बिर प्रस्तुत गरेको छ । पछिल्लो पाँच वर्षमा मात्र सडक दुर्घटनामा १४ हजार ४८७ जनाको ज्यान गएको छ । एक लाख ७१ हजार ९५२ जना घाइते भएका छन् । दुर्घटनाबाट हुने गरेको भौतिक क्षतिको कुनै लेखाजोखा नै छैन । यो आफैँमा भयावह अवस्था हो । नागरिक सुरक्षा कति कमजोर छ भन्ने कुरा यसले देखाउँछ । आर्थिक वर्ष २०७६/७७ मा २५ हजार ७८८ वटा सडक दुर्घटनामा दुई हजार २९१ जनाको ज्यान गएको थियो । जसमध्ये एक हजार ८२३ जना पुरुष र ४६८ जना महिला छन् । दुर्घटना हुनेमा सार्वजनिक र भाडाका सवारीको सङ्ख्या १३ हजार ५८२ छ । आव २०७७/७८ मा २४ हजार ५३९ सवारी दुर्घटनामा दुई हजार ८८३ जनाको मृत्यु भयो । यसमध्ये दुई हजार ३६३ जना पुरुष र ५२० जना महिला थिए । दुर्घटना हुने सार्वजनिक तथा भाडाका सवारीको सङ्ख्या १३ हजार ४९५ थियो । त्यसै गरी आव २०८१/८२ को नौ महिनामा २२ हजार ८६० वटा सवारी दुर्घटनामा दुई हजार ७९ जनाको ज्यान गएको छ । जसमध्ये एक हजार ६२६ जना पुरुष र ४४३ जना महिला रहेका छन् । दुर्घटनामा परी ३५ हजार ७७८ जना घाइते भएका छन् ।
सडक दुर्घटनामा ज्यान गुमाउनेमध्ये अधिकांश २५ वर्षमाथि उमेर समूहका पुरुषको सङ्ख्या ८० प्रतिशतको हाराहारीमा रहेको पाइएको छ । सडक दुर्घटनामा दैनिक ८० वटा दुर्घटनामा हुने र औसतमा आठ जनाको मृत्यु हुने गरेको छ भने ७० जना घाइते हुने गरेका छन् । सडक दुर्घटना मुख्य कारण सवारी नियमको उल्लङ्घन, चालकको लापरबाही, तीव्र गति, मादक पदार्थ सेवन तथा सवारीसाधनको नियमित यान्त्रिक जाँच नहुनु रहेको छ । संयुक्त राष्ट्रसङ्घले सडक सुरक्षाका लागि सडकमा सुधार, चालकमा ज्ञान, सिप र मनोवृत्तिमा सुधार, सवारीसाधन कन्डिसन, उचित कानुनको विकास र लागु साथै दुर्घटनापछिको उद्धारलाई प्रभावकारी बनाउन सुझाव दिएको छ । अतः सार्वजनिक यातायातलाई सुरक्षित, भरपर्दो र मर्यादित बनाउन सबैको तत्परता आवश्यक छ ।
"
प्रदेश बजेटका विविधता,"लामो एकात्मक शासनव्यवस्थामा सन्तुलित विकास हुन नसकेका कारण नै देश सङ्घीय लोकतान्त्रिक गणतन्त्रको अभ्यासमा अग्रसर छ । एक दशकको अभ्यासमा सङ्घ, प्रदेश र स्थानीय सरकार आआफ्नै विधि अनुरूप अगाडि बढेका छन् । संविधानले नै सङ्घलाई प्रत्येक वर्षको जेठ १५ गते नयाँ आर्थिक वर्षको बजेट सङ्घीय विधायिकामा प्रस्तुत गर्नुपर्ने तोकेको छ । त्यसै अनुसार आव २०८२/८३ को बजेट प्रस्तुत भई यतिबेला सङ्घीय विधायिकामा विचाराधीन छ । सङ्घीय बजेटले प्रदेश तथा स्थानीय तहलाई अनेक खालका स्रोतसाधन प्रदान गर्छ । सङ्घीय सरकारबाट प्राप्त स्रोत तथा प्रदेशमा उपलब्ध स्रोतसाधनका आधारमा सबै प्रदेशले असार १ गते प्रदेश विधायिकामा बजेट प्रस्तुत गर्नुपर्ने कानुनी प्रावधान छ । अन्तरसरकारी वित्त व्यवस्थापन ऐन, २०७४ अनुसार प्रत्येक वर्ष असार १ गतेभित्र प्रदेश सरकारले बजेट सार्वजनिक गर्नुपर्ने अनिवार्य प्रावधान छ । त्यस अनुसार नै आइतबार प्रदेश सरकारहरूले आआफ्ना प्रदेश सभामा नयाँ बजेट प्रस्तुत गरेका छन् । प्रतिपक्षीको विरोध र आन्तरिक विवाद आदिका बिच प्रदेश सरकारले आइतबार आगामी आव २०८२÷८३ को आय तथा राजस्वको अनुमानित बजेट प्रस्तुत गरे । कोशी प्रदेशले सबैभन्दा चाँडो दिउँसै बजेट प्रस्तुत गर्न सफल भयो । कतिपय प्रदेशमा साँझतिर बजेट प्रस्तुत भयो भने बागमतीमा प्रशासनिक झन्झटलगायतका कारण राति अबेर बजेट प्रस्तुत गरियो ।
कर्णालीमा भने राजनीतिक विवादका कारण बजेट धेरै ढिला भयो । मध्यराततिर मात्र सहमति भई बजेट प्रस्तुत गर्ने वातावरण बन्यो । प्रतिपक्षीको विरोधका कारण कर्णाली प्रदेश सभा अन्योलमा थियो । बजेट प्रस्तुत हुँदा असार १ गतेको राति ११ बजेर ५३ मिनेट नै भइसकेको थियो । प्रदेश बजेटका अनेक प्राथमिकता छन् । विश्लेषकले बजेट छरेको पनि भन्न सक्छन् । विवेचना जे भए पनि सबै प्रदेशले बजेट प्रस्तुत गरी सङ्घीयताको अभ्यासलाई अगाडि बढाएका छन् । बजेट सङ्घीय अनुदान र बाँडफाँटसमेतमा बढी निर्भर देखिन्छ । सङ्घीय अनुदान र बाँडफाँट रकम घटेपछि कतिपय प्रदेशले बजेटको आकार पनि घटाएका छन् । कतिपयले भने सीमित स्रोतकै बिच पनि बजेट बढाएका छन् । समग्र बजेट बढेको छ । आगामी बजेटको समग्र आकार चालु आवभन्दा करिब नौ अर्ब रुपियाँले बढी छ । सातै प्रदेशको बजेटको कुल आकार दुई खर्ब ८७ अर्ब रुपियाँ रहेको छ । चालु आवमा दुई खर्ब ७८ अर्ब रुपियाँको बजेट थियो । चालु आवमा पनि सबै जसो प्रदेशको पुँजीगत बजेट कार्यान्वयनको अवस्था उति उत्साहजनक छैन । खर्च गर्न नसकेका कारणले हुन सक्छ, लुम्बिनी र गण्डकी सरकारले भने नयाँ बजेटको आकार घटाएर यथार्थवादी हुन खोजेको देखिन्छ ।
सात प्रदेशमध्ये बागमती प्रदेशको बजेट सबैभन्दा ठुलो छ । बागमतीले चालु आवको तुलनामा तीन अर्ब रुपियाँ बढाएर ६७ अर्ब ४७ करोड रुपियाँको बजेट ल्याएको छ । राजधानी काठमाडौँसमेत रहेको यो प्रदेशले भौतिक पूर्वाधारलाई उच्च प्राथमिकता दिएको छ । भौतिक पूर्वाधारलाई करिब २५ अर्ब रुपियाँ विनियोजन छ । भौतिक पूर्वाधारमा पनि निर्माण क्षेत्रलाई बढी प्राथमिकता दिइएको छ । दोस्रो ठुलो बजेट मधेश प्रदेशको छ । सो प्रदेशले ४६ अर्ब ५८ करोड रुपियाँको बजेट प्रस्तुत गरेको छ । चालु आवमा सो प्रदेशको बजेट ४३ अर्ब ८९ करोड रुपियाँ मात्र थियो । मधेश प्रदेशले कृषि र पर्यटनलाई प्राथमिकतामा राखेको छ । देशलाई पाल्न सक्ने कृषि भूमि भएको मधेशले कृषिलाई प्राथमिकता दिनु उचित नै हो । आकारका हिसाबले लुम्बिनी प्रदेश तेस्रो स्थानमा छ । लुम्बिनीले ३८ अर्ब ९२ करोड रुपियाँ खर्चको अनुमान गरेको छ । त्यसपछि कोशीले ६० करोड रुपियाँ बढाएर ३५ अर्ब ८७ करोड रुपियाँको बजेट प्रस्ताव गरेको छ । सुदूरपश्चिम प्रदेशले ३३ अर्ब ४७ करोड रुपियाँको बजेट प्रस्तुत गरेको छ । त्यस्तै कर्णालीले ३२ अर्ब ९९ करोडको बजेट प्रस्तुत गरेको छ । प्रदेशमा सबैभन्दा कम बजेट गण्डकीको छ । गण्डकीले ३१ अर्ब ५७ करोड रुपियाँको बजेट प्रस्तुत गरेको छ । बजेटका प्राथमिकता विविधीकरण छ । प्राथमिकता पनि छरिएका छन् । छरिएका प्राथमिकतामा आएका सबै प्रदेश बजेटको प्रभावकारिता भने सफल कार्यान्वयनमै निर्भर रहने देखिन्छ ।
"
स्वास्थ्य क्षेत्रमा सुधार,"नेपालको संविधानले प्रत्येक नेपाली नागरिकको आधारभूत स्वास्थ्य सेवालाई मौलिक हकका रूपमा स्थापित गरेको छ । स्वास्थ्य सेवासँगै संविधानले अरू धेरै क्षेत्रमा मौलिक हकको व्यवस्था गरेको छ । सङ्घीय लोकतान्त्रिक गणतन्त्र अभ्यासको यो एक दशकमा संविधानले प्रत्याभूत गरेका सबै मौलिक हकको कार्यान्वयन समान तवरले गर्न सकिएको छैन । प्रत्याभूत गरिएका मौलिक हक कार्यान्वयनका निम्ति पर्याप्त स्रोतसाधन र संरचना बन्नपर्ने हुन्छ । सीमित स्रोतसाधन र संरचनाले सबै मौलिक हक समान तवरले कार्यान्वयन गर्न नसकिएको हो । कतिपय क्षेत्रमा भने आशालाग्दो गरी मौलिक हक कार्यान्वयनले गति लिएको छ । त्यसमध्ये स्वास्थ्य क्षेत्रमा नागरिकले प्राप्त गर्नुपर्ने मौलिक हक कार्यान्वयनले तीव्र गति लिइरहेको छ । त्यति मात्र होइन देशका स्वास्थ्य पूर्वाधारका क्षेत्रमा यताको दशकमा राम्रो प्रगति हासिल गरेको छ । कुनै बेला कतिपय जटिल रोगका निम्ति मात्र होइन, सामान्य रोगका निम्ति पनि बिदेसिनुपर्ने बाध्यता थियो । आर्थिक क्षमता भएकालाई पनि छिमेकी मुलुक भारत तथा थाइल्यान्ड जस्ता देशमा जानुपर्ने अवस्था थियो । नेपालमा उपचारको व्यवस्था नहुँदा सक्नेका निम्ति बाहिर जानुको विकल्प पनि थिएन, नसक्नेले रोग पालेर बस्नुपर्ने थियो । अब बिस्तारै अवस्थामा परिवर्तन आएको छ । धेरै रोगका निम्ति बाहिर जानुपर्ने बाध्यता छैन । त्यति मात्र होइन, विदेशीसमेत नेपालमा उपचारका निम्ति आउन थालेका छन् । नेपाल स्वास्थ्य उपचार पर्यटनका निम्तिसमेत सम्भावनायुक्त मुलुक बन्दै छ । स्वास्थ्य क्षेत्रको सुधारले यस्तो प्रगति सम्भव भएको हो ।
क्षेत्रगत रूपमै भन्नुपर्दा एक दशकअघिसम्म नेपालमा मिर्गौला प्रत्यारोपण सम्भव थिएन । अब मिर्गौला प्रत्यारोपणकै निम्ति विदेश जानु पर्दैन । क्यान्सरको उपचार त झनै जटिल थियो । नेपालमा पूर्वाधार थिएन । क्यान्सरको उपचार नेपालमै सम्भव हुँदै छ । सरकारले सहयोग गर्ने वातावरणसमेत बनेको छ । मुटुको उपचार अझ राम्रो भएको छ । सरकारी तथा निजी क्षेत्रबाट मुटुसम्बन्धी उपचार तथा शल्यक्रियामा राम्रो प्रगति भएको छ । कलेजो प्रत्यारोपणसमेत नेपालमै हुन थालेको छ । आँखा तथा दाँतको उपचारमा पनि राम्रो पूर्वाधारसँगै सेवा विस्तार भएको छ । आँखा उपचारमा त नेपाल विश्वमै ख्याति कमाउँदै छ । दाँतको उपचार सस्तो र भरपर्दो बन्दै छ । यी क्षेत्रमा उपचारका निम्ति नेपालीलाई त सुबिस्ता भएकै छ, विदेशमा रहेका नेपाली तथा विदेशी नागरिक पनि नेपालमा आएर उपचार गर्न थालेका छन् । मिर्गौला प्रत्यारोपण अघि डायलासिसको ठुलो महत्व हुन्छ । यो सेवामा पनि व्यापकता आएको छ । सरकारले आर्थिक सहयोग पनि गरिरहेको छ । भक्तपुरस्थित सहिद धर्मभक्त राष्ट्रिय प्रत्यारोपण केन्द्रले मिर्गौला तथा कलेजो प्रत्यारोपणमा राम्रो सफलता हासिल गरिरहेको छ । यस्ता अनेक उदाहरण छन् । भारत र बङ्गलादेशका बिरामी पनि कतिपय स्वास्थ्य सेवा लिन नेपाल आउनु थाल्नु सकारात्मक पक्ष हो । आँखा उपचारमा त ठुलै आकर्षण बढेकै छ ।
वर्तमान सरकारले स्वास्थ्य क्षेत्रमा सुधारका अनेक कदम चालिरहेको छ । स्वास्थ्य बिमाको संस्थागत विकास र विस्तारले स्वास्थ्य सेवा सर्वसाधारणको पहुँचमा पुग्न थालेको हो तर अझै कतिपय समस्या भने छन् । स्वास्थ्य तथा जनसङ्ख्या मन्त्री प्रदीप पौडेलले स्वास्थ्य क्षेत्रमा सुधारका निम्ति प्रभावकारी काम गरिरहेको विषयलाई जनसाधारण तथा मिडियाले सकारात्मक रूपमा लिएको देखिएको छ । मन्त्री पौडेलका अनुसार स्वास्थ्य प्रणाली सुधारका क्रममा अङ्ग प्रत्यारोपण सेवा देशका सबै प्रदेशमा विस्तारतर्फ काम अगाडि बढेको छ । मुटु र क्यान्सर उपचार सेवालाई पनि विस्तारित छन् । स्वास्थ्य बिमा प्रावधान तथा संस्थागत सुधारका कारण जटिल रोगका उपचारलगायतका स्वास्थ्य सेवामा पहुँच विस्तारले नेपालको स्वास्थ्य प्रणाली प्रगतितर्फ उन्मुख छ । स्वास्थ्य क्षेत्रमा सरकारी सेवालाई गुणस्तरीय र सर्वसाधारणको पहुँचमा विस्तार गरिनु पर्छ । निजी क्षेत्रको स्वास्थ्य सेवा बलियो नियमनमा हुनु पर्छ । स्वास्थ्य पूर्वाधार विस्तारसँगै भइरहेको सेवाको गुणस्तरीयता र सुलभ पहुँचमा ध्यान पुर्‍याउन सक्नु पर्छ । उच्च तथा उच्च मध्यम वर्गका नागरिकले शुल्क तिरेर गुणस्तरीय सेवा पाउन सक्ने व्यवस्थाका साथै विपन्न तथा निम्न मध्यम वर्गका नागरिकले निःशुल्क स्वास्थ्य सेवा पाउने मोडालिटीमा अगाडि बढाउनु आवश्यक छ । दक्ष जनशक्ति विकास गरी तिनलाई स्वदेशमै राख्न सक्ने वातावरणका निम्ति पनि नीतिगत, कानुनी र संस्थागत प्रयास आवश्यक छ ।

"
बाढीप्रति समयमै सतर्कता,"बर्सात सुरु भएको छ । यो वर्ष केही चाँडो मनसुन आरम्भ भएको भनिए पनि बरालियो । साबिकमा जेठ अन्तिमबाट सुरु हुने मनसुन यो पटक जेठ मध्यमै आइसकेको थियो । गर्मीमा राहत भएको थियो भने धर्तीमा बर्सात जलसँगै किसान खुसी हुन थालेका थिए । मनसुन बरालिँदा असर धेरैतिर पर्‍यो । पानी नपर्दा तेज सूर्यकिरण धर्तीमा पर्दा गर्मी बढ्यो । मुख्यतया तराई मधेशमा अधिक गर्मी भयो । विद्यालय पनि बन्द भए । अब बिस्तारै देशभर मनसुन फेरि लयमा आएको छ । मनसुनसँगै खण्ड र तेज वृष्टि पनि देखिन थालेको छ । खण्ड तथा असन्तुलित वर्षाले एकै पटक बाढी आउने प्रवृत्तिसमेत व्यापक हुन सक्ने छ । देशभर नै बाढी, पहिरो र डुबानको समस्या विगतदेखि नै भोग्दै आएको हो । काठमाडौँ उपत्यका पनि त्रासमय बन्दै छ । यताका वर्षमा उपत्यकामा प्रकोप बढ्न थालेको छ । सुरक्षित जस्तै रहेको काठमाडौँ र वरपर बाढीको चपेटामा पर्न थालेको देखिन्छ । गत असोजको १० देखि १२ गतेसम्म आएको बाढीले काठमाडौँ र वरपर जनधनको ठुलो क्षति गरेको ताजै जस्तो लाग्छ । असोजका ती दिन सम्झेर काठमाडौँ उपत्यकावासी आकाशमा कालो बादल मडारिँदा पनि त्रास बढ्न थालेको छ । सहरले बाढीको प्रताडना भोग्नु अनौठो नै हो । सुविधासम्पन सहरमा पनि किन र कसरी बाढी भन्ने प्रश्न पनि उठ्न सक्छ ।
काठमाडौँ उपत्यका बिस्तारै सिमेन्टका घर, कालोपत्रे तथा ढलान सडकले भरिन थालेको छ । सिमेन्ट घरका आँगन तथा वरपर पनि ढलान नै गरिने प्रवृत्ति छ । आकाशको पानी जमिनमुनि पुनर्भरण हुने खाली जमिन सकिँदै गएका छन् । वर्षाको पानी ढल हुँदै खोला र नदीमै पुग्ने गरेका छन् । बर्खायाममा परेको पानीको निकास अभाव हुँदै गएको छ । निकास प्रवाह भएका खोला र नदी साँघुरिए पनि तीव्र बर्सातमा पानीको मात्र बढ्दो छ । तिनको बहाब क्षेत्र मिचेर संरचना निर्माण गरिएका छन् । यी सबै कारणले बर्सातको पानी खोला तथा नदीमा पुगेर एकै पटक आयातन व्यापक हुन जान्छ । यसले ‘सहरी बाढी’ को स्वरूप लिएको छ । खोला किनार र आसपासका बस्ती केही वर्षा हुना साथ डुबानमा पर्ने गरेका छन् । यस्तो अवस्था एक दुई दशकयताकै प्रवृत्ति हो । दुई दशकअघिसम्म पनि बागमती नदीसहित सहायक खोला किनार छेउमा खेतबारी प्रशस्त थियो । उपत्यकाका धेरै फाँट साउने झरीमा रुझ्दै स्थानीयवासी रोपाइँमा जुट्थे । रोपो सरेसँगै फाँट मनोरम देखिन्थे । काठमाडौँ उपत्यकाभित्रको ती दृश्य अब बिस्तारै इतिहास भएका छन् । तीव्र सहरीकरणसँगै बाढी, डुबान प्रकोप बढ्दो छ । वैज्ञानिक र प्राविधिक योजनाबिना नै विस्तार भएको सहरी बस्ती अब अनेक समस्यामा पर्न थाल्दै छ । त्यसमा पनि मूलतः बर्सातमा बाढीको प्रकोपको वितन्डा देखिन थालेको छ ।
हुन पनि बर्खायाम सुरु हुनासाथ काठमाडौँ, भक्तपुर र ललितपुरका नदीखोला किनारका बासिन्दा ‘पोहोर जसोतसो ज्यान जोगाइयो, यस पालि के होला !’ भन्ने चिन्तामा छन् । कुनैबेला पानीको दह भएको उपत्यका मञ्जुश्रीले चोभारको डाँडा काटेर उपत्यकामा बस्ती बसाएको ऐतिहासिक कथन छ । उपत्यकाको सबै पानी चोभारको साँघुरो बागमती निकासबाट दक्षिण बग्ने गर्छ । चोभार गल्छी साँघुरो भइसकेको गत वर्षको असोजको बाढीले नै देखायो । भीषण वर्षा र बाढीपछि ललितपुरतर्फबाट चट्टान, रोडा, बालुवाले चोभारस्थित गल्छीको केही क्षेत्र अवरुद्ध भयो । नक्खुलगायतका क्षेत्र डुबानको मुख्य कारण पनि थियो त्यो । चोभार गल्छी निकास साँघुरो भएको सम्बद्ध निकायलाई जानकारी हुनु पर्छ । कतिपय रोडा र बालुवा अझै पनि नदी वरपर थुप्रिएको छ । चोभारमा मात्र होइन अन्य नदी तथा खोलामा पनि रोडा, माटो, फोहोर थुप्रिएर साँघुरिएको पानी बहाब क्षेत्रलाई अझ साँघुरो बनाएको छ । सफाइमा सम्बद्ध निकायको ध्यान पुग्न सकेको छैन । यसले पनि उपत्यकावासीमा बाढीको सन्त्रास छ । सम्बद्ध निकायले नदी तथा खोला सफा गर्न थाल्नु पर्छ, चोभारको निकासमा ध्यान दिनु पर्छ । पानी पुनर्भरणका निम्ति घर घरमा पानी जमिनमुनि जाने व्यवस्था आवश्यक छ । नदी निकास सफा र फराकिलो बनाउन अब ढिला गर्नुहुन्न । सल्लाह गर्दागर्दै सात गाउँ डुबेको उखान उचित हुँदैन ।
"
लयमा फर्कंदै अर्थतन्त्र,"मुलुकको अर्थतन्त्र लयमा फर्कंदै छ । कोभिड महामारी र श्रीलङ्काको अर्थतन्त्र टाट पल्टिएको घटनाले चरम दबाबमा परेको हाम्रो अर्थतन्त्र जोगिँदै अहिलेको अवस्थामा आएको हो । देशका प्रमुख दुई दल नेपाली कांग्रेस र नेकपा (एमाले) मिलेर नयाँ सरकार बनाएसँगै अर्थतन्त्र सही बाटोमा अघि बढेको छ । एमालेका अध्यक्षसमेत रहनुभएका प्रधानमन्त्री केपी शर्मा ओली नेतृत्वको संयुक्त सरकारको सबल नीति र कार्यक्रमले सबैखाले अवरोध चिर्दै अर्थतन्त्रलाई गति दिएको छ । त्यसैको परिणामस्वरूप पछिल्लो १० महिनामा अर्थतन्त्रका सबै परिसूचक सकारात्मक देखिएका हुन् ।
नेपाल राष्ट्र बैङ्कले सार्वजनिक गरेको चालु आर्थिक वर्ष २०८१/८२ को १० महिनाको तथ्याङ्क अनुसार राजस्व तथा खर्च, व्यापार, शोधनान्तर अवस्था, कर्जा तथा निक्षेप परिचालन, मुद्रास्फीतिलगायतका सूचकमा उल्लेख्य सुधार भएको छ । शोधनान्तर अवस्था अहिलेसम्मकै उच्च बचतमा छ । समीक्षा अवधिमा शोधनान्तर स्थिति चार खर्ब ३८ अर्ब ५२ करोड रुपियाँले बचतमा छ । यो अघिल्लो आवको तुलनामा ४६ अर्ब रुपियाँले बढी हो । चालु खाता मजबुत हुँदा शोधनान्तर स्थिति उच्च बचतमा रहेको छ । १० महिनामा मुलुकको चालु खाता दुई खर्ब ५५ अर्ब ९३ करोड रुपियाँले बचतमा छ । यस अवधिमा चालु खातामा २० खर्ब २२ अर्ब रुपियाँ जम्मा हुँदा १७ खर्ब ६६ अर्ब १० करोड रुपियाँ बाहिरिएको छ । अन्तर्राष्ट्रिय व्यापार, विपे्रषण आप्रवाह, प्रत्यक्ष लगानीबाट प्राप्त आम्दानीलगायतका शीर्षक चालु खातामा पर्छन् ।
यो अवधिमा क्रमिक रूपले महँगी दर पनि घटेको छ । वैशाखमा यस्तो दर २.७७ प्रतिशत थियो जबकि अघिल्लो वैशाखमा यस्तो दर ४.४० प्रतिशत थियो । खाद्य तथा पेयपदार्थको महँगी दर १.५२ प्रतिशत छ र गैरखाद्यवस्तुको दर ३.४ प्रतिशत छ । महँगी दर गाउँमा बढी देखिएको छ । गाउँमा ३.२१ प्रतिशतले महँगी बढ्दा सहरमा यस्तो दर २.६१ प्रतिशत मात्र छ । प्रदेशगत रूपमा लुम्बिनी प्रदेशमा सबैभन्दा कम अर्थात् २.१५ प्रतिशत र सबैभन्दा बढी कोशी प्रदेशमा ४.२९ प्रतिशत महँगी दर रहेको छ । थोक मुद्रास्फीति दर भने ३.९५ प्रतिशत मात्र रहेको छ ।
वैशाखसम्म मुलुकबाट हुने निर्यातमा ऐतिहासिक वृद्धि भएको छ । राष्ट्र बैङ्कका अनुसार वस्तु निर्यात ७२.७ प्रतिशतले बढेर दुई खर्ब १७ अर्ब रुपियाँ नाघेको छ । आयात पनि १३.१ प्रतिशतले बढेर १४ खर्ब ७४ अर्ब १९ करोड रुपियाँ पुगेको छ । कुल वस्तु व्यापार घाटा ६.७ प्रतिशतले बढेको छ । सेवा क्षेत्र भने घाटामा देखिएको छ । वैशाखसम्म सेवा क्षेत्र ८६ अर्ब ५३ करोड रुपियाँले घाटामा रहेको तथ्याङ्क छ । खास गरी भ्रमणबापत बाहिरिने रकम बढी हुँदा सेवा आय घाटामा रहेको पाइएको छ । भ्रमण आम्दानी ८.३ प्रतिशतले बढेर ७५ अर्ब ७१ करोड रुपियाँ पुगे पनि सोही शीर्षकमा नेपालबाट बाहिरिने रकम १७.९ प्रतिशतले बढेर एक खर्ब ८५ अर्ब तीन करोड रुपियाँ पुगेको छ । वैदेशिक रोजगारीमा रहेका नेपालीले पठाउने विप्रेषणबापतको रकम निरन्तर वृद्धिकै लयमा छ । वैशाखसम्म विप्रेषण आप्रवाह १३.२ प्रतिशतले बढेर १३ खर्ब ५६ अर्ब ६१ करोड रुपियाँ पुगेको छ । समीक्षा अवधिमा वैदेशिक रोजगारीका लागि अन्तिम श्रम स्वीकृति लिने नेपालीको सङ्ख्या चार लाख पाँच हजार र पुनः श्रम स्वीकृति लिनेको सङ्ख्या दुई लाख ८० हजार रहेको छ ।
मुलुकसँग विदेशी मुद्राको सञ्चिति पर्याप्त छ । वैशाख मसान्तसम्म विदेशी मुद्राको सञ्चिति २२ खर्ब ११ अर्ब रुपियाँ बराबर रहेको छ । अमेरिकी मुद्रामा यस्तो सञ्चिति १५ अर्ब २७ करोड डलर रहेको छ । कुल सञ्चितिमध्ये भारतीय मुद्राको अंश २१.२ प्रतिशत रहेको छ । मुलुकसँग रहेको सञ्चितिले १७ महिना १२ दिनको वस्तु र एक वर्षको वस्तु तथा सेवा आयात गर्न पुग्ने छ । बैङ्क तथा वित्तीय संस्थाबाट निजी क्षेत्रमा प्रवाहित कर्जा तीन खर्ब ६८ अर्ब ६८ करोड (७.३ प्रतिशत) ले बढेको छ । अघिल्लो वर्षको सोही अवधिमा यस्तो कर्जा दुई खर्ब २५ अर्ब २४ करोड (४.७ प्रतिशत) ले बढेको थियो । समीक्षा अवधिमा बैङ्क तथा वित्तीय संस्थामा रहेको निक्षेप तीन खर्ब ९९ अर्ब ८१ करोड (६.२ प्रतिशत) ले बढेको छ । अघिल्लो वर्षको सोही अवधिमा यस्तो निक्षेप चार खर्ब ४३ अर्ब आठ करोड (७.८ प्रतिशत) ले बढेको थियो । समग्रमा अर्थतन्त्रमा देखिएका यी सकारात्मक परिसूचकले आउँदा दिन अरू सहज हुने अपेक्षा गरिएको छ ।
"
"चोभार गल्छीमा गेग्रान, बाढी थुनिने जोखिम","काठमाडौँ, असार ४ गते । सङ्घीय सरकारका निकाय र स्थानीय सरकारबिच समन्वय नहुँदा काठमाडौँ उपत्यकाको चोभारस्थित गल्छीमा थुप्रिएको माटो, बालुवा, ढुङ्गासहित गेग्रान हटाउन ढिलाइ भएको छ । काठमाडौँ कीर्तिपुर वडा नं. ६ र ललितपुर महानगरपालिका वडा नं. १८ स्थित बागमती नदी बहाव क्षेत्रमा थुप्रिएको गेग्रान व्यवस्थापनमा अलमल भएको हो ।
२०८१ असोज १० देखि १३ गतेसम्मको भीषण वर्षा र बाढीले लगेको ठुला ढुङ्गा, लेदो र बलौटे माटो चोभार गल्छीको मुखैमा ठोस भएर बसेको छ । वर्षा र बाढी आएको बेला माथिबाट पहिरो खस्ने र त्यहाँ रुख अड्किए काठमाडौँ डुबानमा पर्न सक्ने चिन्ता छ ।
वर्षा र बाढी सुरु भए पनि सहरी विकास मन्त्रालय अन्तर्गत अधिकारसम्पन्न बागमती सभ्यता एकीकृत विकास समिति, गृह मन्त्रालय अन्तर्गत राष्ट्रिय विपत् जोखिम न्यूनीकरण तथा व्यवस्थापन प्राधिकरण, ललितपुर महानगरसँग कीर्तिपुर नगरपालिकाको कुरा नमिल्दा गल्छी आसपासको बागमती बहाव क्षेत्रको अवरोध कायमै छ ।
राष्ट्रिय विपत् जोखिम न्यूनीकरण तथा व्यवस्थापन प्राधिकरणको जेठ १४ गते सम्पन्न बैठकले ‘चोभार गल्छी साँघुरो भई २०८१ असोज १० देखि १३ गतेसम्म परेको वर्षाका कारण बागमती नदीमा पानीको सतह बढ्न गई काठमाडौँ उपत्यकाका नख्खु, कुलेश्वर, थापाथली, बल्खुलगायतका भूभागमा डुबान भएको हुँदा पुनः उक्त प्रकारको क्षति हुन नदिन नेपाली सेनाबाट सहयोग लिई चोभार गल्छीमा रहेको अवरोध हटाउन सहरी विकास मन्त्रालयलाई निर्देशन दिने’ निर्णय गरेको थियो तर कीर्तिपुर नगरपालिकाका प्रमुख कृष्णमान डङ्गोल र उपप्रमुख शुभलक्ष्मी शाक्य (सुनिता) ऐतिहासिक र पुरातात्त्विक महत्वको चोभार गल्छी ‘साँघुरो भएको’ भन्ने विषय गलत भएको तर्क गर्दै अध्ययनबिना खोल्न नदिइने बताउनुहुन्छ ।
प्रमुख डङ्गोलले भन्नुभयो, “चोभार गल्छीका सम्बन्धमा चर्चा सुनेको हुँ तर औपचारिक रूपमा सम्बन्धित निकायबाट कुनै पत्र वा जानकारी आएको छैन । समन्वयबिना चोभारको गल्छीमा कुनै काम अघि बढाउन सकिँदैन ।”
उपप्रमुख शाक्यले पनि चोभारको गल्छी खोल्ने भनेर भइरहेको चर्चापछि स्थानीयले आपत्ति व्यक्त गरेको बताउँदै स्थानीय तहसँग समन्वय र पुरातात्त्विक अध्ययनबिना कुनै काम अघि बढाइए स्वीकार्य नहुने चेतावनी दिनुभयो ।
‘गेग्रान हटाउने भनेका हौँ’
अधिकारसम्पन्न बागमती सभ्यता एकीकृत विकास समिति र राष्ट्रिय विपत् जोखिम न्यूनीकरण तथा व्यवस्थापन प्राधिकरणले चोभारको गल्छी खोल्ने नभनेको प्रस्ट पार्दै त्यहाँ थुप्रिएको माटो, बालुवा र ढुङ्गा हटाउने तयारी भएको जनाएको छ । समितिका आयोजना उपनिर्देशक एवं सूचना अधिकारी उद्धव नेपाल र प्राधिकरणका उपसचिव एवं प्रवक्ता रामबहादुर केसीले चोभार गल्छीमा रहेको गेग्रान हटाइने बताउनुभयो ।
उपनिर्देशक नेपालले भन्नुभयो, “गेग्रान, ढुङ्गा र माटो हटाउनका लागि ललितपुर महानगर वडा नं. १८ ले निवेदन दिएको छ । त्यसका लागि सिमानामा रहेकाले कीर्तिपुरको सहमति चाहिन्छ । त्यसकारण विपत् जोखिम आकलन गरेर व्यवस्थापनका लागि प्राधिकरणसँग समन्वय थालिएको हो ।”
उहाँका अनुसार ढुङ्गासहितको गेग्रान हटाउने सन्दर्भमा नेपाली सेनाको सहयोग लिने र भूगर्भ विभागका भूगर्भविद्सहितको टोलीले स्थलगत अध्ययन पनि गरेको छ । उहाँले भन्नुभयो, “वर्षा सुरु भएको छ । त्यसैले छिट्टै व्यवस्थापन गर्नु पर्छ ।  त्यहाँ अहिले पनि पानी जमेको छ । बाढी आएको बेला त्यहाँ रुख अड्किएमा पनि काठमाडौँमा डुबानको गम्भीर अवस्था हुन सक्छ । सेनाको निर्णयको प्रतीक्षामा हामी छौँ ।”
ललितपुर महानगरपालिका वडा नं. १८ का अध्यक्ष दामोदर खड्काले जिल्ला प्रशासन कार्यालय, नेपाली सेना, सशस्त्र प्रहरी बल, नेपाल प्रहरीसहित सरोकारवालाले स्थलगत अध्ययन गरिसकेको र अब चोभारको गल्छीको माथिल्लो भागमा थुप्रिएका ढुङ्गा हटाउनुपर्ने बताउनुभयो । उहाँले भन्नुभयो, “चट्टान फुटेर अड्किएका छन् । ती नहटाए जोखिमपूर्ण हुन्छ । सरकारको ध्यान जाओस् ।”
"
प्लास्टिकको विकल्प बायो झोला,"काठमाडौँ, असार ४ गते । सहर, बजार, घरखेत जताततै प्लास्टिक प्रदूषणले आक्रान्त बनाइरहेका बेला केही हात प्लास्टिकको विकल्प खोज्न र प्रयोग कम गराउन एकजुट भएका छन् । सरकारले नेपालमा ४० माइक्रोनभन्दा पातला प्लास्टिक झोला प्रयोग गर्न प्रतिबन्ध लगाएको छ । प्लास्टिक झोलाको विकल्प आमनागरिकले पाउन नसकेका बेला धीरज श्रेष्ठले प्लास्टिकको विकल्प दिने प्रयत्न थाल्नुभएको छ । उहाँले इको ¥याप नेपालमार्फत ‘म प्लास्टिक हैन’ नारासहित बायो झोला उत्पादन सुरु गर्नुभएको छ ।
उहाँले भन्नुभयो, “झट्ट हेर्दा प्लास्टिकजस्तै देखिन्छ तर प्लास्टिक हैन, बजारका सामानसँगै ठुला फोहोर हाल्न सकिने आकारका बायो झोला हुन् ।” उहाँका अनुसार व्यापक प्रचलित प्लास्टिक झोला कहिल्यै कुहिँदैन । माटो, पानी र वातावरण दूषित बनाएर सयौँ वर्ष रहन्छ । बायो झोला जमिनमा परेको १८० दिनमा कुहिन्छ ।
श्रेष्ठका अनुसार बायो झोला मकै, उखु र आलुको ‘स्टार्च’ (मेसिनबाट बनाइएको धुलो) बाट बनाइएको हुन्छ । बजारमा पाइने प्लास्टिकका जति पनि आकारप्रकारका झोला छन्, तिनै आकारमा बायो झोला पाइन्छ । यी झोला किलोको चार सय रुपियाँमा पाउन सकिन्छ । बजारमा पाइने प्लास्टिक झोला करिब तीन सय ५० रुपियाँ प्रतिकिलोमा बिक्री भइरहेका छन्, जसले सोझै मानव स्वास्थ्य र प्रकृतिमा दुस्प्रभाव निम्त्याइरहेको छ ।
उहाँले थप्नुभयो, “त्यस्ता झोला विस्थापित गर्ने उद्देश्यसहित बनेको बायो झोला मानव स्वास्थ्य हितकर मात्र हैन, वातावरणमैत्री छ, कार्बन पनि उत्सर्जन गर्दैन ।” सुरुवातमा भाटभटेनी सुपर स्टोरमा प्रयोगका रूपमा बायो झोलाको बिक्री थालिएको छ । यसबाहेक नर्भिक अस्पताल, चिरायु अस्पताल, सोल्टी, म्यारियटलगायतका केही ठुला होटलले पनि बायो झोला लिन थालेका छन् ।
बजारीकरण र नीतिगत कडाइ सरकारले गरिदिएमा बायो झोला देशव्यापी गराएर प्लास्टिक झोला विस्थापित गर्न सकिने दाबी उहाँको छ । सरकारले यस वर्षको बजेटमार्फत वातावरणमैत्री उद्योगलाई सहुलियत र अनुदानको घोषणा गरेको छ । सरकारले प्रतिबन्ध लगाए पनि बजारमा १५ देखि २० माइक्रोनका प्लास्टिक प्रयोग भइरहेकाले बायो झोलाले ठाउँ लिन सकेको छैन । अहिले थोरै उत्पादन गरिरहेकाले उत्पादन मूल्य थोरै महँगो परेको श्रेष्ठ बताउनुहुन्छ । जब बायो झोलाले बजार लिन्छ, तब उत्पादन बढेसँगै अहिलेको भन्दा धेरै कममा ग्राहकको हातमा पुग्ने उहाँको भनाइ छ । दैनिक चार टन बायो झोला उत्पादन गर्न सकिने क्षमता उहाँको उद्योगसँग छ ।
प्लास्टिकका झोलाजस्तै गाउँघरमा हुने भोजभतेरमा प्रयोग भइरहेका प्लास्टिकका थाल, प्लेट, चम्चा–काँटा आदि पनि विस्थापित हुनुपर्ने धारणा प्रेरणा डङ्गोल राख्नुहुन्छ । हेल्थ इन्भायरोमेन्ट क्लाइमेट एक्सन फाउन्डेसन (हेक्याप) मार्फत उहाँले देशका विभिन्न स्थानमा प्लास्टिकको विकल्पमा बनेका सामग्री खोजी र प्रवर्धन थाल्नुभएको छ । उहाँले पूर्वी नेपालमा अत्यधिक उत्पादन हुने सुपारीका पातबाट स्थानीयले थालेको उत्पादन थाल, कचौरा, प्लेट, चम्चा आदि प्रवर्धन गर्न सरकारले सघाउनुपर्ने औँल्याउनुभयो । त्यति मात्र होइन, हरेक घरमा प्रयोग हुने प्लास्टिकका सामानको विकल्पमा बाँसको काइँयो, ब्रस, ऐनाको खापा, सौन्दर्य सामग्री राख्ने भाँडा आदिको पनि प्रवर्धन उहाँले थाल्नुभएको छ ।
प्लास्टिकलाई सोझै जमिनमा पुर्नुभन्दा यसको पुनप्र्रयोग पनि प्रवर्धन हुँदै छ । पानीका बोतलबाट बनेका झोला, सुटकेस आदिबारे सचेतना दिने र समुदायलाई यस्ता सामग्री निर्माणमा सघाइरहेको हेक्यापकै श्रम वस्तीले जानकारी दिनुभयो । प्लास्टिक प्रदूषण कम गर्ने उद्देश्यसहित नेपालमा भएका प्रयासको सङ्कलन र प्रवर्धन गर्न देशभरका नगरपालिका र गाउँपालिका गरेर आठ वटासँग सहकार्य गरिएको छ । उहाँले भन्नुभयो, “स्थानीय स्वयम्सेवी र विद्यार्थीलाई परिचालन गर्दै प्लास्टिक प्रदूषण कम गर्न र भएकालाई पुनप्र्रयोग गर्न सघाउँछौँ ।”
अहिले प्लास्टिक पुनर्प्रयोगमा काम गरिरहनुभएका लवराज रिमाल पहिले प्राङ्गारिक मल बनाउनुहुन्थ्यो । गत वर्षदेखि भने रिक्लेम नेपाल नामक कम्पनीबाट फोहोर प्लास्टिकबाट बोर्ड निर्माण गर्न थाल्नुभयो । बजारमा पाइने काठको प्लाइउडको विकल्पमा यसको प्रयोग गरेर विभिन्न प्रकारका फर्निचर बनाउन सकिन्छ ।
उहाँले भन्नुभयो, “मुढा, कुर्सी, टेबल, जुत्ता, पुस्तक राख्ने र्‍याक, अन्य सजावटका सामग्री राख्ने सोकेस बनाउन सकिन्छ ।” अहिले आठ बाई चारको ८० वटा प्लास्टिक प्लाई उत्पादन गरिरहेको उहाँले बताउनुभयो । हेर्दाखेरी मार्बल जस्तो देखिने भएकाले भुइँमा बिछ्याउन पनि सकिन्छ । काठभन्दा सस्तो, टिकाउ र सुन्दरसँगै वातावरण विनाश रोक्न सघाउने गरी प्रशोधन प्रविधि अपनाइएकाले सरकारले बजार प्रवर्धनमा सघाउन सक्ने ठाउँ उहाँ देख्नुहुन्छ ।
जेन्सन महर्जन पनि सहरीजन्य फोहोरमा आधारित काम गर्नुहुन्छ । कीर्तिपुर र शङ्खरापुरमा चाउचाउ, लेज, कुरकुरे आदिका खोल बटुलेर त्यसको पुनर्प्रयोगलाई ध्यान दिइएको छ । उहाँले भन्नुभयो, “एकैचोटि बजारबाट हटाउन सकिन्न, पुनर्प्रयोगका लागि सामग्री बनाउनैपर्छ ।” प्लास्टिकका खोलबाट लामो धागो बनाएपछि कपडा जस्तो बुनेर ढक्की, फूलदानी, भाँडा, चकटी आदि बनाएर बिक्री गरिने गरिएको छ ।
वातावरण विभागका महानिर्देशक ज्ञानराज सुवेदीका अनुसार त्यस्ता प्लास्टिकका सामग्री मानिसको शिरदेखि पाउसम्म र घरदेखि कार्यालयसम्म प्रयोग भइरहेका छन् । तिनको प्रयोग ठप्पै रोक्न सकिने अवस्था एकै पटक हुँदैन तर तिनको विकल्प खोज्दै, प्रयोग कम गर्दै र पुनर्प्रयोग गर्र्र्दै जाँदा त्यसले पुर्‍याएको व्यापक प्रभावलाई न्यूनीकरण गर्न सकिन्छ ।
"
सुरक्षामा छैन ध्यान अकालमै जान्छ ज्यान,"काठमाडौँ, असार ३ गते । निजी क्षेत्रमा सबैभन्दा ठुलो लगानी र रोजगारीको ठुलो हिस्सा रहेको सार्वजनिक यातायात क्षेत्र मर्यादित र जिम्मेवार नहुँदा न यो कदरयोग्य बन्न सकेको छ न त यात्रु नै सुरक्षित हुन सकेका छन् ।
सडक यातायात असुरक्षित बन्दै जाँदा बर्सेनि हजारौँ नागरिकको अकालमा ज्यान गइरहेको छ । मनसुन सुरु भएसँगै सडक दुर्घटना बढ्ने गरेको छ । दुर्घटना कम गर्न अग्रसर हुनुपर्ने व्यवसायीमा सुरक्षित व्यवसाय र सेवाभन्दा पैसाका लागि अस्वस्थ प्रतिस्पर्धा छ । अनुमगनमा राज्यको उपस्थिति पनि कमजोर देखिएको छ ।
सार्वजनिक यातायात व्यवसायीको हडतालका कारण यही जेठ १९ र २० गते देशभर आवतजावत ठप्प भयो । सरकार व्यवसायीबिचको वार्ता, सर्वोच्च अदालतको अल्पकालीन आदेशसँगै व्यापक विरोधपछि हडताल फिर्ता भयो । हडतालको कारण भने गण्डकी प्रदेश सरकारले जारी गरेको ‘राइड सेयरिङ नियमावली’ थियो । संसारभर पछिल्लो समय प्रचलित ‘राइड सेयरिङ’ विरुद्ध देशभरकै यातायात नै अवरुद्ध पारियो ।
संविधानको धारा १७ को उपधारा २ मा अत्यावश्यक सेवामा बन्द हडताल वा अवरोध गर्न पाइँदैन । अत्यावश्यक सेवा अवरुद्ध पार्नेलाई सजायसहित इजाजत रद्द हुने कानुनी व्यवस्था छ । आमनागरिकको आवतजावत गर्न पाउने मौलिक अधिकार नै हनन हुने गरी हडताल गर्ने व्यवसायीले उल्टै राज्यलाई नै सम्झौता गर्न बाध्य पारे । व्यवसायीको हठका अघि स्वयम् गण्डकी सरकारसमेत पछि हट्न बाध्य भयो ।
यो घटना सार्वजनिक यातायात क्षेत्रमा बर्सौंदेखि अघोषित रूपमा चलिरहेको ‘सिन्डिकेट’ कै एक उदाहरण बन्यो तर व्यवसायीको कुरा सुनिँदा यात्रुको सुरक्षाप्रति कुनै पक्षको चासो देखिएन । नेपाल प्रहरीका सहप्रवक्ता रमेश थापाका अनुसार सवारी दुर्घटनाबाट बर्सेनि ठुलो जनधनको क्षति हुने गरेको छ । सबैको सामूहिक प्रयासबाट सवारी दुर्घटना न्यूनीकरण नगरे यसले राष्ट्रिय समस्याकै रूप लिन सक्छ । प्रहरी प्रधान कार्यालयको तथ्याङ्क अनुसार पछिल्लो पाँच वर्षमा मात्र सडक दुर्घटनामा १४ हजार ४८७ जनाको ज्यान गएको छ । एक लाख ७१ हजार ९५२ जना घाइते (अङ्गभङ्ग) भएका छन् । दुर्घटनाबाट हुने गरेको भौतिक क्षतिको कुनै लेखाजोखा नै छैन !
आर्थिक वर्ष २०७६/७७ मा २५ हजार ७८८ वटा सडक दुर्घटनामा दुई हजार २९१ जनाको ज्यान गएको थियो । जसमध्ये एक हजार ८२३ जना पुरुष र ४६८ जना महिला छन् । दुर्घटना हुनेमा सार्वजनिक र भाडाका सवारीको सङ्ख्या १३ हजार ५८२ छ ।
आव २०७७/७८ मा २४ हजार ५३९ सवारी दुर्घटनामा दुई हजार ८८३ जनाको मृत्यु भयो । यसमध्ये दुई हजार ३६३ जना पुरुष र ५२० जना महिला थिए । दुर्घटना हुने सार्वजनिक तथा भाडाका सवारीको सङ्ख्या १३ हजार ४९५ थियो । त्यसै गरी आव २०८१/८२ को नौ महिनामा २२ हजार ८६० वटा सवारी दुर्घटनामा दुई हजार ७९ जनाको ज्यान गएको छ । जसमध्ये एक हजार ६२६ जना पुरुष र ४४३ जना महिला रहेका छन् । दुर्घटनामा परी ३५ हजार ७७८ जना घाइते भएका छन् ।
सडक दुर्घटनामा ज्यान गुमाउनेमध्ये अधिकांश २५ वर्षमाथि उमेर समूहका पुरुषको सङ्ख्या ८० प्रतिशतको हाराहारीमा रहेको पाइएको छ । सडक दुर्घटनाको तथ्याङ्क विश्लेषण गर्दा दैनिक ८० वटा दुर्घटनामा औसत आठ जनाको मृत्यु हुने गरेको छ भने ७० जना घाइते हुने गरेका छन् । यो तथ्याङ्कले सडक दुर्घटनाबाट श्रीमान्, श्रीमती तथा अभिभावक गुमाउने परिवारको सम्भावित एकल अवस्थालाई भयावह देखाउँछ ।
सडक सुरक्षामा पुगेन ध्यान
नेपाल प्रहरीका पूर्वअतिरिक्त महानिरीक्षक पोषराज पोखरेल सडक दुर्घटना मुख्य कारण सवारी नियमको उलङ्घन, चालकको लापरबाही, तीव्र गति, मादक पदार्थ सेवन तथा सवारीसाधनको नियमित यान्त्रिक जाँच नहुनु रहेको बताउनुहुन्छ । पोखरेल भन्नुहुन्छ, “सार्वजनिक तथा भाडाका सवारीको चाप बढ्दो छ, अनुगमन गर्ने जनशक्ति अत्यन्तै कम रहेकाले नमुना जाँचमै सीमित रहनुपर्ने बाध्यताले प्रभावकारी अनुगमन नै भइरहेको छैन ।” उहाँले चालकको लापरबाही यात्रुले पहिले थाहा पाउने भएकाले सजग गराउने र नजिकै प्रहरीलाई खबर गर्न सके दुर्घटना कम हुन सक्ने बताउनुहुन्छ ।
सवारी तथा यातायात व्यवस्था ऐन, २०५४ मा सार्वजनिक यातायातलाई लामो, छोटो र मध्यम गरी तीन भागमा वर्गीकरण गरी २५० किलोमिटरभन्दा लामो दुरीमा दुई जना चालक राख्ने, गति सीमित तोकी टाइमकार्ड लागु गर्ने, सिट क्षमतामा मात्र यात्रु बोक्ने र नियमित प्राविधिक परीक्षण गरेको हुनुपर्ने जस्ता नियम तोकिएको छ ।
सार्वजनिक यातायात इजाजत, अनुगमनमा सङ्घ, प्रदेश र स्थानीयबिचको तेहेरोपनका कारण समन्वयको अभाव देखिएको छ । यातायात व्यवस्था विभागका निर्देशक गणेशमानसिंह राईले अन्तरप्रदेश रुट निर्धारण, राष्ट्रिय राजमार्ग तथा लोकमार्गको अनुगमनबारे अन्योल रहेको बताउनुहुन्छ । रार्ई भन्नुहुन्छ, “सवारीचालक अनुमतिपत्र, सार्वजनिक यातायातको रुट निर्धारण सङ्घबाट प्रदेश र स्थानीय तहमा पुगेको छ । आवश्यक प्रविधि र जनशक्ति अभावले प्रभावकारी अनुगमन हुन सकेको छैन ।” उहाँले सडक सुरक्षालाई प्रभावकारी बनाउन सडक सुरक्षा विधेयकको मसौदा तयार भइरहेको जानकारी दिनुभयो । नेपाल यातायात व्यवसायी राष्ट्रिय महासङ्घका महासचिव सरोज सिटौला यातायात क्षेत्रमा बढ्दै गइरहेको अस्वस्थ प्रतिस्पर्धा, दक्ष चालकको पलायन, प्रभावकारी अनुगमनको अभावका कारण सडक दुर्घटना हुने गरेको बताउनुहुन्छ ।

"
आयआर्जन गर्न सिकाउँदै छ टुँडिखेल,"काठमाडौँ, असार ३ गते ।
टुँडिखेलको मेला होइन रम्ने खाने
सिप सिकेर हामी रोजगारमा जाने ...
विभिन्न किसिमका सांस्कृतिक मेला आयोजना गरी धेरैको खर्च, थोरैको कमाइ गर्ने स्थल बन्दै गएको काठमाडौँको टुँडिखेलमा यतिखेर खर्च होइन, आम्दानीको काइदा सिकाउने मेला चलिरहेको छ । मुलुकमा रोजगार नपाएको भन्दै दैनिक ठुलो सङ्ख्यामा युवा जनशक्ति विदेश गइरहेका बेला यहाँ चलिरहेको ‘रोजगारी र आयवृद्धि काठमाडौँको समृद्धि’ सिप मेलामार्फत एक महिनामै दुई हजार जनाभन्दा बढी युवा जनशक्ति सिपसहितको रोजगार अवसरमा योग्य हुँदै छन् । यो सिप मेलामा कर्मकाण्डदेखि कृत्रिम बौद्धिकतासम्मका तालिममार्फत युवा जनशक्ति स्वदेशमै रोजगार बन्न थालेका छन् ।
काठमाडौँ महानगरपालिकाले गत जेठ ७ गतेदेखि एक महिने निःशुुल्क तालिम दिएर स्वदेशमै स्वरोजगार बनाउने अनि रोजगारी दिने अभियानलाई निरन्तरता दिएको छ । गत वर्षदेखि यो तालिम कार्यक्रम सुरु भएको हो । गत वर्ष दुई हजार ५७५ जनालाई तालिम दिएकोमध्ये ६० प्रतिशतभन्दा बढीले रोजगारीको अवसर प्राप्त गरेको नेपाल तालिम तथा रोजगार व्यवसायी महासङ्घले जनाएको छ ।
सिपलाई श्रमसँग र श्रमलाई उत्पादनसँग जोड्ने लक्ष्यसहित यो तालिम सञ्चालन भइरहेको छ । १० क्षेत्रका ३७ वटा पेसामा तालिम सञ्चालित छ ।
काठमाडौँ महानगरपालिका अन्तर्गतको सिप मेला समितिका निर्देशक समिति सदस्य सुदीप ढकालले यो वर्ष दुई हजार ८२ जनालाई तालिम दिने लक्ष्य रहेकामा दुई हजार ५४७ जनाले तालिम लिइरहेको जानकारी दिनुभयो । उहाँका अनुसार तालिम लिइरहेकामध्ये एक हजार छ सय जनालाई रोजगार सुनिश्चित भइसकेको छ ।
गत वर्ष नयाँ मेला भएको र बुझ्न आउने धेरै सङ्ख्या रहेकामा यो वर्ष तालिमसँगै प्रतिफललाई जोड दिइएको उहाँको भनाइ छ । जनशक्तिलाई सिपसँग जोड्ने लक्ष्यसहित सञ्चालन गरिएको मेलाले श्रमिक र रोजगारदाताबिच पुलको काम गरिरहेको उहाँ बताउनुहुन्छ । तालिममा आवश्यक पर्ने प्रशिक्षक र सामग्री नेपाल तालिम तथा रोजगार व्यवसायी महासङ्घ र महानगरले व्यवस्थापन गरिरहेका छन् ।
महासङ्घका महासचिव छत्रबहादुर बमले सिप सिकेर सिधै रोजगारदातासँग जोड्ने काम गरिएको जानकारी दिनुभयो । मेलामा सबैभन्दा बढी सूचना प्रविधि क्षेत्रको तालिममा आकर्षित भएको उहाँको भनाइ छ । यही छोटो अवधिमै गार्मेन्ट, अटोमोबाइल, सौन्दर्य (ब्युटिसियन), फेसन डिजाइनमा सिप सिकेर कतिपय काममा संलग्न भइसकेका छन् । उहाँका अनुसार सिप सिकेकाले उद्योगमा गएर थप एक महिना व्यावहारिक तालिम लिन्छ, त्यसबापत नौ हजार उद्योग र नौ हजार महानगरले गरेर १८ हजार रुपियाँसमेत उपलब्ध गराइने छ ।
७५ जना सुस्त श्रवणले ‘हाउस किपिङ’ को तालिम लिइरहेका छन् । यस्तै अटिजम प्रशिक्षकसमेत तयार गरिँदै आएको छ । गत वर्ष सिप मेलाबाट सिप सिकेर गएकी सजिना तामाङले ‘नेल आर्ट’ को तालिम दिइरहनुभएको छ । बागलुङका समुन्द्र मगरले गत वर्ष लिएको तालिमबाट आर्जित सिप अहिले अरूलाई सिकाइरहनुभएको छ । आफूले सिकेको सिपलाई त्यही ठाउँमा आएर सिकाउन पाउँदा धेरै नै खुसी लागेको उहाँहरू बताउनुहुन्छ ।
मेलामा सैद्धान्तिकसँगै प्रयोगात्मक ज्ञान सिकाइएको छ । सिप सिक्नेमा महिला र पुरुष बराबरी छन् । यो मेलाले सिप नभएका व्यक्तिलाई सिपयुक्त बनाउने, सिप भएकाले रोजगारी र स्वरोजगारमा लगाउने तथा रोजगारीमा रहेर पनि सिप नपुगेकाको व्यावसायिक स्तर वृद्धि गराएको महासङ्घले जनाएको छ ।
दैनिक चार घण्टाको दरमा तीन वटा सिफ्टमा २५ जनाका दरले तालिम चलिरहेको छ । तालिम लिने क्षेत्रमा आइसिटी क्षेत्रमा डिजिटल मार्केटिङ, ड्रोन, रोबोटिक्स, फाइबर अब्टिक्स टेक्निसियन, बौद्धिक कृत्रिमता (एआई) र यसको प्रयोग एआई एन्ड इट्स एप्लिकेसन रहेका छन् । यस्तै स्पेसल एबिलिटी सपोर्ट स्किल (साउन सिन्ड्रोम, अटिजम) मा हाउस किपिङ र केयर सर्भिस, इलेक्ट्रिक्समा ल्यापटप मर्मत टेक्निसियन, एसी एन्ड रेफ्रिजेरेटर, सिसिटिभी रिपेयरिङ, मोबाइल रिपेयरिङलगायतको तालिम छ ।
काठमाडौँ महानगरपालिकाभित्र स्थायी वा अस्थायी रूपमा बसोबास गर्ने, ल्यान्डफिल साइट प्रभावित क्षेत्रका बासिन्दा, फरक क्षमता भएका व्यक्ति र यसअघि सडकपेटीमा व्यापार व्यवसाय गरिरहेका व्यक्तिलाई तालिमको प्राथमिकतामा राखिएको कामपाले जनाएको छ । तालिममा १८ वर्षदेखि ५८ वर्ष उमेर समूहका नेपाली नागरिकलाई सहभागी गराइएको छ ।

"
पुनः प्रयोग योग्य रकेटको सफल परीक्षण,"टोकियो, असार ४ गते । जापानको दोस्रो ठुलो कार निर्माता होन्डाले अन्तरिक्ष क्षेत्रमा विस्तार गर्न खोज्दै एक प्रयोगात्मक पुनः प्रयोग योग्य रकेटको सफल परीक्षण गरेको कम्पनीले बताएको छ । सन् २०२९ सम्ममा सबअर्बिटल प्रक्षेपणका लागि प्राविधिक क्षमता विकास गर्ने आशा राखेको होन्डाले उत्तरी जापानी टापु होक्काइडोमा आफ्नो रकेटको परीक्षण उडान सञ्चालन गरेको छ ।
“परीक्षण सफलतापूर्वक सम्पन्न भएको छ, करिब तीन सय मिटरको उचाइमा पुगेपछि होन्डाले पहिलो पटक रकेट अवतरण गरेको थियो”, कम्पनीले मङ्गलबार एक विज्ञप्तिमा भन्यो । करिब छ मिटर (२० फिट) अग्लो प्रोटोटाइप उपकरण एक मिनेटको उडानपछि तोकिएको अवतरण स्थानबाट मात्र ३७ सेन्टिमिटर टाढा अवतरण भएको थियो ।
‘बाह्य अन्तरिक्षमा डाटा प्रणाली’ को अपेक्षा बढ्दै जाँदा आगामी वर्षहरूमा स्याटेलाइट प्रक्षेपण रकेटहरूको मागमा वृद्धि हुने अपेक्षा गरिएको होन्डाको विज्ञप्तिमा भनिएको छ । “होन्डाले विभिन्न उत्पादन र स्वचालित ड्राइभिङ प्रणालीको विकासमा एकत्रित होन्डा प्रविधिहरू प्रयोग गरेर पुनः प्रयोगयोग्य रकेटहरू विकास गर्ने प्राविधिक चुनौतीलाई लिन रोजेको छ”, कम्पनीले भन्यो ।
भविष्यमा रकेटहरू उपग्रह-आधारित सञ्चार उपकरणहरू स्थापना गर्न र ग्लोबल वार्मिङजस्ता वातावरणीय अवस्थाहरू निगरानी गर्न प्रयोग गर्न सकिने होन्डाले बताएको छ । एलन मस्कको स्पेसएक्स पुनः प्रयोगयोग्य रकेटहरूको प्रयोगका लागि परिचित छ । यो द्रुतरूपमा बढ्दो क्षेत्र हो जहाँ विश्वभरका विभिन्न कम्पनीहरू आफ्ना मोडलहरू विकास गर्न दौडमा छन् ।
जापानको अन्तरिक्ष एजेन्सी जाक्सा पनि उपग्रह प्रक्षेपणका लागि प्रमुख खेलाडी बन्ने अभियानमा छ । यसमा यसको एच ३ रकेट समावेश छ र यो पुनः प्रयोगयोग्य छैन । यसैबिच जापानी स्टार्टअपहरू व्यस्त क्षेत्रमा प्रवेश गर्न प्रतिस्पर्धा गरिरहेका छन् । यसमा स्पेस वन समावेश छ । यसले डिसेम्बरमा आफ्नो दोस्रो असफल रकेट प्रक्षेपणको सामना गरेको थियो । रासस/एएफपी
"
सूचना प्रविधिको विकास तीन तहको समन्वयमा,"गोरखापत्र समाचारदाता
काठमाडौँ, असार ३ गते । सरकारका प्रवक्ता एवं सञ्चार तथा सूचना प्रविधिमन्त्री पृथ्वी सुब्बा गुरुङले सूचना प्रविधि (आइटी) क्षेत्रको विकासका लागि तीन तहको सरकारबिच सहकार्यको आवश्यकता औँल्याउनुभएको छ । उहाँले अबको युग ‘आइटी’ को भएकाले तीन तहकै सरकारको समन्वय र सहकार्यमा यस क्षेत्रको विकास सम्भव हुने स्पष्ट पार्नुभयो ।
सञ्चार तथा सूचनाप्रविधि मन्त्रालयद्वारा सोमबार आयोजित राष्ट्रिय सूचना तथा सञ्चार प्रविधि दिवस–२०८२ को समीक्षा तथा प्रशंसापत्र वितरण कार्यक्रममा मन्त्री गुरुङले यस्तो बताउनुभएको हो । उहाँले सूचना प्रविधिको विकास स्थानीय तहसम्मै व्यापक हुनुपर्नेमा जोड दिनुभयो ।
राष्ट्रिय सूचना तथा सञ्चार प्रविधि दिवस (आइटी डे) लाई सरकारले उत्सवका रूपमा मनाउनुपर्ने र युवा पुस्तालाई जतिसक्दो प्रोत्साहित गर्ने कार्यक्रम ल्याउन आवश्यक रहेको उहाँको भनाइ थियो । सिङ्गै देशले नै ‘आइटी डे’ लाई उत्सवका रूपमा मनाउनुपर्ने जिकिर गर्दै उहाँले नयाँ अविष्कारकलाई हौसला थप्ने थप गतिविधि बढाउन आवश्यक रहेको बताउनुभयो ।
डिजिटल नेपाल फ्रेमवर्क (डिएनएफ) को मसौदा अन्तिम चरणमा रहेको जानकारी दिँदै उहाँले आइटी क्षेत्रमा लगानी गर्न मन्त्रालय कटिबद्ध रहेको बताउनुभयो । मन्त्रालयका सचिव राधिका अर्यालले सूचना तथा प्रविधिको क्षेत्रमा युवालाई प्रोत्साहन गर्न मन्त्रालयले ‘आइटी इन्टर्नसिप’ का लागि बजेट नै छुट्याएको जानकारी दिँदै सूचना प्रविधि दिवसलाई थप व्यापक बनाउनुपर्नेमा जोड दिनुभयो ।
आमसञ्चार प्राधिकरण गठनमा जोड
सञ्चारसम्बन्धी सरोकारवालाले आम सञ्चार प्राधिकरण अनिवार्य रूपमा गठन हुनुपर्नेमा जोड दिएका छन् । उनीहरूले सञ्चार तथा सूचना प्रविधि मन्त्रालयमा सुझाव दिएका हुन् ।
आमसञ्चारसम्बन्धी कानुनलाई संशोधन र एकीकरण गर्न बनेको विधेयकमाथि मन्त्रालयमा आइतबार सरोकारवालासँग भएको छलफलमा उनीहरूले त्यस्तो सुझाव दिएका हुन् ।
उनीहरूले सरकारले खर्च जोगाउने हो भने प्रेस रजिस्ट्रार कार्यालय बनाउने वा दुरसञ्चार ऐनमा आमसञ्चार प्राधिकरणसमेत समेटेर लैजान सकिने वैकल्पिक आधार देखाएका थिए ।
लामो समयदेखि सञ्चार माध्यमको एउटा छाता ऐनका रूपमा आमसञ्चार प्राधिकरणको परिकल्पना हुँदै आएको र पत्रकारिताको स्वायत्ततालाई प्राधिकरणले मात्रै समेट्न सक्ने सरोकारवालाको जोड थियो । सञ्चारमन्त्री गुरुङले सरकार आमसञ्चार प्राधिकरण बनाउने ध्येयमा रहेको बताउनुभयो ।
उहाँले भन्नुभयो, “हामी पनि आमसञ्चार प्राधिकरण नै बनाउने ध्येयमा छौँ, सञ्चार जगत्लाई जतिसक्दो स्वतन्त्र र बलियो बनाउने हो ।” सञ्चार तथा सूचना प्रविधि मन्त्रालयका सचिव राधिका अर्यालले आमसञ्चारसम्बन्धी कानुनलाई संशोधन र एकीकरण गर्न बनेको विधेयक अर्थ मन्त्रालयमा पेस भई फिर्ता भएको जानकारी दिनुभयो । उहाँले विधेयकमा उल्लेख भएका विभिन्न बुँदामध्ये राष्ट्रिय आमसञ्चार प्राधिकरण गठन प्रस्ताव राख्न अर्थ मन्त्रालय सहमत नभएको जानकारी गराउँदै यसलाई वैकल्पिक आधारसहितको सुझाव माग्न सरोकारवालाबिच छलफल गरिएको बताउनुभयो ।

"
कागज उत्पादन गर्न सिक्दै चेपाङ र तामाङ समुदाय,"हेटौँडा समाचारदाता
हेटौँडा, असार ५ गते ।  मकवानपुरको राक्सिराङका चेपाङ र तामाङ समुदाय पछिल्लो समय सिपसँग जोडिन थालेका छन् ।
विभिन्न सङ्घ संस्थाले पालिका र प्रदेश सरकारसँग सहकार्य गरेर सञ्चालन गर्ने स्वरोजगारमूलक तालिममा जोडिएर चेपाङ र तामाङ समुदाय सिप सिक्न थालेका हुन् । राक्सिराङका थापाबहादुर दोङले केराको रेसाबाट नेपाली कागज उत्पादन गर्ने सिपबाट आत्मनिर्भर बन्न सहयोग पुग्ने विश्वास लिनुभयो ।
उहाँले केरा खेती गर्न पालिकाले सार्वजनिक जग्गा उपलब्ध गराए सामूहिक रूपमा केरा खेती गरेर कागज उत्पादन गर्दै आत्मनिर्भर बन्न सक्ने बताउनुभयो । इलिना चेपाङले स्वरोजगारमूलक सिपले युवालाई प्रोत्साहन मिलेको बताउनुभयो । तालिमसँगै बजारीकरणलाई स्थानीय तह र प्रदेश सरकारले सहजीकरण गरिदिए युवालाई सिपसँग जोडिन थप ऊर्जा मिल्ने विश्वास उहाँले व्यक्त गर्नुभयो ।
उहाँले आगामी दिनमा महिलालाई सशक्तीकरण गर्ने थप तालिमको माग गर्नुभयो । मकवानपुरको राक्सिराङ गाउँपालिकामा सञ्चालित एकमहिने नेपाली कागज उत्पादन र ३९० घण्टासम्म चलाइएको केयर गिभरसम्बन्धी तालिमको समापन गर्दै बागमती प्रदेश सरकारकी उद्योग, वाणिज्य, भूमि तथा प्रशासनमन्त्री सुकमाया तामाङले युवालाई स्वदेशमै रोजगारी दिने वातावरण सिर्जना गर्न प्रदेश सरकार प्रतिबद्ध रहेको बताउनुभयो ।
सीमान्त समुदायलक्षित योजनालाई प्राथमिकता दिएर अघि बढ्ने बताउँदै उहाँले सीमान्त समुदाय रहेका मकवानपुर, चितवन, सिन्धुली र रामेछाप जिल्लामा बिउ पुँजीसहित कार्यक्रम सञ्चालन गर्ने जानकारी दिनुभयो ।
संविधान सभा सदस्य गोविन्दराम चेपाङले गाँजा खेती रोक्न युवालाई वैकल्पिक रोजगारी दिने कार्यक्रम ल्याउनुपर्ने बताउनुभयो । तामाङ र चेपाङ समुदायको बाहुल्य रहेको राक्सिराङमा गाँजा खेतीको विकल्प दिन सङ्घीय, प्रदेश र स्थानीय सरकारले विशेष कार्यक्रम ल्याउनुपर्नेमा जोड दिनुभयो । राक्सिराङ गाउँपालिकाका उपाध्यक्ष वनस्तम थिङले प्रदेश तथा सङ्घ सरकारले आफूहरूको क्षेत्रको विकासमा प्राथमिकता नदिएको गुनासो गर्नुभयो । उहाँले अल्पसङ्ख्यक र पिछडिएको चेपाङ क्षेत्रलाई हेला भएको गुनासो गर्नुभयो ।
नेपाली कागज उत्पादन तालिम उद्योग तथा वाणिज्य कार्यालय, मकवानपुरको आर्थिक सहयोगमा जिल्ला लघु उद्यम सङ्घ (डिमेगा) मकवानपुरले सञ्चालन गरेको हो ।  राक्सिराङ गाउँपालिका र प्रदेश व्यावसायिक शिक्षा तथा तालिम परिषद्को आर्थिक सहयोगमा हाम्रो प्रशिक्षण केन्द्रले ३९० घन्टे केयर गिभर तालिम प्रदान गरेको थियो । डिमेगा मकवानपुरका अध्यक्ष दीपेन्द्र रोक्काको अध्यक्षतामा तालिम समापन भएको थियो ।
"
सामूहिक बजारीकरण सुरु,"रोल्पा समाचारदाता
रोल्पा, असार ५ गते । रोल्पाको लुङ्ग्री गाउँपालिकामा साना किसान तथा युवा उद्यमशीलता साझेदारी परियोजना अन्तर्गत सामूहिक बजारीकरण सुरु गरिएको छ ।
२०७९ माघदेखि २९ महिनाका लागि सञ्चालनमा आएको यस परियोजनाले किसान र युवा उद्यमीलक्षित उत्पादनलाई बजारसम्म पुर्‍याउने उद्देश्यले सामूहिक बजारीकरण अभियानको सुरु गरेको हो ।
लुङ्ग्री गाउँपालिकाको आर्थिक सहयोग, हेफर प्रोजेक्ट नेपालको आर्थिक तथा प्राविधिक सहयोग र सहिद परिवार समाज नेपालको सहजीकरणमा सञ्चालित परियोजनाले विभिन्न ताजा तरकारी सिमी, बोडी, करेला, साग, काँक्रो, मुला, टमाटरलगायतको बिक्री सुरु गरेको हो ।
सामूहिक परियोजना सञ्चालनमा आएपछि यस पालिका अन्तर्गत पर्ने पाङ, सिर्प, नम्जा, वडाचौर, गुम्चाल र हार्जङका किसान लाभान्वित हुने भएका छन् ।
कृषि उत्पादनलाई प्रवर्धन गरी किसानलाई प्रोत्साहित गर्न सके मात्र नेपालको अर्थतन्त्र बलियो हुने सहभागीले बताएका छन् ।
स्थानीय स्तरमै सङ्कलन केन्द्र स्थापना भएपछि कृषक खुसी भएका छन् । यसअघि तरकारी किन्न घन्टौँ लगाएर सुलिचौर बजार जाने स्थानीयले आफ्नै ठाउँको सङ्कलन केन्द्रमा तरकारी पाउने भएको स्थानीय खुमबहादुर सुनारले बताउनुभयो ।  हरेक मङ्गलबार लुङ्ग्री गाउँपालिकाको किलाचौरमा सङ्कलन केन्द्र सञ्चालन गर्ने कुरामा किसान र व्यवसायीबिच सहमति भएको छ । यसबाट स्थानीय उत्पादनलाई बजारसम्म पुर्‍याउने र आम्दानी बढाउने अपेक्षा गरिएको छ ।
लुङ्ग्री गाउँपालिकाका अध्यक्ष भरतकुमार थापाले यस अभियानले लुङ्ग्री गाउँपालिकाका कृषक र युवा उद्यमशीलतालाई नयाँ उचाइमा पुर्‍याउने बताउनुभयो ।
"
एडिबीले चार वर्षमा तीन खर्ब ऋण दिने,"गोरखापत्र समाचारदाता
काठमाडौँ, असार ५ गते । एसियाली विकास बैङ्क (एडिबी) ले आगामी चार वर्षमा नेपाललाई तीन खर्ब रुपियाँ बराबरको सहुलियतपूर्ण ऋण उपलब्ध गराउने भएको छ ।
सन् २०२५ देखि २०२९ सम्मका लागि नेपाल साझेदार रणनीति (कन्ट्री पार्टनरसिप स्ट्राटेजी–सिपिएस) सार्वजनिक गर्दै एडिबीले सो अवधिमा दुई अर्ब ३० करोड डलर अर्थात् बुधबारको विनिमयदर अनुसार तीन खर्ब १७ अर्ब रुपियाँ बराबरको सहुलियतपूर्ण ऋण उपलब्ध गराउने उल्लेख गरेको हो । उक्त रकममा अनुदानसमेत समावेश हुने एडिबीले जनाएको छ । यस्तो सहायता प्राथमिकता प्राप्त परियोजना विशेष हुने पनि एडिबीले उल्लेख गरेको छ ।
चारबर्से रणनीतिले नेपालको समावेश, उत्थानशील, हरित र रोजगारी सिर्जनासहितको आर्थिक वृद्धिमा सहयोग पुग्ने एडिबीले जनाएको छ । सिपिएसमा अर्थतन्त्रमा निजी क्षेत्रको नेतृत्व, रोजगारीकेन्द्रित हरित आर्थिक रूपान्तरण, समावेशी र गुणस्तरीय मानव पुँजी विकास जस्ता रणनीतिक विशेषता रहेको उल्लेख गरिएको छ ।
चारबर्से रणनीति नेपालको १६ औँ पञ्चवर्षीय योजनासँग समाहित गरिएको पनि एडिबीले जानकारी दिएको छ । यसले खास गरी सुशासन, सामाजिक न्याय, साझा समृद्धि र हरित, उत्थानशील र समावेशी विकास (ग्रिड) अवधारणामा जोड दिएको उल्लेख छ । त्यस्तै रणनीतिले डिजिटल विकास, सुशासन, सङ्घीयताबारे क्षमता विकास जस्ता बहुक्षेत्रीय विषय पनि समेटेको जनाइएको छ ।
अति कम विकसित मुलुकबाट नेपाल स्तरोन्नतिको तयारी गरेको अवस्थामा सिपिएसले नेपालको विकास दिगो र समावेशी मोडलमा लैजान सहयोग पु¥याउने एडिबीको नेपालका लागि राष्ट्रिय निर्देशक आर्नो कोस्वाँले बताउनुभयो । “निजी तथा बाह्य लगानी र गुणस्तरीय पूर्वाधारमार्फत उत्पादकत्व वृद्धि र रोजगारी सिर्जनालाई यो मोडलले प्राथमिकतामा राख्छ,” उहाँले भन्नुभयो ।
एडिबीले आफ्नो चारबर्से नेपालकेन्द्रित रणनीतिलाई यसअघि विश्व बैङ्क समूहले सार्वजनिक गरेको नेपाल साझेदारी कार्यढाँचासँगको सहकार्यमा तयार गरिएको जानकारी दिएको छ । नेपालले प्राप्त गर्ने विकास सहायतामध्ये एडिबी र विश्व बैङ्कले ७० प्रतिशत हिस्सा ओगट्छन् ।

"
सहर छाडेर गाउँमा उद्योगपति,"टोपलाल अर्याल
रेसुङ्गा (गुल्मी), असार ५ गते । गुल्मीको धुर्कोट गाउँपालिका–६, सिस्तुङका ५४ वर्षीय मेघनाथ अर्याल २०४८ सालमा गाउँबाट बुटवल झर्नुभयो । २०५९ सालमा कोरिया गएर तीन वर्षपछि २०६२ सालमा घर फर्किनुभयो । जीवनमा नपुग्दो केही थिएन । परदेशको कमाइले राम्रै पुगेकै थियो तर अर्याल कोभिडका बेला २०७७ सालमा गाउँ फर्किएपछि सहर झर्नुभएन ।
त्यसपछि खेतकै बिचमा घर बनाएर कृषि र पशुपालन गर्दै अहिले उहाँले चामल उद्योग सञ्चालन गर्नुभएको छ । सहरबाट गाउँ फर्किएका निकै कम छन् तर मेघनाथले गाउँ फर्किएर गरेको मेहनतले अहिले उद्योगपति बनाएको छ । गत वर्ष चार सय मुरी धान फलाउनुभएका अर्यालले चामल उद्योगको राम्रो सम्भावना देखेरै योजना बनाउनुभयो । अर्याल बस्ने चौरासी फाँट, फूलबारी, किसानटारी, गानटारी, हुलाके र छल्दीका थुप्रै फाँटमा धान खेती राम्रो हुँदै आएको छ ।
चामल उद्योग सञ्चालनसँगै माग धेरै आएकाले सबै फाँटका धान खरिद गर्न आफूलाई कुनै समस्या नरहेको अर्यालले बताउनुभयो । धुर्कोट गाउँपालिका, हेफर प्रोजेक्ट नेपाल र अर्याल आफैँले लगानी गरेर अर्याल खाद्यान्य प्रशोधन तथा प्याकेजिङ उद्योग सञ्चालन गरेर धुर्कोटे चामलको बजारीकरण सुरु गरिएको छ । उद्योग सञ्चालक अर्यालले आगामी वर्षदेखि गाउँकै मकै, कोदो र फापरको पिठोलाई प्रशोधन तथा प्याकेजिङ गरेर बजार पठाउने योजना रहेको बताउनुभयो ।
उहाँले बाहिरबाट हुने आयातलाई सानो परिमाणमा भए पनि रोक्ने र पहाडको अर्गानिक उत्पादन सहरसम्म पुर्‍याउने आफ्नो उद्देश्य रहेको बताउनुभयो । उहाँले भन्नुभयो, “मैले उत्पादन र प्रशोधन मात्रै नभएर खरिद गर्ने उद्देश्यले उद्योग सञ्चालन गरेको छु । सबैको सहयोग पाए आयात प्रतिस्थापन गर्ने हो ।” अर्यालले अहिलेसम्म सरकारका सबै तह र निकायबाट सहयोग प्राप्त गरेको बताउनुभयो । अहिले २५ किलोको बोराबाट चामल बिक्री भइरहेको छ । अर्यालकोमा २० जनाले नियमित रोजगारीसमेत पाएका छन् ।
खाद्य प्रविधि तथा गुण नियन्त्रण कार्यालयबाट सबै प्रक्रिया पूरा गरेर चामल बिक्रीवितरण सुरु गरिएको धुर्कोट गाउँपालिका अध्यक्ष भूपाल पोख्रेलले बताउनुभयो । उहाँले गाउँपालिकाले प्रविधि, उद्योग सञ्चालनसँगै चामल प्याकेजिङ तथा बजारीकरणमा सहयोग गरेको बताउनुभयो । अर्याललाई धुर्कोट गाउँपालिकाले नगद ६७ हजार रुपियाँसहित सम्मान पनि गरेको छ । पालिकाका नीति तथा कार्यक्रम अनुसार धानबालीतर्फ अर्याललाई सम्मान गरिएको धुर्कोट गाउँपालिकाका प्रमुख प्रशासकीय अधिकृत ज्ञानुराम पन्थीले बताउनुभयो ।
मेघनाथ अर्यालले एक करोड लगानी गरेर व्यावसायिक भैँसीपालन सुरु गरेको पाँच वर्ष भयो । फर्ममा माउ १७, साना पाडापाडी १२ गरेर २९ वटा भैँसी पालन गर्नुभएको छ । उहाँले दैनिक सय लिटर दुध उत्पादन गरेर बिक्री गर्दै आउनुभएको छ । कृषि र पशुपालनमा स्थानीय २० जनाले दैनिक रोजगारी पाइरहेका छन् । आगामी वर्षबाट उद्योगमा अझै धेरैलाई रोजगारी सिर्जना हुने अर्यालले बताउनुभयो ।
"
हस्तकलाबाट अर्थतन्त्रको समृद्धि : दुई संस्थाबीच समझदारीपत्रमा हस्ताक्षर,"काठमाडौं, असार ४ गते । नेपालको हस्तकलालाई प्रवर्धन गर्न इन्टरनेशनल रिलेसन्स एन्ड ग्लोबल डिप्लोमेसी डाइलग (आईआरडीजीडी) र नेपाल हस्तकला महासंघबीच समझदारी पत्रमा हस्ताक्षर भएको छ ।
आईआरजीडीडीकी अध्यक्ष तथा पूर्वराजदूत डा. शर्मिला पराजुली ढकाल र नेपाल हस्तकला संघका अध्यक्ष रवीन्द्र शाक्यले एक विशेष कार्यक्रममा बुधबार समझादरी पत्रमा हस्ताक्षर गर्नु भएको हो । दुवै संस्थाहरूले नेपाली हस्तकलालाई विश्वव्यापी ब्रान्ड बनाउन कूटनीति र सहयोगको प्रयोगमा विश्वास व्यक्त गरेका छन् ।
यस सम्झौता पत्रको उद्देश्य आईआरजीडीडी र हस्तकला महासंघ बीचको सहकार्यको रूपरेखालाई नेपालको हस्तकलाको प्रवर्धन , कारीगर सशक्तीकरण, अनुसन्धान, नीतिगत संवाद, प्रभाव र दृश्यतालाई अधिकतम बनाउन प्रत्येक पक्षको तुलनात्मक शक्तिको लाभ उठाउन संयुक्त रूपमा अगाडि बढाउनु हो ।
यो सम्झौता पत्रले नेपालको हस्तकला क्षेत्रको प्रबर्धन र नेपालको अर्थतन्त्रको दिगो विकासलाई समर्थन गर्ने पक्षहरूको साझा अभिप्रायलाई प्रतिबिम्बित गर्दछ ।
दुवै पक्षहरूले परम्परागत शिल्पको सांस्कृतिक र आर्थिक महत्त्वलाई मान्यता दिन्छन् र अनुसन्धान, कूटनीति, नवप्रवर्तन र वकालतमा संयुक्त प्रयासहरूमार्फत कारीगरहरूलाई सशक्त बनाउन, सम्पदाको संरक्षण गर्न र अन्तर्राष्ट्रिय दृश्यता बढाउन प्रतिबद्धता जनाएका छन् ।
आईआरजीडीडीकी अध्यक्ष डा. ढकालले नेपाली हस्तकला क्षेत्रलाई बढाउन सहकार्य गर्ने यो सुरुवात मात्र भएको बताउनु भयो ।
उहाँले भन्नुभयो, ‘‘‘यो सम्झौताले हामीलाई मिलेर काम गर्ने बाटो खोलेको छ। नेपाली जनताको हितको लागि मिलेर काम गरौं, एकअर्कालाई सहयोग गरौं । नेपाली उत्पादन र नेपालको प्रबर्धन गर्न नेपाल हस्तकथा महासंघसँग सहकार्य गर्न पाउँदा आईआरजीडीडी खुसी रहेको छ । हाम्रो उद्देश्य नेपालको सौर्य कुटनीति थप बलियो र प्रभावकारी बनाउदै लानु हो ।’’
नेपाल हस्तकथा महासंघका अध्यक्ष शाक्यले दुई संस्था बीचको सहकार्य महत्वपूर्ण रहेको बताउनु भयो । । ‘यो सम्झौतापत्रले हस्तकला क्षेत्रलाई मात्र नभई देशलाई पनि फाइदा पुराउनेछ । हामी विकासशील देशहरूमा बजारहरूलाई लक्षित गर्दैछौं,’ उहाँले भन्नुभयो,‘अब, हामी मुख्यतया महिला र युवाहरूसँग काम गरिरहेका छौं । किनभने सरकारले आफ्नो नीतिहरूमा महिला र युवाहरूलाई पनि प्राथमिकता दिएको छ । हामी आशा गर्छौं कि आईआरजीडीडी जस्तो संस्थाले हामीलाई प्रबर्धन गर्न सहयोग गर्न सक्छ। हामी विश्वमा नेपालको हस्तकला फैलाउन चाहन्छौं र यसले हस्तकला बजारलाई मात्र नभई देशका लागि पनि बढावा दिनेछ ।’’
समझदारीपत्र अनुसार दुवै संस्थाले नेपाली उत्पादनहरूको प्रबर्धन लागि मिलेर काम गर्नेछन् । जुन साझा विषयगत प्राथमिकताहरूसँग मिलेर योजना र कार्यान्वयन पहलहरूमा आधारित हुनेछ । यसबाहेक उत्पादन प्रवृत्ति, अन्तर्राष्ट्रिय मापदण्ड र बजार अवसरहरूमा संयुक्त अनुसन्धान गर्न शिक्षा र अनुसन्धान क्षेत्रमा सहकार्य हुनेछ ।
डिजाइन, नवप्रवर्तन, दिगोपन र गुणस्तरको बारेमा कारीगरहरूको ज्ञान सुधार गर्न प्रशिक्षण कार्यक्रमहरू र कार्यशालाहरू आयोजना गर्नेछ ।
यस्तै, गुणस्तर सुधार र उत्पादन विकास अन्तर्गत उनीहरूले अन्तर्राष्ट्रिय मागहरू पूरा गर्न उत्पादनको गुणस्तर र प्याकेजिङ सुधार गर्ने बारे प्राविधिक मार्गदर्शन प्रदान गर्नेछन् । परम्परागत विधिहरू र सांस्कृतिक महत्त्वको सम्मान र संरक्षण गर्दै नवप्रवर्तनको अन्वेषण गरिनेछ ।
सहयोगको अर्को क्षेत्र व्यापारिक सम्बन्ध र बजार पहुँच हो । जहाँ उनीहरूले नेपाली कारीगरहरूलाई विश्वव्यापी खरीददारहरू र साझेदारहरूसँग जोड्न बीटुबी (व्यवसाय–देखि–व्यवसाय) कार्यक्रमहरू आयोजना गर्नेछन् । सम्झौता पाँच वर्षसम्म मान्य रहनेछ ।
"
सुनको मूल्य निरन्तर बढ्दो,"काठमाडौँ,  असार ४ गते ।  गत जेठ २७ गतेदेखि अन्तरराष्ट्रिय बजारमा सुनको मूल्य निरन्तर बढिरहेको छ । आज बजार खुल्दा मङ्गलबारको तुलनामा सुन तोलामा रु. ९०० र चाँदीे रु. ६५ ले बढेको हो ।
नेपाल सुनचाँदी व्यवसायी महासङ्घका अनुसार आज एक तोला सुनको मोल रु. एक लाख ९५ हजार ५०० कायम भएको छ भने एक तोला चाँदी रु. दुई हजार २२५ मा कारोबार भइरहेको छ ।

अन्तर्राष्ट्रिय बजारमा आज एक औँस सुन तीन हजार ३९३ अमेरिकी डलरमा कारोबार भइरहेको अन्तर्राष्ट्रिय सञ्चारमाध्यमहरूले जनाएका छन् ।  रासस
"
भोजपुरमा लोपोन्मुख ‘रेड पान्डा’को संरक्षण गर्न क्यामेरा जडान,"भोजपुर, असार ५  गते ।  भोजपुरमा लोपउन्मुख वन्यजन्तु रेड पान्डा ९हाब्रे०संरक्षण थालिएको छ । यहाँ रेड पान्डा पाइने स्थानको छनोट गरेर संरक्षणको काम गरिएको हो ।
रेड पान्डा पाइने चार वटा सामुदायिक वनमा ४८ वटा क्यामेरा जडान गरेर रेड पान्डाको अवस्थाको विषयमा जानकारी लिने काम भइरहेको रेड पान्डा नेटवर्कले जनाएको छ । रेड पान्डाको संरक्षणको लागि यहाँको टेम्केमैयुङ–१ सावामा रहेको भुरुखेक र महाभिर वाल्वानी सामुदायिक वनमा आठ हजार मालिङ्गो बिरुवा रोपन गरिएको डिभिजन वन कार्यालय भोजपुरका अधिकृत कपिलदेव अधिकारीले जानकारी दिनुभयो । रेड पान्डासँगै अन्य वन्यजन्तुको संरक्षणको लागि यी क्षेत्रमा तीन वटा ठूला पोखरीसमेत निर्माण गरिएको उहाँको भनाइ छ ।
गत आर्थिक वर्षमा पोखरी निर्माण तथा रेड पान्डाको आहार मालिङ्गो रोपनको लागि श्रमदानसहित रु १३ लाख ३० लागत बराबरको काम सम्पन्न भएको अधिकृत अधिकारीले जानकारी दिनुभयो । “हामीले रेड पान्डासँगै अन्य वन्यजन्तुको संरक्षणको लागि काम गरिरहेका छौँ”, उहाँले भन्नुभयो, “रेड पान्डाको मुख्य आहार मालिङ्गो (बाँस प्रजाति)को आठ हजार बिरुवा रोपन गरेका छौँ । रेड पान्डा नेटवर्कसँगको सहकार्यमा रेड पान्डाको संरक्षण गरिरहेका छौँ । रेड पान्डाले मालिङ्गोका टुसा मन पराउने हुनाले यहाँ बिरुवा रोपन गरिएको हो ।”
राष्ट्रिय वन्यजन्तु संरक्षण ऐन २०२९ अनुसार रेड पान्डाको चोरी, सिकारी गरेको खण्डमा रु एक लाखदेखि पाँच लाखसम्म जरिवाना, एकदेखि दश वर्षसम्म कैद वा दुवै सजाय हुने व्यवस्था रहेको अधिकारीले जानकारी दिनुभयो ।
मुन्दुम पदमार्गमा पर्ने यी स्थानमा रेड पान्डा संरक्षणले यहाँको पर्यापर्यटनमा समेत टेवा पुग्ने उहाँको भनाइ छ । रेड पान्डाको वासस्थन संरक्षणको लागि विशेष रुपमा जोड दिएको छ । यहाँको नयाँ खर्क, भुरुखेक, धप्परे एकराते र मैयुङ सामदायिक वनमा क्यामेरा जडान गरिएको सामूहिक अभियान भोजपुरका अध्यक्ष गणेश श्रेष्ठले जानकारी दिनुभयो । यहाँको धप्परे एकराते सामुदायिक वनमा रेड पान्डा फेला भएको उहाँको भनाइ छ ।
“हामीले रेड पान्डा नेटवर्कमार्फत संरक्षणको काम गरिरहेका छौँ”, अध्यक्ष श्रेष्ठले भन्नुभयो, “यहाँ रेड पान्डा फेला परेको अवस्था छ । संरक्षित क्षेत्रमा क्यामेरा जडान गरेर गणनाको काम भइरहेको छ । स्थानीयलाई सचेत गराएर रेड पान्डाको संरक्षणसँगै चोरी, सिकारीबाट रोक्नको लागि आवश्यक काम गरिरहेका छौँ ।”
रेड पान्डाको सुरक्षाको लागि घुम्ती गस्ती गर्न तालिम दिएर सात वटा समूहलाई परिचालन गरिएको अध्यक्ष श्रेष्ठको भनाइ छ । स्थानीयवासीले रेड पान्डाको अवस्थाको जानकारीसँगै चोरी सिकारी हुनबाट बचाउन भूमिका खेल्ने उहाँले जानकारी दिनुभयो । साथै पारिश्रमिक दिएर दुई जना वन अभिभावकसमेत नियुक्त गरिएको अध्यक्ष श्रेष्ठले बताउनुभयो । वन अभिभावकले हेरालु समूहको परिचालनसँगै यहाँको रेड पान्डाको विषयमा समय÷समयमा अध्यावधिक गराउने अध्यक्ष श्रेष्ठको भनाइ छ ।
आगलागी व्यवस्थापनका लागि तालिम, दिगो जीविकोपार्जनको सम्भाव्यता अध्ययनलगायतका कार्यक्रम सञ्चालन भइरहेको जनाइएको छ । रेड पान्डाको चारी, सिकारी तथा हानिनोक्सानीबाट बचाउन गाउँपालिकाले आवश्यक भूमिका खेल्ने गाउँपालिका उपाध्यक्ष रमादेवी राईले बताउनुभयो । रेड पान्डालाई यहाँको पर्यटनसँग जोडेर भावी दिनका योजना अघि बढाइने उहाँको भनाइ छ ।
टेम्केमैयङ गाउँपालिकाले विभिन्न निकायसँगको सहकार्यमा रेड पान्डाको संरक्षणमा जोड दिएको गाउँपालिका अध्यक्ष सरोज बस्नेतले जानकारी दिनुभयो । रेड पान्डा पाइने क्षेत्रलाई रेड पान्डा जोनको रुपमा विकास गर्ने लक्ष्य रहेको उहाँको भनाइ छ । रासस
"
चुलाचुलीबासीलाई जग्गाधनी पुर्जा,"फिक्कल (इलाम),  असार ५ गते ।  बुधबार दिउँसो चुलाचुली गाउँपालिकाको कार्यालय परिसरमा भेटिनुभएका चुलाचुली–५ का ६५ वर्षीय भक्तबहादुर फागोको हर्षको सीमा थिएन । हँसिलो मुद्रामा उहाँ जग्गाधनी पुर्जा (लालपुर्जा) बोकेर साथीभाइहरुलाई देखाउँदै हुनुहुन्थ्यो । जन्मँदै भूमिहीन फागोले ६० को दशक पार गरेपछि जग्गाधनी पुर्जा हात पार्नुभएको हो ।
“वर्षौंदेखिको पर्खाइ बल्ल सकिएको छ,” भक्तबहादुरले  भन्नुभयो, “हामीजस्ता गरिबका लागि जग्गाधनी पुर्जा केवल सपना थियो, आज प्राप्त भयो ।”
वर्षौंदेखि बसोबास गर्दै आएका तर आफ्नो नाममा लालपुर्जा नपाएका चुलाचुली गाउँपालिकाका ३१ बसोबासीको खुसी भक्तबहादुरको जस्तै थियो । भूमि समस्या समाधान आयोगले चुलाचुली गाउँपालिकासँग समन्वय गरेर बुधबार ३१ जनालाई लालपुर्जा वितरण गरेको हो । जग्गाधनी पुर्जा  पाएसँगै चुलाचुलीबासी खुसी छन् । वर्षौंदेखि जमिनविहीन भएर बसोबास गर्दै आएका चुलाचुलीबासीले आफ्नै नाममा जग्गाको प्रमाणपत्र पाउँदा दङ्ग छन् ।
पहिलोपटक आफ्नो नाममा जग्गाधनी पुर्जा पाएसँगै जीवनमा नयाँ भरोसा पलाएको चुलाचुली–२ की ६२ वर्षीया पदमकुमारी राईले बताउनुभयो । “अब बल्ल कानुनी रुपमा जग्गाधनी भएकी छु,” उहाँले भन्नुभयो ।
चुलाचुली–२ की निरमाया तामाङ वर्षौंदेखि भोगचलन गर्दै आए पनि पुर्जा प्राप्त भएपछि आफ्नै जमिन भएको अनुभूति भएको बताउनुभयो । उहाँले भन्नुभयो, “अब कसैले पनि हाम्रो जग्गा कब्जा गर्न सक्दैन ।”
चुलाचुली गाउँपालिका–२, ४ र ५ का ३१ परिवारलाई ५४ कित्ता जग्गाको लालपुर्जा वितरण गरिएको भूमि समस्या समाधान आयोगका अध्यक्ष प्रकाश अधिकारीले जानकारी दिनुभयो । आयोगले चुलाचुली गाउँपालिकासँग समन्वय गरेर लालपुर्जा वितरण गरेको हो । आयोगका केन्द्रीय अध्यक्ष हरिप्रसाद रिजाल, केन्द्रीय सदस्य एवम् कोशी प्रदेश संयोजक अनिलकृष्ण प्रसाईं, जिल्ला समन्वय समितिका प्रमुख जयप्रकाश राई, विभिन्न राजनीतिक दलका प्रतिनिधिलगायतको उपस्थितिमा आयोगले जग्गाधनी पुर्जा वितरण गरेको हो ।
चुलाचुली गाउँपालिकामा ६२० जनाको जग्गा नापजाँच र प्रमाणीकरणको काम भइरहेको अध्यक्ष अधिकारीले बताउनुभयो । बाँकीलाई पनि क्रमिक रुपमा जग्गाधनी पुर्जा वितरण गरिने उहाँले बताउनुभयो । यसअघि मङ्गलबार रोङ गाउँपालिका–१ का ७२ जनालाई आयोगले पुर्जा वितरण गरेको थियो ।
“हामी जतिसक्दो चाँडो भूमिहीन दलित, भूमिहीन सुकुम्बासी र अव्यवस्थित बसोबासीलाई जग्गाको धनी बनाउन लागिपरेका छौँ,” अध्यक्ष अधिकारीले राससँग भन्नुभयो– “ असार मसान्तसम्म करिब ७०० जनालाई पुर्जा वितरण गर्ने तयारी छ ।”
भूमि आयोगका केन्द्रीय अध्यक्ष रिजालले देशभर जिल्ला आयोगबाट लालपुर्जा वितरण सुरु भएको बताउनुभयो । दुई वर्षभित्र सबै भूमिहीन जग्गाको मालिक बन्ने उहाँको भनाइ थियो । इलाममा २२ हजार २४० जनाको निवेदन दर्ता भएको आयोगले जनाएको छ । जसमा २१० भूमिहीन दलित, ९१० भूमिहीन सुकुम्बासी र २१ हजार १३० अव्यवस्थित बसोबासी रहेका थिए ।रासस
"
इलाममा भूमिहीनलाई लालपूर्जा वितरण,"कोकिला ढकाल
इलाम, असार ४ गते । आफ्नो लालपूर्जा नहुँदा वर्षौंदेखि भूमिसम्बन्धी समस्या झेल्दै आएका भूमिहीनलाई इलाममा जग्गाको लालपूर्जा वितरण गर्न थालिएको छ । जिल्लास्थित भूमि समस्या समाधान आयोगले आज चुलाचुली गाउँपालिकामा ३१ परिवारलाई लालपूर्जा वितरण गरेको हो ।
विगतदेखि भूमि आयोगले गरेका अपुरो अधुरो कार्यभित्र रहेका परिवारको लालपूर्जा तयार गरेर वितरण गरिएको जिल्लास्थित आयोगका अध्यक्ष प्रकाश अधिकारीले बताउनुभयो ।
चुुलाचुलीमा ६३० परिवारको जग्गा अधुरो अपुरोमा प्रमाणित गरिएको छ । बाँकीलाई क्रमशः प्रक्रियामा लगेर लालपूर्जा वितरणको काम गरिने अध्यक्ष अधिकारीले जानकारी दिनुभयो ।
यस आयोगले जिल्लामा पहिलो पटक थालेको लालपूर्जा वितरणको पहिलो चरणको काम रोङ गाउँपालिकामा सम्पन्न भएको छ । रोङमा ७२ परिवारलाई लालपूर्जा दिइएको छ । रोङमा अब ७८ परिवारको लालपूर्जाको तयारी रहेको र ती परिवारले राजस्व तिरेपछि पुनः वितरण गरिने जनाइएको छ ।
यस्तै, माई नगरपालिकामा १५२ परिवारका लागि आयोगले १५ दिनको सूचना निकालेर काम गरिरहेको छ । आगामी असार १० गते सम्ममा माई नगरपालिकामा पनि लालपूर्जा वितरण गर्ने तयारी रहेको जनाइएको छ । यस्तै, माङ्सेबुुङ गाउँपालिकामा ११० परिवारको लालपूर्जाको तयारी हुँदै गरेको आयोगले जनाएको छ ।
‘आउँदो असार मसान्तसम्ममा कम्तिमा पाँच सय परिवारलाई लालपूर्जा उपलब्ध गराउने लक्ष्य छ’ अध्यक्ष अधिकारीले भन्नुुभयो, ‘माई नगरपालिकाको सुुखानी क्षेत्रमा भने ११३ परिवारको काम थालिएको थियो । प्रमुख जिल्ला अधिकारीको सरुवाले गर्दा राजस्व निर्धारणको काम रोकिएको छ, अब नयाँ प्रजिअ आएपछि केही दिनमा मात्र यहाँको काम अघि बढ्ने छ ।’
आयोगले अहिलेसम्ममा जिल्लाको पाँच पालिकामा दुुई हजार सात सय ७९ कित्ताको नक्सा, स्थलगत अध्ययन तथा प्रमाणीकरण गरेर काम गरिरहेको जनाइएको छ । अहिलेसम्म जिल्लामा ११६ भूूमिहीन दलित, ४९० भूूमिहीन सुुकुम्वासी र अव्यवस्थित बसोवासमा १३ हजार ४८६ निवेदन दर्ता भएको जनाइएको छ ।
यीमध्ये माई नगरपालिकामा २८ भूूमिहीन दलित, ८८ भूमिहीन सुकुम्वासी, सात हजार ३६६ अव्यवस्थित बसोवासीको सङ्ख्या दर्ता भएको छ । यस्तै, माङ्सेबुुङमा २४ भूमिहीन दलित, २३० भूमिहीन सुकुम्वासी, २ हजार ३०८ अव्यस्थित बसोवासीको सङ्ख्या दर्ता छ । रोङ गाउँपालिकामा ४ भूमिहीन दलित, ६५ भूमिहीन सुकुम्वासी, १ हजार ७९१ अव्यवस्थित बसोवासी रहेका छन् ।
सूर्योदय नगरपालिकामा ६० भूमिहीन दलित, १०७ भूूमिहीन सुकुम्वासी, १ हजार ९६५ अव्यवस्थित बसोवासीको सङ्ख्या रहेको छ ।
"
मानवअधिकार उल्लङ्घनका विषयमा छलफल,"इटहरी (सुनसरी), असार ४ गते । अनौपचारिक क्षेत्र सेवा केन्द्र (इन्सेक) कोशी प्रदेशले आज मानवअधिकार विषयक संवाद कार्यक्रम सम्पन्न गरेको छ । कार्यक्रममा जिल्लाका पत्रकारहरू, मानवअधिकारकर्मी तथा सरोकार भएका निकायबिच पत्रकारिता अभ्यासमा देखिएका मानवअधिकार उल्लङ्घनका मुद्दाहरूबारे विस्तृत छलफल गरिएको हो ।
सहभागी पत्रकारले समाचार सङ्कलनका क्रममा भोग्नुपरेका व्यावसायिक अवरोध, अभिव्यक्ति स्वतन्त्रताको हनन, शारीरिक तथा मानसिक दुव्र्यवहार, सूचनामा पहुँचको अभाव, सरकारी कार्यालयबाट असहयोगलगायत विषयमा छलफल गर्नुभएको थियो ।
पत्रकार महासङ्घ सुनसरीका उपाध्यक्ष एवं कान्तिपुर दैनिकका पत्रकार अर्जुन सुवेदीले छाला उद्योग अनुगमनको क्रममा स्थानीय तहका कर्मचारीले सञ्चारकर्मीलाई साथमा लैजान पाइँदैन भन्दै आफूलाई रोकेको अनुभव सुनाउनुभयो । “अधिकारकर्मी र पत्रकारले सहकार्य गर्दै जनस्वास्थ्य र पर्यावरणसम्बन्धी विषयमा अनुगमन गर्न खोज्दा अवरोध भयो, जुन अभिव्यक्ति स्वतन्त्रतामाथिको स्पष्ट हस्तक्षेप हो”, उहाँले भन्नुभयाे ।
नेपाल पत्रकार महासङ्घ सुनसरीका अध्यक्ष सन्तोष काफ्ले, पत्रकार विनय ब्राहकोटी, तेजवनलगायत वक्ताले जिल्लामा पत्रकारमाथि हुने धम्की, अपमानजनक व्यवहार, सूचनाको गोप्यकरण र प्रशासनिक निकायको असहयोगलगायत विषयमा छलफल गर्नुभएको थियो । उहाँहरूले विशेष गरी ग्रामीण भेगका पत्रकार बढी जोखिममा रहेर काम गरिरहेका भन्दै सुरक्षाको प्रत्याभूति हुन नसकेको गुनासो गर्नुभयो ।
इन्सेक कोशी प्रदेश प्रमुख मनोहर पोखरेलले मानवअधिकार उल्लङ्घनको सूचना सञ्चारकर्मीमार्फत समाजमा पुग्ने भएकाले पत्रकारको अधिकार सुरक्षित हुनु अतिआवश्यक रहेको औँल्याउनुभयो । उहाँले थप्नुभयो, “इन्सेकले जिल्लास्तरमा यस्ता कार्यक्रममार्फत पत्रकार र अधिकारकर्मीबिच सहकार्य र संयोजनको वातावरण बनाउन खोजिरहेको छ ।”
सहभागीहरूले पत्रकारमाथि हुने दुर्व्यवहार, सूचनाको पहुँचमा हुने अवरोध र राज्य संयन्त्रबाट हुने दबाबको अन्त्य गर्न आग्रह गरेका थिए । साथै, पत्रकार सुरक्षासम्बन्धी स्पष्ट कानुनी व्यवस्था र स्थानीय तहका कर्मचारीलाई अभिव्यक्ति स्वतन्त्रताबारे अभिमुखीकरण आवश्यक रहेको सुझाव दिएका थिए। रासस
"
तामाङ समुदायको संस्कृति संरक्षण गर्न टुङ्ना र डम्फु हस्तान्तरण,"प्रेम अधिकारी
पशुपतिनगर(इलाम), असार ४ गते । इलामको सूर्योदय नगरपालिकाले तामाङ समुदायको संस्कृति संरक्षणका लागि लोपउन्मुख बाजा टुङ्ना र डम्फु तामाङ समुदायलाई हस्तान्तरण गरेको छ ।
नगरको महिला बालबालिका तथा समाज कल्याण शाखाको २०८१-०८२ को वार्षिक स्वीकृत आदिवासी जनजाती संस्कृति संरक्षण कार्यक्रम अन्र्तगत नेपाल तामाङ घेदुङ सूर्योदय नगर कार्य समितिलाई दुई लाख ५० हजार मुल्य बराबरको टुङ्ना र डम्फु हस्तान्तरण गरेको हो ।
महिला बालबालिका तथा समाज कल्याण प्रमुख तारा शेर्पाका अनुसार जाताजातीको संस्कृति संरक्षण अन्र्तगत चार थान टुङ्ना र २५ थान डम्फु नेपाल तामाङ घेदुङ सङ्घको सांस्कृतिक समुहलाई हस्तान्तरण गरिएको छ ।
सूर्योदय नगरपालिकामा मात्र तामाङ समुदायको जनसङ्ख्या २७ हजार तीन सय ८२ जना  रहेको छ । तामाङ समुदायको जनसङ्ख्या इलाम जिल्ला भरमा तेस्रो ठुलो सङ्ख्याको रूपमा रहेको छ ।
सांस्कृतिक सामग्री हस्तान्तरण गर्दै सूर्योदयका नगर प्रमुख रणबहादुर राईले नगरले यसरी वितरण गरिएका सामग्री संस्थागत रूपमा एकीकृत गरी निश्चित स्थानमा राखी संरक्षण गर्नुपर्ने बताउनुभयो । ""लोप हुँदै गएका यस्ता सामग्रीको माध्यमबाट तामाङ समुदायको संस्कार ,संस्कृति नयाँ पुस्तामा पुस्तान्तरण गर्नु पर्दछ,"" नगर प्रमुख राईले भन्नुभयो ।
नेपाल तामाङ घेदुङ सूर्योदय नगर अध्यक्ष नितेश तामाङले नगरले हस्तान्तरण गरेका सांस्कृतिक सामग्रीले तामाङ सामुदायको संस्कार, संस्कृति संरक्षणमा महत्त्वपूर्ण योगदान पुग्ने बताउनुभयो ।
सामग्री हस्तान्तरण कार्यक्रममा नगर उप प्रमुख दुर्गा कुमार बराल, वडाध्यक्षहरू पेमा उगेन लामा, शिवकुमार बस्नेत, लोकबहादुर राई लगायत तामाङ सामुदायका सांस्कृतिक समुहको सहभागिता थियो।
"
"धनुषामा गाडीको ठक्करबाट एक जनाको मृत्यु, एक घाइते","विजयकुमार साह ढल्केबर, असार ५ गते । धनुषाको धनुषाधाम नगरपालिका–६ मालटोलस्थित पूर्वपश्चिम लोकमार्गमा उइङ्गर गाडीले ठक्कर दिँदा साइकलमा सवार एक जनाको मृत्यु भएको छ भने अर्का एक जना गम्भीर घाइते भएका छन् ।
इलाका प्रहरी कार्यालय ढल्केबरका प्रहरी जटाशङ्कर यादवले उइङ्गर गाडीले ठक्करबाट सोही वडाका ३३ वर्षीय विमल मण्डल गम्भीर घाइते भएका छन् भने मिथिला नगरपालिका–४, पुष्पवलपुरका ६० वर्षीय बिन्दे साहको मृत्यु भएको बताउनुभयो ।
उहाँका अनुसार बुधबार राति करिब ८ बजे पश्चिमबाट पूर्वतर्फ गइरहेको ना १ ज ७०४९ नम्बरको उइङ्गर गाडीले सडक छेउमा रोकी राखिएको ना ६ ख ३२९९ नम्बरको ट्रकलाई ठक्कर दिएको थियो । उक्त ठक्करपछि गाडीले पूर्व दिशाबाट साइकलमा आउँदै गरेका दुई जनालाई समेत ठक्कर दिएको थियो ।
दुर्घटनामा गम्भीर घाइते भएका दुवै जनालाई उपचारका लागि तत्काल प्रादेशिक अस्पताल जनकपुर पठाइएकोमा चिकित्सकले साहलाई मृत घोषणा गरेको उहाँले जानकारी दिनुभयो । मृतकको शव अस्पतालमै राखिएको छ । मण्डलको सोही अस्पतालमा उपचार भइरहेको प्रहरीले जनाएको छ ।
घटनापछि आक्रोशित स्थानीय करिब आधा घण्टा सडक अवरुद्ध गरेका थिए ।  दुर्घटनापछि उइङ्गर गाडी प्रहरी नियन्त्रणमा रहेको छ भने गाडी चालक भने फरार भएकाले खोजी कार्य भइरहेको प्रहरी निरीषक यादवले बताउनुभयो ।
"
बढे सर्पदंशका बिरामी,"सर्लाही समाचारदाता
सर्लाही, असार ५ गते  । सर्लाहीसहित तराईका जिल्लामा सर्पदंशका बिरामीको चाप बढेको छ । गर्मीसँगै यहाँका सर्पदंश उपचार केन्द्र र अस्पतालमा विषालु सर्पले डसेर उपचारका लागि आउने बिरामीको चाप ह्वात्तै बढेको हो । पूर्वपश्चिम राजमार्गस्थित सर्लाहीको नवलपुरमा सञ्चालित सर्पदंश उपचार केन्द्रमा जेठमा मात्रै १०२ जना सर्पदंशका बिरामीको उपचार भएको छ ।
अत्यधिक गर्मी भएको जेठमा ४१ जना पुरुष, ५१ जना महिला र १० जना बालबालिका गरी १०२ जना बिरामीको उपचार गरिएको नवलपुर सर्पदंश उपचार केन्द्रका इन्चार्ज जगरनाथ यादवले जानकारी दिनुभयो । उपचार केन्द्रमा यसअघि वैशाखमा ३९ जना सर्पदंशका बिरामी भर्ना भएका थिए ।
केन्द्रका इन्चार्ज यादवका अनुसार असार लागेपछि सर्पदंशको घटना झनै बढेको छ । असार १ गते एकै दिन सर्पले डसेका सात जना बिरामी भर्ना भएका थिए । असार १ गतेदेखि बुधबार मध्याह्नसम्ममा १४ जना सर्पदंशका बिरामी भर्ना भइसकेका छन् । प्रादेशिक अस्पताल मलङ्गवामा पनि सर्पदंशका बिरामीको चाप बढिरहेको अस्पतालले जनाएको छ ।
वैशाखमा १२५ जना सर्पदंशका बिरामी भर्ना भएका प्रादेशिक अस्पताल मलङ्गवामा जेठमा २१२ जनाको उपचार भएको अस्पतालमा कार्यरत नर्स सङ्गीता श्रेष्ठले जानकारी दिनुभयो । उहाँका अनुसार अस्पतालमा असार लागेपछि बुधबार बिहानसम्ममा २८ जना सर्पदंशका बिरामीको उपचार गरिएको छ ।
जिल्लाको दक्षिण–पश्चिम भेगस्थित नगर अस्पताल बरहथवामा वैशाखमा पाँच जना, जेठमा १३ जना र असारमा बुधबार बिहानसम्म दुई जना सर्पदंशका बिरामीको उपचार गरिएको अस्पतालका इन्चार्ज नरेन्द्रकुमार साहले बताउनुभयो । पानी परेर जमिन तातेसँगै विषालु सर्पको बिगबिगी बढ्ने भएकाले सावधानी अपनाउन चिकित्सकको सुझाव छ ।
सर्पदंशको उपचार हुने सर्लाहीका नवलपुर, मलङ्गवा र बरहथवाका सर्पदंश उपचार केन्द्र तथा अस्पतालमा आइसियु र भेन्टिलेटरबिनै ‘एन्टी स्नेक भेनम’ को भरमा उपचार भइरहेको छ । गम्भीर अवस्थामा ल्याइएका सर्पदंशका बिरामीलाई आइसियु र भेन्टिलेटरको अभावमा वीरगन्ज, जनकपुर वा भारततर्फ रिेफर गर्ने गरिएको छ ।
"
करेन्ट लागेर एक महिलाको मृत्यु,"प्रवीणकुमार शर्मा
चन्द्रपुर (रौतहट), असार ४ गते । रौतहटमा बुधबार करेन्ट लागेर एक महिलाको मृयु भएको छ । राजपुर नगरपालिका –३ डमार पोखरी टोल बस्ने शेख सफुलाको श्रीमती ३० बर्षिय गुलनाज खातुनको करेन्ट लागेर मृत्यु भएको जिल्ला प्रहरी कार्यालय रौतहटका प्रवक्ता प्रहरी नायव उपरीक्षक दिपककुमार रायले जानकारी दिनुभयो ।
खातुन आफ्नो सुत्ने कोठामा मोबाईल चार्ज गर्ने क्रममा करेन्ट लागेर घाइते हुनु भएको थियो । घाइते खातुनको प्रादेशिक अस्पताल गौर रौतहटमा उपचारको क्रममा मृत्यु भएको तथा घटनाबारे अनुसन्धान भइरहेको जिल्ला प्रहरी कार्यालय रौतहटले जनाएको छ ।
"
मुआब्जा विवादले पुल अलपत्र,"जनार्जन खत्री
सर्लाही, असार ४ गते । नयाँरोड–बरहथवा–मधुवनी सडकखण्ड अन्तर्गत सर्लाहीको बरहथवा नगरपालिका–१२, पुरैनियाँस्थित सोतीखोलामा पुल निर्माण भएको दुई वर्ष बितिसक्दा पनि सञ्चालनमा आउन सकेको छैन ।
रामध्यान टोल पुलसमेत भनिने सोतीखोलाको यो पुल निर्माण गर्न चार करोड रुपियाँभन्दा बढी बजेट खर्च भएको छ । जिल्लाको दक्षिण–पश्चिम भेगको प्रमुख राजमार्गमा निर्माण भएको पुल जग्गाधनीले जग्गाको मुआब्जा माग गरेर अदालतबाट निषेधाज्ञा जारी गराएपछि अलपत्र परेको हो ।
पुल निर्माणको काम पूरा भइसके पनि पहुँच सडक (एप्रोच रोड) बन्न बाँकी छ । पुलको उत्तरतर्फको भागमा पहुँच सडक निर्माण गर्ने क्रममा एक स्थानीयले सडकमा पर्ने आफ्नो १६ धुरभन्दा बढी जग्गाको मुआब्जा माग गरिरहेको हुलाकी सडक आयोजना जनकपुरले जनाएको छ ।
पुल बनेको जग्गा र पुलको दक्षिणतर्फको पहुँच सडक बनेको जग्गा भने ऐलानी हो तर उत्तरतर्फ भने व्यक्तिगत जग्गा परेपछि समस्या उत्पन्न भएको छ । जग्गाधनीले आफ्नो जग्गाको मुआब्जा पाएपछि मात्रै सडक बनाउन दिने अडान छाड्नु भएको छैन ।
हुलाकी सडक आयोजना जनकपुरका इन्जिनियर रञ्जितकुमार रायले दुई वर्षअघि नै पुल तयार भएको तर उत्तरतर्फको भागमा एपरोज रोड बनाउन खोज्दा जग्गाधनीले अवरोध गरेपछि समस्या भइरहेको बताउनुभयो । उहाँका अनुसार अहिलेसम्म जति पनि हुलाकी सडक व्यक्तिकै जग्गामा बनेको तर कहीँकतै मुआब्जा दिइएको छैन ।
सोतीखोला पुलको हकमा भने उच्च अदालत जनकपुरले जग्गाधनीलाई मुआब्जा दिएर मात्रै काम अघि बढाउनू भन्ने आदेश दिएपछि निर्माण व्यवसायी र हुलाकी सडक आयोजना पहुँच सडक बनाउने कामबाट पछि हटेका छन् । जग्गाधनीलाई मुआब्जा प्रदान गरेर मात्रै पुलमा जोडिने पहुँच सडक निर्माण गर्नू भन्ने आदेश प्राप्त भएपछि सङ्घीय सरकारको भौतिक पूर्वाधार मन्त्रालयमा पुनः फाइल उठाएर पठाइएको हुलाकी सडक आयोजनाका इन्जिनियर रायले बताउनुभयो ।
जग्गाधनीलाई मुआब्जा दिने वा नदिने भन्ने निर्णय मन्त्रीपरिषद्को बैठकबाटै गर्नुपर्ने व्यवस्था छ । इन्जिनियर रायले भन्नुभयो, “हुलाकी सडक बनाउँदा घरको बाहेक जग्गाको मुआब्जा दिएको कहीँकतै नजिर छैन । बरहथवामा भने समस्या भएपछि हामीले विभिन्न निकाय र माध्यम प्रयोग गरेर सम्झाउँदा पनि जग्गाधनीले मुआब्जाको अडान नछाडेपछि मन्त्रालयमा फाइल उठाएर पठाएका छौँ ।”
इन्जिनियर रायका अनुसार जिल्ला प्रशासन कार्यालय र नगरपालिका कार्यालयसँग समन्वय गरेर जग्गाधनीसँग छलफल गर्दा मुआब्जाको अडान छाडेका छैनन् । मुआब्जाको विवादले नवनिर्मित पुल सञ्चालन नहुँदा सवारी साधनहरु अहिले अत्यन्त जीर्ण र साँघुरो पुलबाट आउजाउ गरिरहेका छन् ।
यस्तो पुलले गर्दा बारम्बार सवारी साधन दुर्घटनामा परिरहेका बरहथवा नगरपालिका १२ का वडाध्यक्ष रामजी राय यादवले बताउनुभयो । “फराकिलो पुल हुँदा हुँदै जीर्ण अवस्थाको साँघुरो पुल प्रयोग गर्नुपर्ने बाध्यता छ,” वडाध्यक्ष भन्नुभयो, “तत्काल नयाँ पुल चालु नगरे पुरानो पुल जुनसुकै बेला भत्किने जोखिम छ ।”
नयाँरोड–बरहथवा–मधुवनी सडक अन्तर्गत नै बरहथवा बजार नजिक रहेको अत्यन्त साँघुरो रहेको चोरनिया पुलमा पनि अहिले धमाधम नयाँ पुल निर्माण भइरहेको छ ।
"
कटहरिया नगरपालिकाको बजेट ५४ करोड  २५ लाख प्रस्तुत,"सञ्जय कुमार मिश्र गौर, असार ४ गते । रौतहटको कटहरिया नगरपालिकाका नगर प्रमुख अजय प्रकाश जयसवालले आर्थिक वर्ष २०८२/०८३ को निति तथा कार्यक्रम प्रस्तुत गर्नुभएको छ ।
कटहरिया नगरपालिकाको ११ औँ नगरसभाको खुला सत्रमा निति तथा क्रार्यक्रमसँगै चालु खर्चतर्फ ३९ करोड ४६ लाख तथा पुँजीगत खर्च तर्फ १४ करोड ७९ लाख गरी कुल ५४ करोड २५ लाखको बजेट प्रस्तुत गर्नुभएको हो ।
नगरप्रमुख जयसवालले निति तथा कार्यक्रमअन्तर्गत आर्थिक विकास, कृषि तथा  औद्योगिक उत्पादन, रोजगारी सृजना, उत्पादशील क्षेत्र विकास निर्माण कायलार्ई सामाजिक जनजिवनमा थप क्षति हुन नदिई सुचारु गरी तीव्रता दिइने जानकारी दिनुभयो । साथै स्वास्थ्य, शिक्षा लैङ्गिक समानता एवम् अन्य सामाजिक तथा सांस्कृतिक क्षेत्रमा कार्यक्रम सञ्चालन र गुणस्तरिय सेवा प्रवाह गरी स्वस्थ, शिक्षित, न्यायपूर्ण र गतिशिल सामाजिक जीवनको स्थापना गरिने प्रस्तुित गर्नुभयो ।
कार्यक्रम तथा आयोजनहरूको पुनः प्राथमिकीकरण गर्ने, फजुल खर्च रोक्ने वित्तीय अनुशासन कायम गर्ने उत्पादनशील तथा रोजगारमूलक क्षेत्रमा लगानी केन्द्रित गरिने छ ।
त्यस्तै, रोजगारी गुमाएका श्रमिक र साना किसान, गरिब, विपन्न वर्गका परिवारलाई लक्षित गरी स्वास्थ्य, शिक्षा, सीप विकास र रोजगारीको अवसर प्रदान गर्ने कार्यक्रम सञ्चालन गरिने नगर प्रमुख जयसवालले बताउनुभयो ।
नगर अधिवेशनलाई सम्बोधन गर्दै नगर प्रमुख अजयप्रकाश जायसवालले निति कार्यक्रम तथा बजेटअन्तर्गत वर्षभरी गरिने विकास कार्य योजनाको साथै विभिन्न जनमुखी योजनाहरु जनताको आधारभूत आवश्यकता, बाटोघाटो, खानेपानी, शिक्षा, स्वास्थ्य, कृषि, पूर्वाधारलगायत विभिन्न कार्यहरूलाई प्राथमिकताको सूचीमा राखिएको बताउनुभयो ।
नगरप्रमुख जयसवालले सामाजिक न्यायसँगै नगरलाई सुखि र समृद्ध बनाउने उद्देश्यले विभिन्न जनमुखी कार्यहरु तथा योजनाहरू यस पटकको निति तथा कार्यक्रममा राखिएको हँदा यहाँको आम नागरिकहरू स्थानीय सरकारको योजनाहरूबाट प्रत्यक्ष रूपमा लाभान्वित हुने विश्वास व्यक्त गर्नुभयो ।
एघारौं नगरसभाबाट कटहरिया नगरपालिकाले नेपाल सरकारको सङ्घीय बजेटबाट समानीकरण अनुदान, सशर्त अनुदान चालु, पूँजिगत, राजस्व बाँडफाँड, सङ्घीय सरकार समपुरक, वित्तीय समानीकरण (प्रदेश सरकार), विशेष अनुदान (प्रदेश सरकार), आन्तरिक राजस्व प्राप्तिको आधारमा उक्त बजेट प्रस्तुत गरिएको प्रमुख प्रशासकीय अधिकृत बिरबहादुर साह लहेडाले बताउनुभयो ।
नगर प्रमुख जयसवालको अध्यक्षतामा सम्पन्न खुला सत्रमा जिल्ला समन्वय समितिको अध्यक्ष रामअयोध्या राय यादव, कटहरिया नपाका उपप्रमुख रिता देवी, वडाध्यक्षहरु, कार्यपालिका सदस्यहरु, कर्मचारी, सञ्चारकर्मी लगायत नगरवासीहरूको सहभागिता रहेको लेखाप्रमुख कामेश्वर सहनीले बताउनुभयो ।
"
‘कृषकले माग गरेअनुसार रासायनिक मल उपलब्ध गराउन सकिएको छैन’,"काभ्रेपलाञ्चोक, असार ५ गते । काभ्रेको कृषि क्षेत्रमा माग भएअनुसार रसायनिक मल पूर्ति हुन नसकेको तथ्याङ्कले देखाएको छ । यसकारण जिल्लाको कृषकले बर्सेनि रासायनिक मलको अभाव झेल्दै आउनुपरेको छ । खाद्यान्न र तरकारीका लागि प्रख्याती कमाएको यहाँका कृषकले यस वर्ष पनि रासायनिक मलको अभाव भोग्न बाध्य भएका छन् ।
कृषकले यतिबेला मकैलगायतको खाद्यान्न तथा सागसब्जीका लागि आवश्यक पर्ने रासायनिक मल नपाउँदा कृषक मर्कामा परेका छन् । मकै बालीका लागि युरिया मलको माग बढी गरिरहेको बेला सरकारले कृषकको मागअनुसार युरिया मल उपलब्ध गराउन सकेको छैन । कृषि सामग्री कम्पनी र साल्ट ट्रेडिङ कर्पोरेशनले सहकारीमार्फत कृषकका लागि कोटा प्रणालीमा रासायनिक मल उपलब्ध गराउँदै आए पनि त्यो पर्याप्त देखिँदैन ।
कृषि सामग्री कम्पनी लिमिटेड धुलिखेलका प्रमुख योगेन्द्रकुमार पराजुलीका अनुसार संस्थामा कृषकले तत्काललाई मकैलगायतका बालीका लागि युरिया मलको माग धेरै गरेकोले माग पूरा गराउन सक्ने अवस्था छैन । “प्रदेश सरकारले पाउने रासायनिक मलको कोटाबाट काभ्रेले १७ दशमलव पाँच प्रतिशत मात्रै पाइन्छ, हरेक वर्ष कार्यालयले कृषकले माग गरेअनुसारको रासायनिक मल उपलब्ध गराउन सकिएको छैन र र यस वर्ष पनि सकिँदैन”, उहाँले भन्नुभयो ।
काभ्रे नेपालमै सबैभन्दा बढी रासायनिक मल खपत गर्ने जिल्लाका रुपमा रहेको जनाउँदै कार्यालय प्रमुख पराजुलीले कोटा प्रणाली लागू गर्दा त्यसको मूल्याङ्कन नगरी कम कोटा निर्धारण गरिएकाले बर्सेनि यस्तो झेल्दै आउनुपरेको बताउनुहुन्छ ।
उहाँका अनुसार चालु आर्थिक वर्षका लागि कार्यालयले आठ हजार ८०० मेट्रिक टन युरिया, छ हजार ५० मेट्रिक टन डिएपी र ४४० मेट्रिक टन पोटास मल गरी कूल १३ हजार ९०० मेट्रिक टन मलको कार्यक्रम पेस गरे पनि केन्द्रबाट नौ हजार मेट्रिक टन मात्रै स्वीकृत गरेको बताउनुभयो । उहाँले चालु आवको हालसम्म कृषि सामग्री कम्पनीमा छ हजार २१ मेट्रिक टन युरिया, तीन हजार ३९ मेट्रिक टन डिएपी र २७४ दशमलव ७५ मेट्रिक टन पोटास मल प्राप्त गरेको जानकारी दिनुभयो ।
कम्पनीमा आएको रासायनिक मलमध्ये काभ्रेमा पाँच हजार ७०४ मेट्रिक टन युरिया, दुई हजार ८७८ मेट्रिक टन डिएपी र २६० मेट्रिक टन पोटास मल जिल्लाका १३ वटा स्थानीय तहमा वितरण गरिएको जनाइएको छ । चालु आवका लागि निर्धारण गरिएको कोटाअन्तर्गत करिब ५०० मेट्रिक टन डिएपी मल आउन बाँकी छ ।
यस्तै कोटाको युरिया मल भने असारको दोस्रो सातातिर आइपुग्ने कम्पनीले जनाएको छ । पराजुलीले तत्कालका लागि काभ्रेपलाञ्चोक र सिन्धुपाल्चोकका लागि करिब एक हजार ५०० मेट्रिक टन युरिया मलको आवश्यकता रहेको बताउनुभयो । उहाँका अनुसार विसं २०७७ देखि कोटा प्रणाली लागू भएपछि काभ्रेपलाञ्चोकमा सरदर ४० प्रतिशत मल आयात कम हो ।
कार्यालयको तथ्याङ्कअनुसार आव २०६९/७० मानै कम्पनीमार्फत जिल्लामा १९ हजार ७४८ मेट्रिक टन रासायनिक मल खपत हुने गरेको थियो । त्यतिबेला काभ्रे र सिन्धुपाल्चोकमा १४ हजार ६०३ मेट्रिक टन युरिया, डिएपी पाँच हजार ७३ र पोटास ७२ दशमलव पाँच मेट्रिक टन खपत भएको थियो । कम्पनीले आगामी आवका लागि दश हजार पाँच सय मेट्रिक टन युरिया, आठ हजार पाँच सय टन डिएपी र पाँच सय टन पोटास गरी १९ हजार पाँच सय मेट्रिक टनको कार्यक्रम बनाएको छ ।
साल्ट ट्रेडिङ कर्पोरेशन बनेपाका शाखा प्रमुख ईश्वर आचार्यले भने कार्यालयमा युरिया मलको अत्यधिक माग रहेको बताउनुहुन्छ । उहाँका अनुसार हालका दिनमा दैनिक २० भन्दा बढी सहकारी संस्थाले युरिया मलको माग धेरै गर्छन् । संस्थाले पाँच सयभन्दा बढी सहकारीलाई युरिया मल जति दिए पनि लैजानेसक्ने अवस्था रहेको उहाँले बताउनुभयो ।
कृषकले रु. एक हजार मूल्य पर्ने युरिया मल विचौलियासँग रु. दुई हजार तीन सयदेखि दुई हजार पाँच सयसम्म तिरेर मल किन्न बाध्य भएका जनाइएको छ । “पहिला बनेपा र धुलिखेलमा महँगोमा मल किन्न पाइन्थ्यो, अहिले पाँचखालमै महँगोमा मल पाइन्छ, यसको अनुगमन÷निरीक्षण गरेको पाइँदैन”, पाँचखालका एक अगुवा कृषकले भने । उनीहरु ‘ब्ल्याक’मा बेच्ने मल आयातबारे सरकारले चासो दिनुपर्ने माग गरिरहेका छन् । रासस
"
भाटा टेकेर सुनकोशी तर्नुपर्ने बाध्यता,"रामेछाप समाचारदाता
रामेछाप, असार ६ गते । रामेछापको खाँडादेवी गाउँपालिका–४ स्थित पुछिघाटको झोलुङ्गे पुलमा बाँसका भाटा बिछ्याएर जोखिमपूर्ण बनाएको पाइएको छ । गत असोज १२ गते आएको बाढीले क्षति पु-याएको झोलुङ्गे पुलको मर्मत नभएपछि स्थानीयले भाटा बिछ्याएर वारपार गर्न थालेका हुन् । पुलको स्थायी रूपमा मर्मत नभएपछि गाउँपालिकाले चार लाख रुपियाँ बजेट खर्च गरेर बाँसका भाटा प्रयोग गरी पुलमा हिँड्न मिल्ने बनाएको हो । भाटा बिछ्याइएको पुलबाट जोखिम मोलेर वारपार गर्नु परेको स्थानीय रणबहादुर माझीले बताउनुभयो ।
सिन्धुलीको सुनकोशी गाउँपालिका–६, चैनपुरसँग जोड्ने १८० मिटर लम्बाइको यो पुलको रामेछापतर्फ करिब ३० मिटरमा बाढीले क्षति पु-याएको छ । स्थानीय माझीले भन्नुभयो, “पुल भत्किएको नौ महिना भयो तर सम्बन्धित निकायले चासो देखाएन । वर्षा सुरु भइसकेको छ, त्यसैले हामीले बाँसको सहारामा मर्मत गरेका हौँ ।” बाँसको अस्थायी संरचना निकै जोखिमपूर्ण छ । बालबालिका, वृद्धवृद्धा र अशक्तलाई आवतजावत गर्न अत्यन्तै कठिन रहेको उहाँले बताउनुभयो । बर्खा सुरु भएसँगै पुछिघाटवासीलाई क्षतिग्रस्त झोलुङ्गे पुलबाट यात्रा झनै खतरापूर्ण बनेको छ । छिटो स्थायी र सुरक्षित पुल निर्माणको माग रहेको उहाँले बताउनुभयो ।
डुङ्गाको सहारामा नौ महिना
बाढीले पुलमा क्षति गरेपछि स्थानीयले नदी वारपार गर्न डुङ्गाको सहारा लिनु परेको थियो । पुछिघाटका ७० घरमध्ये ६० घर माझी समुदायका छन् । खेतीपाती, स्वास्थ्य सेवा, विद्यालयलगायतका कार्यका लागि सुनकोशी पार गर्नु अपरिहार्य भएकाले गाउँलेहरू डुङ्गा चलाउन बाध्य भएको स्थानीय नवराज माझीले बताउनुभयो । उहाँले भन्नुभयो, “प्रत्येक घरबाट मासिक तीन सय रुपियाँ उठाएर दुई जना चालक राख्यौँ । दुई जनालाई २२ हजार रुपियाँ पारिश्रमिक दिइएको थियो । त्यसैबाट बालबालिका, वृद्धवृद्धा, सबैले नदी तरेर आफ्नो काम चलाइरहेका थियौँ । खेतीपाती पनि डुङ्गाबाटै कोशी तरेर गरिन्थ्यो ।” हाल अस्थायी मर्मतपछि यो सेवा बन्द गरिएको भए पनि जोखिम भने कायमै छ । स्थानीयवासीले स्थायी संरचना निर्माणका लागि स्थानीय जनप्रतिनिधिको ध्यानाकर्षण गराइरहेका छन् ।
समस्या गम्भीर बन्दै गएपछि खाँडादेवी गाउँपालिकाले तत्काल चार लाख रुपियाँ बजेट छुट्याएर भाटा प्रयोग गरी अस्थायी मर्मत गरिएको गाउँपालिका अध्यक्ष ज्ञानकुमार श्रेष्ठले बताउनुभयो ।  प्राविधिक अध्ययन अनुसार पुलको पुनर्निर्माणका लागि करिब दुई करोड ५० लाख रुपियाँ आवश्यक पर्ने देखिएको उहाँले बताउनुभयो । पुललाई पूर्ण रूपमा सुरक्षित र स्थायी बनाउन आवश्यक बजेटको पहल भइरहेको उहाँले जानकारी दिनुभयो ।
"
"स्वच्छ वातावरण अभियान, भान्सामा विद्युतीय चुलो","पोखरा समाचारदाता
पोखरा, असार ७ गते । शिक्षा, स्वास्थ्य र वातावरण क्षेत्रमा रहेर कार्य गर्दै आएको रोटरी क्लब अफ पोखरा न्युरोडले वातावरणीय प्रदूषण न्यूनीकरण गर्दै स्वदेशमै उत्पादित विद्युत् प्रयोग गरेर स्थानीय भान्सालाई सहजता प्रदान गर्ने उद्देश्यले विद्युतीय चुलो वितरण गरेको छ ।
क्लबले पोखरा महानगरपालिका–२२ स्थित उल्लेरीमा वितरण गरेको विद्युतीय चुलो र विभिन्न भाँडाका सामग्रीले स्थानीयमा खुसियाली छाएको क्लबका अध्यक्ष दीपेन्द्र शर्माले जानकारी दिनुभयो ।
महानगरपालिका–२२ का अध्यक्ष हिमलाल बरालले क्लबले नमुना आयोजनाका रूपमा सञ्चालन गरेको विद्युतीय चुलो वितरणले स्थानीयवासीमा सकारात्मक प्रभाव परेको बताउनुभयो  । उहाँले वडाका करिब एक हजार पाँच सय घरधुरी यसबाट लाभान्वित हुने हिसाबले योजना अगाडि बढाएको बताउनुभयो । उहाँका अनुसार झन्डै एक करोड रुपियाँ लाग्ने यो अभियानलाई रोटरी क्लब र वडा नं. २२ मिलेर अगाडि बढाउने योजना भएको छ; जसमा वडाको ४० प्रतिशत र क्लबको ६० प्रतिशत आर्थिक सहभागिता रहने छ । विद्युतीय चुलो वितरण कार्यक्रममा डिस्ट्रिक गभर्नर विनोद कोइरालाले रोटरी क्लबले समुदायमा प्रत्यक्ष रूपमा प्रभाव पार्ने कार्यक्रम गर्दै आएको बताउनुभयो ।
यसले वातावरणीय संरक्षणमा थोरै भए पनि टेवा पुर्‍याउने उहाँले बताउनुभयो । त्यसै गरी कार्यक्रम संयोजक प्रेम शर्माले नेपालमा उत्पादित विद्युतीय चुलोले आयातित इन्धनलाई प्रतिस्थापन गरी राष्ट्रिय आयमा टेवा पुर्‍याउने बताउनुभयो ।
त्यस्तै रोटरी क्लबका पूर्वअध्यक्ष सुवास सिग्देलले क्लबले केही समयअगाडि महिलाको पाठेघरमा हुने क्यान्सरको ‘प्याप टेस्ट’ र सचेतना कार्यक्रम सञ्चालन गर्दै आएकोमा अहिले विद्युतीय चुलोको अभियानलाई अगाडि बढाएको बताउनुभयो ।
"
म्याद सकिनै लाग्दा बिस प्रतिशत काम,"तनहुँ समाचारदाता
तनहुँ, असार ५ गते । विश्व बैङ्कको अनुदान सहयोगमा तनहुँको व्यास नगरपालिकामा भइरहेको पराशरमार्ग स्तरोन्नतिको काममा ढिलाइ भइरहेको छ । म्याद एक महिना बाँकी रहँदा २० प्रतिशत मात्रै काम पूरा भएको छ । समय सकिन एक महिना बाँकी रहँदा भौतिक प्रगति २० प्रतिशत मात्रै पुगेको व्यास नगरपालिकाले जनाएको छ । एक वर्षअघि सुरु भएको सडक स्तरोन्नतिको काम सुस्त भएपछि कामको गति बढाउन नगरपालिकाले सम्बन्धित ठेकेदारलाई निर्देशन दिएको बताएको छ तर कामको गति भने सुस्त छ ।
पटक पटक अनुगमन गरेर छिटो सम्पन्न गर्न निर्देशन दिए पनि ठेकेदारले काम सुस्त गतिमा गरिरहेको व्यासका नगरप्रमुख वैकुण्ठ न्यौपानेले बताउनुभयो । उहाँले भन्नुभयो, “काम छिटो सम्पन्न गर्न धेरै पटक ताकिता गरे पनि काम सुस्त गतिमा भइरहेको छ ।”
विश्व बैङ्कको सहयोगमा सहरी शासकीय तथा पूर्वाधार विकास आयोजना अन्तर्गत चार वडा जोड्ने पराशरमार्ग स्तरोन्नतिको काम भइरहेकोमा हालसम्म भौतिक प्रगति २० प्रतिशत मात्रै रहेको व्यास नगरपालिकाका सिनियर डिभिजन इन्जिनियर डा. राजु पौडेलले जानकारी दिनुभयो । पौडेलले भन्नुभयो, “यही गतिमा काम भए असार मसान्तसम्ममा आधा भाग पनि नहुने देखिएको छ, काम छिटो पूरा गर्न पत्राचार गरेका छौँ ।”
व्यास नगरपालिका–७, ९, १० र ११ गरी चार वडालाई जोड्ने गरी चक्रपथ निर्माण हुन लागेको छ । बुल्दीखोला–बेलटारी–फराकचौर–अँधेरीभन्ज्याङ–कुमालगाउँ–समता स्कुल–कलेस्ती सडक जोडिने उक्त खण्डमा १० किलोमिटर कालोपत्रे हुने छ । सडक स्तरोन्नतिका लागि ४० करोड ८३ लाख ३५ हजार रुपियाँमा निर्माण सम्पन्न गर्न सम्झौता भएको थियो ।
"
‘आर्थिक सामाजिक रुपमा असर नपर्ने गरी जलविद्युत निर्माण गरिनुपर्छ’,"अमृतप्रसाद पौडेलम्याग्दी, असार  ५ गते । अन्नपूर्ण गाउँपालिका क्षेत्रमा कालीगण्डकी किनारमा रहेको तातोपानीको मुहानहरु जलविद्युतका कारण विस्थापित हुने तथा सुक्ने भन्दै स्थानीयले चिन्ता गरेका छन्  ।  कालीगण्डकी नदीमा निर्माण सुरु भएका र हुन लागेका जलविद्युतका कारण पानी सुरुङबाट बग्दा नदी किनारमा रहेका तातोपानीका मुहानहरु सुक्ने भन्दै स्थानीयले चिन्ता व्यक्त गरेका हुन् ।
पानी सुकेमा आर्थिक, सामाजिक तथा वातावरणीय हिसाबले पनि प्रभाव पर्ने भएकाले त्यस तर्फ ध्यान दिन स्थानीयले सचेत गराएका छन् ।
अन्नपूर्ण गाउँपालिकाको भूरुङ तातोपानीमा आयोजना गरिएको ६६.३ मेगावाट क्षमताको मध्य कालीगण्डकी जलविद्युत आयोजनाको पुरक वातावरणीय प्रभाव मूल्याङ्कन प्रतिवेदनसम्बन्धी सार्वजनिक सुनुवाइमा सर्वसाधारणले चिन्ता व्यक्त गरेका थिए । हाइड्रो सपोर्ट प्रा.ली.ले निर्माण गर्न लागेको उक्त जलविद्युत निर्माण हुँदा पिउने पानी तथा तातोपानीको मुहानमा कुनै असर नपर्ने गरी मात्रै काम हुनुपर्ने स्थानीयको माग  छ ।
तातोपानीका स्थानीय अनिल हिराचनले विगतमा कालीगण्डकीको सतह अनुसार तातोपानीको मुहानको स्थान फेरिएको सुनाउँदै तातोपानीको मुलको भविष्य नै अन्यौल हुने तर्फ चिन्ता व्यक्त गर्नुभयो ।
उहाँले भन्नुभयो, ‘‘हामी यही क्षेत्रमा जन्मियौं हुर्कियौं र अब अन्त्य पनि यही हुने हो, यो हुँदै गर्दा हाम्रो हरेक गतिविधि कालीगण्डकीसँग जोडिएको हुनाले पानी सुरुङमा हाल्दा हामी पनि अन्यौलमा हुन्छौं ।’ १० प्रतिशत पानी छाड्ने कुरा ३६५ दिन नै हुनु पर्ने बताउँदै उहाँले भन्नुभयो–हाम्रो मृत्यु संस्कार कालीगण्डकी नदी बगेको किनारमा हुदै आएको छ, पानी सुरुङ छिरे हामीलाई पनि सुरुङ भित्रै लगेर जलाउने कुरा त भएन नि ।
अन्नपूर्ण गाउँपालिका २ का वडा अध्यक्ष ओम फगामीले अन्नपूर्ण क्षेत्रमा अन्य जलविद्युत निर्माणको क्रममा विस्फोटक प्रयोग गरेर सुरुङ बनाउँदा कम्पनका कारणले पानीको मुहान सुकेकाले गर्दा पानीको मुहानमा असर नपर्ने गरी काम गर्न आग्रह गर्नुभएको थियो ।  कालीगण्डकी नदी मात्रै नभएर सभ्यता पनि भएको हुनाले यसलाई जोगाउनु पर्ने धारणा राख्नु भएको थियो । कालीगण्डकी नदी नै रहेन भने यहाँको बसोबास र सभ्यता पनि नरहने तर्फ उहाँले चिन्ता व्यक्त गर्नुभएको थियो ।
नेपाल उद्योग वाणिज्य महासंघका अध्यक्ष समेत रहनुभएका हाइड्रो सपोर्ट प्रा.ली.का चन्द्रप्रसाद ढकालले तातोपानीको मुहान बचाउँदै स्थानीय जनजीवनमा कुनै पनि प्रभाव नपर्ने गरी आयोजना सम्पन्न गर्ने प्रतिबद्धता जनाउनु भएको थियो । कुनै पनि मुल्यमा स्थानीयलाई असर नपर्ने गरी काम गर्ने गरी तयारी गरी रहेको सुनाउँदै उहाँले त्यसमा आफ्नो प्रतिबद्धता रहेको धारणा राख्नुभयो ।
सार्वजनिक सुनुवाइको क्रममा जलविद्युत आयोजना निर्माणको क्रममा सामाजिक उत्तरदायित्व तथा वातावरणीय प्रभाव न्यूनीकरणका लागि नौ करोड ७० लाख २४ हजार विनियोजन गरिने जानकारी गराइएको थियो । निर्माण थालिएको चार वर्षमा सम्पन्न हुने उक्त आयोजनाको १२ अर्ब ९३ करोड ६४ लाख ७५ हजार सात सय ३० कुल लागत रहेको छ । भूमिगत विद्युतगृह रहने उक्त आयोजना निर्माण गर्दा अन्नपूर्ण गाउँपालिकाको २, ३, ४, ५ र ६ नम्बर वडा प्रभावित हुने छन् । एक सय ५१ मिटर ग्रस हेड रहेको उक्त विद्युत आयोजनाको  चार हजार तीन सय १९ मिटर लामो सुरुङ रहने छ । अन्नपूर्ण गाउँपालिका ६ को पोखरे बगरभन्दा ठीक पारी अन्नपूर्ण गाउँपालिका २ मा भूमिगत रहने विद्युतगृहबाट अन्नपूर्ण गाउँपालिका ३ दानामा रहेको सब स्टेसन मार्फत राष्ट्रिय प्रसारण लाइनमा विद्युत जडान हुने छ ।
"
"कृषि, शिक्षा, स्वास्थ्य र पूर्वाधार प्राथमिकतामा","बुटवल समाचारदाता
बुटवल, असार ५ गते । रुपन्देहीका स्थानीय तहले आगामी आर्थिक वर्ष २०८२/८३ को नीति तथा कार्यक्रम सार्वजनिक गर्न थालेका छन् । मङ्गलबार कञ्चन गाउँपालिकाले नीति तथा कार्यक्रम सार्वजनिक गरेको थियो भने बुधबार सैनामैना नगरपालिकाले नगर सभामा आव २०८२/८३ को नीति तथा कार्यक्रम सार्वजनिक गरेको छ । दुवै पालिकाले सार्वजनिक गरेको नीति तथा कार्यक्रममा कृषि, शिक्षा, स्वास्थ्य, पर्यटन, रोजगारी र भौतिक पूर्वाधारलाई प्राथमिकतामा राखिएको छ ।
कञ्चन गाउँपालिकाका अध्यक्ष नवराज ढकालले १८ औँ गाउँ सभामा नीति तथा कार्यक्रम प्रस्तुत गर्दै गाउँपालिकाले कृषिलाई आर्थिक समृद्धिको मेरुदण्ड मान्दै कृषिलाई आधुनिकीकरण तथा व्यवसायीकरणतर्फ उन्मुख गराई कृषकको आयस्तर वृद्धि तथा बजारीकरण गर्न जोड दिएको उल्लेख गर्नुभयो ।
नीति तथा कार्यक्रममा गाउँपालिकाले कृषकलाई कृषिमा आत्मनिर्भर बनाउने गरी कार्यक्रम ल्याएको छ । व्यावसायिक कृषकका लागि तरकारी तथा विभिन्न बिउबिजन, मल, सिँचाइ र यान्त्रीकरणलगायतको प्रविधिमा अनुदानको व्यवस्था गरिएको उल्लेख छ । कार्यक्रममा एक वडा एक बाली पकेट क्षेत्र कार्यक्रमलाई प्राथमिकतामा राखिएको छ ।
त्यसै गरी अध्यक्ष ढकालले नीति तथा कार्यक्रममा कञ्चनका धार्मिक तथा ऐतिहासिक सम्पदाको संरक्षण संवर्धन गरी आन्तरिक तथा बाह्य पर्यटकलाई आकर्षित गरी पर्यटकीय क्षेत्रको विकासमा जोड दिएको बताउनुभयो । बेरोजगार युवालाई उद्यमशीलतामा आत्मनिर्भर बनाउन लघु तथा साना र मझौला उद्योग स्थापनामा प्राथमिकता दिइएको छ । पिछाडिएका, विपन्न र बेरोजगार महिलालाई  स्वरोजगार बनाउन विभिन्न तालिमको व्यवस्था मिलाउने उल्लेख छ ।
त्यसै गरी मातृ स्वास्थ्य सुदृढीकरणका लागि ‘जिरो होम डेलिभरी’ को व्यवस्था गरिने उल्लेख छ भने रगत नपाएर उपचार नपाएका बिरामीलाई निःशुल्क रगतको व्यवस्था गर्ने उल्लेख छ ।
यसै गरी सैनामैना नगरपालिकाले सार्वजनिक गरेको नीति तथा कार्यक्रममा कृषि, शिक्षा, स्वास्थ्य र भौतिक पूर्वाधारलाई प्राथमिकतामा राखिएको छ । नगरप्रमुख फणेन्द्रप्रसाद शर्माले एक वडा एक उत्पादन कार्यक्रमलाई प्राथमिकता दिने उल्लेख गरिएको छ । त्यसै गरी घर घरमा प्राविधिक सेवा उत्पादनमा टेवा भन्ने कार्यक्रम अन्तर्गत किसानको खेतबारीमै कृषि प्राविधिक पुग्ने व्यवस्था गरिने छ ।
युवाले विदेशमा रोजगारीका क्रममा सिकेको ज्ञान र सिपको प्रयोग गरी पालिकामै व्यावसायिक घरेलु तथा साना उद्योग, पशुपालन र व्यापार व्यवसायसँग जोडिई उद्यमशीलता प्रदान गर्ने नीति ता कार्यक्रममा उल्लेख गरिएको छ ।
नीति तथा कार्यक्रममा कृषि उत्पादनमा बढावा दिन अनुदानमा कृषियन्त्र उपकरणको व्यवस्था गर्ने, बाली बिमा गर्न प्रोत्साहन, कृषिमा अनुदान उपलब्ध गराउने, उत्पादनको भण्डारण गर्न शीतभण्डारको व्यवस्था गर्ने, किसान सूचीकरण र किसान परिचयपत्र वितरण गरिने उल्लेख छ । पर्यटकीय स्थलको पहिचान र प्रचारप्रसार गर्ने, धार्मिक पर्यटनलाई प्रवर्धन गर्ने, कृषि सडकलाई प्राथमिकता दिने, सहकारीलाई एकीकरण गरी निष्क्रिय सहकारीलाई खारेज गर्ने व्यवस्था गरिने नीति तथा कार्यक्रममा उल्लेख गरिएको छ । सैनामैनामा रहेका धार्मिक तथा ऐतिहासिक स्थलको विकास गरिने नीति तथा कार्यक्रममा उल्लेख गरिएको छ ।

"
दुई प्रदेशको सीमानामा प्रहरी चौकी स्थापना,"रामपुर (पाल्पा),  असार ५ गते ।  लुम्बिनी प्रदेश र गण्डकी प्रदेशको सीमानामा पर्ने पाल्पाको निस्दी गाउँपालिका–१ भोटाहामा अस्थायी प्रहरी चौकी स्थापना भएको छ । सुरक्षा व्यवस्थालाई मजबुत बनाउन प्रहरी चौकी स्थापना गरिएको हो ।
कालीगण्डकी करिडोर प्रयोग गर्ने बढ्दै जाँदा चोरी निकासी तथा अवैध गतिविधि नियन्त्रण गर्न, निस्दी गाउँपालिका–१ र २ का स्थानीयलाई शान्ति सुरक्षा दिलाउन, सवारी दुर्घटना न्युनिकरण, अपराधिक क्रियाकलाप रोक्नका लागि दुई प्रदेशको सीमा नाकामा प्रहरी चौकी स्थापना गरी सेवा दिन थालिएको हो । भाडाको घरबाट सञ्चालित चौकीका लागि निस्दी गाउँपालिकाले आवश्यक सहयोग गरेको गाउँपालिकाका अध्यक्ष मुक्तबहादुर सारुले बताउनुभयो ।
गाउँपालिकाले एउटा मोटरसाइकल समेत उपलब्ध गराउने भएको छ । यहाँ स्थापना भएको प्रहरी चौकीसँगै पाल्पामा हाल १९ स्थायी प्रहरी चौकी र ६ अस्थायी प्रहरी चौकी सञ्चालनमा छन् । प्रहरी प्रधान कार्यालयले गत वैशाखमा स्वीकृत प्रदान गरेसँगै अस्थायी पोष्ट स्थापनाका लागि आवश्यक तयारी गरेर चौकी स्थापना गरिएको जिल्ला प्रहरी कार्यालयका प्रहरी उपरीक्षक पवनकुमार भट्टराईले बताउनुभयो । प्रमुख जिल्ला अधिकारी तोयनारायण सुवेदीले लुम्बिनी प्रदेशको पाल्पा र गण्डकीको नवलपुरका सीमा क्षेत्रमा हुन सक्ने अवैध गतिविधि नियन्त्रणका लागि सहज हुने बताउनुभयो । रासस
"
पाठेघरको मुखको क्यान्सर स्क्रिनिङ शिविर,"रमेश विश्वकर्मागुल्मी, असार ५ गते । गुल्मीको चन्द्रकोट गाउँपालिकाले पाठेघरको मुखको क्यान्सर तथा आङ खस्ने समस्याका भएका महिलाहरुका लागि निःशुल्क स्क्रिनिङ शिविर सम्पन्न गरेको छ । गाउँपालिकाले महिलाहरुको पाठेघरको मुखमा हुने क्यान्सर रोगको पूर्वपहिचानका लागि तीन दिनसम्म शान्तिपुर र तुराङ्ग स्वास्थ्य चौकीमार्फत शिविर सञ्चालन गरिएको थियो ।
तीन दिनसम्म सञ्चालन भएको शिविरमा ३२० जना समुदायका महिलाले पाठेघरको मुखको क्यान्सर जाँच गराउनुभएको गाउँपालिकाका सूचना अधिकारी शिव ज्ञवालीले जानकारी दिनुभयो । उहाँका अनुसार जाँच गराएकामध्ये १५ जनामा पाठेघरको मुखको क्यान्सर पोजेटिभ देखिएको छ ।
शिविरमा महिलाको पाठेघरको मुखमा हुने क्यान्सरको जोखिम पहिचान गर्न ‘भिजुअल इन्स्पेक्सन विथ एसेटिक एसिड’ (भिआइए) परीक्षण गरिएको हो । भिआइए पोजेटिभ देखिएका १५ जना महिलाहरुको निरन्तर निगरानीसहित आवश्यक थप उपचारका लागि प्रेषण गरिएको स्वास्थ्य शाखा प्रमुख प्रकाश चन्द्र शर्माले बताउनुभयो । शिविरमा पाठेघर खस्ने समस्या भएका महिलाहरूका लागि रिङ पेसरी राख्न र आवश्यक परामर्श प्रदान गरिएको छ ।
जुहाङ्ग प्राथमिक स्वास्थ्य केन्द्रमा कार्यरत तालिम प्राप्त सिअनमी सरीता पुरीले टोलिले महिलाहरुको स्वास्थ्य चेकजाँच गरेको थियो । महिलामा पाठेघरको मुखको क्यान्सरको पहिचान गरी तत्काल उपचारमा सहजता होस् भन्ने उद्देश्यले शिविरको आयोजना गरिएको प्रमुख प्रशासकीय अधिकृत बुद्ध प्रकाश पौडेलले बताउनुभयो ।
ग्रामीण भेगका महिलामा पाठेघरको क्यान्सर, पाठेघर खस्ने समस्या बढी देखिने भएकाले समयमा नै समस्या पहिचान तथा न्यूनीकरण गर्न शिविर सञ्चालन गरिएको गाउँपालिका अध्यक्ष युवराज खत्री क्षत्रीले बताउनुभयो । यस प्रजनन रूग्णता सम्बन्धि स्क्रिनिङ शिविरमा सहभागी सबै स्वास्थ्यकर्मी, कर्मचारी तथा सेवाग्राहीप्रति उहाँले विशेष धन्यवाद व्यक्त गर्नुभयो ।
"
हट्यो दूषित पानी पिउनुपर्ने बाध्यता,"माोहनसिंह बुढाअदानचुली, (हुम्ला) असार ५ गते । हुम्लाको ताँजाकोट गाउँपालिका–१ जिमाना गाउँका बासिन्दालाई दूषित पानी पिउनुपर्ने तथा पानी लिन घण्टौँ धाउनुपर्ने बाध्यता अन्त्य भएको छ । स्थानीय पूर्वाधार सहयोग कार्यक्रम (लिप्स) र ताँजाकोट गाउँपालिकाको सह लगानिमा निर्माण सम्पन्न भएपछि दूषित पानीले गर्दा गाउँमा झाडापखला फैलन समस्याको समाधान भएको हो ।
गाउँपालिकाका अध्यक्ष लालकेश जैसीले स्थानीय पूर्वाधार सहयोग कार्यक्रम (लिप्स) र ताँजाकोट गाउँपालिकाको सह-लगानी मा ८० लाख बजेटले निर्माण पूरा गरी घरघरमा धारा पुर्‍याएको बताउनुभयो । उहाँका अनुसार साना कुनिका छरेजस्तो बजेट वितरण नगरी बाहिरबाट ठुला परियोजनाहरुसँग समन्वय गरी यस वर्ष ठुला योजनाहरु मात्रै बनाएको छ ।
आयोजनाले घरघरै धारा जडान गरेपछि वर्षामा धमिलो पानी खाने तथा गाग्रीमा पानी बोक्नु पर्ने बाध्यता हटेपछि गाउँले खुसी भएका छन् । आयोजना सम्पन्न भएपछि सो जिमाना, भैँसाबाझ, गाउँका ४७ घरमा धारा जडान गरिएको छ । एक घर एक धारा जडान गरिएपछि वर्षौंदेखि काकाकुल जीवन गुजारेका स्थानीयलाई सहज भएको छ ।
आयोजनाको ताँजाकोट गाउँपालिकाका जैसीले धारा उद्घाटन गर्नुभयो । सो अवसरमा अध्यक्ष जैसीले हरेक नेपालीलाई शुद्ध खानेपानीको पहुँच पु¥याउने नेपालको सरकार लक्ष्य भए अनुरुप यस वडामा खानेपानीको सुविधा पु¥याउन सक्दा खुसी लागेको बताउनुभयो । साथै अध्यक्ष जैसीले गाउँपालिकाले यहाँको खानेपानीको समस्या समाधानका लागि पहिलो प्राथमिकतामा राखेर सिफारिस गरेकोले स्थानीय पूर्वाधार सहयोग कार्यक्रम (लिप्स) ले पनि आवश्यक बजेट दिएको जानकारी दिनुभयो ।
गाउँमा पानिको आपूर्ति सहज भएसँगै तरकारी खेती तथा पशुपालन गरी आम्दानी वृद्धि गर्नमा ध्यान दिनु पर्नेमा जोड दिनुभएको थियो । छोटो समयमा नै योजना सम्पन्न गरेको भन्दै स्थानस्य नागरिकलाई समेत धन्यवाद दिएको थियो । स्थानीय मिमबहादुर खड्काले खोलाको धमिलो पानी वर्षायाममा खानुपर्ने बाध्यता हटेको बताउनुभयो । खड्काले भन्नुभयो, “पानी परेको बेला खोला तथा नदी धमिलो भएको बेला नजिक खानेपानी नहुँदा त्यही धमिलो पानी खानुपर्ने बाध्यता थियो, अहिले घरमै सफा धारा आउँदा निकै खुसी लागेको छ ।’’
सोही ठाउँकी मेनुका रिठाल घर घरमा धारा नहुँदा दूषित पानी खानुपर्ने मात्रै नभई एक जनाको काम नै पानी बोक्नुपर्ने बाध्यता हटेको हुदा हर्षित भएको बताउनुभयो । साथै उहाँले विगतमा गाउँमा दूषित पानीले झाडापखला फैलिने गरेकोमा सफा पानी पाउँदा खुसी छाएको बताउनुभयो ।
"
सुरक्षित गर्भपतन सेवा लिने बढ्दै,"मुगु समाचारदाता
मुगु, असार ५ गते । जिल्ला अस्पताल मुगुमा गत आर्थिक वर्षमा करिब एक हजार चार सय जना महिलाले सुरक्षित गर्भपतन सेवा लिएका छन् । आव २०८१÷८२ मा अस्पतालमा दुई  हजार ८०५ जना महिलाले सुरक्षित गर्भपतन सेवा लिएको जिल्ला अस्पताल शाखा मुगुले जनाएको छ ।
अस्पतालका नर्सिङ प्रमुख मनीषा लामिछानेले जिल्ला अस्पताल मुगुमा १२ हप्तासम्मको गर्भ रहेकामध्ये ४६५ जना महिलाले शल्यक्रियामार्फत सुरक्षित गर्भपतन गराएको बताउनुभयो । चिकित्सा पद्धतिमार्फत गर्भपतन गर्ने एक हजार ३७२ जना रहेको जानकारी उहाँले दिनुभयो ।
जिल्ला अस्पताल मुगुको तथ्याङ्क अनुसार छोटो र लामो समयका लागि जिल्लाको छायानाथ रारा नगरपालिकाको स्वास्थ्य चौकीबाट एक हजार ९१५ जना, सोरु गाउँपालिकाबाट २६५ जना, खत्याड गाउँपालिकाबाट ६०५,  मुगुमकार्मारोङ गाउँपालिकाबाट ३७७ जना र जिल्ला अस्पतालबाट ६६९ जना महिलाले परिवार नियोजनका साधन प्रयोग गरेका छन् । २१ जनाको गर्भपतनपश्चात् जटिलता आएको नर्सिङ शाखा प्रमुख लामिछानेले बताउनुभयो ।
जिल्लामा सुरक्षित गर्भपतनसम्बन्धी जानकारी पाएर नै अहिले सेवाग्राही सम्बन्धित स्वास्थ्य चौकीबाट उपचार सेवा लिएको तथ्याङ्कले देखाएको छ । अस्पतालमा रहेको मातृशिशु सेवा कक्षले परिवार योजना, खोपलगायत परामर्शको सेवा दिँदै आइरहेको मुगु अस्पतालले जानकारी दिएको छ ।
"
हट्यो पानीको पिरलो,"शारदा समाचारदाता
शारदा (सल्यान), असार ५ गते । पिउने पानीको अभावले गर्दा पुस्तौँदेखि भयावह समस्यामा रहेको जिल्लाको छत्रेश्वरी गाउँपालिका–४ स्थित बाङ्गेसल्ला बस्तीमा विगतमा दैनिक दुईदेखि चार घण्टासम्म उकालो ओरालो गर्दै पानी ल्याउनुपर्ने बाध्यता हटेको छ ।
हाल लिफ्ट प्रणालीमार्फत घर घरमा धाराको सुविधा पुगेको छ । मुख्यमन्त्री रोजगार कार्यव्रmम अन्तर्गत छत्रेश्वरी गाउँपालिकाले १४ लाख ७० हजार रुपियाँ तथा थप अपुग रकम एक लाख रुपियाँ गरेर १५ लाख ७० हजार अनुदानमा र स्थानीयको श्रमदानबापत एक लाख ४७ हजार रुपियाँ लागतमा ३५० मिटर तलबाट लिफ्ट प्रणालीमार्फत विकट बस्ती बाङ्गेसल्लामा खानेपानीको सुविधा पु¥याइएको हो । आफ्नै घरको धारामा खानेपानी आएपछि यस बस्तीका उपभोक्ता खुसी भएका छन् । ७२ वर्षीय सुकलाल घर्ती विगत सम्झँदै भन्नुहुन्छ, “कहिले राति, कहिले दिनमा पानीका लागि चार घण्टासम्म खर्चिन्थ्यौँ । तलको पानी घरमै आउँछ भनेर कहिल्यै सोचेको थिइनँ तर गाउँपालिकाले त्यसलाई सम्भव गराइदियो ।”
गाउँपालिका र स्थानीयको साझेदारीमा योजना सफलतापूर्वक सम्पन्न भएको छत्रेश्वरी गाउँपालिकाका अध्यक्ष ओजबहादुर बुढाथोकीले बताउनुभयो । उहाँले भन्नुभयो, “हामीले विकट, दुर्गम क्षेत्रलाई प्राथमिकतामा राखेर नागरिकको आवश्यकता अनुसारका विकास निर्माण योजना आफ्नो दक्षता, क्षमताले भ्याएसम्म र हामीसँग रहेको स्रोतसाधनले पुगेसम्म गरिरहेका छौँ ।”
खानेपानी उपभोक्ता तथा योजना निर्माण समितिका अध्यक्ष अम्बर विकले ४३ दिनको अवधिमा योजना सम्पन्न भएको र उपभोक्ताले १६÷१६ दिनसम्म श्रमदान गरेको जानकारी दिनुभयो । उहाँका अनुसार कुल १४ घरधुरी प्रत्यक्ष लाभान्वित भएका छन् भने गाउँका सबै नागरिकको जीवनस्तरमा प्रत्यक्ष फाइदा पुगेको छ ।
"
विद्यालयमा राजनीति नगर्न सुझाव,"सिँजा समाचारदाता
सिँजा (जुम्ला), असार ५ गते । शिक्षा क्षेत्रमा राजनीति नगर्न सरोकारवालाले राजनीतिक दललाई ध्यानाकर्षण गराउनुभएको छ ।  जुम्लामा मङ्गलबार सञ्चालित सार्वजनिक शिक्षा सुधारका लागि बृहत् शैक्षिक बहस कार्यव्रmममा सहभागीले सामुदायिक विद्यालयमा राजनीतिक हस्तक्षेप भएकाले र त्यसको अन्त्य गर्नुपर्ने राजनीतिक दलका नेतालाई सुझाव दिनुभएको छ ।  राजनीतिक हस्तक्षेपले सामुदायिक विद्यालयको गुणस्तर सुधार हुन नसकेको विषयमा छलफल भएको छ । कर्णाली माध्यमिक विद्यालय अनामनगरका शिक्षक देवेन्द्र तिमिल्सिनाले सामुदायिक विद्यालयलाई राजनीतिमुक्त बनाउन दल तयार हुनुपर्ने बताउनुभयो ।
दलहरूकै कारण विद्यालयमा राजनीतिक हस्तक्षेप भएको उहाँको भनाइ छ । ‘शिक्षक सरुवा गर्नका लागि राजनीति र परीक्षा प्रणालीमा राजनीति हुने गरेको छ ।” उहाँले भन्नुभयो, “अब दलले सार्वजनिक शिक्षा सुधारका लागि प्रतिबद्ध हुनु पर्छ ।” जुम्ला बहुमुखी क्याम्पस प्रमुख प्रकाशचन्द्र खत्रीले शिक्षा क्षेत्र सुधारका लागि परीक्षा प्रणाली नै सुधार गर्नुपर्ने उल्लेख गर्नुभयो । सिँजा गाउँपालिका अध्यक्ष पूर्णप्रसाद धितालले परीक्षा प्रणाली सुधारमा जोड दिनुपर्ने औँल्याउनुभयो । स्थानीय तहले पहल चालेमा दलले पूर्ण रूपमा साथ दिने कांग्रेस जुम्लाका कार्यवाहक सभापति कर्मा बुढाले बताउनुभयो । पेस नेपालका कार्यकारी निर्देशक किशोर न्यौपानेले गैरसरकारी क्षेत्रमाबाट सार्वजनिक शिक्षा सुधार तथा पूर्वाधार निर्माणका क्षेत्रमा भएका कामलाई स्थानीय तहले स्थायित्व दिनुपर्ने बताउनुभयो ।
मलिका मावि धाँपाका शिक्षक परेकराज खत्रीले स्थानीय तहले शिक्षा क्षेत्रमा अपेक्षित बजेट विनियोजन नगर्दा समस्या उत्पन्न भएको बताउनुभयो । अन्य पालिकाको तुलनामा सिँजाले शिक्षामा प्राथमिकता दिए पनि अपेक्षानुसार विनियोजन नभएको उल्लेख गर्नुभयो । साथै सहभागीले शिक्षक सरुवामा लेनदेन हुने गरेको गुनासो आएपछि सिँजाका अध्यक्ष पूर्णप्रसाद धितालले सिँजामा शिक्षक सरुवाका नाममा कतै लेनदेन भएको प्रमाण भेटिए अध्यक्ष पद नै त्यागिदिने घोषणा गर्नुभयो । यसै गरी सार्वजनिक शिक्षा सुधारका लागि छबुँदे घोषणापत्रसमेत जारी गरिएको छ ।
"
बाहुनी गाउँमा अर्गानिक प्याज खेतीको विस्तार,"सन्तोषी रावल बाजुरा, असार ५ गते । बाजुराको स्वामीकार्तिक खापर गाउँपालिका–१ स्थित बाहुनी गाउँमा यो वर्ष दुई सय क्वीन्टलभन्दा बढी प्याज उत्पादन भएको छ । यहाँका ४० जना कृषकले झण्डै १० हेक्टर क्षेत्रफलमा व्यवसायिक प्याज खेती गर्दै आएका छन् ।
स्थानीय कृषक दिप विकले २०५६ सालदेखि प्याज खेती गर्दै आउनुभएको छ । सुरुमा थोरै मात्रामा खेती गरे पनि अहिले उहाँले ३० क्वीन्टल प्याज उत्पादन गर्नुभएको छ ।
“पहिले खच्चडमा बोक्थ्यौं, अहिले गाउँमै ट्याक्टर आउँछ,’’ उहाँले भन्नुभयो । विकका अनुसार पहिले–पहिले प्याजको बजार र ढुवानी समस्या हुन्थ्यो भने अहिले अनुदान अभावले बिक्रीमा समस्या आएको छ ।
यसैगरी, बाहुनी गाउँका दल विकले यस वर्ष १० क्वीन्टल प्याज उत्पादन गर्नुभएको छ । उहाँले प्याज प्रतिकेजी ३५ रुपियाँमा बिक्री गर्नुभएको छ । “ढुवानीमा अनुदान भए राम्रो मूल्य पाइन्छ, नत्र सस्तोमा बेर्नुपर्छ,’’ उहाँले भन्नुभयो ।
गाउँकै कृषक रमेश विकका अनुसार यहाँ प्याज तीन चरणमा–जेठ–असार, साउन, र मङ्सिर–कात्तिकमा बिक्री हुन्छ । “मङ्सिर–कात्तिकमा बजार पाइयो भने राम्रो आम्दानी हुन्छ,’’ उहाँले भन्नुभयो । पहिले भण्डारण अभावले प्याज कुहिने अवस्था थियो, तर गत वर्ष सरकारको सहयोगमा बनाइएको भण्डारण गृहले समस्या समाधानमा मद्दत गरेको उहाँले बताउनुभयो ।
गाउँपालिकाले बाहुनीलाई प्याजको पकेट क्षेत्र घोषणा गरेपछि उत्पादनमा उत्साह थपिएको हो । गाउँपालिकाका अध्यक्ष भरतबहादुर रोकायाले यस वर्ष दुई सय क्वीन्टलभन्दा बढी प्याज उत्पादन भएको बताउनुभयो । उहाँले ढुवानी अनुदान र रीरास परियोजनाबाट बोराको सहयोग भएको जानकारी दिनुभयो ।
कृषि ज्ञान केन्द्र बाजुराका प्रमुख जसीराम साहनीका अनुसार कृषकले निवेदन दिएमा ढुवानी अनुदान दिन सकिने छ । “सुचिकृत नभएका कारण केही समस्याहरू आएका छन्,’’ उहाँले भन्नुभयो ।
स्थानीय सरकारले व्यवसायिक सीप र उत्पादनसँगै बजारीकरण र भण्डारणमा ध्यान दिनुपर्ने आवश्यकता देखिएको छ । भारत तथा धनगढी हुँदै आउने विषादीयुक्त प्याजको तुलनामा स्थानीय अर्गानिक प्याज गुणस्तरीय भए पनि बजार पाउन नसकेको कृषकहरूको गुनासो छ ।
"
राष्ट्रिय खेलकुद मिति सरेको सर्‍यै,"काठमाडौँ, असार ५ गते । दसौँ राष्ट्रिय खेलकुदको निर्धारित मिति तीन पटक सर्‍यो तर फेरि कहिलेलाई तोकिने हो टुङ्गो छैन । अझ हुन्छ कि हुन्न भन्ने अन्योल पनि कायमै छ ।
नेपाली खेलकुदको सबभन्दा ठुलो प्रतियोगिता राष्ट्रिय खेलकुदमा व्यक्तिगत, समूहगत खेलका खेलाडी, प्रशिक्षक र खेलकर्मी यो महोत्सवमा समेटिन्छन् । देशभरिका खेलाडीको जमघट हुने भएकाले राष्ट्रिय खेलकुद नजिकिँदा नेपाल खेलकुदको उत्साह हेर्नलायक हुन्छ । २०३८ सालमा पहिलो पटक आयोजना भएको राष्ट्रिय खेलकुद प्रत्येक दुई वर्षमा आयोजना गर्ने प्रावधान रहेको छ । यस हिसाबले अहिलेसम्म राष्ट्रिय खेलकुदको २२ संस्करण हुनुपर्ने हो । यद्यपि निर्धारित समयमा कहिल्यै गर्न नसक्ने विद्यमान समस्याका कारण अहिले कर्णाली प्रदेशमा हुने भनिएको राष्ट्रिय खेलकुदको बल्ल १० औँ संस्करण हुँदै छ । त्यसको पनि मिति तय गर्न सकिएको छैन ।
२०७९ कात्तिक ३ गते पोखरामा सम्पन्न नवौँ राष्ट्रिय खेलकुदले दुई वर्षपछि कर्णालीमा भेट्ने वाचा गर्दै विश्राम लिएको थियो । त्यसबेला १० औँ राष्ट्रिय खेलकुदको मिति २०८१ मङ्सिर २ देखि ९ गतेसम्म तोकिएको थियो तर अहिलेसम्म १० औँ संस्करण हुन सकेको छैन । यसबिच तीन पटक मिति तय भएर पनि राष्ट्रिय खेलकुद सरेको सरैकै छ । पोखरामा तोकिएको मिति सुरुवातमै अलपत्र पर्‍यो । दोस्रो पटक तोकिएको चैत २३ देखि ३० गतेसम्म पनि नहुने भयो । त्यसपछि २०८२ जेठ ३ देखि १० गतेसम्म घरेलु खेलकुदको महाकुम्भ हुने भनी अर्को मिति तोकियो । त्यो पनि भएन । यसअघि मिति सर्दा अर्को मिति तोक्ने गरिन्थ्यो । अहिले नयाँ मिति पनि तोक्न सकिएको छैन ।
राष्ट्रिय खेलकुद परिषद् (राखेप) का सदस्यसचिव टङ्कलाल घिसिङले १० औँ राष्ट्रिय खेलकुद समयमै हुन नसक्नु दुर्भाग्य भएको बताउनुभयो । उहाँ भन्नुहुन्छ, “राष्ट्रिय खेलकुद समयमै गर्नु पर्छ भनेर राम्रो तयारी भइसकेको थियो । लोगो र मस्कट पनि अनावरण भइसकेका थिए । विभिन्न उपसमिति गठन भइसकेका थिए । तयारीलाई तीव्रता दिन सुर्खेतको वीरेन्द्रनगरमा १० औँ राष्ट्रिय खेलकुदको मूल आयोजक समितिको सचिवालय पनि स्थापना भइसकेको थियो तर पनि हुन सकेन यो दुर्भाग्यपूर्ण हो ।”
सरकारले अन्तिम समयमा पूर्वाधार तयार नभएको, बजेट अभाव, छनोट चरण नसकिएको, मौसमको प्रतिकूलता, जेठ महिनामा सुर्खेतमा गर्मी हुने, खानेपानीको अभाव, विद्युत् आपूर्तिमा समस्या रहने, आवासको समस्या हुने, खेलाडी, प्रशिक्षक र निर्णायकको सङ्ख्या निर्धारित हुन नसकेकोलगायतका कारण देखाएर तेस्रो पटक राष्ट्रिय खेलकुदको मिति सारेको हो । राखेप सदस्यसचिवले राष्ट्रिय खेलकुद चाँडै गर्नुपर्ने तर अर्को मितिका बारेमा बैठक नभई भन्न नसक्ने बताउनुभयो ।
१० औँ राष्ट्रिय खेलकुदलाई लक्षित गर्दै गत आर्थिक सत्रमा ६० करोड रुपियाँ विनियोजन गरिएको थियो । सरकारले यस पटक पनि राष्ट्रिय खेलकुदका लागि ५४ करोड रुपियाँ विनियोजन गरेको छ । यसै गरी १० औँ राष्ट्रिय खेलकुदलाई लक्षित गर्दै सरकारले वीरेन्द्रनगर–८ मा प्रदेश सरकारको एक अर्ब ५९ करोड रुपियाँ लागतमा अत्याधुनिक रङ्गशाला निर्माण आयोजना अघि बढाएको थियो । जसको निर्माण कार्य करिब पूरा भइसकेको छ । कर्णालीमा अन्य भौतिक पूर्वाधार पनि निर्माण भएका छन् ।
यद्यपि विभिन्न बहाना देखाएर राष्ट्रिय खेलकुद नगरेको भन्दै राष्ट्रिय तथा अन्तर्राष्ट्रिय खेलाडी सङ्घका अध्यक्ष दीपक श्रेष्ठ असन्तुष्ट बन्नुभएको छ । “खेलकुदमा राजनीति गर्न हुँदैन भनिन्छ तर राजनीतिले नै यो परिस्थिति आएको छ भन्ने मेरो बुझाइ छ । लगातार राष्ट्रिय खेलकुद सरेपछि खेलाडीको मनस्थितिमा ठुलो असर परेको छ,” उहाँ भन्नुहुन्छ । अध्यक्ष श्रेष्ठ १० औँ राष्ट्रिय खेलकुदकै कारण राखेपको पछिल्ला चार बोर्ड बैठकमा पनि आमन्त्रितका रूपमा सहभागी हुनुभएको थियो ।
“राष्ट्रिय खेलकुद देशभरकै खेलाडीका लागि आफ्नो प्रतिभा, क्षमता र खुबी देखाउने ठुलो मञ्च हो । राष्ट्रिय खेलकुदबाट नयाँ खेलाडीको उदय भएको दृष्टान्त छ । पुराना खेलाडी आफ्नो छाप र गौरव अझ बढाउने अपेक्षामा हुन्छन् । त्यसैले लगातार राष्ट्रिय खेलकुदको मिति सर्दा खेलाडीको मनोबल गिर्दै जान्छ । पुराना खेलाडी त नेपाली खेलकुदको स्थितिदेखि निराश नै छन् । नयाँ खेलाडीले पनि खेलकुदमा लागेर के नै हुन्छ भन्ने धारणा बनाउन बेर छैन,” सागमा दोहोरो स्वर्णधारी दीपक भन्नुहुन्छ ।
अध्यक्ष श्रेष्ठले राष्ट्रिय खेलकुद, साग र एसियाली खेलकुदका लागि क्वालिटी र लयमा रहेका खेलाडी चयन गर्ने ठुलो अवसर हो भन्दै अब केही महिनामै राष्ट्रिय खेलकुदको नयाँ मिति तोकेर आयोजना पनि हुने अपेक्षा आफूले गरेको बताउनुभयो । जापानको आइची–नागोयामा हुने एसियाली खेलकुद हुन अब १६ महिना मात्र बाँकी छ । त्यसैले पनि राष्ट्रिय खेलकुद चाँडै गर्न अत्यावश्यक छ ।
कर्णाली प्रदेशका मुख्यमन्त्री यामलाल कँडेलले कर्णाली प्रदेशका कारण नभई सङ्घीय सरकारका कारण बारम्बार राष्ट्रिय खेलकुद स्थगित भइरहेको बताउनुभयो । यद्यपि अब यसै वर्षभित्र राष्ट्रिय खेलकुद हुने कुरामा उहाँ विश्वस्त हुनुहुन्छ । “सङ्घीय सरकार र प्रदेश सरकारले राष्ट्रिय खेलकुदका लागि उत्तिकै महत्वका साथ बजेट छुट्याएका छन् । अहिले सबै बजेटको छलफलमै केन्द्रित छन् । अब यो कार्यान्वयन हुने क्रममा जान्छ । त्यसैले अब चाँडै मिति तोकिनेमा विश्वस्त छु र यस पटक राष्ट्रिय खेलकुद नहुनुपर्ने कुनै कारण देख्दिन ।”

"
एकल कातामा एलिनालाई स्वर्ण,"काठमाडौँ, असार ४ गते । काठमाडौँ जिल्लाव्यापी बृहत् खेलकुद अन्तर्गत करातेको महिला एकल कातामा कीर्तिपुर नगरपालिकाकी एलिना थिङले स्वर्ण जित्नुभएको छ ।
लैनचौरस्थित राष्ट्रिय टेबलटेनिस प्रशिक्षण केन्द्रमा बुधबार भएको फाइनलमा एलिनाले तार्केश्वर नगरपालिकाकी प्रसन्न फुयाललाई पराजित गर्नुभयो ।
नागर्जुन नगरपालिकाकी बन्दना तामाङ तथा आयोजक काठमाडौँ महानगरपालिका वडा २६ की मिस्टी श्रेष्ठ तेस्रो हुनुभयो । शीर्ष तीन स्थान हात पार्नेले क्रमश: ३० हजार, १५ हजार र ५/५ हजार रुपियाँ पुरस्कार प्राप्त गर्नुहुने छ ।
महिला टिम कुमुतेमा सोनाम शेर्पा, समीक्षा ढुङ्गाना, मोनिका लामा, आयुशा प्रधान र मनीषा लामाको नागर्जुन टोली पहिलो भयो । काठमाडौँ महानगरपालिका ३१ का महिमा राई, आशिका राई, दिया तामाङ, नानु चौधरी र रुक्साना दनुवार दोस्रो हुनुभयो ।
गोकर्णेश्वरका टीकामाया जिम्मी, डोमा तामाङ, इभान जेलिना बस्नेत, यान्शु ठोकर र आयुशा तिमल्सिना तथा तार्केश्वरका करुणा गडेल, अनु मोक्तान, एलिना तामाङ, प्रतिक्षा तामाङ र सलिना तुलाधर संयुक्त रूपमा तेस्रो हुनुभयो ।
यस स्पर्धामा शीर्ष तीनमा रहनेले क्रमशः ५०, २५ र १० हजार रुपियाँ पुरस्कार पाउने छन् । दुईदिने प्रतियोगितामा महिलाको दुई स्पर्धामा ८० खेलाडीले प्रतिस्पर्धा गरेको करातेका संयोजक सन्तोष श्रेष्ठले जानकारी दिनुभयो ।
"
नेपालको लगातार दोस्रो जित,"काठमाडौँ, असार ४ गते । नेपालले बिलि जिन किङ कप टेनिसमा लगातार दोस्रो जित हात पारेको छ ।
समूह ‘बी’को बुधबार भएको खेलमा नेपालले कतारलाई ३–० ले हरायो । पहिलो खेलमा नेपालले म्यान्मारलाई २–१ ले हराएको थियो ।
श्रीलङ्काको कोलम्बोमा जारी प्रतियोगिताको पहिलो सिंगल्समा नेपालकी शिभाली गुरुङले दाना खलिफालाई ६–० र ६–२ को सोझो सेटमा पराजित गर्नुभयो । दोस्रो सिंगल्समा नेपालकी अभिलाषा विष्टले मुबारका अल नाइमीलाई ७–६ र ६–४ ले हराउनुभयो ।
यस्तै डबल्समा नेपालका सुनिरा थापा र स्वस्तिका विष्टको जोडीले हिन्द अल मुदाहका र मुबारकाको जोडीलाई ४–६, ७–५ र ११–९ ले पाखा लगाउनुभयो ।
समूह चरणको अन्तिम खेलमा नेपालले बिहीबार श्रीलङ्कासँग खेल्ने नेपाली टोलीका अफिसियल अजय विष्टले जानकारी दिनुभयो ।

"
बिग ब्यासको ड्राफ्टमा सन्दीपसहित ६ खेलाडी,"काठमाडौँ, असार ४ गते । अस्ट्रेलियाको फ्रेन्चाइज क्रिकेट प्रतियोगिता बिग ब्यास लिग (बिबिएल) को ड्राफ्टमा ६ नेपाली खेलाडी परेका छन् ।
नयाँ सिजनको ड्राफ्टमा नेपालका चर्चित खेलाडी सन्दीप लामिछानेसहित देव खनाल, शेर मल्ल, विपिनप्रसाद शर्मा, आरिफ शेख र अर्जुन साउद पर्नुभएको हो ।
सन्दीपले यसअघि पनि बिबिएल खेलिसक्नुभएको छ । उहाँले दुई संस्करण मेलबर्न स्टार्स र होबर्ट हुरिक्यान्सबाट खेल्नुभएको थियो ।
बिबिएलको ड्राफ्टमा १९ देशका चार सय ४० खेलाडी समावेश छन् । खेलाडीको अक्सन जुन १९ तारिख हुने छ ।

"
प्रिमियर गल्फमा एमेच्योर राहुलको अग्रता,"काठमाडौँ, असार ४ गते । सूर्य नेपाल प्रिमियर गल्फ च्याम्पियनसिपको तेस्रो दिन एमेच्योर खेलाडी राहुल विश्वकर्माले एकल अग्रता बनाउनुभएको छ ।
सूर्य नेपाल गल्फ टुरअन्तर्गत पार ७२ को गोकर्ण फरेस्ट गल्फ रिसोर्टमा जारी सिजनको अन्तिम प्रतियोगितामा राहुलले बुधबार ६ अन्डर ६६ खेल्नुभयो । उहाँको समग्रमा १६ अन्डर दुई सय स्कोर छ ।
राहुलले साविक विजेता प्रो सुवास तामाङलाई एक स्ट्रोकले पछि पार्नुभएको छ । सुवासले बुधबार पाँच अन्डर ६७ स्कोर खेल्नुभयो । उहाँको समग्रमा १५ अन्डर दुई सय एक स्कोर छ ।
यस्तै एमेच्योर सद्भाव आचार्य समग्रमा १३ अन्डर दुई सय तीन स्कोरसहित तेस्रो स्थानमा हुनुहुन्छ । बुधबार उहाँले पाँच अन्डर ६७ खेल्नुभयो ।
समग्रमा ११ अन्डर दुई सय पाँच खेल्नुभएका निरज तामाङ र भुवन नगरकोटी संयुक्त चौथो स्थानमा हुनुहुन्छ । बिहीबार फाइनल चरणको १८ होल हुने छ ।
कूल १६ लाख रुपियाँ पुरस्कार राशीको रहेको च्याम्पियनसिपको विजेताले तीन लाख, उपविजेताले एक लाख ८५ हजार र तेस्रो हुनेले एक लाख २५ हजार रुपियाँ पुरस्कार पाउने छ ।
यस्तै चौथोदेखि २२औँ स्थानमा रहने प्रोले पनि आकर्षक नगद हात पार्ने छन् । एमेच्योरको हातमा ट्रफी पर्ने छ ।
"
हराएको पहिचान खोज्दै कलाकार,"काठमाडौँ, असार ५ गते  । बिदेसिनु रहर होइन, बाध्यता हो । कोही पारिवारिक कारणले त कोही आर्थिक अवस्था सुधार्न बिदेसिएका छन् । बिदेसिने रोग सर्वसाधारणमा मात्र होइन, नाम चलेका स्थापित कलाकारमा रहेको छ । चलचित्रमा खासै लोभलाग्दो सफलता पाउन नसकेपछि केही नेपाली कलाकार बिदेसिएका छन् । उनीहरूले अनेक व्यवसाय गरेर विदेशमा आफ्नो कर्म गरिरहेका छन् । यद्यपि उनीहरूमा चलचित्रप्रतिको हुटहुटीमा कमी भने आएको छैन । कुनै समय आफूले रमाएको क्षेत्रलाई चटक्क भुल्न सकेका छैनन् चलचित्रकर्मीले । अमेरिका पलायन भएका धेरै कलाकारमा नेपाली चलचित्र बनाउने र अभिनय गर्ने चाहना बढ्दै गएपछि कमब्याक गरिरहेका छन् ।  कुनै बेला नेपाली चलचित्रका स्थापित कलाकार सरोज खनाल सफलताको चुलीमा रहेकै बेला अमेरिका भासिनुभयो ।  जन्म जन्म, परिभाषा, सान्नानी, सारङ्गी, प्रेमपिण्ड, मनकामनालगायत दर्जनभन्दा बढी चलचित्रमा मुख्य भूमिका निर्वाह गर्नुभएका उहाँ २०५४ सालमा अमेरिका पलायन हुनुभएको थियो । उहाँलाई देश प्यारो लागेर हो वा चलचित्रको मायाले डो¥याएर उहाँ यतिबेला चरित्र अभिनेतामा जम्नुभएको छ । अमेरिकाबाट फर्केपछि उहाँ अभिनीत दर्जनभन्दा बढी चलचित्र प्रदर्शन भइसकेका छन् ।
केही वर्षअघि अमेरिकाबाट आएर चलचित्र क्षेत्रको आफ्नो पुरानो पहिचानलाई फर्काउने कसरत गरिरहनुभएको छ अभिनेता रमेश उप्रेती । उहाँ निर्मित चलचित्र ‘ऐश्वर्य’ खासै नचले पनि उहाँ अहिले  ‘महाराजधिराज’ चलचित्रको तयारीमा जुट्नुभएको छ । अर्का अभिनेता राजवल्लभ कोइराला केही समयअघि चलचित्र ‘एक्टर’ को प्रचारप्रसारका लागि नेपाल आउनुभएको थियो । केही समय नेपाल बसाइपछि उहाँ अमेरिका फर्किनुभयो । लामो अन्तरालपछि उहाँभित्र पनि नेपाली चलचित्रमा अभिनय गर्ने चाहना बढेको थियो । १० वर्षपछि ‘तेल भिसा’ चलचित्रबाट ‘कमब्याक’ गर्नुभएका निर्देशक शङ्कर घिमिरे र नायिका ऋचा घिमिरेले नेपाली चलचित्रमा काम गर्दा एकदमै ऊर्जा महसुस भएको अनुभव सुनाउनुभएको थियो । चलचित्रमा ‘हाइप’ लिने बेलामा दुवै जनालाई अमेरिका लैजान्छु भन्दै ठगी गरेको आरोप लागेको थियो । दुवैमाथि उजुरी परेपछि चलचित्र प्रदर्शनकै बेला दुवै दम्पती सुटुक्क अमेरिका जानुभयो ।
चलचित्र नगरीमा चर्चामा धेरै बस्न रुचाउने नायिकामा पर्नुहुन्छ, अरुणिमा लम्साल । उहाँ र कलाकार बिमलेश अधिकारीको १२ शृङ्खलाको सिरिज ‘घर बट् इन अमेरिका’ पनि आउने तयारीमा छ । लामो समयको अमेरिका बसाइपछि दुवै जना त्यसैका लागि नेपाल आउनुभएको थियो । अमेरिका पलायन भएको २० वर्षपछि चलचित्रमा फर्किनुभएकी अभिनेत्री पूजा चन्दले ‘तेल भिसा’ र ‘भुठान’ बाट कमब्याक गर्नुभयो । त्यस्तै भारतमा विवाह गर्नुभएकी नायिका विपना थापा १७ वर्षपछि ‘ह्रस्वदीर्घ’ बाट चलचित्रमा सक्रिय हुन खोज्दै हुनुहुन्छ ।
निर्देशक ज्ञानेन्द्र देउजा यहाँ चलचित्र बनाउने कुरा सबै सेटिङमा हुने बताउनुहुन्छ । उहाँका अनुसार कोही साथीको अनुरोधमा त कोही श्रीमान् निर्देशक भएको फाइदा उठाएर अभिनयमा होमिएका छन् । यस्तै अवस्थाले चलचित्र क्षेत्र कमजोर भएको उहाँको भनाइ छ । नेपालमा पैसा डुब्छ र आउँदैन भन्ने थाहा हुँदाहुँदै पनि रहरले यस्तो भएको हो । अमेरिकामा बस्ने प्रायः कलाकार एउटै समूहमा बस्छन् । यसले गर्दा पनि चलचित्र बनाउन सजिलो भएको हुन सक्ने उहाँको भनाइ थियो । उहाँ भन्नुहुन्छ, “विदेशबाट आएका कलाकारले खासै तयारी गरेर आएको देखिएन । चलचित्र ‘एक्टर’ मा राजवल्लभबाट दर्शकले ठुलै आशा गरेका थिए तर त्यो आशा निराशामा बदलियो ।”
निर्माता तथा निर्देशक केपी पाठक भन्नुहुन्छ, “आफूले जे कुरामा सङ्घर्ष ग¥यो त्यो कुराको पहिचान कायम होस् भन्न कलाकार चलचित्रमा पुनः फर्केको हुन सक्छन् ।” उहाँले कलाकारले कुनै बेला आफूले दुःख गरेको कुरालाई कसरी बिर्सन सक्छन् भन्ने प्रश्न गर्दै भन्नुभयो, “यो भनेको हराएको पहिचानलाई स्थापित गर्न खोजेको मात्र हो ।” उहाँले विदेश पलायन भए पनि चलचित्रकर्मीले नेपाली चलचित्रको मौलिकतालाई बिर्सन नसक्ने बताउनुभयो । उनीहरूले विदेशमा आफूलाई स्थापित गरेर पुनः नेपाली चलचित्रमा आउनुलाई राम्रै मान्नुपर्ने बताउनुभयो । नेपालबाट अमेरिका पलायन हुनुभएका चलचित्रकर्मीहरू सुधांशु जोशी, जीवन लुइटेल, विनिता बराल, सुवास थापा, सुशील क्षेत्री, प्रसन्न पौडेल, नीरज बराल, मुकेश ढकाल, विक्रान्त बस्नेत, श्याम भट्टराईलगायतका कलाकार चलचित्रकै माध्यम अपनाउने तयारीमा देखिनुहुन्छ ।

"
‘अन्त नसरे’ सार्वजनिक,"गोरखापत्र समाचारदाता
काठमाडौँ, असार ५ गते ।  कर्नबाघ प्रोडक्सनको पहिलो प्रस्तुति ‘अन्त नसरे’ बोलको गीतलाई सार्वजनिक गरिएको छ । काठमाडौँमा बुधबार आयोजित एक समारोहबिच गीतको अडियो तथा भिडियो सार्वजनिक गरिएको हो ।
दीपक शर्माको शब्द, सङ्गीत रहेको गीतमा तुलसी सिवाकोटी र बेनिशा पौडेलको स्वर रहेको छ । गीतलाई नरेन्द्र वियोगीले  एरेन्ज गर्नुभएको छ । विनोद शाही र दीपा शाहीको अभिनय रहेको गीतको म्युजिक भिडियोमा भूपेन्द्र थापामगरको छायाङ्कन र माधव बेलबासेको सम्पादन रहेको छ । विनोद शाहीले नै भिडियोको निर्देशन गर्नुभएको छ । भिडियो ओएसआर डिजिटलको युट्युब च्यानलमार्फत सार्वजनिक गरिएको हो । कार्यक्रममा वन तथा वातावरणमन्त्री ऐनबहादुर शाही ठकुरीले कर्णालीले राज्यको मूल प्रवाहमा महत्वपूर्ण स्थान ओगटेको बताउँदै सबै दल र जनप्रतिनिधिहरू कर्णालीको विकासका लागि एक भएर अगाडि बढिरहेको उल्लेख गर्नुभयो । कार्यक्रममा प्रतिनिधि सभा सदस्य ज्ञानेन्द्रबहादुर शाही, कान्तिका सेजुवाल, दयालबहादुर शाहीलगायतको सहभागिता रहेको थियो ।
"
अभिनेतृ चन्दलाई अवार्ड,"गोरखापत्र समाचारदाता
काठमाडौँ, असार ५ गते । प्रथम अभिनेतृ भुवन चन्दलाई ‘लाइफ टाइम एचिभमेन्ट अवार्ड–२०८१’ बाट सम्मानित गरिएको छ । चौथो संस्करणको क्वालिटी इन्टरटेनमेन्ट अवार्ड २०८१ मा पूर्वप्रधानमन्त्री डा. बाबुराम भट्टराईले सो सम्मान प्रदान गर्नुभएको हो । सो अवसरमा अग्रज पत्रकार सानुकाजी श्रेष्ठ ‘क्वालिटी कला पत्रकारिता पुरस्कार २०८१ बाट पुरस्कृत हुनुभयो । विभिन्न कलाकारको साङ्गीतिक प्रस्तुतिसहितको अवार्डको आयोजक एवं चलचित्र निर्देशक उमेश गुरुङले नेपाली चलचित्र र गीत÷सङ्गीतको प्रवर्धनका लागि क्वालिटी फिल्म्सले चार वर्षदेखि अवार्ड गर्दै आएको बताउनुभयो । उक्त अवार्ड २९ विधामा प्रदान गरिएको थियो ।
"
फिक्कलमा अभिनय कार्यशाला सुरु,"गोरखापत्र समाचारदाता
काठमाडौँ, असार ५ गते । राइटर्स इन्टरनेसनल ग्लोबल कमिटीको आयोजना तथा नेपाल सङ्गीत तथा नाट्य प्रज्ञा–प्रतिष्ठानको सहकार्यमा १५ दिने अभिनय कार्यशाला सुरु भएको छ ।
सूर्योदय नगरपालिका–१०, फिक्कल इलाममा रहेको फिक्कल माध्यमिक विद्यालयका ६ देखि १० कक्षासम्मका २६ जना विद्यार्थी अभिनय कार्यशालामा सहभागी रहेका छन् ।समारोहलाई सम्बोधन गर्दै  सूर्योदय नगरपालिकाका उपप्रमुख एवं अभिनय कार्यशाला उद्घाटन समारोहका प्रमुख अतिथि दुर्गाबहादुर बरालले यस्ता खालका कार्यक्रमले विद्यार्थीको व्यक्तित्व विकासका लागि महत्वपूर्ण भूमिका खेल्छ भन्दै आफ्नो विगतको गायन तथा रचनात्मक काममा सधैँ अगाडि रहेको समयलाई सम्झिनुभयो ।
उहाँले आफैँ कलालाई नजिकबाट महसुस गरेको र कला मान्छेको महत्वपूर्ण पाटोका रूपमा लिँदै, यस्ता कार्यक्रमका लागि नगरपालिकाले बजेट विनियोजनमा कुनै कन्जुस्याइँ नगर्ने कुरा बताउनुभयो । नेपाल सङ्गीत तथा नाट्य प्रज्ञा–प्रतिष्ठानका प्राज्ञ एवं नाटक प्रशिक्षक पुरु लम्सालले कला र संस्कृतिका क्षेत्रमा स्थानीय सरकारले लगानी गर्नुपर्ने कुरामा जोड दिँदै उहाँले भाइबहिनीहरूलाई यो छोटो समयको प्रशिक्षणले आफूभित्र लुकेको प्रतिभा उजागर गर्ने अवसरका रूपमा लिन अनुरोध गर्नुभयो । कार्यक्रमका सभापति एवं विद्यालय प्रधानाध्यापक गङ्गाबहादुर महतले कार्यशालाले विद्यार्थीको शैक्षिक ज्ञान मात्र नभई कलात्मक, रचनात्मक र व्यावहारिक रूपले पनि सक्षम हुने विश्वास व्यक्त गर्नुभयो ।
"
कर्मथलोमा रसिकको सम्झना,"पशुपतिनगर समाचारदाता
पशुपतिनगर, असार ४ गते । वरिष्ठ साहित्य सर्जक स्व. गणेश रसिकको सम्झनामा मङ्गलबार उहाँको कर्मथलो सूर्योदय नगरपालिकामा श्रद्धाञ्जली सभा आयोजना गरिएको छ । स्व. रसिकको सम्झनामा रसिक संस्थापक रहनुभएको रेडियो फिक्कल र उहाँकै सक्रियतामा सञ्चालित गणेश रसिक फाउन्डेसनले उहाँलाई सम्झिएको हो । श्रद्धाञ्जली सभामा इलाम, झापा र छिमेकी देश भारतका साहित्य र सङ्गीतपारखीको सहभागिता थियो । साहित्यकार विमल वैद्यले रसिकको चर्चा गर्दै सरल बोल्ने उहाँका कृति जीवन्त रहिरहने बताउनुभयो । उहाँले भन्नुभयो, “साहित्यकार जिउँदो हुँदाभन्दा मरेपछि धेरै बाँच्छन्, यसको प्रमाण रसिकका कृति हुन् ।” सभामा स्व. रसिककी छोरी निर्जला रसिकलगायत परिवारका सदस्यको उपस्थिति थियो । कार्यक्रममा सङ्गीतकार भूपेन्द्र राईको संयोजकत्वमा विभिन्न क्षेत्रका कलाकारले रसिकले रचना गर्नुभएका गीत गाएका थिए ।
"
कर्मथलोमा साहित्यकार रसिकको सम्झना,"प्रेम अधिकारी
पशुपतिनगर (इलाम) असार ३ गते। वरिष्ठ साहित्य सर्जक स्वर्गीय गणेश रसिकको सम्झनामा मंगलबार उहाको कर्मथलो सूर्योदय नगरपालिकामा श्रद्धाञ्जली सभाको आयोजना गरिएको छ। स्वर्गीय साहित्यकार रसिकको सम्झनामा रसिक संस्थापक रहनु भएको रेडियो फिक्कल र उहाँकै सक्रियतामा संचालित गणेश रसिक पाउण्डेशनले कर्मथलोमा श्रद्धाञ्जली सभाको  आयोजना गरेर उहाँलाई सम्झना गरेको हो।
रसिकको ७८ वर्षको उमेरमा उपचारकै क्रममा गत जेठ १८ गते प्रोस्टेड क्यान्सरको उपचार गराई रहँदा ललितपुरको हरिसिद्धिमा रहेको नेपाल क्यान्सर अस्पतालमा क्रममा निधन भएको थियो। स्वर्गीय रसिकको श्रद्धाञ्जली सभामा इलाम, झापा र छिमेकी देश भारतका साहित्य, संगीत पारखीको सहभागिता रहेको थियो। स्वर्गीय रसिकको बारेमा चर्चा गर्दै गर्दा कार्यक्रममा उपस्थित धेरैको आँखा रसाएको थियो।
कार्यक्रममा सूर्योदय नगरपालिकाका नगर प्रमुख रणबहादुर राई, जिल्ला समन्वय समिति इलामका उप प्रमुख चित्रकला बराइली, नगर उप प्रमुख दुर्गा कुमार बराल, साहित्यकार विमल वैद्य लगायत साहित्यकार र संगीत क्षेत्रका व्यक्तिले स्वर्गीय रसिक प्रति श्रद्धाञ्जली अर्पण गर्नुभएको थियो।
श्रद्धाञ्जली सभामा सूर्योदय नगर उपप्रमुख तथा नगरको संगीत साहित्य प्रतिष्ठानका संयोजक दुर्गा कुमार बरालले रसिकको चर्चा गर्दै सूर्योदयले मात्र नभई देशले एउटा श्रष्टा गुमाएको बताउनुभयो।
साहित्यकार वैद्यले रसिकको चर्चा गर्दै सरल र समाज बोल्ने उहाँका कृति जीवन्त रहिरहने बताउनुभयो। कार्यक्रममा पत्रकार केदार शर्मा, गणेश रसिक फाउण्डेशन इलामका संयोजक भुवन ढुंगानाले उहाँको चर्चा गर्नु भयो।  कार्यक्रममा  रसिककी छोरी निर्जला रसिक लगायत परिवारका सदस्यको उपस्थिति थियो।
"
"सारङ्गी बजाउँदै, जनचेतना फैलाउँदै","ललित बसेल
सुर्खेत, असार ३ गते ।
एउटै घरमा नखेलौँ जुहारी
छोरी सरह मानौँ है बुहारी ।।
जनता हामी पहाडी दाजुभाइ
हिंसामुक्त बनाउन है समाजलाई ।।
यस्तै सचेतनाका गीत गाउँदै गाउँबस्तीमा शिक्षा तथा वातावरणलगायत जनचेतना जगाउन बाँके कोहलपुर नगरपालिका–११, गन्धर्व बस्तीका चार जना गन्धर्वको सांस्कृतिक टोली सारङ्गी बजाउँदै मेची महाकाली अभियानमा हिँडेको छ । गत जेठ २९ गतेदेखि दिलबहादुर गन्धर्वको नेतृत्वमा टोली मेची महाकाली अभियान अन्तर्गत सुर्खेत आइपुगेका छन् । दिलबहादुर गन्धर्व, शेरबहादुर गन्धर्व, दलबहादुर गाइनसहितको टोलीले सारङ्गी बजाएर शिक्षा, वातावरण र जनचेतनामूलक गीत गाउने गरेको छ । सचेतनाका साथै परम्परागत बाजा सारङ्गीको संरक्षण र संवर्धन गर्ने उद्देश्य पनि सो टोलीको रहेको छ । लोप हुन थालेको सारङ्गीलाई नयाँ पुस्ताले बजाउन छोडेको भन्दै दिलबहादुरले यसको संरक्षण र संवर्धन गर्नु पनि मेची महाकाली अभियानको उद्देश्य रहेको बताउनुभयो ।
विगतमा गन्धर्वले विभिन्न घटनालाई गीतका माध्यमबाट कथा बनाएर सर्वसाधारणलाई सुनाउने गर्दथे । दिलबहादुर भन्नुभन्छ, “धेरै पहिले गन्धर्व नै खबर सुनाउने पत्रकार थिए, अहिले यो समुदायले आफ्नो काम छोड्न थाल्यो ।” गन्धर्वको प्रमुख बाजा सारङ्गी पनि अहिलेको नयाँ पुस्ताले बजाउन छोडेको, बजाउन नजान्ने र बजाउने रुचि नभएको पाइएको भन्दै उहाँले यसको संरक्षण गर्नु पर्छ भन्ने भावना पनि जगाउने उल्लेख गर्नुभयो ।
टोलीका अर्का सदस्य दलबहादुरले पनि सारङ्गी बजाउने गन्धर्वको सङ्ख्या अहिले कम भएको बताउँदै स्थानीय तहलगायतकाले सारङ्गी बजाउने सिपलाई प्रवर्धन गर्न आवश्यक रहेको बताउनुभयो । उहाँले नयाँ पुस्ताले लाज मान्दा सारङ्गीप्रति आकर्षण नभएको पाइएको बताउनुभयो । सारङ्गी जगाउने गन्धर्व समुदायको मात्र नभई अन्य समुदायको पनि भएकाले यसमा सबैले सहयोग गर्नुपर्ने उहाँको भनाइ छ ।
विगतमा सारङ्गी भगवान्को घरमा हुने गर्दथ्यो भन्दै उहाँले भन्नुभयो, “किन्नरहरू नाचेर रमाइलो गर्दथे तर अहिले लोप हुने अवस्थामा छ, त्यसैले यो जोगाउनका लागि हामी मेची महाकाली अभियानमा हिँडेका हौँ ।” सुर्खेतसहित बर्दिया, दैलेख, कालीकोट, जुम्ला, मुगु, डोल्पा जाने तयारी रहेको शेरबहादुरले बताउनुभयो ।
"
खगिन्द्राको ‘खुसीको गाउँ’,"गोरखापत्र समाचारदाता
काठमाडौँ, असार ३ गते । भुटानी शरणार्थीको जीवनमा आधारित खगिन्द्रा खुसीको उपन्यास ‘खुसीको गाउँ’ विमोचन गरिएको छ । विश्व भुटानी साहित्यिक सङ्गठनद्वारा नेदरल्यान्डमा आयोजित कार्यक्रममा उपन्यासको विमोचन गरियो । सन् १९९० को दशकयता भुटानबाट लखेटिएपछि झापा र मोरङमा शरणार्थी शिविरमा बसोबास गरेको कालखण्ड र पुनर्वासपछि तेस्रो मुलुक पुग्दासम्मका कारुणिक यथार्थ र वास्तविक सङ्घर्षलाई उपन्यासमा समेटिएको छ ।
बेल्जियमका लागि नेपाली राजदूत सेवा लम्सालले उपन्यासको विमोचन गर्दै भुटानबाट निर्वासित भएको पुस्ताले जीवनभर सङ्घर्ष गरेको स्मरण गर्दै अबका दिन सहज हुने विश्वास व्यक्त गर्नुभयो । शरणार्थीले भोगेका पीडा, शिविरभित्रको प्रेम जीवनसँगै दुई दशकसम्मको अविराम दुःख र सङ्घर्षका गाथालाई उपन्यासमा समेटिएको बताउनुभयो । सङ्गठनका अध्यक्ष कर्ण गुरुङले उपन्यासले भुटानबाट लखेटिएपछि दुई दशकसम्म गरेका सङ्घर्षका दिन स्मरण गराएको बताउनुभयो । कार्यक्रममा साहित्यकार गोपाल पौडेलको ‘धुलोमा हिरा’, याम राईको ‘याम एक सापेक्ष’ विमोचन गरिएको थियो ।

"
फोक्सुण्डो ताल : यात्रा अब झनै रमाइलो,"डोल्पा, असार ३ गते । डोल्पा जिल्लाको शे–फोक्सुण्डो गाउँपालिका–८ मा रहेको फोक्सुण्डो ताल नेपालको अत्यन्तै प्रसिद्ध र सुन्दर ताल हो। यो ताल शे–फोक्सुण्डो राष्ट्रिय निकुञ्ज भित्र पर्दछ र पर्यटकीय दृष्टिले निकै महत्वपूर्ण छ।
यस क्षेत्रसम्म पहुँच कठिन थियो किन भने सडक सञ्जाल पर्याप्त थिएन । तर अहिले भेरी करिडोर सडक योजनाअन्तर्गत डोल्पामा सडक विस्तार भइसकेको छ।
उक्त सडक योजनाले डोल्पा जिल्लालाई राष्ट्रिय सडक सञ्जालसँग जोडेको छ, जसका कारण अब फोक्सुण्डो तालसम्म पुग्न यातायातको दृष्टिले धेरै सहज भएको छ।
यो विकासले पर्यटन प्रवर्द्धन, स्थानीय बासिन्दाको जीवनस्तरमा सुधार र डोल्पाको सामाजिक–आर्थिक विकासमा मद्दत गर्ने अपेक्षा गरिएको छ।
"
कमलपोखरीको सुन्दर दृश्य,"काठमाडौँस्थित कमलपोखरीको सुन्दर दृश्य ।
"
बाल उद्यानको आकर्षण,"दमौली (तनहुँ), असार ३ गते । तनहुँको व्यास नगरपालिका–३ शिव पञ्चायन मन्दिर नजिकै रहेको बाल उद्यान । ब्रह्माकुमारी राजयोग केन्द्र दमौलीको व्यवस्थापनमा रहेको बाल उद्यान आन्तरिक पर्यटकको रोजाइमा परेको छ ।
"
फेरिएको बारागाउँ,"प्रेमराज सिम्खडाकालीकोट असार ३ गते । कुनै बेला १२ घरको बस्ती थियो, बारागाउँमा । अहिले यो गाउँमा ११५ घर पुगेका छन् भने बारागाउँको चर्चा पनि हुन थालेको छ ।
जुम्ला जिल्लाको तत्कालीन ताम्ती गाउँ विकास समितिमा पर्ने बारागाउँको सबै शैली फेरिएको छ । अहिले यो गाउँसहित तत्कालीत ताम्ती गाविस तातोपानी गाउँपालिका–८ मा रुपान्त्रण भएको छ ।
साविकको ताम्ती गाउँविकास समिति राज्य पुर्नसंरचनापछि एक वडामा सिमित भएको छ । तर बारागाउँ १२ घरवाट विकास भएर ११५ घर हुँदा यहाँ एक माध्यमिक विद्यालय समेत सञ्चालनमा छ ।
माध्यमिक विद्यालय बारागाउँले मात्र चलाएको छ । यहाँ तीन सयभन्दा बढि विद्यार्थीले अध्ययन गरिरहेका छन्  । दुर्गम ठाउँको एक सानो गाउँमा अहिले मोटरबाटो समेत पुगेको छ ।
भारी बोकेर जिवन चलाउँदै आएका बारागाउँका नागरिक अहिले मोटर चढ्न थालेका छन् । स्थानीय हेमन्त शाहीले बारागाउँको धेरै फेरिएको बताउनुभयो । हामी अर्को गाउँका नागरिक हौँ । पहिलो यहाँका दुई जना विद्यार्थी हाम्रो गाउँ टोप्ला कालीका माविमा पढ्न जान्थे हामीले निकै हेला गर्ने विभेद गर्ने गरेका थियौँ ।
अहिले यो गाउँ साचिकै नमुना बनेको आफुले पनि पाएको सुनाउनुभयो । यही गाउँले माध्यमिक विद्यालय चलाएको छ । यही स्वास्थ्य संस्था छ भने खानेपानी पुगेको छ । खर र काठले छाएका घरका छाना जस्तापाताले छोएका छन् । त्यसैले गाउँ फेरिएको छ । सबै बालबालिका विद्यालय अनिवार्य जान थालेका छन् ।
"
टुँडिखेलमा भूम्या नाँच (फोटो फिचर),"टुँडिखेलमा भूम्या नाँच (फोटो फिचर)
काठमाडौँ, असार २ गते । मगर समुदायको भूम्या (भूमे) पर्व आइतबारबाट सुरु भएको छ । भूमिको पूजा गरी मनाइने यो पर्व रिडी नदी पश्चिम क्षेत्रका मगर समुदायले जेठ मसान्तदेखि असार ५ गतेसम्म मनाउने गर्छन् भने काठमाडौँमा ३ गतेसम्म मनाइन्छ । नेपाल मगर सङ्घले काठमाडौँमा भूम्याको आयोजनामा विभिन्न सांस्कृतिक कार्यक्रम गरी मनाउन सुरु गरिएको हो ।
मगर समुदायले प्राकृतिक प्रकोपहरू नलागोस्, अन्न उब्जनी राम्रो होस्, रोगब्याधी नलागोस् भनी आफू बसोवास गर्ने भूमिको पूजा गरी यो पर्व मनाउँछन् । राप्ती अञ्चलको रोल्पा, रुकुम, प्युठान, सल्यान, दाङ र धौलागिरि अञ्चलको बागलुङ, म्याग्दी जिल्लाका मगर समुदायले भूमे पर्व विशेष महत्त्वका साथ मनाइन्छ ।

जेठ मसान्तमा गाउँमा भूम्याको उद्घाटन भएपछि युवा र बुढापाकाहरू बाजा बजाउँदै उच्च पहाडमा बुकी फूल टिप्न जान्छन् । यसरी जाँदा एकै दिनमा पुग्न नसकिने भएकाले बीच बाटोमा बास बसेर भोलिपल्ट फूल लिएर फर्कने चलन छ । पहाडबाट ल्याएको फूल एक अर्कालाई लगाएर खुशियाली मनाइन्छ ।

















"
ग्वार्को ओभरपास अन्तिम चरणमा,"ललितपुर, असार २ गते । ललितपुरको ग्वार्को चोकमा निर्माणाधीन ओभरपासको काम अन्तिम चरणमा पुगेको छ  । लामो समयदेखि प्रतीक्षा गरिएको यस आयोजनाको मुख्य संरचनाको काम सकिएसँगै अहिले कालोपत्रे (अस्फाल्टिङ) र रङरोगनको कामलाई तीव्रता दिइएको छ ।
यो ओभरपास २०७८ फागुन १२ मा सुरू भएको सम्झौताअनुसार दुई वर्षमा सम्पन्न हुनुपर्ने थियो । सम्झौताको म्याद २०८० फागुन १२ मा सकिए पनि काम पूरा नभएपछि पहिलो पटक २०८१ पुस ८ सम्म म्याद थप गरिएको थियो ।
तर, उक्त अवधिमा पनि निर्माण सम्पन्न नभएपछि सडक विभागले गत पुस १० देखि निर्माण कम्पनीलाई दैनिक ०.०५ प्रतिशत (करिब ८५ हजार रुपियाँ) हर्जाना तिराएर काम गराइरहेको छ । हर्जाना तिरेर २०० दिनसम्म काम गर्न पाइने व्यवस्था छ ।
यो अवधिमा पनि काम नसकिएमा ठेक्का रद्द गर्ने चेतावनी सडक विभागले दिएको थियो । १७ करोड ६ लाख ८८ हजार रुपियाँ लागत अनुमान गरिएको यो ओभरपासले ग्वार्को चोकको चर्को ट्राफिक जाम हटाउने अपेक्षा गरिएको छ ।
ओभरपास बनेपछि कलङ्की–कोटेश्वर सडक खण्डका सवारीसाधन माथिबाट र ग्वार्को–लामाटार तथा ग्वार्को–पाटनतर्फका सवारीसाधन तलबाट गुड्ने छन् । यसले ट्राफिक व्यवस्थापनमा सहजता ल्याउने विश्वास गरिएको छ ।














"
जात्रै जात्रा फोटो प्रदर्शनी,"काठमाडौँ, जेठ ३१ गते। संस्कृति सम्पदा संरक्षण तथा प्रवर्धनको उद्देश्यका साथ काठमाडौँमा एक दिने फोटो प्रदार्शनी गरिएको छ।
जात्रै जात्रा फोटो प्रतियोगीतामा उत्कृष्टसहित ९२ तस्बिर प्रदर्शनीमा राखिएको ‘दि लोकल्स काठमाडौँ’का अध्यक्ष प्रशन्न मानन्धरले बताउनुभयो । उहाँका अनुसार नव युवा, आन्तरिक तथा बाह्य पर्यटकलाई उपत्यकामा रहेका सांस्कृतिक क्रियाकलाप तथा जात्राको जानकारी गराउन प्रदर्शनीको आयोजना गरिएको हो।
यस्तो प्रदर्शनीले काठमाडौँका सबै जात्राको बारेमा जानकारी हुने उहाँको भनाइ छ। युवा पुस्तालाई साथ र सुझावको खाँचो रहेको भन्दै उहाँले प्रदर्शनीलाई अझ बृहत् बनाउने  लक्ष्य रहेको बताउनुभयो। आगामी दिनमा प्रदर्शनी उपत्यका बाहिर गर्ने योजनासमेत आयोजकको छ।
हनुमानढोका परिसरमा रहेको महादेव पार्वती दबलीमा आयोजना भएको जात्रै जात्रा तस्बिर प्रदर्शनी प्रतियोगीतामा मनिरत्न शाही प्रथम, रियाज मानन्धर तथा विज्ञान महर्जन द्वितीय तथा श्रेय रत्न शाहीले तृतीय भएका थिए। फोटो प्रदर्शनीमा उपत्यकाका विभिन्न ठाउँमा मनाइने जात्रालाई समेटिएको छ।
















"
युद्धस्तरमा निर्माण हुँदैछ त्रिवि क्रिकेट मैदान (फोटो फिचर),"गोरखापत्र अनलाइन
काठमाडौँ, जेठ ३१ गते । त्रिवि क्रिकेट मैदान कीर्तिपुर अहिले पुनर्निर्माणको क्रममा छ । हालसम्मलाई देशको एकमात्र अन्तर्राष्ट्रिय क्रिकेटको भार थेग्दैआएको कीर्तिपुर मैदानमा निर्माण संरचना थपिन लागेका हुन् ।
माटोको ढिस्कामा बसेर हेर्नुपर्ने बाध्यता अब कङ्क्रिट प्यारापिट थपिन लागेपछि अन्त्य हुनेभएको छ । साथै यसमा फ्लडलाइट पनि जडान हुने छ । त्यसपछि रात्रिकालीन क्रिकेट पनि आयोजना गर्न सकिने छ । नेपालले विशेषगरी अन्तर्राष्ट्रिय प्रतियोगिता खेल्दा कीर्तिपुर मैदानलाई दर्शक धान्न हम्मेहम्मे पर्दैआएको थियो ।
प्यारापिट निर्माणपछि यसमा १० हजार दर्शक बसेर हेर्न सक्ने छन् । कीर्तिपुर मैदानमा पुनर्निर्माणका कार्य सम्पन्न भएपछि फेरि यसमा राष्ट्रिय तथा अन्तर्राष्ट्रिय प्रतियोगिता सञ्चालनमा आउने छ । त्रिभूवन विश्वविद्यालयसँग लिजमा लिएर नेपाल क्रिकेट सङ्घ (क्यान) ले यो मैदानमा क्रिकेट गर्दैआएको छ । अहिले तीन चरणमा काम भइरहेको छ ।












"
सरकारले बनायो नेपाली सुरक्षादेखि उद्धारको कार्य योजना,"काठमाडौँ, असार ३ गते । सरकारले पछिल्लो केही दिन यता मध्यपूर्वमा तनाव बढ्दै गएपछि उक्त क्षेत्रमा कार्यरत नेपाली कामदार तथा नागरिकलाई सुरक्षित राख्ने कार्य योजना बनाएको छ ।
मङ्गलवार श्रम, रोजगार तथा सामाजिक सुरक्षा मन्त्रालयका सचिव डा कृष्णहरि पुष्करको अध्यक्षतामा बसेको प्रधानमन्त्री तथा मन्त्रीपरिषद्को कार्यालय, गृह, परराष्ट्र, पर्यटन, कानुन तथा निजी क्षेत्रका सरोकारवालाको आपतकालिन बैठकले यस्तो योजना भएको हो । इरान र इजरायलबिचको युद्ध चर्कँदै गएपछि मध्यपूर्वमा रहेको नेपालीको सुरक्षाको लागि सरकारले योजना बनाएको हो ।
मन्त्रालयका सचिव पुष्करले विदेशमा रहेका नेपाली नागरिकहरूको सुरक्षालाई लिएर सरकारले बहु आयामिक तयारी गरिरहेको बताउनु भयो । उहाँले सरकार, निजी क्षेत्र, एनआरएन तथा अन्तर्राष्ट्रिय साझेदारहरूको समन्वयमा सम्भावित सङ्कट व्यवस्थापनका लागि प्रो–एक्टिभ (पूर्वतयारसहित) कदम चालिएको जानकारी दिनुभयो । उहाँले आफ्ना आफ्नो तर्फबाट गर्नुपर्ने पहलकदमीको लागि परराष्ट्र, गृह र प्रधानमन्त्री कार्यालयलाई अनुरोध गरेको जिकिर गर्नुभयो । उहाँले नेपाल आउन चाहनेहरूको लागि सहजीकरण गर्नेदेखि छिमेकी मुलुक हुँदै आउनुपर्ने वातावरण सिर्जना भएको अवस्थामा भिसा सहजीकरणको लागि अनुरोध गरेको बताउनु भयो ।
उहाँले भन्नुभयो, “नेपाली नागरिकहरू जुन–जुन देशहरूमा हुनुहुन्छ, सरकारी क्षेत्रबाट गर्ने सुरक्षाका प्रत्याभूतिका कुराहरू सरकारी क्षेत्रबाट गर्ने, निजी क्षेत्रबाट गर्ने, एनआरएन तथा डायस्पोराबाट गर्नुपर्ने तयारी, निजी क्षेत्रले गर्ने तयारी, वैदेशिक रोजगार मेनपावरहरुको तयारी र कसरी यो समस्यालाई सम्बोधन गर्दा नेपाली नागरिकलाई कुनै पनि समस्या पर्दैन त्यसको लागि हामी प्रो–एक्टिभ भएर नै यसको तयारी गरेका छौँ । त्यसको लागि परराष्ट्र मन्त्रालयबाट हुनुपर्ने पहलकदमीका कुराहरू, छलफलका निष्कर्षहरू परराष्ट्र मन्त्रालयलाई अनुरोध गरेको अवस्था छ ।
गृहबाट गर्नुपर्ने कुराहरू गृहलाई, प्रधानमन्त्रीको कार्यालय, श्रम मन्त्रालय आफूले गर्नुपर्ने र वैदेशिक रोजगारलाई थप व्यवस्थित कसरी गर्ने र आउन सक्ने जुन सुकै परिस्थितिलाई सामना गर्नको लागि तयारी गर्ने । खास गरी,, मित्र राष्ट्रहरूको सहयोग कसरी लिने, अन्तर्राष्ट्रिय साझेदार संस्थाहरूको सहयोग कसरी लिने लगायतका सबै कुराहरूको लागि तम्तयार अवस्था बस्ने र जुन सुकै चुनौती आए पनि नेपाली नागरिकहरूलाई पूर्ण सुरक्षाको प्रत्याभूति दिने र उहाँहरूलाई आउन चाहनुहुन्छ भने आउनको लागि सहजीकरण गर्ने । उहाँहरूलाई अप्ठ्यारो परेको अवस्था छ भने छिमेकी मुलुक हुँदै आउने वातावरण र भिसा सहजीकरणको लागि पनि अनुरोध गरेका अवस्थाहरू छन् ।”
पछिल्लो समय मध्यपूर्वमा बढ्दै गएको तनावका कारण सो क्षेत्रमा रहेका नेपालीहरू प्रभावित भएका छन् । सरकारी तथ्याङ्क अनुसार इजरायलमा ५ हजारदेखि ७ हजारसम्म नेपालीहरू रहेका छन् भने इरानमा पनि दर्जन बढी नेपाली रहेको अनुमान गरिएको छ ।
"
ब्रिज डिकेड कप क्रिकेट हुने,"काठमाडौँ, असार ३ गते । ब्रिज इन्टरनेशनलको १०औँ वार्षिकोत्सवको अवसरमा असार ७ गते ब्रिज डिकेड कप मैत्रीपूर्ण क्रिकेट हुने भएको छ ।
युकेस्थित डेवाइजिस क्रिकेट मैदानमा ब्रिज–११ र डेभिज क्रिकेट क्लबबिच हुने प्रतियोगिता चर्चित क्रिकेटर सन्दीप लामिछानेको नेतृत्वमा हुनेछ ।
मैत्री खेलबाट जुट्ने रकम नेपालका अनाथ बालबालिकाको सहयोगमा खर्च गरिने आयोजकले जनाएको छ । सन्दीप ब्रिज इन्टरनेशनल कन्सल्टेन्सीका ब्रान्ड एम्बेसडरसमेत हुनुहुन्छ ।
ब्रिज इन्टरनेशनलका संस्थापक तथा प्रमुख कार्यकारी अधिकृत भुवन गिरीले कम्पनीको दशक लामो सफलतासँगै सामाजिक उत्तरदायित्वको सन्देश बोकेर क्रिकेट खेल आयोजना गरिन लागेको बताउनुभयो ।
मैत्रीपूण खेलका संयोजक विज्ञान कार्कीले प्रतियोगिता नेपाली डायस्पोरा, खेलप्रेमी र स्थानीय समुदायबिच आपसी सम्बन्ध सुदृढ बनाउन उपयोगी बन्ने बताउनुभयो । कार्कीले भन्नुभयो, ‘‘ यो खेल प्रतिस्पर्धाभन्दा बढी आपसी स्नेह र सहयोगको उदाहरण बन्नेछ ।’’

"
‘देशको चिन्ता गर्नु नागरिकको कर्तव्य’,"गोरखापत्र समाचारदाता
काठमाडौँ, असार ३ गते । नेपाल कम्युनिस्ट पार्टी (एमाले) का महासचिव शङ्कर पोखरेलले देशबारे चिन्ता गर्नु हरेक नागरिकको कर्तव्य भएको उल्लेख गर्नुभएको छ । प्रवासी नेपाली मञ्च युकेको नवौँ अधिवेशनलाई बेलायतमा सम्बोधन गर्दै उहाँले देशप्रति अपेक्षा हुनेले नै चिन्ता र प्रतिक्रिया व्यक्त गर्ने बताउनुभयो ।
देश पछाडि परेकोमा चिन्ता गर्नु स्वाभाविक भएको बताउँदै पोखरेलले देश पछि पर्दा पनि चिन्ता नगर्ने व्यक्ति राष्ट्रभक्त हुन नसक्ने उल्लेख गर्नुभयो । नेपालमा समाज निर्माण र विकासको क्र|म नै पछि सुरु भएकाले लोकतन्त्र, आर्थिक, सामाजिक समृद्धिको यात्रा पनि निकै पछि सुरु भएको उहाँले बताउनुभयो ।
नेपालले लामो समय निरङ्कुश शासनव्यवस्था बेहोर्नु परेका कारण पनि देशको विकासले गति लिन नसकेको उहाँले बताउनुभयो । उहाँले लोकतन्त्रमा केही भएन भन्नेलाई राजाको शासनकाल र लोकतन्त्रमा भएको कामलाई तुलना गरेर हेर्न आग्रह गर्नुभयो ।
महासचिव पोखरेलले मुलुक लगातार सङ्कटमा परेपछि एमाले र कांग्रेसले सातबुँदे सहमति गरेर देशलाई अघि बढाएको बताउनुभयो । अहिले देशका हरेक क्षेत्र सुधारको गतिमा अघि बढेको दाबी उहाँले गर्नुभयो । राष्ट्र बलियो बनाउने अभियानमा एमाले लागेकाले राष्ट्रविरोधी शक्ति एमालेविरुद्ध लागेको महासचिव पोखरेलले बताउनुभयो ।
"
परराष्ट्रमन्त्रीद्वारा इजरायलमा रहेका नेपालीको अवस्थाबारे राजदूतसँग जानकारी,"काठमाडौँ, असार २ गते ।  परराष्ट्रमन्त्री डा. आरजु राणा देउवाले केही दिनयतादेखि इजरायल र इरानबीच सुरु भएको युद्ध तथा पछिल्लो समय यसबाट विकसित परिस्थितिका बारेमा नेपालका लागि इजरायली राजदूत स्मुलिम एरी बाससँग जानकारी लिनुभएको छ ।
परराष्ट्र मन्त्रालयमा आज मन्त्री डा. राणालाई राजदूत बासले इजरायल र इरानबीचको पछिल्लो द्वन्द्व तथा त्यहाँको पछिल्लो अवस्थाका बारेमा जानकारी गराउनुभएको हो ।
त्यस अवसरमा मन्त्री डा. राणाले त्यहाँ रहेका नेपालीको अवस्थाबारे जानकारी लिँदै उनीहरुलाई पर्न सक्ने आवश्यक सहायता र सुरक्षित अवस्थाका लागि राजदूत बासमार्फत इजरायल सरकारलाई आग्रह गर्नुभयो ।
त्यस अवसरमा राजदूत बासले हाल त्यहाँस्थित नेपाली नागरिक सुरक्षित रहेका जानकारी गराउनुभयो । परराष्ट्र मन्त्रालयले आइतबार विज्ञप्ति प्रकाशन गरेर इजरायल र इरानमा रहेका नेपाली नागरिक सुरक्षित रहेका जानकारी गराएको थियो ।
पछिल्ला केही दिन इरान र इजरायलबीच विकसित घटनाक्रमका सन्दर्भमा मन्त्री डा. राणाले तेल अभिभ र दोहास्थित नेपाली राजदूतलाई आइतबार टेलिफोन सम्पर्क गरी त्यहाँस्थित नेपाली नागरिकको सुरक्षामा ध्यान दिन निर्देशन दिनुभएको थियो ।
मन्त्रालयले दुई देशबीचको द्वन्द्वलाई नजिकबाट नियालिरहेको र त्यहाँ रहेका नेपालीको सुरक्षा सुनिश्चितताका लागि नेपाल सरकारले आवश्यकताअनुसार उपयुक्त कदम चाल्ने सो विज्ञप्तिमा उल्लेख छ । रासस
"
इरानविरूद्धको युद्धमा संलग्न हुने वा नहुनेबारे विचार गरिरहेको ट्रम्पको भनाइ,"वासिङ्टन, असार ५ गते । अमेरिकी राष्ट्रपति डोनाल्ड ट्रम्पले इरानमाथि इजरायली आक्रमणमा अमेरिका सहभागी हुने वा नहुनेबारे आफूले विचार गरिरहेको बताउनुभएको छ ।
ह्वाइट हाउसमा नयाँ झण्डाको पोल राखिएको अवलोकन गर्दै ट्रम्पले इरानसँग आफ्नो धैर्य ‘समाप्त भइसकेको र इस्लामिक गणतन्त्र इरानको ‘निःशर्त आत्मसमर्पण’ का लागि आफ्नो आह्वान दोहोर्‍याउनुभयो ।
“इरानमा प्रत्यक्ष संलग्न हुने वा नहुने के गर्ने भन्ने विषय केबल मलाइ मात्र थाहा छ अरू कसैलाई थाहा छैन र हुँदैन,” इरानमा अमेरिकी हवाई आक्रमण गर्ने कि नगर्ने भन्नेबारे सोधिएको प्रश्नमा अमेरिकी राष्ट्रपति ट्रम्पले भन्नुभयो ।
उहाँले भन्नुभयो, “म तपाईंलाई यो भन्न सक्छु, इरानले धेरै पिडा भोगिसकेको छ र उनीहरू वार्ता गर्न चाहन्छन् ।”
ट्रम्पले इरानले इजरायलको हवाई आक्रमण अन्त्यका लागि तेहरानको आणविक कार्यक्रमबारे वार्ता गर्न ह्वाइट हाउसमा अधिकारी पठाउन सुझाव दिएको तर धेरै ढिला भइसकेको बताउनुभयो ।
उहाँले भन्नुभयो, “मेरो विचारमा वार्ता गर्न धेरै ढिला भइसकेको छ । हामी छलफल गर्न सक्छौँ । अहिले र एक हप्ता अघिको बीचमा ठुलो भिन्नता छ । हैन ? ठुलो भिन्नता छ ।”
“उनीहरूले ह्वाइट हाउसमा आउने सुझाव दिएका छन्। तपाईंलाई थाहा छ यो साहसी कदम हुनेछ तर अहिले तिनीहरूलाई यसो गर्न सजिलो छैन ।”
मङ्गलबार सामाजिक सञ्जालमा इरानको ‘बिनाशर्त आत्मसमर्पण’ का लागि आग्रह गर्नुको अर्थ के हो भनी सोधिएको प्रश्नमा ट्रम्पले इरानसँग आफ्नो धैर्य समाप्त भएको बताउनुभएको थियो ।
“बिना शर्त आत्मसमर्पण उनीहरूका लागि धेरै सरल उपाय हो । यसको मतलब मैले उनीहरूलाई सहज तरिकाले वार्ताका लागि आग्रह गरेको हुँ । तर, अहिले म पर्खाइका लागि हार मानिसकेको छु अब हामी इरान जान्छौं र सबै ठाउँमा भएका आणविक सामग्रीहरू ध्वस्त पारिदिन्छौँं,” ट्रम्पले भन्नुभयो ।
वार्ताका लागि धेरै ढिला भएको हो कि भनेर सोधिएको प्रश्नमा उहाँले भन्नुभयो, “अझै केही गर्न सकिन्छ । बितिसकेको छैन । समयलाई बसमा लिन सकिन्छ ।” रासस/एएफपी
"
सीमा नाकामा कोरोनाको जोखिम कायमै,"कञ्चनपुर, असार ५  गते ।  भारतसँग सीमा जोडिएका सुदूरपश्चिमका नाका हुँदै फर्कनेहरुमा कोरोना भाइरस (कोभिड–१९) को जोखिम कायमै रहेको छ ।
पश्चिमी सीमानाका गड्डाचौकी हुँदै भारतको हल्द्वानीबाट बुधबार फर्केका बर्दियाका एक जनाको कोरोना भाइसका कारण अवस्था गम्भीर भएको पाइएपछि महाकाली प्रादेशिक अस्पताल महेन्द्रनगरको आइसुलेसनमा राखेर उपचार भइरहेको छ । सीमानाकामा रहेको हेल्थडेस्कमा एन्टिजेन परीक्षण गर्दा नतिजा ‘पोजेटिभ’ आएको थियो ।
“भारतबाट फर्केका बिरामीमा उच्च ज्वरो, श्वासप्रश्वास र रुघाखोकीको समस्या थियो,” सुदूरपश्चिम प्रदेश प्रादेशिक आपत्कालीन कार्य सञ्चालन केन्द्रका सूचना अधिकारी हेमराज जोशीले भन्नुभयो, “एन्टिजेन परीक्षण गर्दा नतिजा पोजेटिभ आएपछि अस्पतालको ‘आइसुलेसन’मा राखेर उपचार भइरहेको छ ।”
सो नाका हुँदै फर्केका शङ्कास्पद पाँच जनाको एन्टिजेन परीक्षणको कार्य गरिँदा एक जनाको नतिजा मात्रै पोजेटिभ आएको छ । महाकाली प्रादेशिक अस्पतालका मेडिकल सुपरिटेन्डेन्ट डा अर्जुन भट्टले आइसुलेसनमा राखेर उपचार भइरहेका बिरामीको स्वास्थ्य अवस्थामा बिहानको तुलनामा सुधार आएको बताउनुभयो । उहाँ पुनः कोरोना भाइसको सङ्क्रमण बढ्न थालेपछि आइसुलेसनमा राखेर उपचार भइरहेका बिरामी पहिलो भएको बताउनुभयो ।
भारतबाट फर्कनेमा कोरोनाको सङ्क्रमण देखिन थालेकाले मास्कको प्रयोगलाई बढावा दिने, स्यानिटाइजरको प्रयोग गर्ने कार्यसँगै स्वास्थ्यसम्बन्धीका सावधानी अपनाउनुपर्ने उहाँले उल्लेख गर्नुभयो । समुदायस्तरमा सङ्क्रमण फैलिन नदिन कोरोनाको सङ्क्रमणमा परेका व्यक्तिहरुले क्वारेन्टिन वा होमआइसुलेसनमा इमान्दारिपूर्वक बस्नुपर्ने उहाँ सुझाव दिनुहुन्छ । भारतसँग सीमा जोडिएका प्रदेशका पाँचवटा क्षेत्रमा ‘हेल्थ डेस्क’ मार्फत शङ्कास्पद बिरामीको एन्टिजेन परीक्षणको व्यवस्था गरिएको छ ।
कञ्चनपुरको गड्डाचौकी, कैलालीको गौरीफण्टा र खकरौला, बैतडीको झुलाघाट र दार्चुलाको पुलघाट सीमानाकामा रहेका हेल्थ डेस्कमा कार्यरत स्वास्थ्यकर्मीले कोरोनाका शङ्कास्पद बिरामीको पहिचान गरी एन्टिजेन परीक्षणको कार्य गर्दै आएका छन् । गत जेठ २१ देखि यही असार ४ गतेसम्म सीमानाका हुँदै फर्केका २३ जनामा कोरोना सङ्क्रमण पुष्टि भएको छ । जसमध्ये कोरोना सङ्क्रमण पुष्टि भएका १६ जना निको भएका छन् । अझै सातजना होम आइसुलेसनमा बसेर उपचार गरिरहेका छन् । रासस
"
लोकसेवा तयारी विशेष : वस्तुगत प्रश्नोत्तर,"१.  मानव विकास प्रतिवेदन, २०२५ मा नेपाल कति औँ स्थानमा रहेको छ ?
 १४५ औँ
– संयुक्त राष्ट्रसङ्घीय विकास कार्यक्रम (युनडिपी) ले सन् २०२५ जुन १० मा सार्वजनिक गरेको सो प्रतिवेदन अनुसार नेपाल ०.६२२ सूचकाङ्कसहित १४५ औँ स्थानमा रहेको ।
– पछिल्लो ३५ वर्षमा नेपालको मानव विकास सूचकाङ्कमा ५४ प्रतिशतको वृद्धि भएको पनि प्रतिवेदनमा उल्लेख रहेको ।
– मानव विकास सूचकाङ्कमा नेपाल मध्यम खालको मानव विकास भएका मुलुकको सूचीमा रहेको ।

२. अन्तर्राष्ट्रिय स्तरको ‘आइरिस’ प्रमाणपत्र प्राप्त गर्ने नेपालको पहिलो मेनपावर कम्पनी कुन हो ?
 आइएमआर (इन्टरनेसनल मेनपावर रिक्रुटमेन्ट)
– वैदेशिक रोजगारी क्षेत्रमा पारदर्शिता, न्यायोचित प्रक्रिया र श्रमिक अधिकारको संरक्षण सुनिश्चित गरेको
भन्दै आइएमआरलाई अन्तर्राष्ट्रिय भर्ना एकीकृत प्रणाली (आइरिस) को प्रमाणपत्र प्रदान (२०८२ जेठ २६) गरिएको ।
– आइरिसका अनुसार हालसम्म यो प्रमाणपत्र पाउने ५ वटा (नेपाल, सिङ्गापुर, पोल्यान्ड, केन्या, मेक्सिकोका एक–एक) मात्रै मेनपावर कम्पनी रहेका ।
३. इजरायल र इरानबिच युद्धको सुरुवात कहिले भएको हो ?
 सन् २०२५ जुन १३
– जुन १३ मा इजरायलले इरानका आणविक केन्द्र र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबिच लडाइँ सुरु भएको ।
– इरानको इस्लामिक रिभोलुसनरी गार्ड कोप्र्सले इजरायलले आक्रमण जारी राखे आफ्ना आक्रमण थप बढाउने चेतावनी दिएको ।
४. विसं २०८२ असार १ मा सात वटै प्रदेशद्वारा आव २०८२/८३ का लागि कुल कति राशिको बजेट प्रस्तुत गरियो ?
 रु. दुई खर्ब ८७ अर्ब ७० करोड
सातै प्रदेशको बजेट (२०८२/८३) : सङ्क्षिप्त झलक
बागमती प्रदेश :
– कुल बजेट : रु. ६७ अर्ब ४७ करोड ७३ लाख
– चालुतर्फ : रु. २६ अर्ब चार करोड ४७ लाख (३८.६०५)
– पुँजीगत तर्फ : रु. ४१ अर्ब ४३ करोड २६ लाख (६१.४०५)
कोशी
– कुल बजेट : ३५ अर्र्ब ८७ करोड ९९ लाख
– चालु : १८ अर्ब ६७ करोड ३३ लाख (५२.०४ प्रतिशत)
– पुँजीगततर्फ : १७ अर्व १० करोड ६५ लाख (४७.६८ प्रतिशत)
– वित्तीय व्यवस्थातर्फ : रु. १० करोड (०.२८ प्रतिशत)
मधेश
– कुल बजेट : ४६ अर्ब ९८ करोड ३३ लाख
– चालुतर्फ : १६ अर्ब ७२ करोड पाँच लाख (३५.५९ प्रतिशत)
– पुँजीगततर्फ : ३० अर्ब २६ करोड २८ लाख (६४.४१ प्रतिशत)
गण्डकी
– कुल बजेट : रु. ३१ अर्ब ९७ करोड ९९ लाख
– चालुतर्फ : रु. १२ अर्व ६३ करोड ६६ लाख (३९.५२ प्रतिशत)
– पुँजीगततर्फ : रु. १९ अर्ब नौ करोड ३३ लाख (५९.७१ प्रतिशत)
– वित्तीय व्यवस्थातर्फ : रु. २५ करोड (०.७८ प्रतिशत)
लुम्बिनी
– कुल बजेट : रु. ३८ अर्ब ९१ करोड
– चालुतर्फ : रु. १२ अर्ब एक करोड ४७ लाख (३०.८८ प्रतिशत)
– पुँजीगततर्फ : रु. २३ अर्ब ४७ करोड १४ लाख (६०.३२ प्रतिशत)
– वित्तीय व्यवस्थातर्फ : रु. तीन अर्ब ४२ करोड ३७ लाख
(८.८०प्रतिशत)
कर्णाली
– कुल बजेट : रु. ३२ अर्ब ९९ करोड ६६ लाख
– चालुतर्फ : रु. सात अर्ब ७९ करोड ९१ लाख (२३.६३ प्रतिशत)
– पुँजीगततर्फ : रु. १९ अर्ब ९८ करोड २९ लाख (६०.५६ प्रतिशत)
– वित्तीय व्यवस्थातर्फ : रु. ६१ करोड ५० लाख (१.८६ प्रतिशत)
वित्तीय हस्तान्तरण : रु. चार अर्ब ५९ करोड ९८ लाख (१३.९४ प्रतिशत)
सुदूरपश्चिम
–कुल बजेट : रु. ३३ अर्ब ४७ करोड ६० लाख
–चालुतर्फ : रु. १० अर्ब २० करोड ८१ लाख (३०.४९ प्रतिशत)
–पुँजीगततर्फ : १९ अर्ब ८३ करोड दुई लाख (५९.२४ प्रतिशत)
–वित्तीय व्यवस्थातर्फ : रु. एक करोड (०.०३ प्रतिशत)
–वित्तीय हस्तान्तरण : रु. तीन अर्ब ४२ करोड ७७ लाख (१०.२४ प्रतिशत)
५. हालै (विसं २०८२ जेठ) आइएसओ २१००१ गुणस्तर प्रमाणपत्र प्राप्त गर्न सफल विद्यालय कुन हो ?
 नीलकण्ठ बालमन्दिर माध्यमिक विद्यालय (धादिङ)
– आइएसओ २१००१ गुणस्तर प्रमाणपत्र प्राप्त गर्ने सो विद्यालय नेपालको दोस्रो सामुदायिक विद्यालय बनेको ।
६. भेरी–१ अर्धजलाशययुक्त जलविद्युत् आयोजनाको विद्युत् उत्पादन क्षमता कति रहेको छ ?
 २७० मेगावाट
– जाजरकोटको नलगाढ नगरपालिका र रुकुम पश्चिमको आठविसकोट नगरपालिका बिच रहेको भेरी नदीमा सो जलविद्युत् आयोजना निर्माण हुने भएको ।
– निर्माण सम्पन्न अवधि : पाँच वर्ष ।
– लागत अनुमान : रु. ४६ अर्ब
– उक्त आयोजना स्थलमा पुग्न मुख्य बाटोबाट ११ किलोमिटरको सहायक बाटो निर्माण गर्नुपर्ने जनाइएको ।
– नदीमा तीन वटा बेलिब्रिजसमेत निर्माण गर्नुपर्ने भएको ।
७. नेपाल राष्ट्र बैङ्कले विसं २०८२ जेठ २७ मा सार्वजनिक गरेको देशको वर्तमान आर्थिक तथा वित्तीय स्थितिसम्बन्धी प्रतिवेदन अनुसार गत वैशाखमा मुद्रास्फीति कतिमा झरेको छ ?
 २.७७ प्रतिशत
– आर्थिक गतिविधि शिथिल हुँदा उपभोक्ता मूल्य वृद्धिदर पाँच वर्ष पछि कै न्यून विन्दुमा झरेको ।
– राष्ट्र बैङ्कका अनुसार २०७७ माघमा उपभोक्ता मूल्य वृद्धिदर २.७७ प्रतिशतमा झरेको थियो । कोभिड–१९ को महामारीका कारण आर्थिक गतिविधि ठप्प हुँदा बजारमा वस्तु तथा सेवाको माग घटेपछि मुद्रास्फीति न्यून विन्दुमा झरेको थियो ।
८. आमाको नामबाट मात्र पनि नागरिकता दिइने विधेयक प्रतिनिधि सभाको राज्य व्यवस्था तथा सुशासन समितिबाट कहिले पारित भएको हो ?
 विसं २०८२ जेठ २७
९. धिमाल युवा प्रतिभा पुरस्कार २०८२ कसलाई प्रदान गरियो ?
 डा. सजना धिमाल
– धिमाल समुदायबाट पहिलो चिकित्सक बन्न सफल डा. सजनालाई सो पुरस्कारबाट सम्मान गरिएको ।
– हरेक वर्ष असार २ गते सिरिजात पर्व समापनका अवसरमा सो पुरस्कारबाट एक जना युवा प्रतिभालाई सम्मान गरिँदै आएको ।
१०. राष्ट्र बैङ्कले २०८२ जेठ २७ मा सार्वजनिक प्रतिवेदन अनुसार गत वैशाखमा मात्र नेपालमा कति विप्रेषण भित्रिएको छ ?
 रु. एक खर्ब ६५ अर्ब ३० करोड
– मासिक रूपमा तुलना गर्दा वैशाखमा भित्रिएको रेमिट्यान्स हालसम्मकै सबैभन्दा बढी हो ।
आव २०८१/८२ को १० महिनाको अवस्था
शोधनान्तर बचत : रु. चार खर्ब ३८ अर्ब
विप्रेषण : रु. १३ खर्ब ५६ अर्ब
कुल विदेशी मुद्रा सञ्चिति : रु. २५ खर्ब १२ अर्ब
११. विश्वको पहिलो वैदिक घडी कुन हो ?
 विक्रामादित्य वैदिक घडी
– भारतको मध्यप्रदेशस्थित उज्जैनमा रहेको ।
– समय गणना मान ३० घण्टा एक दिन एवं १ घण्टा ४८ मिनेट रहेको ।
– यस घडीको उद्घाटन सन् २०२४ फेब्रुअरी २९ मा भारतीय प्रम नरेन्द्र मोदीद्वारा गरिएको ।
१२. पहिलो नेपाली एनिमेटेड फिचर फिल्म कुन हो ?
 सलिना (तेजसराज जोशी निर्देशित)
१३. नेपालका प्रथम महालेखा परीक्षक को हुन् ?
 चन्द्र बहादुर थापा
१४. अनुसूचीको व्यवस्था नभएको नेपालको संविधान कुन हो ?
 नेपाल अधिराज्यको संविधान, २०१५
१५. धेरै गजुर भएको मन्दिर पाटनको कृष्ण मन्दिर हो भने गजुर नै नभएको मन्दिर कुन हो ?
 अशोक विनायक
१६. आन्तरिक राजस्व विभागले केन्द्रीय विजक प्रणालीको सुरुवात कहिलेदेखि गरेको हो ?
  विसं २०७४ मङ्सिर १
१७. आणिविक हतियारमा प्रतिबन्ध लगाउनेसम्बन्धी संयुक्त राष्ट्रसङ्घीय सन्धि औपचारिक रूपमा कहिलेदेखि कार्यान्वयनमा आएको हो ?
 सन् २०२१ जनवरी २२
१८. नेपाल विश्व पर्यटन सङ्गठन (युएनडब्लुटीओ) को सदस्य कहिले बनेको हो ?
 सन् १९७५
१९. लोक सेवा आयोगको स्थापना कहिले भएको हो ?
 विसं २००८ असार १
– ‘नेपाल पब्लिक सर्भिस कमिसन’ नामबाट २००८ साल असार १ गते लोकसेवा आयोगको विधिवत् स्थापना भएको ।
२०.  उपप्रधानमन्त्रीले को समक्ष शपथ लिनुपर्ने प्रावधान रहेको छ ?
 राष्ट्रपति
प्रस्तुतकर्ता : टङ्क केसी

"
बजेटका उद्देश्य र प्राथमिकता : विषयगत प्रश्नोत्तर,"बजेटका उद्देश्य र प्राथमिकता
१. नेपाल सरकारको आर्थिक वर्ष २०८२/८३ को लागि सङ्घीय संसद्मा पेस गरेको बजेटका उद्देश्य र प्राथमिकताहरू उल्लेख गर्नुहोस् । साथै प्रदेश सरकारहरूले प्रदेश सभामा पेस गरेको आगामी आवको बजेटले लिएका उद्देश्यहरूको तुलनात्मक विश्लेषण गर्नुहोस् ।
कुनै आवका लागि सरकारले गर्ने आय र व्ययको अनुमानलाई बजेट भनिन्छ । नेपालको संविधानले तीनै तहका सरकारले नीति, योजना र वार्षिक बजेट तर्जुमा गर्न र कार्यान्वयन गर्न सक्ने व्यवस्था गरेको छ । संविधानबमोजिम नेपाल सरकारको अर्थमन्त्रीले जेठ महिनाको पन्ध्र गते राजस्व र व्ययको अनुमान सङ्घीय संसद्को दुवै सदनको संयुक्त बैठकमा पेस गर्नुपर्ने व्यवस्था छ । अन्तरसरकारी वित्त व्यवस्थापन ऐनबमोजिम प्रदेश सरकारको अर्थमन्त्रीले प्रत्येक वर्ष असार महिनाको एक गतेभित्र आगामी आवको राजस्व र व्ययको अनुमान प्रदेश सभामा पेस गर्नुपर्ने व्यवस्था रहेको छ । नेपाल सरकारले लिएका राष्ट्रिय नीति, उद्देश्य र प्राथमिकतासँग तालमेल हुने तथा प्रादेशिक आवश्यकता र प्राथमिकतासमेत सम्बोधन हुने गरी प्रदेश सरकारले वार्षिक बजेट तर्जुमा गर्नुपर्ने अवस्था रहेको छ । यस सम्बन्धमा नेपाल सरकारले आव २०८२÷८३ को लागि सङ्घीय संसद्मा पेस गरेको बजेटका उद्देश्य तथा प्राथमिकता र प्रदेश सरकारहरूले प्रदेश सभामा पेस गरेका बजेटका उद्देश्य निम्नानुसार रहेको पाइन्छ :
सङ्घीय बजेटका उद्देश्य र प्राथमिकताहरू :
क) उद्देश्यहरू :
– उच्च, दिगो एवं फराकिलो आर्थिक वृद्धि हासिल गरी गरिबी निवारण गर्ने,
– उद्यमशीलता विकास र सार्वजनिक तथा निजी लगानी विस्तार गरी रोजगारी सिर्जना गर्ने,
– आधुनिक प्रविधिको प्रयोग बढाउँदै आर्थिक दक्षता वृद्धि गर्ने,
– सामाजिक संरक्षण एवं विकासका माध्यमबाट सामाजिक न्याय कायम गर्ने र
– गुणस्तरीय सार्वजनिक सेवा र सुशासन प्रवर्धन गर्ने ।
ख) प्राथमिकताहरू :
– उद्यमशीलता, रोगारी, उत्पादन तथा उत्पादकत्व अभिवृद्धि,
प्रतिफलयुक्त गुणस्तरीय भौतिक पूर्वाधारमा लगानी विस्तार,
सामाजिक क्षेत्रमा गुणात्मक सुधार,
– सन्तुलित विकास र सामाजिक सुरक्षाको सुनिश्चितता र
नागरिकमैत्री सेवा, भ्रष्टाचार नियन्त्रण र शासकीय सुधार ।
प्रदेश सरकारको बजेटका उद्देश्यहरू :
क) कोशी प्रदेश सरकार :
– समग्र आर्थिक आधारको सबलीकरण गरी उच्च, दिगो र फराकिलो आर्थिक वृद्धि हासिल गर्ने,
– सार्वजनिक–निजी साझेदारीको माध्यमबाट लगानी विस्तार गरी रोजगारीको अवसर सिर्जना र प्रदेशको समग्र आयमा वृद्धि गर्ने,
– कृषि र उद्योग क्षेत्रमा उत्पादन र उत्पादकत्व वृद्धि गरी राष्ट्रिय पुँजीको निर्माण गर्ने,
– भौगोलिक क्षेत्रको सन्तुलित एवं समन्यायिक विकास गर्ने,
– हिमाली, पहाडी यथा ग्रामीण क्षेत्रमा शिक्षा, स्वास्थ्य, आवास, रोजगारी, खाद्यान्न र सामाजिक सुरक्षामा पहुँच अभिवृद्धि गरी बसाइँसराइ न्यूनीकरण गर्ने ।
ख) मधेश प्रदेश सरकार :
मधेश प्रदेश सरकारले बजेटका उद्देश्यहरू छुट्टै उल्लेख गरेको देखिँदैन । बजेटका सिद्धान्त, उद्देश्य प्राथमिकता र प्रमुख नीतिहरू समग्रमा उल्लेख गरेको पाइन्छ । बजेटले देहायका विषयलाई जोड दिएको छ ।
– सङ्घीय सरकारप्रतिको परनिर्भरता घटाउन तथा मधेश प्रदेशको अर्थतन्त्रलाई आत्मनिर्भर, समृद्ध र सशक्त बनाउन उपलब्ध स्रोतसाधनको अधिकतम उपयोगमा बजेट केन्द्रित हुने,
– कार्यान्वयनयोग्य, उच्च प्रतिफल र लाभ हुने योजना छनोट गरी प्रभावकारी कार्यान्वयन गर्ने,
– प्राकृतिक स्रोतको दोहन न्यूनीकरण र जलवायु परिवर्तनका असर न्यूनीकरण गर्ने,
– सार्वजनिक निजी साझेदारी र निजी क्षेत्रलाई प्रोत्साहन गरी प्रदेशभित्र रोजगारीका अवसर सिर्जना गर्ने,
– तहगत सरकारबिच समन्वय कायम गरी विपत् जोखिम न्यूनीकरण तथा व्यवस्थापन गर्ने,
– तहगत समन्वय गरी कार्यक्षेत्रमा दोहोरोपना हटाउँदै बजेट प्रणालीमा क्रमिक सुधार गर्ने,
– सन्तुलित विकास र स्रोतसाधन वितरणमा समन्याय कायम गर्ने,
– खाद्य सुरक्षा र कृषि उत्पादनमा आत्मनिर्भरता हासिल गर्ने,
– दिगो विकास लक्ष्यको आन्तरिकीरण र स्थानीयकरण गर्ने,
– सार्वजनिक प्रशासनलाई स्वच्छ र सक्षम बनाई सूचना प्रविधिको प्रयोगमार्फत सेवालाई सरल, मितव्ययी र सेवाग्राहीमैत्री बनाउने ।
ग) बागमती प्रदेश सरकार :
– सहकार्य र साझेदारीमार्फत लगानी गरी उत्पादन र उत्पादकत्व अभिवृद्धि गर्ने,
– आर्थिक तथा सामाजिक पूर्वाधारको क्षेत्रको विकासमार्फत् गरिबी न्यूनीकरण गर्ने,
– उद्यमशीलता विकास र आधुनिक प्रविधिको उपयोग विस्तार गरी रोजगारीका अवसर सिर्जना गर्ने,
– बजेट प्रणालीमा सुधार गरी सार्वजनिक खर्चको प्रभावकारिता कायम गर्ने,
– सुशासन प्रवर्धनका लागि सार्वजनिक सेवा प्रवाहमा गुणस्तरीयता ल्याउने,
घ) गण्डकी प्रदेश सरकार :
– दिगो आर्थिक वृद्धिमार्फत रोजगारी र आय वृद्धि गर्नु,
– गुणस्तरीय र आधुनिक पूर्वाधार विकास गर्नु,
– आधुनिक प्रविधिमा दक्ष र उत्पादनशील मानव पुँजी निर्माण गर्नु,
– सामाजिक न्याय र समुन्नति हासिल गर्नु,
– गुणस्तरीय सार्वजनिक सेवा प्रवाहमार्फत सुशासन अभिवृद्धि गर्नु ।
ङ) लुम्बिनी प्रदेश सरकार :
– उच्च, दिगो र फराकिलो आर्थिक वृद्धि हासिल गर्ने,
– उत्पादन, उत्पादकत्व र रोजगारी वृद्धि गर्ने,
– स्वस्थ र दक्ष मानव पुँजीको निर्माण गर्ने,
– लगानीमैत्री वातावरण निर्माण गरी निजी क्षेत्रको लगानी वृद्धि गर्ने,
– स्रोत र साधनलाई सन्तुलित र समन्यायिक ढङ्गले परिचालन गरी आर्थिक असमानता र गरिबी न्यूनीकरण गर्ने, र
– गुणस्तरीय सार्वजनिक सेवा र सुशासन प्रवर्धन गर्ने ।
च) कर्णाली प्रदेश सरकार :
– उत्पादन तथा उत्पादकत्व अभिवृद्धिमार्फत आय आर्जन वृद्धि गरी गरिबी न्यूनीकरण गर्ने,
– दिगो र प्रतिफलमुखी भौतिक पूर्वाधार निर्माण गरी सघन आबद्धता कायम गर्ने,
– पर्याप्त पूर्वाधार निर्माण र उपयुक्त प्रोत्साहन प्रदान गरी लगानी आकर्षण गर्ने,
– गुणस्तरीय मानव पुँजी निर्माण, उपयोग र उद्यमशीलता विकासमार्फत रोजगारीका अवसर सिर्जना गर्ने,
– गुणस्तरीय सार्वजनिक सेवा र सुशासन प्रवर्धन गर्ने ।
छ) सुदूरपश्चिम प्रदेश सरकार :
– सार्वजनिक वित्त सन्तुलन, बजेट प्रणाली सुधार र राजश्व प्रणालीको सुदृढीकरण गरी वित्तीय अनुशासन कायम गर्नु,
– सार्वजनिक–निजी–सहकारी साझेदारी र लगानीमैत्री वातावरणको सिर्जना गर्नु,
– विकासमा समन्वय र सहकार्य कायम गर्नु,
– कृषिको व्यवसायीकरण, पर्यटन क्षेत्रको विकास र विस्तारमार्फत रोजगारी सिर्जना, स्वरोजगार प्रवर्धन, गरिबी न्यूनीकरण गर्नु,
– गुणस्तरीय शिक्षा र स्वास्थ्य सेवामार्फत दक्ष तथा स्वस्थ मानव पुँजी निर्माण गर्नु,
– सामाजिक सांस्कृतिक रूपान्तरण, सामाजिक न्याय, समता र समावेशी विकास गर्नु,
– गुणस्तरीय भौतिक पूर्वाधार विकास, डिजिटल पूर्वाधार र डिजिटल अर्थतन्त्र निर्माण गर्नु,
– दिगो, जलवायु परिवर्तन अनुकूलन र विपत् प्रतिरोधी विकास गर्नु,
– नागरिकमैत्री सेवा प्रवाह, भ्रष्टाचार न्यूनीकरण र सुशासन कायम गर्नु ।
– प्रदेश सरकारले प्रदेश सभामा पेस गरेको बजेटका उद्देश्य अध्ययन गर्दा देहायबमोजिम रहेको पाइन्छ ।
कोशी प्रदेशले हिमाल र पहाडबाट तराईतर्फ हुने बसाइँसराइ र ग्रामीण क्षेत्रबाट सहरी क्षेत्रतर्फ हुने बसाइँसराइलाई नियन्त्रण गर्न बजेटमार्फत शिक्षा, स्वास्थ्य, आवास, रोजगारी खाद्यान्न र सामाजिक सुरक्षामा नागरिकको पहुँच बढाउने विषयलाई जोड दिएको छ । जुन अन्य प्रदेशले स्पष्ट रूपमा उल्लेख गरेका छैनन् ।
अन्य प्रदेशभन्दा पृथक् कर्णाली प्रदेशले प्रदेशभित्रको सडक सञ्जाललगायतका भौतिक पूर्वाधारको न्यूनतालाई सम्बोधन गरी सघन आबद्धता कायम गर्न भौतिक पूर्वाधार निर्माणमा जोड दिएको पाइन्छ ।
सुदूरपश्चिम प्रदेशले सार्वजनिक वित्त सन्तुलन, बजेट प्रणाली सुधार, राजस्व प्रणाली सुदृढीकरण गरी वित्तीय अनुशासन कायम गर्न जोड दिएको छ । बागमती प्रदेशले बजेट प्रणालीमा सुधार गरी सार्वजनिक वित्तको प्रभावकारिता कायम गर्न जोड दिएको छ । जुन कुरा अन्य प्रदेशको बजेट उद्देश्यमा घोषणा गरेको पाइँदैन ।
प्राय सबै प्रदेशले उत्पादन र उत्पादकत्व अभिवृद्धि गरी रोजगारी सिर्जना, गरिबी न्यूनीकरण र आर्थिक वृद्धि गर्ने कुरामा जोड दिएका छन् ।
अधिकांश प्रदेशले मानव पुँजी निर्माणलाई बजेटको उद्देश्यको रूपमा उल्लेख गरेका छन् ।
अधिकांश प्रदेशले निजी लगानी आकर्षण गर्न जोड दिएका छन् । सुदूरपश्चिम प्रदेशले तीन खम्बे अर्थ नीतिबमोजिम सरकार, निजी क्षेत्र र सहकारी क्षेत्रको साझेदारी र लगानीमैत्री वातावरण निर्माणमा जोड दिएको छ ।
चालु सोह्रौँ योजनाको सोच तथा नेपाल सरकारको बजेट उद्देश्यसँग तालमेल हुने गरी अधिकांश प्रदेशले सुशासन प्रवर्धन र सार्वजनिक सेवा प्रवाह सुधारमा जोड दिएका छन् ।
अन्त्यमा तहगत सरकारका नीति, कार्यक्रम र बजेटबिचको तालमेलबाट नै मुलुकको अर्थतन्त्रमा देखा परेका समस्या सम्बोधन गर्न सकिन्छ । राष्ट्रिय नीति, उद्देश्य र प्राथमिकतालाई तिनै तहका सरकारले कार्यान्वयन गर्न सकेमा मात्र साझा गन्तव्यमा पुग्न सकिन्छ । नेपाल सरकार र प्रदेश सरकारको आव २०८२/८३ को बजेटका उद्देश्य र प्राथमिकता अध्ययन गर्दा सङ्घ र प्रदेशबिच बजेट तालमेलको अवस्था सन्तोषजनक रहेको देखिन्छ । आयोजना तथा कार्यक्रम तहमा देखापर्ने दोहोरपना न्यूनीकरण गर्न कार्यान्वयन चरणमा समेत ध्यान दिनु आवश्यक छ ।
२. वैयक्तिक गोपनीयतासम्बन्धी ऐन, २०७५ अनुसार वैयक्तिक सूचना भन्नाले कस्ता सूचनालाई जनाउँछ ? प्रस्ट पार्नुहोस् ।
– वैयक्तिक गोपनीयतासम्बन्धी ऐन, २०७५ बमोजिम वैयक्तिक सूचना भन्नाले कुनै पनि व्यक्तिसँग सम्बन्धित देहायका सूचनालाई जनाउँछ :
– निजको जातजाति, जन्म, उत्पत्ति, धर्म, वर्ण वा वैवाहिक स्थिति,
– निजको शिक्षा वा शैक्षिक उपाधि,
– निजको ठेगाना, टेलिफोन वा विद्युतीयपत्र (इमेल) को ठेगाना,
– निजको राहदानी, नागरिकताको प्रमाणपत्र, राष्ट्रिय परिचयपत्र नम्बर, सवारीचालक अनुमतिपत्र, मतदाता परिचयपत्र वा सार्वजनिक निकायबाट जारी भएका परिचयपत्रको विवरण,
– वैयक्तिक सूचना उल्लेख गरी निजले कसैलाई पठाएको वा निजले प्राप्त गरेको पत्र,
– निजको औलाको छाप, हस्तरेखा, आँखाको रेटिना, रगत समूह वा निजको अन्य वायोमेट्रिक सूचना,
– निजको आपराधिक पृष्ठभूमि वा निजले फौजदारी कसुरमा सजाय पाएको वा कसुर भुक्तान गरेको विवरण,
कुनै निर्णय प्रक्रियामा पेसागत वा विशेषज्ञ राय दिने व्यक्तिले त्यस्तो प्रक्रियामा के, कस्तो राय वा धारणा व्यक्त गरेको थियो भन्ने विषय ।
अन्त्यमा नेपालको संविधानले व्यक्तिको गोपनीयताको हकलाई मौलिक हकको रूपमा उल्लेख गरेको सन्दर्भमा व्यक्तिको गोपनीयताको हकको प्रचलन गराउने मुख्य दायित्व राज्यसँग रहन्छ । त्यसैले राज्यका निकाय व्यक्तिको गोपनीयताको हक कार्यान्वयनमा संवेदनशील बन्नु पर्छ ।
३. अन्तःशुल्क इजाजतपत्रको निलम्बन र रद्द सम्बन्धमा अन्तःशुल्क ऐनमा भएको व्यवस्था लेख्नुहोस् ।
अन्तःशुल्क लाग्ने वस्तु तथा सेवासम्बन्धी कारोबार सुरु गर्नुपूर्व सो कारोबार गर्नका लागि लिइने अनुमतिपत्रलाई अन्तःशुल्क इजाजतपत्र भनिन्छ । अन्तःशुल्क ऐन, २०५८ मा व्यवस्था भएबमोजिम अन्तःशुल्क इजाजतपत्रलाई स्थगन, निलम्बन वा रद्द गर्न सकिन्छ । इजाजतपत्रको निलम्बन र रद्द हुने सम्बन्धमा ऐनमा देहायका विषय उल्लेख गरिएको छ ।
क) इजाजतपत्र निलम्बन :
अन्तःशुल्क लाग्ने मदिरा, चुरोट वा सूर्तीजन्य वस्तुको उत्पादन गर्ने इजाजतपत्रवालाले आफूले उत्पादन गरेको त्यस्तो वस्तुमा अन्तःशुल्क टिकट नलगाई त्यस्तो वस्तुको उत्पादन, निष्कासन वा बिक्री वितरण गरेमा वा
त्यस्तो वस्तुमा नक्कली वा प्रयोग भएको टिकट पुनः प्रयोग गरी त्यस्तो वस्तुको उत्पादन, निष्कासन वा बिक्री वितरण गरेमा वा
त्यस्तो वस्तुको उत्पादनका लागि आवश्यक कच्चा पदार्थको अभिलेख नदेखाई उत्पादन र भण्डारण गरी अन्तःशुल्क छलेको कुरा प्रारम्भिक अनुसन्धानबाट देखिएमा अन्तःशुल्क अधिकृतले त्यस्तो इजाजतपत्रवालाको इजाजतपत्र तीन महिनासम्म निलम्बन गर्न सक्ने व्यवस्था रहेको छ ।
इजाजतपत्र निलम्बन भएको अवधिभर इजाजतपत्रवालाले आफूले उत्पादन गरी आएको वस्तु उत्पादन, बिक्री वा निष्कासन गर्न पाउँदैन । कसैले यसबमोजिम कार्य गरेको प्रमाणित भएमा सो कार्यलाई ऐनबमोजिमको कसुर गरेको मानिन्छ ।
ख) अन्तःशुल्क इजाजतपत्र रद्द गर्न सक्ने अवस्था :
– इजाजतपत्रमा तोकिएका सर्त तथा बन्देज उल्लङ्घन भएको पाइएमा,
– सार्वजनिक हित विपरीत हुने देखिएमा,
– अन्तःशुल्क नतिरेमा,
– इजाजतपत्रवाला संस्था विघटन भएमा वा इजाजतपत्रवालाले आफ्नो इजाजतपत्र रद्द गर्न निवेदन दिएमा,
– तोकिएबमोजिम इजाजतपत्र नवीकरण नगरेमा ।
अन्त्यमा अन्तःशुल्क इजाजतपत्र लिनु भनेको कारोबारलाई अन्तःशुल्कमा दर्ता गरेको भन्ने पनि बुझिन्छ । अन्तःशुल्क लाग्ने वस्तु तथा सेवाको कारोबार गर्ने व्यक्तिले त्यस्ता वस्तु तथा सेवाको उत्पादन, पैठारी, खरिद, बिव्रmी, सञ्चय, निकासी तथा सेवा प्रदान गर्ने जस्ता कारोबार अन्तःशुल्क इजाजतपत्र लिएर मात्र गर्नु पर्छ ।
४. बालअधिकार भनेको के हो ? बालअधिकारसम्बन्धी महासन्धिबमोजिम बालअधिकारका चार आधारभूत सिद्धान्त उल्लेख गर्नुहोस् ।
बालबालिका भन्नाले १८ वर्ष उमेर नपुगेका व्यक्तिलाई जनाउँछ । यिनै बालबालिकालाई प्राप्त हुने विशेष अधिकारलाई बालअधिकार भनिन्छ । गर्भदेखि बालक रहुन्जेलसम्म उपभोग गर्न पाउने सम्पूर्ण अधिकार बालअधिकार अन्तर्गत पर्छन् । बालअधिकार मानव अधिकारको एक अंश हो । बालबालिका संसारको जुनसुकै ठाउँमा जन्मे वा हुर्के पनि उनीहरूले माया, ममता, संरक्षण, स्वस्थ वातावरण, उचित पोषण, शिक्षा र विकासका अवसर जस्ता आधारभूत आवश्यकता उपभोग गर्न पाउनु बालबालिकाको नैसर्गिक अधिकार हो । नेपालको संविधानको धारा ३९ मा बालबालिकाको हकलाई मौलिक हकको रूपमा उल्लेख गरिएको छ । बालबालिका सम्बन्धी ऐन, २०७५ ले बालबालिकाका अधिकारलाई विस्तृतमा उल्लेख गरी प्रचलनका लागि आवश्यक व्यवस्था गरेको छ । नेपालले बालअधिकारसम्बन्धी महासन्धिलाई अनुमोदन गरी सोबाट सिर्जित दायित्व निर्वाह गर्दै आएको छ ।
बालअधिकारसम्बन्धी महासन्धिमा उल्लिखित बालअधिकारका धारालाई सरल तरिकाले बुझ्न निम्न चार समूहमा विभाजन गरी अध्ययन गर्न सकिन्छ :
क) बाँच्न पाउने अधिकार,
ख) संरक्षणको अधिकार,
ग) विकासको अधिकार र
घ) सहभागिताको अधिकार ।
बालअधिकारसम्बन्धी महासन्धिका चार आधारभूत सिद्धान्त अन्तर्गत निम्न विषय पर्छन् :
क) भेदभावरहितता,
ख) बालबालिकाको सर्वोत्तम हित,
ग) दीर्घजीवन र विकास,
घ) बालबालिकाका विचार र भावनाको कदर ।
अन्त्यमा बालबालिका परिवारको खुसी मात्र नभई मुलुकको भविष्यका कर्णधारसमेत हुन् । मुलुकको भविष्य नै वर्तमानमा बालबालिकाप्रति सरकारको प्राथमिकता र दृष्टिकोणमा निर्भर गर्छ । नेपालको संविधान, प्रचलित कानुन र अन्तराष्ट्रिय प्रतिबद्धतासमेतका आधारमा बालबालिकाप्रतिको राज्यको दायित्व पूरा गर्न सरकार र सरकारी निकाय सदैव क्रियाशील हुनु पर्छ ।
प्रस्तुतकर्ता : अर्जुन शर्मा
"
‘लोक सेवा युवाको भरोसा केन्द्र’,"काठमाडौँ, असार २ गते । राष्ट्रपति रामचन्द्र पौडेलले राज्यका नीति निर्माण तहमा सबै वर्गको प्रतिनिधित्वले राष्ट्रिय एकतालाई मजबुत बनाउन योगदान पुग्ने बताउनुभएको छ । उहाँले लोकतान्त्रिक व्यवस्थाको मर्म र भावनालाई आत्मसात् गरी निजामती सेवामा समावेशी समूहमार्फत उम्मेदवार सिफारिस हुनु सकारात्मक पक्ष रहेको बताउनुभयो ।
लोक सेवा आयोगको हीरक महोत्सवका अवसरमा काठमाडौँमा आयोजित समारोहमा राष्ट्रपति पौडेलले नेपालमा निजामती सेवामा समावेशी रूपले कर्मचारी नियुक्ति प्रक्रिया सुरु भएयता विभिन्न समावेशी समूहमार्फत उम्मेदवार सिफारिस हुनु सकारात्मक पक्ष रहेको बताउनुभएको हो । उहाँले भन्नुभयो, “यसबाट राज्यका नीति निर्माण तहमा सबै वर्गको प्रतिनिधित्व भई राष्ट्रिय एकतालाई मजबुत बनाउने र सङ्घीयता अनुरूप समावेशी समूहतर्फ उम्मेदवार छनोट प्रक्रियालाई समयसापेक्ष परिष्कृत गर्दै यी समूहबाट थप उम्मेदवार सफल हुन सक्ने गरी आयोगले कार्यसम्पादन गर्ने विश्वास लिएको छु ।”
राष्ट्रपति पौडेलले आयोगले वर्तमान पुस्ताप्रति न्याय तथा भविष्यका पुस्ताप्रतिको आशा एवं भरोसाको केन्द्रका रूपमा आफ्नो कर्तव्य, दायित्व, जिम्मेवारी निर्वाह गर्नुपर्ने आवश्यकता औँल्याउनुभयो । सङ्घीय लोकतान्त्रिक गणतान्त्रिक व्यवस्थामा जनताको मुख्य चाहना भनेको तीव्र आर्थिक विकासको बाटोमा अग्रसर हुनु रहेको उल्लेख गर्दै राष्ट्रपति पौडेलले यसको पहिलो खुड्किलो सुशासन रहेकाले त्यसप्रति कर्मचारीतन्त्र सचेत हुनुपर्नेमा जोड दिनुभयो । उहाँले भन्नुभयो, “अब सहज, सरल र प्रभावकारी तवरले सेवा प्रवाह गरेर कर्मचारीतन्त्रले नागरिकको मनसमेत जित्न सक्नु पर्छ । नागरिक हकका निम्ति सहज पहुँच नदिएसम्म लोकतन्त्र दह्रो हुन सक्दैन ।” उहाँले स्थायी सरकारका रूपमा लिइएको कर्मचारीतन्त्रले आधुनिक विधि, प्रविधि र दक्ष जनशक्तिको उपयोग गरी सुशासनको भावना र मर्म अनुरूप काम गर्नुपर्ने आवश्यकता औँल्याउनुभयो ।
लोक सेवामाथि विश्वास प्रबल : प्रधानमन्त्री
सो अवसरमा शुभकामना मन्तव्य राख्ने क्रममा प्रधानमन्त्री केपी शर्मा ओलीले अहिले थुप्रै निकायमाथि जनविश्वास कमी भएको अवस्थामा लोक सेवा आयोगमाथिको जनविश्वास प्रबल हुनु सकारात्मक भएको बताउनुभयो ।
उहाँले शासन व्यवस्था प्रभावकारी रूपमा सञ्चालनका लागि सरकार र प्रशासनको भूमिका महट्टवपूर्ण रहेको बताउनुभयो । “सरकारको कार्य सफलता कर्मचारीतन्त्रको सक्षमतामा धेरै हदसम्म निर्भर हुन्छ । तसर्थ राज्य सञ्चालनका लागि छनोट गरिने कर्मचारी योग्य, दक्ष, निपुण हुनुका अतिरिक्त नेपालको राष्ट्रिय हितको जगेर्ना र प्रवर्धन गर्ने हुनु आवश्यक छ,” प्रधानमन्त्री ओलीले बताउनुभयो ।
प्रधानमन्त्री ओलीले नयाँ धारका विषयवस्तु समेटेर शैक्षिक योग्यता निर्धारण गर्न सुझाव दिनुभयो । उहाँले काम र परिवेश अनुसार समय सापेक्ष रूपमा कार्यसम्पादन गर्न उपयुक्त ज्ञान, सिप र क्षमता प्रदान गर्न सक्ने विषयवस्तु समेटिएका पाठ्यक्रम हुन आवश्यक रहेको तर्क गर्नुभयो ।
प्रधानमन्त्री ओलीले लाखौँ सङ्ख्यामा बिदेसिने युवा शक्तिलाई देशमै निष्पक्ष रूपमा रहेर रोजगारीमा छनोट गर्ने संस्थाको रूपमा लोक सेवा आयोगको भूमिकाको प्रशंसा गर्नुभयो । उहाँले भन्नुभयो, “संवैधानिक व्यवस्थाबमोजिम सरकारी निकायका लागि उपयुक्त उम्मेदवार छनोट गर्ने जिम्मेवारी लोक सेवा आयोगको हो । आयोगले जति निष्पक्ष, स्वच्छ र वस्तुनिष्ठ भएर कर्मचारी छनोट गर्छ, कर्मचारी संयन्त्र त्यति नै सबल र प्रभावकारी हुन्छ ।”
प्रधानमन्त्री ओलीले आयोगको कार्यसम्पादनमा आवश्यक पर्ने साधन र स्रोत सम्पन्न तथा प्रविधिमैत्री बनाउने विषयमा सम्बन्धित सबै निकाय प्रतिबद्ध हुनुपर्ने बताउनुभयो । लोक सेवा आयोगले आफ्नो वार्षिक प्रतिवेदनमा औँल्याएका र सिफारिस गरेका सुझाव कार्यान्वयनमा सबै निकायले ध्यान दिन जरुरी रहेको उहाँको भनाइ थियो ।
शुभकामना मन्तव्यका क्रममा प्रतिनिधि सभाको राज्य व्यवस्था तथा सुशासन समितिका सभापति रामहरि खतिवडाले लोक सेवा आयोगले निष्पक्षता र स्वच्छताको मानक तयार गरेको भन्दै प्रशंसा गर्नुभयो । उहाँले भन्नुभयो, “राजनीतिक नेतृत्वले पनि पारदर्शिता, निष्पक्षता र स्वच्छताका लागि आयोगको कार्यसम्पादनबाट प्रेरित हुनु पर्छ ।”
सो अवसरमा आयोगका अध्यक्ष माधवप्रसाद रेग्मीले आयोगले हालसम्म गरेको सुधारको प्रयासबारे जानकारी गराउनुभयो । उहाँले भन्नुभयो, “विगतका सफलताप्रति गौरवबोध गर्दै कमजोरीबाट सिक्ने एवं वर्तमान र भविष्यका आवश्यकताको पहिचान गर्दै आगामी कार्ययोजना निर्माण गर्न निरन्तर क्रियाशील रहने प्रतिबद्धता व्यक्त गर्दछु ।” सो अवसरमा आयोगका सदस्य दिनेश सिलवालले धन्यवाद ज्ञापन र सचिव किरणराज शर्माले स्वागत मन्तव्य राख्नुभयो । हीरक महोत्सव मनाउने क्रममा आयोगले चार जना कर्मचारीलाई सम्मानित गरेको छ ।
लोक सेवा आयोग बुटवल कार्यालयका खरिदार चित्रकुमार सुवाल, केन्द्रीय कार्यालय, कमलपोखरीका शाखा अधिकृतहरू लक्ष्मीप्रसाद पराजुली र ऋषिकेश चौलागाई तथा कम्प्युटर अपरेटर प्रल्हाद सिलवाललाई आयोगले सम्मान गरेको हो । विसं २००८ असार १ गते स्थापना भएको आयोगले स्थापनाको ७५ औँ वर्ष पुगेको अवसरमा बर्सैभरि विभिन्न कार्यक्रम गरी हीरक महोत्सव मनाउने छ ।

"
आजदेखि सुन पसल खुल्ने,"गोरखापत्र समाचारदाता
काठमाडौँ, असार ४ गते । सुनचाँदी व्यवसायीले प्रधानमन्त्री केपी शर्मा ओलीलाई सुनचाँदी कारोबारमा लगाइएको दुई प्रतिशत विलासिता कर तथा हिरा र बहुमूल्य पत्थरमा मूल्य अभिवृद्धि कर (भ्याट) लगाउने व्यवस्थाबाट परेको मर्काबारे ध्यानाकर्षण गराएका छन् ।
नेपाल सुनचाँदी व्यवसायी महासङ्घ, नेपाल सुनचाँदी रत्न तथा आभूषण महासङ्घका र नेपाल रत्न तथा आभूषण सङ्घका अध्यक्षसहितको टोलीले मङ्गलबार प्रधानमन्त्रीलाई भेटेर आफ्ना मागका विषयमा जानकारी गराएका हुन् ।
भेटमा प्रधानमन्त्रीले व्यवसायीका मागका विषयमा सम्बन्धित निकायसँग बुझेर पूरा गर्न सक्ने माग सम्बोधन गर्न लाग्ने बताउनुभएको महासङ्घका प्रथम उपाध्यक्ष धर्मसुन्दर वज्राचार्यले जानकारी दिनुभयो । व्यवसायीले राखेका मागका विषयमा प्रधानमन्त्रीले सकारात्मक आश्वासन दिनुभएकाले यस विषयमा आफूहरू पनि आशावादी रहेको उहाँले जानकारी दिनुभयो ।
प्रधानमन्त्रीले संवादबाट समस्याको समाधान खोज्न आफूले सम्बन्धित मन्त्रालयसँग बुझ्ने र मिल्नेसम्मका माग पूरा गर्न लागिपर्ने विश्वास दिलाउनुभएको उहाँले जानकारी दिनुभयो ।
व्यवसायीले विलासिता कर लागु गर्दा सुनचाँदी व्यवसाय धराशायी हुने भएकाले पुनर्विचार गर्न माग गरेका हुन् । विलासिता कर र भन्सारका दर छिमेकी भारतको भन्दा बढी हुँदा नेपाली व्यवसायीले प्रतिस्पर्धा गर्न नसक्ने भएकाले पनि खारेज गर्न व्यवसायीले माग गर्दै आएका छन् । मागका विषयमा प्रधानमन्त्रीको सकारात्मक आश्वासन आएपछि व्यवसायीले बुधबारदेखि सुनचाँदी पसल खुला गर्ने बताएका छन् । कर र भ्याट खारेजीको माग गर्दै एक हप्ताअघिदेखि सुनचाँदी व्यवसायीले पसल बन्द गरेर विरोधका कार्यक्रम गर्दै आएका छन् । सरकारले सुनको कारोबारमा दुई प्रतिशत विलासिता कर र हिरा तथा बहुमूल्य पत्थरमा १३ प्रतिशत भ्याटको व्यवस्था गरेको छ ।
"
