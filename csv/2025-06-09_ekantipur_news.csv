शीर्षक,विवरण
संसद् खुलाउन दलहरू सहमतिनजिक,"काठमाडौँ — भिजिट भिसा प्रकरणलाई लिएर प्रतिनिधिसभामा १३ जेठदेखि जारी अवरोध हटाउन सत्तारूढ र विपक्षी दल सहमतिनजिक पुगेका छन् । गृहमन्त्रीले राजीनामा दिनुपर्ने मागबाट रास्वपा पनि पछि हटेको छ भने अध्यागमनका विषयमा न्यायिक वा संसदीय छानबिन गर्नुपर्ने विपक्षी दलहरूको माग यथावत् छ ।विभिन्न चरणका छलफलपछि सत्तारूढ कांग्रेस र एमाले तथा विपक्षी दलहरू माओवादी, रास्वपा र एकीकृत समाजवादीबीच भिजिट भिसा प्रकरणमा अख्तियारको अनुसन्धानमा बाधा नपुर्‍याउने र अध्यागमन सुधारमा पहल गर्ने सहमति बनेको हो ।संसद्को अवरोध हटाउन दलहरूले तयार पारेको सहमतिको मस्यौदामा लेखिएको छ, ‘अहिले अध्यागमनको भिजिट भिसाका सम्बन्धमा अख्तियारले अनुसन्धान गरिरहेको अवस्था छ, त्यो विषयमा सरकारले आवश्यक सहजीकरण गर्ने र अध्यागमन तथा भिजिट भिसा सम्बन्धमा देखिएका समस्याबारे नीतिगत, कानुनी र संरचनागत सुधार गर्न सरकारले ठोस कदम चाल्ने ।’ संसद् खुलाउन आइतबार सभामुख देवराज घिमिरेले सिंहदरबारमा कांग्रेस, एमाले र माओवादीका प्रमुख सचेतकसँग छलफल गरेका थिए भने पछि प्रमुख प्रतिपक्षी दलका नेता पुष्पकमल दाहालले संसद्मा नै विपक्षी दलहरू र कांग्रेससँग छलफल गरेका थिए ।सभामुखसँगको छलफलमा भने दलहरूबीच सहमति बन्न सकेको थिएन । उक्त छलफलपछि बाहिरिँदै गर्दा कांग्रेस प्रमुख सचेतक श्यामकुमार घिमिरेले भनेका थिए, ‘विपक्षीबाट हामीले कुनैपनि निष्कर्ष र निर्णय पाएनौं । उहाँहरूले सहयोग गरे संसद् राम्रैसँग चल्छ,उहाँहरूले अप्ठ्यारो गरे पनि केही असहज होला तर संसद् अगाडि बढ्छ ।’ पछि माओवादी अध्यक्ष दाहालले सत्तारूढ कांग्रेस तथा विपक्षी रास्वपा र एकीकृत समाजवादीका नेताहरूसँग छलफल गरेका थिए । कांग्रेसबाट उपसभापति पूर्णबहादुर खड्का, महामन्त्री गगन थापा र सांसद ज्ञानेन्द्रबहादुर कार्की छलफलमा सहभागी थिए ।दलहरू सहमतिमा पुगेको संकेत गर्दै दाहालले संसद् भवनबाट बाहिरिँदा भने, ‘सबै लचिलो बन्नुपर्छ, समस्या समाधान गर्न माओवादी लचिलो बनेर मात्र पुग्दैन, सरकार पनि लचिलो हुनुपर्छ । मैले हिजो कांग्रेस सभापतिसँग कुरा गर्दा सबैतिर लचकताको संकेत देखेको छु, मलाई लाग्छ, भाषामा समझदारी बनेपछि छिट्टै सदन चल्छ ।’संसद्को अवरोध खोल्न कांग्रेस र माओवादीका शीर्ष नेतृत्वबाट दलहरूबीच छलफल भइरहेका बेला सरकारको नेतृत्व गरिरहेको एमालेका अध्यक्ष तथा प्रधानमन्त्री केपी शर्मा ओली भने पार्टीका कार्यक्रममा व्यस्त छन् । दलहरूबीच विभिन्न चरणमा आइतबार भएका छलफलमा एमालेबाट सचिव योगेश भट्टराई र पूर्वमन्त्री पदम गिरी सहभागी थिए । सभामुखसँगको छलफलमा मुख्य सचेतक महेश बर्तौला सहभागी हुँदै आएका छन् ।एमाले सचिव भट्टराईले संसद्को अवरोध खोल्नेबारे दलहरूबीच विभिन्न चरणमा छलफल भएको बताए । ‘सबै दलबीच सामूहिक र एकआपसमा छलफल भएको छ, सबैको प्रयत्नबाट सहमतिनजिक पुगेका छौं,’ उनले भने, ‘अध्यागमनबाट भइरहेको अनियमितताको उचित ढंगले छानबिन होस् भन्नेमा सबैको प्रतिबद्धता छ, अख्तियारले छानबिन प्रक्रिया अगाडि बढाएकाले त्यसलाई सहयोग गर्ने हो, डिस्टर्ब गर्ने होइन, छलफल निष्कर्षनजिक पुगेको छ ।’एमाले मुख्य सचेतक बर्तौलाले भने विपक्षी दलहरूले संसद् अवरोध गरेको र त्यसलाई खोल्ने जिम्मेवारी पनि उनीहरूकै रहेको बताए । ‘अब हाउस सुचारु गरेर जानुपर्छ भन्ने ठाउँमा प्रतिपक्षी आउनुभएको छ, यो नै सकारात्मक हो । हिजो हाउस उहाँहरूकै कारण अवरुद्ध भएको थियो, भोलि हाउस उहाँहरूकै कारण सुचारु हुने परिस्थिति विकास हुनेछ,’ उनले भने ।रास्वपा संसदीय दलका कार्यवाहक नेता विराजभक्त श्रेष्ठले संसद्को अवरोध खुलाउन प्रधानमन्त्री ओली गम्भीर पहलकदमी नभएको गुनासो गरे । अख्तियारले कर्मचारीको भ्रष्टाचार मात्र हेर्ने भएकाले संसदीय वा न्यायिक छानबिन गर्नुपर्ने पार्टीको अडान विपक्षी दल र कांग्रेससँगका छलफलहरूमा स्पष्टसँग राखेको उनले बताए । ‘प्रधानमन्त्री संसद् खुलाउने विषयमा गम्भीर र संवेदनशील हुनुभएन, बरु कांग्रेसले हामीसँग पनि छलफल गर्‍यो, लोकतान्त्रिक चरित्र देखायो,’ उनले भने ।अध्यागमनका विषयमा संसद्मा गम्भीर विवाद भइरहे पनि राजनीतिभन्दा बिचौलिया हाबी भएको उनले बताए । ‘प्रतिपक्ष जिम्मेवार भएर सुशासनको पक्षमा उभिइरहेको छ, सर्वसाधारणको ध्यान केन्द्रित भएको छ, हामीले छानबिन समितिको कुरा गरेको हो, अध्यागमन प्रकरणमा अख्तियारको दायराभन्दा बाहिरको कुरा आएको छ । दूतावास, एयरलाइन्स र म्यानपावरका समेत कुरा आएको छ तर अख्तियारले त कर्मचारीमाथि मात्र अनुसन्धान गर्ने हो,’ श्रेष्ठले भने ।सत्तापक्षबाट बारम्बार संवैधानिक आयोग अख्तियारले नै अनुसन्धान गरिरहेको भन्ने अभिव्यक्ति आएको उल्लेख गर्दै उनले त्यसमा सहमत हुन नसकिने अडान दोहोर्‍याए । ‘रास्वपाले गृहमन्त्री रमेश लेखकप्रति लक्षित भएर भिजिट भिसा प्रकरणको विषय उठान गरेको नभई त्यहाँबाट पीडित भएका जनताका विषयमा अडान लिएको हो,’ उनले भने ।एकीकृत समाजवादीका नेता राजेन्द्र पाण्डेले भिजिट भिसा प्रकरणमा गृहमन्त्री लेखकको राजीनामाको माग विपक्षी दलहरूले छाडेको बताए । ‘हामीले सुरुदेखि नै भिजिट भिसामा छानबिन प्रमुख कुरा हो भन्दै आएका थियौं, सबैको सहमति पनि त्यही ठाउँमा आयो, अब सहमतिको भाषा मिलाउने सल्लाह भएको छ,’ कांग्रेस र विपक्षी दलको बैठकपछि पाण्डेले भने, ‘अख्तियार छानबिनमा छ, हामीले यहाँ छुट्टै छानबिन समिति बनाउँदा अख्तियारलाई अप्ठ्यारो पर्छ र त्यो अहिलेसम्म गरेका पनि छैनौं । अख्तियारको निर्णय आइसकेपछि अध्यागमनका नीतिगत र संरचनागत समस्या समाधान गर्न २०६४ देखि नै अध्यागमन छानबिन गरौं भनेका छौं । यो सबै छानबिन हुन सक्ने गरी भाषा राखौं भन्ने छ ।’कांग्रेस सांसद ज्ञानेन्द्रबहादुर कार्कीले अध्यागमनमा देखिएका समस्या समाधान गर्न के कस्ता सुधारात्मक उपाय अपनाउने भन्नेबारे सत्ता र विपक्षी सहमत भएको तर छानबिन समिति नबन्ने बताए । प्रतिनिधिसभामा विपक्षीले १३ जेठयता बजेट प्रस्तुत हुने दिन जेठ १५ मा भने अवरोध गरेनन्, त्यसपछिका बैठकमा अवरोध गर्दै आएका छन् । राष्ट्रिय सभामा भने प्रतिपक्षीले अवरोध गरेका छैनन् ।"
मुलुकमै पहिलो पटक लिंग परिवर्तन शल्यक्रिया सफल,"काठमाडौँ — नेपालमा पहिलो पटक लिंग परिवर्तनसम्बन्धी शल्यक्रिया सफल भएको छ । त्रिवि शिक्षण अस्पताल महाराजगन्जमा जनकपुरकी २५ वर्षीया ‘ट्रान्सजेन्डर’ व्यक्तिमा पुरुषको तन्तुलाई उपयोग गरेर महिलाको जनेन्द्रिय निर्माण गरिएको डा. जयमान श्रेष्ठले बताए ।प्लास्टिक सर्जरी विभाग प्रमुख डा. श्रेष्ठका अनुसार शल्यक्रिया गरेको एक सातामै ती व्यक्ति अस्पतालबाट डिस्चार्ज भइसके पनि साधारण अवस्थामा आउन भने ४ देखि ६ महिनासम्म लाग्नेछ ।अस्पतालका प्रवक्ता डा. गोपाल सेढाईंले यो सफलतासँगै अब नेपालमै सस्तो शुल्कमा लिंग परिवर्तनजस्तो जटिल शल्यक्रियासमेत गर्न सकिने अवस्था बनेको बताए । ‘लिंग परिवर्तनजस्तो जटिल र संवेदनशील शल्यक्रिया नेपालमा पहिलो पटक सफल भएको छ,’ उनी भन्छन्, ‘यस्तो शल्यक्रिया विदेशमा निकै महँगो हुने हुन्छ तर नेपालमा सुलभ मूल्यमै गर्न सकिने भएकाले ट्रान्सजेन्डर समुदायलाई अब सहज हुनेछ ।’ यस्तो शल्यक्रिया एकदेखि डेढ लाख खर्चमै गर्न सकिनेछ ।लिंग परिवर्तनसम्बन्धी शल्यक्रिया पहिलोपल्ट गर्नुपरेकाले कानुनी रूपमा झन्झट नहोस् भनेर नेपाल मेडिकल काउन्सिलबाट स्वीकृति लिएरै गरिएको डा. श्रेष्ठ बताउँछन् । ‘आफ्नो लैंगिक पहिचानप्रति सन्तुष्ट नभएका वा शल्यक्रिया गर्न चाहेकालाई सहज होस् भनेर उक्त शल्यक्रिया नेपालमा सुरु गरेका हौं,’ उनी भन्छन्, ‘कसैलाई पनि आफ्नो पहिचानप्रति नैराश्य नहोस् । समाजले के भन्ला भनेर डराएर हिँड्न नपरोस् । ट्रान्सजेन्डर समुदायलाई आफ्नो पहिचानप्रति गर्व होस् भन्ने हाम्रो मुख्य लक्ष्य हो ।’ब्लु डाइमन्ड सोसाइटीका पिटरले नेपालमा लिंग परिवर्तनसम्बन्धी शल्यक्रियाको सुरुवातले आफ्नो समुदायका मानिसमा ‘कम्फर्ट जोन’ बनाइदिएको बताइन् । ‘मलाई समाजले कतै हिँडिरहेका बेला को हो भनेर प्रश्न गर्दैन, म आफूलाई महिला भनेर गर्व गर्न र संसारकै राम्री देखिएको महसुस गर्न सक्छु,’ उनले भनिन्, ‘शल्यक्रिया किन नगर्ने त आफ्नो लैंगिक पहिचानका लागि भन्ने अवश्य पनि हुन्छ ।’त्रिवि शिक्षण अस्पतालअन्तर्गत प्लास्टिक सर्जरी विभागद्वारा जेठ १२ देखि १५ सम्म ट्रान्सजेन्डर समुदायका लागि आयोजित विभिन्न प्रकारका लिंग पुष्टिसम्बन्धी शल्यक्रियाका क्रममा लिंग परिवर्तनको शल्यक्रिया पनि गरिएको हो । चारदिने कार्यक्रममा स्तन तथा अनुहारका शल्यक्रिया पनि गरिएका थिए ।विदेशी प्लास्टिक सर्जन डा. एलिरेजा हामिडिएन जाह्रोमीको नेतृत्वमा प्लास्टिक सर्जरी विभाग प्रमुख डा. जयमान श्रेष्ठको संयोजकत्वमा भएको शल्यक्रियामा विभागका प्लास्टिक सर्जनहरू डा. ईश्वर लोहनी, डा. संगम रायमाझी, डा. समित शर्मा, डा. विकेश राजभण्डारी, डा. हिमालय निरौला तथा रेजिडेन्ट डाक्टरहरू डा. अनुप थापा, डा. सुदीप पण्डित, डा. आशिष अधिकारी, डा. नोभेल, डा. ईशा र डा.अश्विन सहभागी थिए । एनेस्थेसियामा डा. मेघा कोइराला र डा. पंकज जोशीको टिम रहेको थियो ।"
स्मृति हरिजन चमार बनिन् डाक्टर,"कपिलवस्तु — स्मृति हरिजन सानैदेखि लगनशील थिइन्, अनुशासित पनि । पढाइमा पनि उस्तै समर्पित । उनी कक्षामा सधैं पहिलो हुन्थिन् । राम्रो पढाइ भएका कारण डाक्टर बन्ने सपना देख्न थालिन् । तर परिवारको दयनीय आर्थिक अवस्थाका कारण डाक्टर बन्ने सपना पूरा हुँदैन कि भन्ने चिन्तामा हुन्थिन् । छोरीको सपना पूरा गर्न बुवा सन्तराम हरिजनले आफ्नातर्फबाट कुनै कसर बाँकी राखेनन् । अन्ततः स्मृति डाक्टर बनेकी छन् ।नेपालमा चमार समुदायबाट सम्भवतः पहिलो महिला डाक्टर हुन्– स्मृति । चिकित्सा शिक्षामा स्नातक (एमबीबीएस) गरेकी उनले १२–१५ जेठमा सञ्चालित मेडिकल काउन्सिलको लाइसेन्स परीक्षा उत्तीर्ण गरिन् । ‘एउटा ज्यामी बुवाका लागि योभन्दा ठूलो खुसी के हुन सक्छ र !’ स्मृतिका ६० वर्षीय बुवा सन्तराम भन्छन् ।स्मृति कृष्णनगर नगरपालिका–९ बहादुरगन्जमा ५ कात्तिक २०५६ मा जन्मिएकी हुन् । उनका बुवा सन्तरामले एसएलसीपछि पढाइ अघि बढाउन सकेनन् । परिवारलाई दुई छाक जोहो गर्न पनि मुस्किल भएका कारण पढाइ छाड्नु उनको बाध्यता थियो । तर सन्तरामले अठोट गरे, ‘मैले पढ्न नपाए पनि आफ्ना सन्तानलाई राम्ररी पढाउँछु ।’सन्तरामले आफू पढेकै बहादुरगन्जको श्रीराम गोरखा माविमा चारै छोराछोरीलाई भर्ना गरिदिएका थिए । जेठी रञ्जनाले कक्षा १० सम्म मात्रै पढिन् । माइली सिर्जना बेलायतमा एमबीए अध्ययन गरिरहेकी छन् । छोरा सन्दीप भारतको ओडिसास्थित प्रतिष्ठित प्राविधिक संस्थान एनआईटीमा ‘कम्प्युटर साइन्स एन्ड इन्जिनियरिङ’ पढिरहेका छन् । स्मृतिले भने ०७२ सालमा गाउँकै विद्यालयबाट ३.०५ जीपीएसहित एसएलसी उत्तीर्ण गरिन् । त्यसपछि काठमाडौंको पेन्टागनबाट जीवविज्ञानमा ‘प्लस टु’ सकिन् ।बुवा सन्तरामसँग स्मृति ।कक्षा १२ पछि धेरै साथी एमबीबीएस र इन्जिनियरिङ अध्ययनको तयारीमा जुट्दा स्मृति अन्योलमा थिइन् । पैसा तिरेर एमबीबीएस पढ्न सक्ने अवस्था थिएन । सन्तरामले चमार, डोम, मुसहर र बादी समुदायका विद्यार्थीका लागि एमबीबीएस र इन्जिनियरिङ अध्ययनमा विशेष छात्रवृत्ति रहेको थाहा पाए अनि राजधानी काठमाडौं गए । विश्वविद्यालय अनुदान आयोगबाट पहिला छात्रवृत्ति पाइसकेका विद्यार्थीलाई भेटेर बुझे । त्यसपछि बल्ल स्मृति प्रवेश परीक्षाको तयारीमा जुटिन् ।२०७६ मा प्रवेश परीक्षामा उत्तीर्ण भएपछि छात्रवृत्तिको प्रक्रिया अघि बढ्यो । चमार समुदायबाट एमबीबीएस प्रवेश परीक्षा उत्तीर्ण गर्ने एक्ली छात्रा भएका कारण स्मृतिले सहजै छात्रवृत्ति पाइन् । त्यसपछि उनले जानकी मेडिकल कलेज, जनकपुरमा एमबीबीएस पढिन् । छात्रवृत्ति पाए पनि छात्रावास,पाठ्यपुस्तकलगायतका अध्ययन सामग्री, परीक्षा शुल्कमा आफ्नो खर्च हुन्थ्यो । छात्रावास शुल्क मात्रै वार्षिक एक लाख रुपैयाँ बुझाउनुपर्थ्यो । गाउँमा ६ कट्ठा जमिन मात्र थियो । त्यही जग्गा धितो राखेर सन्तरामले ऋण लिए । ज्यालामजदुरी गरेर, गहना बेचेर, थप ऋण काढेर खर्च जुटाउँदै गए । ‘इष्टमित्रबाट ऋण लिएको छु,’ सन्तराम भन्छन्, ‘छोराछोरी पढाउँदा लिएको ऋण २० लाख रुपैयाँ छ ।’स्मृति आफू डाक्टर बन्नुको श्रेय बुवालाई दिन्छिन् । ‘हाम्रो समुदायमा कक्षा ८ उत्तीर्ण गर्नु पनि असाध्यै कठिन छ,’ स्मृतिले भनिन्, ‘माथिल्लो कक्षामा पढ्न लागेपछि रोक्ने प्रयास हुन्छ । तर बुवाले समाजको कुरा वास्ता नगरी हामीलाई पढाउनुभयो । हाम्रो भविष्य र खुसीका लागि बुवाले ठूलो संघर्ष गर्नुभयो । आज चमार समुदायबाट पहिलो महिला डाक्टरका रूपमा चिनिन पाउँदा उत्साहित छु, भावुक पनि बनेकी छु ।’"
बिनाप्रतिस्पर्धा चिनियाँ कम्पनीलाई ठेक्का : टेलिकमको बिलिङ प्रणालीमा ३३ करोड भ्रष्टाचार,"काठमाडौँ — बिलिङ प्रणाली खरिदमा भ्रष्टाचार गरेको अभियोगमा नेपाल टेलिकमका बहालवाला र पूर्वप्रबन्ध निर्देशकसहित १७ व्यक्ति र एक कम्पनीविरुद्ध भ्रष्टाचार मुद्दा दायर भएको छ । प्रबन्ध निर्देशक संगीता पहाडी, पूर्वप्रबन्ध निर्देशक सुनील पौडेल तथा खरिद प्रक्रियामा संलग्न अन्य कर्मचारी र ठेकेदारलाई प्रतिवादी बनाएर अख्तियार दुरुपयोग अनुसन्धान आयोगले आइतबार विशेष अदालतमा मुद्दा चलाएको हो ।अख्तियारले पहाडी र पौडेलका अलावा तत्कालीन प्रमुख प्राविधिक अधिकृत प्रतिमा वैद्य भनिने प्रतिमा श्रेष्ठ, तत्कालीन प्रमुख वित्तीय अधिकृत राजेन्द्र श्रेष्ठ, तत्कालीन प्रमुख सञ्चालन अधिकृत झवीन्द्रलाल उपाध्याय, तत्कालीन निर्देशक विनिता श्रेष्ठ, तत्कालीन निमित्त निर्देशक अमूल प्रधान, तत्कालीन प्रबन्धक देवेन्द्र खतिवडालाई प्रतिवादी बनाएको छ । तत्कालीन उपप्रबन्धकहरू राजीवकुमार केसी, सन्तोषकुमार श्रेष्ठ, नवल चौधरी, मुक्तिप्रसाद अर्याल, हेमप्रभा कर्ण भनिने हेमप्रभा रामप्रताप कर्ण र परमात्मा भट्टराईविरुद्ध पनि मुद्दा दायर गरिएको छ ।अख्तियारका प्रवक्ता राजेन्द्रकुमार पौडेलका अनुसार ३३ करोड ४८ लाख १७ हजार ४ सय ३० रुपैयाँ बिगो कायम गरी उनीहरू चौध जनाविरुद्ध नै बिगोबमोजिम जरिवाना तथा हानिनोक्सानी भइसकेको ९ करोड ८८ लाख ४१ हजार ९ सय ५६ रुपैयाँ असुलउपर गर्न मागदाबीसहित अभियोगपत्र दायर गरिएको छ । मुख्य कसुरदारको अभियोग लगाइएका उनीहरू सबैलाई १० देखि १४ वर्षसम्मका दरले कैद सजाय हुनुपर्ने अख्तियारको मागदाबी छ ।टेलिकमका पदाधिकारी तथा कर्मचारीसँगको मिलेमतोमा ठेक्का हत्याएको अभियोगमा ठेकेदार कम्पनी र त्यसका सञ्चालकविरुद्ध पनि मुख्य कसुरदारसरह नै सजाय मागदाबी गरिएको छ । मिलेमतोमा खरिद हत्याएको अभियोगमा अख्तियारले चिनियाँ कम्पनी एसियन इन्फो युङहाङ सफ्टवेयर (बेइजिङ) लिमिटेड (साबिक एसियन इन्फो लिंकेज टेक्नोलोजिज इन्क) र त्यसका वरिष्ठ निर्देशक लोङ योङ र कलर रिङब्याक टोन (सीआरबीटी) को प्रोजेक्ट अफिस काठमाडौंका तत्कालीन सञ्चालन/ परियोजना प्रबन्धक हुआङ विई र ठेकेदार कम्पनीका नेपाल प्रतिनिधि अरनिको इन्टरनेसनल प्रालिका निर्देशक शैलेस श्रेष्ठलाई मतियारका रूपमा प्रतिवादी बनाएको हो ।बिलिङमा भएको अनियमिततामा अख्तियारले टेलिकमका तत्कालीन सञ्चालक समिति अध्यक्ष एवं सञ्चार सचिव रहेका बैकुण्ठ अर्याल (पछि मुख्यसचिवबाट अवकाश) र हरिप्रसाद बस्याल लगायतमाथि पनि अनुसन्धान गरेको थियो ।अख्तियारको अनुसन्धानमा तत्कालीन सञ्चालक समिति सदस्यहरू सहसचिवद्वय भूपाल बराल, उत्तरकुमार खत्री र शंकर लामिछाने, कम्पनी सचिव राजेन्द्र अर्याल, तत्कालीन प्रबन्ध निर्देशक डिल्लीराम अधिकारी, तत्कालीन प्राविधिक अधिकृत भानुराज श्रेष्ठ, तत्कालीन निर्देशक राधाकृष्ण ढुंगेल र तत्कालीन नायब प्रबन्धक निर्देशक मिनु प्रधान पनि अनुसन्धानको दायरामा परेका थिए ।अख्तियारले तत्कालीन निर्देशक सविना मास्के, तत्कालीन प्रबन्धकहरू हरि ढकाल, गंगा सागर मातंछे, कुमारप्रसाद खतिवडा, प्रकाश मानन्धर, सुबोध रिमाल, शोभन अधिकारी र अनुप रेग्मी, तत्कालीन उपप्रबन्धकहरू मणिराज पौडेल, सुदीपराज घिमिरे, सरोज प्रधान, सन्तोष भण्डारी तथा तत्कालीन वरिष्ठ इन्जिनियर प्रयाग खड्कामाथि पनि छानबिन गरेको थियो । तर ‘कसुरदार देखिने प्रमाण’ अभाव भनेर अख्तियारले उनीहरूविरुद्ध मुद्दा दायर गरेको छैन । ‘पछि थप प्रमाण प्राप्त भई मुद्दा दायर गर्नुपर्ने देखिए सोही बखत निज शंकितहरूउपर सोहीबमोजिम हुने’ अख्तियारको अभियोगपत्रमा उल्लेख छ ।बिलिङ प्रणाली खरिदसम्बन्धी भ्रष्टाचारमा प्रतिवादी बनाइएका टेलिकमका पूर्वप्रबन्ध निर्देशक पौडेल यसअघि नै गैरकानुनी सम्पत्ति आर्जन, पेमेन्ट गेटवे, फर्जी कागजात, विदेशमा सम्पत्ति लुकाएको लगायतका आधा दर्जन कसुरमा अदालतबाट दोषी ठहर भइसकेका छन् । यो उनको सातौं मुद्दा हो ।टेलिकमको बिलिङ सेवालाई गुणस्तरीय पार्न भन्दै साढे ३३ करोड रुपैयाँ बराबरको ठेक्का बिनाप्रतिस्पर्धा मिलेमतोमा चिनियाँ कम्पनीलाई सुम्पिएको र त्यसका लागि मिलेमतोमा विभिन्न मितिमा भुक्तान गरी ९ करोड ८८ लाख ४१ हजार ९ सय ५६ रुपैयाँ हिनामिना गरिएको अख्तियारको अनुसन्धानबाट खुलेको छ । टेलिकमले ९ पुस २०६८ मा चिनियाँ कम्पनी तत्कालीन एसियन इन्फो लिंकेज टेक्नोलोजिजसँग ‘कन्भर्जेन्ट रियल टाइम बिलिङ’ (सीआरटीबी) र कस्टमर सपोर्ट (सीएस) बिलिङ प्रणाली खरिद सम्झौता गरेको थियो ।त्यति बेला टेलिकमले प्रदान गरिरहेका जीएसएम मोबाइल, फाइबर, इन्टरनेट, लिज्ड लाइन, वायरलाइन, वायरलेस ब्रोडब्यान्डलगायत दूरसञ्चार सेवालाई एउटै प्रणाली/प्लाटफर्ममा एकीकृत गरी रियल टाइम बिलिङबाट तुरुन्तै शुल्क गणना र अपडेट गर्ने उद्देश्यसहित ठेक्का लगाइएको थियो । त्यसमा ६ वर्षसम्म वार्षिक मर्मत सम्झौता (एएमसी) गर्न सकिने प्रावधान पनि थियो । यसका लागि वार्षिक ५ प्रतिशत घट्दो दरमा रकम भुक्तानी गर्नुपर्ने व्यवस्था भएकामा सम्झौता र सर्तविपरीत बदनियतपूर्वक ५ प्रतिशत छुट दिएर ठेकेदार कम्पनीसँग टेलिकमले २ करोड ५ लाख ६३ हजार अमेरिकी डलरमा सम्झौता गरेको थियो ।सुरुमा सम्झौता गर्दा एएमसीबापत ३४ लाख ७२ हजार ५६ अमेरिकी डलर रहेकामा दोस्रो वर्ष ४ वटा पूरक सम्झौता गरिएको अख्तियारको अनुसन्धानमा खुलेको छ । त्यस क्रममा मिलेमतोमा वार्षिक ३५ लाख ८६ हजार ५ सय ६९ अमेरिकी डलरमा एएमसी सेवा खरिद गरिएको हो । त्यसपछि पनि थप २ वटा पूरक सम्झौता गरी वार्षिक रूपमा छुटसहित ५ वर्षको सम्झौता गरिएको थियो । सञ्चालक समितिको ६ असोज २०७८ को बैठकको निर्णयलाई आधार बनाएर उक्त सम्झौता गर्दा कम्पनीलाई २४ लाख ४३ हजार ६ सय २० अमेरिकी डलर (३३ करोड ४८ लाख १७ हजार ४ सय ३० रुपैयाँ) बराबर हानिनोक्सानी गरे/गराएको अख्तियारको अभियोगपत्रमा उल्लेख छ ।हानिनोक्सानी भएको रकमलाई अख्तियारले बिगो कायम गरेको छ । हालसम्म भुक्तान भइसकेको ९ करोड ८८ लाख ४१ हजार ९ सय ५६ रुपैयाँ (७ लाख २८ हजार ३ सय ८ डलर) भने प्रतिवादीबाट असुलउपर गर्नुपर्ने अख्तियारको मागदाबी छ । खरिद सम्झौतामा प्रश्न उठाउँदै अख्तियारमा उजुरी परेपछि आन्तरिक समिति र विज्ञ सम्मिलित समितिले नयाँ बिलिङ प्रणालीमा जान सुझाव दिएको थियो तर त्यसलाई समेत बेवास्ता गरिएको थियो ।सेवा प्रवाहमा बारम्बार समस्या आएपछि टेलिकमले प्रतिस्पर्धामा नयाँ प्रविधि र सेवा खरिद गर्नका लागि दीर्घकालीन रणनीति बनाएर राय पेस गर्न १३ पुस २०७५ मै समिति गठन गरेको थियो । समितिले २२ चैत २०७५ मा प्रतिवेदन पेस गरेको थियो । तर त्यसलाई बेवास्ता गरियो । १८ भदौ २०७६ मा टेलिकमका तत्कालीन प्रबन्धक नरेशकाजी शाक्यको संयोजकत्वमा नयाँ बिलिङ प्रणालीमा जान स्पेसिफिकेसन तयार पार्न समिति बन्यो । समितिले २६ मंसिर २०७७ मा प्रतिवेदन बुझाएको थियो । त्यसपछि स्पेसिफिकेसन जाँच तथा पुनरावलोकन समितिले समग्र बिलिङ प्रणालीसहितको सेवा खरिद गर्न ४ अर्ब १० करोड २४ लाख ८८ हजार ७ सय ११ रुपैयाँ ३९ पैसाको लागत अनुमान स्वीकृत गरी अन्तर्राष्ट्रिय बोलपत्रमा जान सिफारिस गरेको थियो ।सोही सिफारिसलाई ४ साउन २०७८ को सञ्चालक समितिले अनुमोदन गरेको थियो । यता, नयाँ प्रक्रियाबाट जाने भनी सञ्चालक समितिबाट निर्णय भए पनि पुरानै प्रणालीलाई अपग्रेड गर्ने भनी चिनियाँ कम्पनीले २ करोड ७७ लाख ६० हजार अमेरिकी डलरमा ८ वर्षका लागि ठेक्का लिन टेलिकमलाई १९ साउन २०७८ मा प्रस्ताव पठाएको थियो । त्यसमा पुनरावलोकन गर्न तत्कालीन प्रबन्ध निर्देशक डिल्लीराम अधिकारीले अर्को महिना ३ भदौमा नरेशकाजी शाक्यको संयोजकत्वमा समिति गठन गरेका थिए । उमेर हदका कारण बीचमै शाक्यको अवकाश भएपछि विनिता श्रेष्ठको संयोजकत्वमा समिति बन्यो । त्यहीबीच चिनियाँ कम्पनीलाई नै मूल सम्झौताविपरीत सेप्टेम्बर २०२१ देखि १ वर्षका लागि पुनः ३५ लाख ८६ हजार ५ सय ६९ मा ठेक्का लम्ब्याइयो ।२ असोज २०७९ मा पुनरावलोकन समितिले नयाँ बिलिङ प्रणालीमा जाँदा ४ करोड ४१ लाख ८ हजार १ सय ६ अमेरिकी डलर र अपग्रेडमा जाँदा २ करोड ३८ लाख २२ हजार २ सय ५ डलर लाग्ने गरी अनुमानित लागत तयार पार्‍यो । तर पुनरावलोकन समितिले चिनियाँ कम्पनीलाई अपग्रेडसहित ठेक्का दिने नियतका साथ योजना बनाएको पाइएको अख्तियारले जनाएको छ । हरेक वर्ष ५ प्रतिशत घटाएर शुल्क भुक्तानी गर्ने भन्ने विषय हटाई एकमुष्ट ६ वर्षका लागि अपग्रेड रकम निर्धारण गरेर सोझै चिनियाँ कम्पनीलाई सुम्पिन सञ्चालक समितिमा प्रस्ताव पेस भएको पनि खुलेको छ ।नयाँ प्रक्रियामा नगई चिनियाँसँगै थप वार्ता गरी अवधि लम्ब्याउन निमित्त निर्देशक अमूल प्रधानको नेतृत्वमा समिति गठन गरिएको थियो । त्यसपछि अपग्रेड गर्ने गरी ८ जनवरी २०२३ मा चिनियाँ कम्पनी एसियन इन्फोसँगै सोझै खरिद सम्झौता गरिएको थियो । बिलिङ प्रणाली सुधारमा गर्ने आवरणमा बिनाप्रतिस्पर्धा पहिलेकै कम्पनीलाई ठेक्का सुम्पेर सार्वजनिक सम्पत्ति हानिनोक्सानी गरेको अख्तियारको निष्कर्ष छ ।नयाँ बिलिङ प्रणाली अनिश्चितटेलिकमका उच्च पदाधिकारीविरुद्ध भ्रष्टाचार मुद्दा दायर भएपछि नयाँ बिलिङ प्रणाली खरिद प्रक्रिया अनिश्चित बनेको छ । टेलिकमले साढे १३ वर्षअघि चिनियाँ कम्पनीसँग २ करोड ९८ लाख अमेरिकी डलरमा ‘कन्भर्जेन्ट रियल–टाइम बिलिङ’ र ‘कस्टमर सपोर्ट’ प्रणाली खरिद गरेको थियो । यो प्रणाली ६ पुस २०६९ देखि सञ्चालनमा आयो । यसले ३ करोड १० लाख ग्राहकलाई सेवा दिन सक्ने क्षमता राख्छ । यो प्रणाली सञ्चालनमा ल्याएपछि टेलिकमले क्रमिक रूपमा सीडीएमए, जीएसएम, वाईम्याक्स, पीएसटीएन, इमेलजस्ता विभिन्न सेवा यसै प्रणालीमा ‘माइग्रेसन’ गरेको थियो । तर यो प्रणाली पुरानो प्रविधिमा आधारित भएकाले फाइभजीजस्ता नयाँ सेवाका लागि उपयुक्त नहुने ठहर साउन २०७८ मा गरेर नयाँ बिलिङ प्रणाली खरिदका लागि अन्तर्राष्ट्रिय बोलपत्र आह्वान गर्नुपर्ने निर्णय गरिएको थियो ।टेलिकमले नयाँ प्रणालीका लागि १८ चैत २०८० मा बोलपत्र आह्वान गरे पनि सुरुवाती चरणमा कुनै आवेदन परेन । त्यति बेला प्रतिस्पर्धा सुनिश्चित नगरी सीमित कम्पनीलाई लक्ष्य गरेर टेन्डर खोलिएको आरोप लागेको थियो । यस विषयमा मुद्दा परेपछि सर्वोच्च अदालतले बोलपत्र प्रक्रिया बदर गर्न आदेश दिएको थियो । आदेशमा एसियाइन्फो, हुवावे, जेडटीईजस्ता टेलिकमको कोर नेटवर्क म्यानुफ्याक्चररका रूपमा जोडिएका कम्पनीले स्वार्थको द्वन्द्व हुने गरी बिलिङ प्रणालीको टेन्डरमा भाग लिन नमिल्नेसमेत भनिएको थियो ।नियामक नेपाल दूरसञ्चार प्राधिकरणले पनि १७ जेठ २०७८ मै नेपाल टेलिकमलाई पत्र पठाउँदै कन्भर्जेन्ट बिलिङ सिस्टममा कोर नेटवर्क र बिलिङ सिस्टम प्रोभाइडर एउटै भए बिलिङको डेटा दुरुपयोग हुन सक्ने औंल्याएको थियो । यस विषयमा निर्णय लिँदा स्वार्थको द्वन्द्व नहुने सुनिश्चित गर्न पनि नियामकले सुझाव दिएको थियो ।टेलिकमकी प्रबन्ध निर्देशक पहाडीले कात्तिक २०८१ मा १६ जनाको जम्बो समिति बनाएर बोलपत्र पुनरावलोकन गरी पुनः आह्वान गरिएको थियो । त्यसपछि हुवावे र जेडटीईले आवेदन दिएका थिए । तर अदालतको आदेशविपरीत टेलिकम नेतृत्वले प्रक्रिया अघि बढाउन खोजेको भन्दै विवाद भएको थियो । अब यो प्रक्रिया के हुन्छ भन्ने अन्योल छ ।"
मध्यरातमा काठमाडौं उत्रिए अमेरिकाबाट डिपोर्टमा परेकाहरू,"काठमाडौँ — अमेरिकी कानुन उल्लंघन गरेको आरोपमा अमेरिकाबाट डिपोर्टमा परेका ३२ पुरुष र  ५ महिला मध्यरातमा काठमाडौं उत्रिएका छन् । अमेरिकाले ओम्नी एयर इन्टरनेसनलको कल–साइन एन–४८६ एएक्स जहाजबाट चार्टर गरेर उनीहरुलाई आइतबार मध्यराति फर्काएको हो ।यो विमानमा अमेरिकाले भारत र बंगलादेशका नागरिकलाई पनि फिर्ता ल्याएको छ ।ट्रम्पले दोस्रो कार्यकाल सम्हालेयता १ सय ७७ जना नेपाली निष्कासन (डिपोर्ट) मा परेका छन् । आइतबारसम्म १ सय ७७ नेपाली निष्कासनमा परिसकेका छन् ।प्रहरीको मानवबेचबिखन अनुसन्धान ब्युरोले डिपोर्टमा परेकाहरुसँग सोधपुछ गरेर सूचना संकलन गर्ने तयारी थालेको छ । यसअघि अमेरिकाबाट डिपोर्टमा परेर फर्केकासँग पनि ब्युरोका अनुसन्धान अधिकारीहरुले सोधपुछ गरेका थिए । उनीहरु कसरी अमेरिका पुगे, किन डिपोर्टमा परे र यो घटनामा स‌ंगठित मानव तस्करीको भूमिका के छ भनेर ब्युरोले चासो राखेको छ ।"
काम पाउने आशामा सीप सिक्दै बहिरा अपांगता भएकाहरू,"काठमाडौँ — भक्तपुरका लक्ष्मीप्रसाद दुलाल ३१ वर्ष लागे । पढाइमा राम्रै विद्यार्थी हुन् । उनी अहिले शिक्षा विषय लिएर स्नातक गर्दैछन् । तर पढेर मात्र काम पाइन्छ भन्ने विश्वास उनलाई लाग्दैन । किनभने लक्ष्मी कान सुन्न सक्दैनन् । त्यसैले उनी तालिम लिएर सीप लिन चाहन्थे र अहिले उनले काठमाडौं महानगरपालिकाले सुरु गरेको ‘सीप मेला २०८२’ मा हाउस किपिङसम्बन्धी तालिम लिइरहेका छन् ।‘यहाँ मैले धेरै सिकिरहेको छु,’ उनले भने, ‘यहाँबाट सीप सिकिसकेपछि काम पाउने आशा जागेको छ ।’ साथै तालिममा कसरी सफा गर्ने, ओछ्यान कसरी मिलाउने, तन्ना र कुसनलाई कसरी आकर्षक बनाउने भन्नु कुरा सिकिरहेको उनले बताए ।‘कति कुरा यहाँ छैनन् । उपलब्ध सामानमै हामीलाई सिकाइरहनु भएको छ,’ उनले भने, ‘तर पनि मलाई यी सब सिक्न रमाइलो लागिरहेको छ ।’महानगरले यस वर्षको सीप मेलामा बहिरा अपांगता भएका व्यक्तिका लागि हाउस किपिङसम्बन्धी तालिम थप गरेको हो । जेठ ७ देखि सुरु गरेको सीप मेलामा लक्ष्मी जस्ता ७५ जनाले तालिम लिइरहेका छन् ।काठमाडौंकी देवी बस्नेत उमेरले २० वर्ष लागिन् । उनले भर्खरै कक्षा १२ को परीक्षा दिएर बसेकी हुन् । भन्छिन्, ‘मलाई सीप सिकेर नै काम गर्न मन छ । किनकि हामीले बाहिर सजिलै काम पाउन सक्दैनौं ।’ महानगरले सिकाएको सीपले देवीलाई पनि काम पाउने आशा जागेको छ । साथै अहिले सिकिरहेको सीपले आफ्नो आत्मविश्वास पनि बढेको उनी सुनाउँछिन् ।जनकपुरको एक रेस्टुरेन्टमा वेटरको काम गरेका प्रमोद मण्डल केवटको अनुहारमा छुट्टै जोश थियो । किनभने प्रमोदले दुई महिनामात्र सुरु गरेको काम छाडेर उनी काठमाडौंमा हाउस किपिङसम्बन्धी तालिम लिन आएका थिए ।‘मैले गर्दै गरेको काम छाडेर यो तालिम लिन आएको हुँ,’ २४ वर्षीय प्रमोदले भने, ‘मलाई सेफ सन्तोष शाहले यहाँ तालिम दिँदैछ जाऊ भनेर सुनाउनुभएपछि म खुसी हुँदै आएको हुँ । यो तालिम साँच्चिकै राम्रो लागिरहेको छ ।’अरु केही काम नपाएपछि उनले वेटरको काम गरेको सुनाए । ‘हामीलाई बाहिर आफूले भने जस्तो काम पाउन गाह्रो छ,’ उनी सुनाउँछन्, ‘बोल्न सक्दैनौं तर अरु काम गर्न सक्छौं । त्यसैले अरु केही नभए पनि कम्तीमा सीप सिक्यौं भने यसले हामीलाई पैसा आउने बाटो दिन्छ ।’ काठमाडौंमा उनी उनी महानगरले नै सञ्चालन गरेको होस्टेलमा बसिरहेका छन् । त्यसैले सीपसँगै आफ्नो आत्मविश्वास बढेको उनले अनुभव सुनाए ।‘यस किसिमको तालिम हाम्रै जनकपुरले पनि दिए म त्यहीँ सिक्थेँ,’ उनले थपे, ‘काठमाडौं महानगरको यो तालिम हाम्रा लागि साँच्चिनै राम्रो साबित भएको छ ।’यसैगरी काठमाडौंकी २८ वर्षीय लक्ष्मी अर्यालले अपांगता भएकाहरूले काम सजिलै पाउन नसकेकामा दुःख मान्छिन् । सीपयुक्त तालिम पाए बाहिर काम पाइने भन्ने उनलाई पनि लाग्छ । ‘हामीले पढेर पनि सजिलै काम पाउँदैनौं,’ उनी भन्छिन्, ‘कम्तीमा हाउस किपिङ तालिम पाएर अब होटलतिर यस्तै काम गर्न सकिन्छ भन्ने लागेको छ ।’ कामले पैसा पनि कमाउन सकिने र यसले आफ्नो आवश्यकता पूरा गर्न सकिने उनलाई लाग्छ ।यही तालिममा सहभागी बैतडीका सुरेन्द्रप्रसाद भट्टले कम्प्युटर साइन्समा स्नातक गरेका छन् । तर यसमा आफूले काम नपाएको उनले दुःख पोखे । ‘पढाइ राम्रो नभएर हो कि किन मैले बाहिर काम पाउन सकिनँ,’ उनले भने, ‘त्यसैले म यहाँ सीप सिक्न आएको हुँ । एक त हामीलाई पढ्न पनि समस्या हुन्छ । कम्तीमा सीपले काम त दिन्छ ।’तीस दिनसम्म चल्ने उक्त सीप मेलामा २५ सयभन्दा बढीले तालिम लिईरहेको सीप मेला कार्यान्वयन समितिका संयोजक इञ्जिनियर शैलेन्द्र झाले बताए ।‘यो वर्ष हाम्रो २०८२ जनालाई तालिम दिने लक्ष्य हो,’ उनले भने, ‘तर ३५ सय भन्दा बढीको आवेदन पर्‍यो । त्यसैले अहिले २५४७ जनाले तालिम लिइरहेका छन् तर यसमा केहीले बीचैमा पनि छाड्ने भइरहेको छ ।’महानगरले यस वर्ष कन्स्ट्रक्सन, हस्पिटालिटी एन्ड सर्भिस, आईसी एन्ड इलेक्ट्रोनिक्स, आर्ट एन्ड कल्चर, एग्रिकल्चर, गार्मेन्ट, अटोमोबाइल, मेकानिकल, इलेक्ट्रोनिक्स र स्पेसल अबिलिटि स्किल्स गरी १० क्षेत्रका विभिन्न ३७ वटा पेसासँग सम्बन्धित तालिम दिइरहेको उनले जानकारी दिए ।महानगरले गौरबको योजनाअन्तर्गत रोजगारी र आय वृद्धि महानगरको समृद्धिअन्तर्गत गत वर्षदेखि सुरु गरेको सीप मेलालाई यस वर्ष पनि निरन्तरता दिएको हो ।‘गत वर्ष २५७५ जनाले तालिम लिएका थिए,’ मेलाका संयोजक झाले भने, ‘गत वर्ष भने २९ वटा पेशा मात्र थियो ।’ महानगरले सुरुको वर्षका लागि करिब एक करोड रुपैयाँ बजेट विनियोजन गरेको थियो । यस वर्ष महानगरले २ करोड रुपैयाँ बजेट विनियोजन गरेको छ ।‘तर यसपालि हाम्रो बजेटको सबै रकम खर्च नहोला,’ उनले भने, ‘किनभने यसपालि हामीले ३० वटा विभिन्न निजी संस्थासँग सहकार्य गरेका छौं । उहाँहरूले पनि मेलामा सहयोग गर्नुभएको छ ।’ साथै उनले मेलाबाट सीप सिकेकाले रोजगारी समेत पाउने र यसका लागि समेत महानगरले काम गरिरहेको जानकारी दिए ।"
ट्रम्पले दोस्रो कार्यकाल सम्हालेयता १७७ नेपाली ‘डिपोर्ट’,"काठमाडौँ — डोनाल्ड ट्रम्पले अमेरिकी राष्ट्रपतिका रूपमा दोस्रो कार्यकाल सम्हालेयता १ सय ७७ जना नेपाली निष्कासन (डिपोर्ट) मा परेका छन् । अमेरिकी कानुन उल्लंघन गरेको आरोपमा शनिबारसम्म १ सय ४० नेपाली निष्कासनमा परेकामा आइतबार थप ३७ जनालाई अमेरिकाले चार्टर्ड विमानबाट काठमाडौं पठाएको हो ।अध्यागमन विभागका महानिर्देशक गोविन्द रिजालका अनुसार अमेरिकाले ओम्नी एयर इन्टरनेसनलको कल–साइन एन–४८६ एएक्स जहाजबाट ३२ पुरुष र ५ महिलालाई नेपाल फर्काएको हो । चार्टर्ड विमानबाट अमेरिकाले भारत र बंगलादेशका नागरिकलाई पनि फिर्ता ल्याएको हो । त्यसरी फिर्ता भएका भारतीय र बंगलादेशीलाई उनीहरूकै देशमा पुर्‍याएर आइतबार साँझ ३७ नेपालीसहित चार्टर्ड विमान त्रिभुवन अन्तर्राष्ट्रिय विमानस्थल अवतरण गरेको थियो ।दोस्रो कार्यकालका लागि ट्रम्प अमेरिकी राष्ट्रपतिमा निर्वाचित भएर २० जनवरी २०२५ पदभार सम्हालेसँगै अमेरिकाले गैरकानुनी रूपमा बसोबास गर्दै आएका नेपालसहितका आप्रवासीहरूलाई निष्कासन गर्ने नीति लिएको हो । त्यसयता अमेरिकाबाट एकै पटक चार्टर्ड विमान गरेर नेपाल फिर्ता पठाइएकामध्ये आइतबारको संख्या हालसम्मकै धेरै हो ।यसअघि ८ जनालाई एकै पटक गत २१ फागुनमा चार्टर्ड जहाजबाट र बाँकीलाई नियमित उडानबाट नेपाल ल्याइएको थियो ।विमानस्थल अध्यागमन कार्यालयका अनुसार अमेरिकाबाट निष्कासनमा परेका अधिकांश नेपाली मानव तस्करीमा संलग्न संगठित गिरोहलाई मोटो रकम बुझाएर एसिया, युरोप र अफ्रिकाका विभिन्न देश हुँदै अमेरिका छिर्नेहरू बढी छन् । केही व्यक्ति भने विभिन्न कार्यक्रममा अमेरिका गएर उतै गैरकानुनी रूपमा बसोबास गर्दै आएका पनि छन् ।गिरोहलाई रकम बुझाएर जानेहरूमा रुकुम, रोल्पा, सल्यान, प्यूठान, दाङ, अर्घाखाँचीलगायत जिल्लाका बढी छन् ।यसरी तल्लो बाटो (डंकी रुट) बाट महिनौं लगाएर अमेरिका छिर्नेहरूले गिरोहलाई १ करोड रुपैयाँसम्म बुझाउने गरेका तथ्यहरू नेपाल प्रहरीको अनुसन्धानबाट खुलिसकेको छ ।ट्रम्प प्रशासनले त्यहाँको ‘इमिग्रेसन एन्ड कस्टम इन्फोर्समेन्ट’ (आइस) मार्फत नेपालसहित विभिन्न मुलुकमा गैरकानुनी बसोबास गर्ने आप्रवासीलाई पक्राउ गरी निष्कासनको अभियान नै चलाएको छ । आइसले नेपालसहित विभिन्न देशबाट अमेरिका पुगेका १४ लाख ४५ हजार ५ सय ४९ जनालाई निष्कासन गर्ने सूचीमा राखेकामा सबैभन्दा बढी मेक्सिको, एल साल्भाडोर, भारत, ग्वाटेमाला, होन्डुरस, भेनेजुएलाका नागरिक गैरकानुनी रूपमा बसोबास गरिरहेको विवरण यसअघि नै सार्वजनिक भएको थियो ।आइसले गत २४ नोभेम्बरसम्म ‘डिपोर्ट’ का लागि अन्तिम आदेश पाइसकेका तर पक्राउ नपरेकालाई पछिल्लो समय धरपकड गरी नियन्त्रणमा लिई सम्बन्धित देशमा फिर्ता गरिरहेको छ । पहिलो चरणमा २४ जुन २०१५ पछि अमेरिका प्रवेश गरेका र अमेरिका छाड्नुपर्ने आदेश पाइसकेका कागजातविहीन आप्रवासीहरू ‘डिपोर्ट’ मा परिरहेका छन् । उक्त सूचीमा ३ हजार ५ सयभन्दा बढी नेपाली रहेको बताइन्छ । त्यसमध्ये करिब २ हजार नेपाली ‘टेम्पोररी प्रोटेक्ट स्टाटस’ (टीपीएस) अन्तर्गत अमेरिकामा बसोबास गर्दै आएका छन् । टीपीएस सुविधाअन्तर्गत करिब ८ हजार नेपाली अमेरिकामा छन् ।अमेरिकाबाट यसअघि पनि विभिन्न मितिमा नेपालीहरू निष्कासनमा पर्दै आएका भए पनि ट्रम्पको दोस्रो कार्यकाल सुरु भएयता (२० जनवरी २०२५) भने फिर्ता हुनेको संख्या ह्वात्तै बढेको हो । सन् २०२१ देखि २०२४ सम्म १ सय ४० नेपाली निष्कासनमा परेकामा सन् २०२१ मा ३८, २०२२ मा २४, सन् २०२३ मा २५ र सन् २०२४ मा ५३ नेपालीले अमेरिका छाड्नुपरेको थियो । वासिङ्टन डीसीस्थित नेपाली दूतावासले ‘डिपोर्ट’ मा पर्ने नेपालीका लागि ‘ट्राभल डकुमेन्ट’ जारी गर्दै आएको छ ।"
संसद् खुलाउन दलहरू सहमतिनजिक,"काठमाडौँ — भिजिट भिसा प्रकरणलाई लिएर प्रतिनिधिसभामा १३ जेठदेखि जारी अवरोध हटाउन सत्तारूढ र विपक्षी दल सहमतिनजिक पुगेका छन् । गृहमन्त्रीले राजीनामा दिनुपर्ने मागबाट विपक्षी दलहरू पछि हटेका छन् भने अध्यागमनका विषयमा न्यायिक वा संसदीय छानबिन गर्नुपर्ने उनीहरूको माग यथावत् छ ।आइतबार विभिन्न चरणमा भएका छलफलपछि सत्तारूढ कांग्रेस र एमाले तथा विपक्षी दलहरू माओवादी, रास्वपा र एकीकृत समाजवादीबीच भिजिट भिसा प्रकरणमा अख्तियारको अनुसन्धानमा बाधा नपुर्‍याउने र अध्यागमन सुधारमा पहल गर्ने सहमति बनेको हो ।संसद्को अवरोध हटाउन दलहरूले तयार पारेको सहमतिको मस्यौदामा लेखिएको छ, ‘अहिले अध्यागमनको भिजिट भिसाका सम्बन्धमा अख्तियारले अनुसन्धान गरिरहेको अवस्था छ, त्यो विषयमा सरकारले आवश्यक सहजीकरण गर्ने र अध्यागमन तथा भिजिट भिसा सम्बन्धमा देखिएका समस्याबारे नीतिगत, कानुनी र संरचनागत सुधार गर्न सरकारले ठोस कदम चाल्ने ।’संसद् खुलाउन आइतबार सभामुख देवराज घिमिरेले सिंहदरबारमा कांग्रेस, एमाले र माओवादीका प्रमुख सचेतकसँग छलफल गरेका थिए भने पछि प्रमुख प्रतिपक्षी दलका नेता पुष्पकमल दाहालले संसद्मा नै विपक्षी दलहरू र कांग्रेससँग निरन्तर छलफल गरेका थिए ।सभामुखसँगको छलफलमा भने दलहरूबीच सहमति बन्न सकेको थिएन । उक्त छलफलपछि बाहिरिँदै गर्दा कांग्रेस प्रमुख सचेतक श्यामकुमार घिमिरेले भनेका थिए, ‘विपक्षीबाट हामीले कुनैपनि निष्कर्ष र निर्णय पाएनौं । उहाँहरूले सहयोग गरे संसद् राम्रैसँग चल्छ, उहाँहरूले अप्ठ्यारो गरे पनि केही असहज होला तर संसद् अगाडि बढ्छ ।’पछि माओवादी अध्यक्ष दाहालले सत्तारूढ कांग्रेस तथा विपक्षी रास्वपा र एकीकृत समाजवादीका नेताहरूसँग छलफल गरेका थिए । कांग्रेसबाट उपसभापति पूर्णबहादुर खड्का, महामन्त्री गगन थापा र सांसद ज्ञानेन्द्रबहादुर कार्की छलफलमा सहभागी थिए ।सहमतिमा पुगेको संकेत गर्दै दाहालले संसद् भवनबाट बाहिरिँदा भने, ‘सबै लचिलो बन्नुपर्छ, समस्या समाधान गर्न माओवादी लचिलो बनेर मात्र पुग्दैन, सरकार पनि लचिलो हुनुपर्छ । मैले हिजो कांग्रेस सभापतिसँग कुरा गर्दा सबैतिर लचकताको संकेत देखेको छु, मलाई लाग्छ, भाषामा समझदारी बनेपछि छिट्टै सदन चल्छ ।’संसद्को अवरोध खोल्न कांग्रेस र माओवादीका शीर्ष नेतृत्वबाट दलहरूबीच छलफल भइरहेका बेला सरकारको नेतृत्व गरिरहेको एमालेका अध्यक्ष तथा प्रधानमन्त्री केपी शर्मा ओली भने पार्टीका कार्यक्रममा व्यस्त छन् । दलहरूबीच विभिन्न चरणमा आइतबार भएका छलफलमा एमालेबाट सचिव योगेश भट्टराई र पूर्वमन्त्री पदम गिरी सहभागी थिए । सभामुखसँगको छलफलमा मुख्य सचेतक महेश बर्तौला सहभागी हुँदै आएका छन् ।एमाले सचिव भट्टराईले संसद्को अवरोध खोल्नेबारे दलहरूबीच विभिन्न चरणमा छलफल भएको बताए । ‘सबै दलबीच सामूहिक र एकआपसमा छलफल भएको छ, सबैको प्रयत्नबाट सहमतिनजिक पुगेका छौं,’ उनले भने, ‘अध्यागमनबाट भइरहेको अनियमितताको उचित ढंगले छानबिन होस् भन्नेमा सबैको प्रतिबद्धता छ, अख्तियारले छानबिन प्रक्रिया अगाडि बढाएकाले त्यसलाई सहयोग गर्ने हो, डिस्टर्ब गर्ने होइन, छलफल निष्कर्षनजिक पुगेको छ ।’एमाले मुख्य सचेतक बर्तौलाले भने विपक्षी दलहरूले संसद् अवरोध गरेको र त्यसलाई खोल्ने जिम्मेवारी पनि उनीहरूकै रहेको बताए । ‘अब हाउस सुचारु गरेर जानुपर्छ भन्ने ठाउँमा प्रतिपक्षी आउनुभएको छ, यो नै सकारात्मक हो । हिजो हाउस उहाँहरूकै कारण अवरुद्ध भएको थियो, भोलि हाउस उहाँहरूकै कारण सुचारु हुने परिस्थिति विकास हुनेछ,’ उनले भने ।रास्वपा संसदीय दलका कार्यवाहक नेता विराजभक्त श्रेष्ठले संसद्को अवरोध खुलाउन प्रधानमन्त्री ओली गम्भीर पहलकदमी नभएको गुनासो गरे । अख्तियारले कर्मचारीको भ्रष्टाचार मात्र हेर्ने भएकाले संसदीय वा न्यायिक छानबिन गर्नुपर्ने पार्टीको अडान विपक्षी दल र कांग्रेससँगका छलफलहरूमा स्पष्टसँग राखेको उनले बताए । ‘प्रधानमन्त्री संसद् खुलाउने विषयमा गम्भीर र संवेदनशील हुनुभएन, बरु कांग्रेसले हामीसँग पनि छलफल गर्‍यो, लोकतान्त्रिक चरित्र देखायो,’ उनले भने ।अध्यागमनका विषयमा संसद्मा गम्भीर विवाद भइरहे पनि राजनीतिभन्दा बिचौलिया हाबी भएको उनले बताए । ‘प्रतिपक्ष जिम्मेवार भएर सुशासनको पक्षमा उभिइरहेको छ, सर्वसाधारणको ध्यान केन्द्रित भएको छ, हामीले छानबिन समितिको कुरा गरेको हो, अध्यागमन प्रकरणमा अख्तियारको दायराभन्दा बाहिरको कुरा आएको छ । दूतावास, एयरलाइन्स र म्यानपावरका समेत कुरा आएको छ तर अख्तियारले त कर्मचारीमाथि मात्र अनुसन्धान गर्ने हो,’ श्रेष्ठले भने ।सत्तापक्षबाट बारम्बार संवैधानिक आयोग अख्तियारले नै अनुसन्धान गरिरहेको भन्ने अभिव्यक्ति आएको उल्लेख गर्दै उनले त्यसमा सहमत हुन नसकिने अडान दोहोर्‍याए । ‘रास्वपाले गृहमन्त्री रमेश लेखकप्रति लक्षित भएर भिजिट भिसा प्रकरणको विषय उठान गरेको नभई त्यहाँबाट पीडित भएका जनताका विषयमा अडान लिएको हो,’ उनले भने ।एकीकृत समाजवादीका नेता राजेन्द्र पाण्डेले भिजिट भिसा प्रकरणमा गृहमन्त्री लेखकको राजीनामाको माग विपक्षी दलहरूले छाडेको बताए । ‘हामीले सुरुदेखि नै भिजिट भिसामा छानबिन प्रमुख कुरा हो भन्दै आएका थियौं, सबैको सहमति पनि त्यही ठाउँमा आयो, अब सहमतिको भाषा मिलाउने सल्लाह भएको छ,’ कांग्रेस र विपक्षी दलको बैठकपछि पाण्डेले भने, ‘अख्तियार छानबिनमा छ, हामीले यहाँ छुट्टै छानबिन समिति बनाउँदा अख्तियारलाई अप्ठ्यारो पर्छ र त्यो अहिलेसम्म गरेका पनि छैनौं । अख्तियारको निर्णय आइसकेपछि अध्यागमनका नीतिगत र संरचनागत समस्या समाधान गर्न २०६४ देखि नै अध्यागमन छानबिन गरौं भनेका छौं । यो सबै छानबिन हुन सक्ने गरी भाषा राखौं भन्ने छ ।’कांग्रेस सांसद ज्ञानेन्द्रबहादुर कार्कीले अध्यागमनमा देखिएका समस्या समाधान गर्न के कस्ता सुधारात्मक उपाय अपनाउने भन्नेबारे सत्ता र विपक्षी सहमत भएको तर छानबिन समिति नबन्ने बताए । प्रतिनिधिसभामा विपक्षीले १३ जेठयता बजेट प्रस्तुत हुने दिन जेठ १५ मा भने अवरोध गरेनन्, त्यसपछिका बैठकमा अवरोध गर्दै आएका छन् । राष्ट्रिय सभामा भने प्रतिपक्षीले अवरोध गरेका छैनन् ।"
"राइड सेयरिङमा संघले हस्तक्षेप गर्‍यो, तर पछि हट्दैनौं : मुख्यमन्त्री पाण्डे","कास्की — गण्डकी प्रदेशका मुख्यमन्त्री सुरेन्द्रराज पाण्डेले राइड सेयरिङ नियमावलीमा संघ सरकारले हस्तक्षेप गरे पनि कार्यान्वयनबाट पछि नहट्ने जिकिर गरेका छन् । प्रदेशसभाको आइतबारको बैठकलाई सम्बोधन गर्दै उनले प्रदेशको अधिकारमाथि हस्तक्षेप भएको देखिएको बताए ।‘प्रदेश सरकारको अधिकारमा हस्तक्षेप गर्‍यो भन्ने विषयमा मेरो भन्नु केही छैन । एक किसिमबाट हेर्ने हो भने हस्तक्षेप भएको हो,’ उनले भने, ‘हामीले बनाएको नियम, कानुन किन स्थगन गर् भनेको ? ठीक कुरा हो । हस्तक्षेप भएको छ ।’संविधानले तीन तहको सरकारबीच समन्वय र सहकार्यको व्यवस्था गरेकाले त्यसैअनुसार तत्काललाई संघ सरकारको आग्रह मानेको उनले सुनाए । ‘हाम्रो संविधानले तीनवटै सरकारबीच समन्वय र सहकार्य गरिनेछ भनेको छ । त्यसैले केही समयका लागि अर्थात् एक महिनाका लागि संघीय सरकारको आग्रहलाई संविधानको त्यही मर्मअनुसार सहकार्य गरेको हो । तथापि सहकार्य गरेको कदमबाट सरकार पछाडि हट्दैन,’ उनले भने ।एक महिनापछि राइड सेयरिङ नियमावलीले गरेको व्यवस्थाअनुसार दर्ता, नवीकरण र नियमन अघि बढाइने उनले बताए ।गण्डकी प्रदेश सरकारले जेठ १ मा राइड सेयरिङ (नियमन तथा व्यवस्थापन) नियमावली, २०८२ राजपत्रमा प्रकाशन गरेको थियो । रातो नम्बर प्लेटका सवारीलाई प्रयोजनविपरीत भाडामा लगाउन नियमावली ल्याइएको, आफूहरूको लगानीलाई बेवास्ता गरिएको भन्दै त्यसविरुद्ध सार्वजनिक यातायात व्यवसायीले देशभर आन्दोलन थालेका थिए । त्यसपछि प्रदेश सरकारले व्यवसायीसँग वार्ता गर्ने भन्दै गत जेठ २० मा एक महिनालाई नियमावली कार्यान्वयन स्थगन गर्ने निर्णय गरेको थियो ।"
जेठ ३० गतेदेखि दलित गोलमेच सम्मेलन हुने,"काठमाडौँ — यही जेठ ३० गतेदेखि काठमाडौँमा दलित गोलमेच सम्मेलन हुने भएको छ । आयोजक राष्ट्रिय दलित गोलमेच सम्मेलनले शनिबार पत्रकार सम्मेलन गरी पछिल्लो समयमा दलित समुदायमाथि उत्पीडन बढ्दै गएको उल्लेख गर्दै त्यसलाई रोक्न तथा मुक्तिका लागि सम्मेलनको आयोजना गरिएको जनाएको छ । सम्मेलन असार १ गतेसम्म काठमाडौँको प्रज्ञा प्रतिष्ठानमा हुने छ ।सम्मेलनका संयोजक निर्मल विश्वकर्माले विश्व परिवेशमा गोलमेच सम्मेलनको अभ्यास भइसकेको सफल विधि भए पनि नेपालको लागि पहिलो हुने बताए । शदियौँदेखिको दलित समुदायमाथिको उत्पीडन र त्यसबाट मुक्तिको प्रयास वा संघर्ष अभियानको समीक्षा गर्दै संयोजक विश्वकर्माले राज्यसत्तामा पूर्ण रुपमा समानुपातिक प्रतिनिधित्व, राज्यका स्रोतहरुमा हिस्सेदारी र धर्म सुधारलगायतका मुख्य ३ वटा एजेण्डमा बहस हुने संयोजक विश्वकर्माले जानकारी दिए ।सम्मेलनका सचिवालय सदस्य तथा प्रवक्ता राजेश मयाल विक (अग्नी शिखा)ले देशका ७ प्रदेश र ७७ वटै जिल्लाहरुबाट सम्मेलनका लागि काठमाडौं आउने क्रम जारी रहेको बताए । उनले सम्मेलन दलित मुक्तिको लागि कोसेढुंगा सवित हुने विश्वास व्यक्त गरे ।राष्ट्रिय दलित गोलमेच सम्मेलन मूल आयोजक समिति सचिवालय सदस्य राजेश नेपालीले सात दशक लामो दलित आन्दोलन र संविधानसभाबाट निर्मित २०७२ को संविधान कार्यान्वयनको १० वर्षीय समीक्षा गर्दै वैचारिक र नविन आन्दोलनको आवश्यकता रहेको बताए ।"
काठमाडौं आइपुगे अमेरिकाको निष्कासनमा परेका ३७ नेपाली,काठमाडौँ — अमेरिकाको निष्कासनमा परेका ३७ जना नेपाली नागरिक चार्टर उडानबाट आइतबार साँझ काठमाडौं आइपुगेका छन् । ३२ पुरुष र ५ महिलालाई अमेरिकाले ओम्नी एयर इन्टरनेसनलको कल-साइन एन ४८६ एएक्सबाट नेपाल पठाएको हो । उक्त विमान भारत हुँदै बंगलादेशबाट त्रिभुवन अन्तर्राष्ट्रिय विमानस्थलमा अवतरण भएको हो । अमेरिकी अध्यागमनसम्बन्धी कानुन उल्लंघन गरेको कसुरमा दोषी ठहर भएपछि उनीहरूलाई नेपाल फिर्ता पठाइएको हो ।अमेरिकी अधिकारीहरूसहितको उक्त चार्टर विमान भारतीय र बंगलादेशी नागरिकलाई समेत सम्बन्धित देशको जिम्मा लगाएर काठमाडौं आएको हो ।दोस्रो कार्यकालका लागि डोनाल्ड ट्रम्प अमेरिकी राष्ट्रपतिमा निर्वाचित भएर २० जनवरी २०२५ पदभार सम्हालेसँगै अमेरिकाले गैरकानुनी रूपमा बसोबास गर्दै आप्रवासीहरूलाई निष्कासन गर्ने नीति लिएको हो । त्यसयता अमेरिकाबाट १४० नेपाली डिपोर्टमा परिसकेका छन् । एक पटक चार्टर विमान र बाँकीलाई नियमित उडानबाट स्वदेश फर्काइएको थियो ।
माधव नेपालले भने - 'ओलीजीले बदलाको राजनीति छोड्नुपर्छ',"काठमाडौँ — पतञ्जलि जग्गा हिनामिना प्रकरणमा भ्रष्टाचारको मुद्दा खेपिरहेका एकीकृत समाजवादी अध्यक्ष तथा पूर्वप्रधानमन्त्री माधवकुमार नेपालले राजनीतिक सक्रियता जारी राखेका छन् । उनले आइतबार एकीकृत समाजवादीको वाग्मती प्रदेश कमिटीको पूर्ण बैठकलाई सम्बोधन गरे । उनले पतञ्जलि जग्गा प्रकरणमा आफ्नो कुनै पनि संलग्नता नरहेको दाबी गरे ।‘अख्तियार अनुसन्धान आयोगले विशेष अदालतमा मुद्दा दायर गरेको छ । अनुसन्धान हुँदै जाला । मैले अनुसन्धान हुनुहुँदैन भनेको छैन । म सुशासनको पक्षपाती हुँ तर, मैमाथि यो किसिमको आरोप लागेको छ र यसको कानुनी उपचार हुन्छ,’ उनले भने, ‘हाम्रा कानुनका जानकार साथीहरुले एक हजार पृष्ठको पुराना दस्तावेजहरु अनुसन्धान गर्दै हुनुहुन्छ ।’उनले प्रधानमन्त्री केपी शर्मा ओलीको सरकार बदलाको भावनाले चलेको बताए । ‘वर्तमान सरकार बदलाको भावनाबाट सञ्चालित छ । हामीले भनेका छौं, सरकार यो वा त्यो बहानामा बदला लिने उद्देश्यले सञ्चालित नहोस्,’ उनले भने, ‘अर्को कुरा कार्यकर्तालाई झोले बनाउने काम पनि नगर्नुहोस् । असली कार्यकर्ता उत्पादन गर्नुहोस्, झोले होइन । ओलीजीले बदलाको राजनीति छोड्नुपर्छ । हामीले भ्रष्टाचारको विरुद्धमा र सुशासनको पक्षमा वकालत गर्दै आएका छौं । सरकारलाई हामी खबरदारीसमेत गर्दै आइरहेका छौं ।’"
एमाले अखिल राष्ट्रिय सम्मेलन : अध्यक्षका लागि पाँच आकांक्षी,"काठमाडौँ — एमाले भ्रातृ संगठन अखिल नेपाल स्वतन्त्र विद्यार्थी युनियन (अनेरास्ववियु)को अध्यक्षका लागि पाँच आकांक्षी देखिएका छन् । एमालेले अखिलमा ३२ वर्षे उमेर हद लगाएपछि सुरु भएको राष्ट्रिय सम्मेलनमा युवाहरुबीच प्रतिस्पर्धा हुन लागेको हो ।अखिलका निवर्तमान अध्यक्ष समिक बडालका अनुसार अध्यक्षको आकांक्षीहरुमा प्रकाश पौडेल, सुजन कडरिया, अञ्जना सिवकोटी, आरती भट्टराई र दीपक धामी छन् । नेतृत्व चयनका लागि सहमति नभए उनीहरुबीच प्रतिस्पर्धा हुने छ ।‘अध्यक्षका पाँच जना आकांक्षी हुनुहुन्छ’, उनले भने, ‘महासचिवमा पनि धेरैले आकांक्षा राख्नुभएको छ ।’ महासचिवको आकांक्षीहरुमा स्मृति खनाल, विकास श्रेष्ठ, आरके रोमशलगायत छन् । अखिलको १५१ सदस्यीय केन्द्रीय समितिमा ९ पदाधिकारी हुनेछन् । अखिलको नेतृत्वका लागि सर्वसम्मत चयन गर्ने प्रयास गरेको छ । सम्मेलनमा १४ सय प्रतिनिधि सहभागी छन् ।एमाले केन्द्रीय सचिवालयको १२ जेठमा बसेको बैठकले अखिलमा ३२ वर्षे उमेर हद लगाउने निर्णय गरेको थियो । पार्टी अध्यक्ष केपी शर्मा ओलीले सचिवालय बैठकमा अबदेखि अखिलमा ३२ वर्षे उमेरहदको निर्णय सुनाएका थिए । तर उनले नै अखिलको २४औं राष्ट्रिय सम्मेलन उद्घाटन गर्दै पार्टीमा भने उमेरहद नलाग्ने बताए । ओलीले पार्टी नेतृत्वमा उमेरभन्दा पनि स्वास्थ्य र कार्यक्षमता हेरिनुपर्ने बताएका हुन् ।‘७० वर्ष उमेरका कुरा आयो । ७० वर्षे उमेरहदको विषय फेल खाइसक्यो । अहिले म ७४ चल्दैछु, ७० मा रिटायर्ड हुने भन्ने कुरा फेल खाएन ? ४ वर्ष घटाउन भएन क्यारे उमेर ’ ओलीले भने ।कहिलेकाहीं आवश्यकताले पनि नेतृत्व दोहोरिने ओलीको भनाइ थियो । चीनमा सी चिनफिङको उदाहरण दिँदै उनले भने, ‘स्वास्थ्यले साथ दिन्छ, दिँदैन, कार्यक्षमता हुन्छ कि हुँदैन मुख्य कुरा हो । चीनमा दुईपटक मात्रै अध्यक्ष हुन पाउने नियम बनाइएको थियो । ६५ वर्षे उमेरहद लगाए पनि सी चिनफिङको नेतृत्वको आवश्यकता देखेपछि चिनियाँ कम्युनिस्ट पार्टीले ल्यायो । अहिले ७२ पुगिसक्नु भयो– सी चिनफिङ ।’विद्यार्थी आन्दोलन र खासगरी अनेरास्ववियुको अगुवाइमा २०३६ सालमा जनमतसंग्रहको घोषणा गर्न बाध्य बनाउने यही संगठन भएको र आफूहरूले नै देशमा साँच्चैको लोकतन्त्र र गणतन्त्र ल्याउन बलिदान गरेको ओलीको दाबी छ । विद्यार्थीका नाममा तोडफोड, कुटपिट, शिक्षालयमा आगजनी र तालाबन्दी गर्ने खालका हिंसात्मक क्रियाकलापका लागि अनेरास्ववियुका लागि छुट नहुने बताउँदै उनले यस संगठनलाई परिवर्तनकारी, सभ्य र जिम्मेवारी संगठनका रुपमा रहन निर्देशन दिए ।"
आज देश दुनियाँमा के-के भयो ?,"काठमाडौँ — टेलिकमकी प्रबन्ध निर्देशक पहाडीसहित १८ विरुद्ध साढे ३३ करोडको भ्रष्टाचार मुद्दा, विपक्षी दलहरुद्वारा आइतबार पनि प्रतिनिधिसभा बैठकमा अवरोध, अमेरिकी अध्यागमनसम्बन्धी कानुन उल्लंघन गरेकोमा ४८ नेपाली डिपोर्टदेखि भारतको मणिपुरका पाँच जिल्लामा इन्टरनेट सेवा बन्दसम्मका समाचार आज चर्चामा रहे ।000नेपाल टेलिकमको बिलिङमा भ्रष्टाचार गरेको अभियोगमा प्रबन्ध निर्देशक संगीता पहाडी र पूर्व प्रबन्ध निर्देशक सुनिल पौडेलसहित१८ जनाविरुद्ध भ्रष्टाचार मुद्दा दायरभएको छ । अख्तियार दुरुपयोग अनुसन्धान आयोगले पहाडी र पौडेलसहित १८ विरुद्ध आइतबार विशेष अदालतमा मुद्दा दायर गरेको हो । अख्तियारले प्रतिवादीविरुद्ध ३३ करोड ४८ लाख रुपैयाँ बिगो मागदाबी गरेको छ ।000प्रतिनिधिसभा बैठक सोमबार दिउँसो २ बजेसम्मका लागि स्थगितगरिएको छ । आइतबार पटकपटक सरेर साँझ साढे ६ बजे बैठक सुरु भएको थियो । सभामुख देवराज घिमिरेले बैठक प्रारम्भ भएको घोषणा गर्नासाथ विपक्षी दलहरु र केही सत्ता पक्षका सांसद उठेका थिए । सभामुखले सदन चलाउन सांसदहरुलाई बस्न आग्रह गरे पनि बस्न नमानेपछि सभामुखले बैठक जेठ २६ सोमबार दिउँसोसम्मका लागि स्थगित गरेका हुन् ।000भारतमा कोरोनाको संक्रमण दर तीव्र रुपमा बढेको भन्दै स्वास्थ्य तथा जनसंख्या मन्त्रालयले तयारी थालेको छ। मन्त्रालयका प्रवक्ता डा‍ प्रकाश बुढाथोकीले भारतमा पछिल्लो समय फैलिएको संक्रमण र केही मृत्युका घटनालाई मध्यनजर गरेर दुई सातादेखि पूर्वतयारी गरिरहेको बताए । उनले भारतसँग जोडिएका १७ वटा स्थल नाका र तीन हवाई नाका तथा त्यहाँ रहेका हेल्थ डेस्कमा कार्यरत स्वास्थ्यकर्मीलाई तयारी अवस्थामा राखिएको बताए ।000अमेरिकाको निष्कासनमा परेका ४८ जना नेपालीनागरिक चार्टर उडानबाट आइतबार साँझ आइपुग्ने भएका छन् । अमेरिकी अध्यागमनसम्बन्धी कानुन उल्लंघन गरेको कसुरमा दोषी ठहर भएपछि उनीहरूलाई नेपाल फिर्ता पठाइएको हो । अमेरिकाले ओम्नी एयर इन्टरनेसनलको कल(साइन एन ४८६ एएक्सबाट उनीहरूलाई नेपाल पठाएको हो । उक्त विमान भारत हुँदै बंगलादेशबाट त्रिभुवन अन्तर्राष्ट्रिय विमानस्थलमा अवतरण हुँदैछ ।000भारतको पूर्वोत्तर मणिपुर राज्यमा शनिबार रातिदेखि लागू हुने गरीपाँच जिल्लामा पाँच दिनका लागि इन्टरनेट सेवा बन्दगरिएको छ । प्रहरीले एउटा जिल्लामा कर्फ्यु र अन्य चार वटा जिल्लामा मानिसलाई भेला हुन र प्रदर्शन गर्नमा रोक लगाउने गरी निषेधाज्ञा जारी गरिएको छ । शनिबार राति मैतेइ जातिको स्वयंसेवक संगठन ‘अरम्बाई टेंगोल – एटी’का एक प्रमुख नेता कनान सिंहलाई प्रहरीले गिरफ्तार गरेको खबर सार्वजनिक भएपछि राजधानी इम्फालमा प्रदर्शन भएको थियो ।"
प्रतिनिधिसभा बैठक सोमबार दिउँसो २ बजेसम्मका लागि स्थगित,"काठमाडौँ — प्रतिनिधिसभा बैठक सोमबार दिउँसो २ बजेसम्मका लागि स्थगित गरिएको छ । आइतबार पटकपटक सरेर साँझ साढे ६ बजे बैठक सुरु भएको थियो ।सभामुख देवराज घिमिरेले बैठक प्रारम्भ भएको घोषणा गर्नासाथ विपक्षी दलहरु र केही सत्ता पक्षका सांसद उठेका थिए । सभामुखले सदन चलाउन सांसदहरुलाई बस्न आग्रह गरे पनि बस्न नमानेपछि सभामुखले बैठक जेठ २६ सोमबार दिउँसोसम्मका लागि स्थगित गरेका हुन् ।भिजिट भिसामार्फत मानव तस्करी भएको विषयमा गृहमन्त्री रमेश लेखकले राजीनामा दिनुपर्ने, छानबिन समिति बनाउनुपर्नेलगायत माग राखी विपक्षी दलहरूले संसद्‍मा अवरोध गर्दै आएका छन् ।"
अमेरिकाले डिपोर्ट गरेका ४८ नेपाली बंगलादेश हुँदै काठमाडौं आउँदै,काठमाडौँ — अमेरिकाको निष्कासनमा परेका ४८ जना नेपाली नागरिक चार्टर उडानबाट आइतबार साँझ आइपुग्ने भएका छन् । अमेरिकी अध्यागमनसम्बन्धी कानुन उल्लंघन गरेको कसुरमा दोषी ठहर भएपछि उनीहरूलाई नेपाल फिर्ता पठाइएको हो ।अमेरिकाले ओम्नी एयर इन्टरनेसनलको कल-साइन एन ४८६ एएक्सबाट उनीहरूलाई नेपाल पठाएको हो । उक्त विमान भारत हुँदै बंगलादेशबाट त्रिभुवन अन्तर्राष्ट्रिय विमानस्थलमा अवतरण हुँदैछ ।अमेरिकी अधिकारीहरूसहितको उक्त चार्टर विमान भारतीय र बंगलादेशी नागरिकलाई समेत सम्बन्धित देशको जिम्मा लगाएर काठमाडौं आउन लागेको हो । दोस्रो कार्यकालका लागि डोनाल्ड ट्रम्प अमेरिकी राष्ट्रपतिमा निर्वाचित भएर २० जनवरी २०२५ पदभार सम्हालेसँगै अमेरिकाले गैरकानुनी रूपमा बसोबास गर्दै आप्रवासीहरूलाई निष्कासन गर्ने नीति लिएको हो ।त्यसयता अमेरिकाबाट १४० नेपाली डिपोर्टमा परिसकेका छन् । एक पटक चार्टर विमान र बाँकीलाई नियमित उडानबाट स्वदेश फर्काइएको थियो । यस पटक भने ४८ जनालाई भने एकैपटक चार्टर विमानबाट नेपाल छाड्न लागिएको छ ।
प्रतिनिधिसभा बैठक साढे ५ सम्मका लागि सर्‍यो,"काठमाडौँ — प्रतिनिधिसभा बैठक अपराह्न ५:३० बजेसम्मका लागि सारिएको छ । यसअघि आइतबार दिउँसो १ बजेका लागि बोलाइएको  बैठक सूचना टाँसेर ३:१५ बजेका लागि सारिएको थियो ।संसद् खुलाउनेबारे दलहरू सहमतिनजिक पुगेकाले बैठक साढे ५ बजेका लागि सारिएको बताइएको छ । प्रतिनिधिसभा बैठक खुलाउने बारेमा सत्तारूढ र विपक्षी दलहरू सहमति नजिक पुगिसकेका छन् । सहमतिपत्रको ड्राफ्टबारेमा छलफल भइरहेको नेताहरूले जानकारी दिएका छन् । कांग्रेस प्रमुख सचेतक श्यामकुमार घिमिरेका अनुसार सहमतिको ड्राफ्टमा दलहरूबीच छलफल भइरहेको छ ।छलफलमा कांग्रेसका उपसभापति पूर्णबहादुर खड्का, महामन्त्री गगन थापा, सांसद ज्ञानेन्द्रबहादुर कार्कीलगायत सहभागी छन् । एमालेबाट भने छलफलमा कोही सहभागी छैनन् । कांग्रेस र विपक्षीबीच भएको निष्कर्ष मान्ने एमाले मुख्य सचेतक महेश बर्तौलाले बताए ।रास्वपाका उपसभापति स्वर्णिम वाग्ले, विराजभक्त श्रेष्ठ, सन्तोष परियारलगायत छन् । एकीकृत समाजवादीका राजेन्द्र पाण्डेलगायत सहभागी छन् ।"
विद्या भण्डारी एमालेमा फर्किने हल्लाबारे ओलीको टिप्पणी : फलाना आउने अरे भनेर अर्को खेल खेलिँदैछ,"काठमाडौँ — प्रधानमन्त्री एवं एमाले अध्यक्ष केपी शर्मा ओलीले पूर्वराष्ट्रपति विद्यादेवी भण्डारी राजनीतिमा फर्किने विषयलाई लिएर टिप्पणी गरेका छन् ।आइतबार काठमाडौंमा पार्टी निकट अखिल नेपाल राष्ट्रिय स्वतन्त्र विद्यार्थी युनियन (अनेरास्ववियु) को २४ औं राष्ट्रिय महाधिवेशनलाई सम्बोधन गर्दै ओलीले महाधिवेशनको मिति नै घोषणा नभएको बेलामा भ्रमको पछि नलाग्न आग्रह गरेका हुन् ।पूर्वराष्ट्रपति भण्डारी पार्टीको जिम्मेवारीमा फर्किने समाचार बाहिरिरहेको बेलामा एमाले अध्यक्षसमेत रहेका प्रधानमन्त्री ओलीले फलाना आउने अरे भन्दै फिँजाइएका भ्रममा विश्वास नगर्न आग्रह गरे । उनले गुट नै बनिसके भन्दै प्रचार गरिएको उल्लेख गर्दै गुटको कुरा गर्नेहरूको प्रतिकार गर्न निर्देशन दिए ।पूर्वराष्ट्रपति भण्डारीको बारेमा पार्टीमा कुनै छलफल नै नभएको बताउँदै महाधिवेशन घोषणा पनि नभएको र महाधिवेशनमा के गर्ने भन्ने सरसल्लाह नै नभएको ओलीको जिकिर थियो । उनले बाहिर भ्रम फिँजाएर पार्टीलाई कमजोर बनाउने र पार्टी कार्यकताको मनस्थिति बिथोल्ने काम भइरहेको भन्दै यस्ता दुष्प्रयासलाई सोझै इन्कार गर्न निर्देशन दिए ।ओलीले के भने ?अहिले हल्ला चलेको छ । तल-तल यो ग्रुप भनेका छन् त्यो ग्रुप भनेका छन् । यो ग्रुप र त्यो ग्रुपको कुनै आवश्यकता छैन । यस्ता कुरालाई तपाईंहरुले सुन्नेबित्तिकै यस्ता कुरा नगर्नुस् भन्ने जवाफ दिइहाल्नुस् । फलानाका ग्रुप, यसका ग्रुप त्यो छोडिदिनुस् । अर्को खेल हुन खोजेको छ यहाँ अब फलाना आउने अरे, फलाना आउने अरे, यस्तो-यस्तो । पार्टीमा कुनै छलफल नै भएको छैन, को महासचिव, को अध्यक्ष, को उपाध्यक्ष, अहिले महाधिवेशन घोषणै भएको छैन ।महाधिवेशनमा के गर्ने सरसल्लाह भएको छैन । छलफल भएको छैन, अनि यो बाहिर-बाहिरका हल्ला चलाएर पार्टीलाई कमजोर पार्न खोज्ने, पार्टी कार्यकर्ताको मनस्थिति बिथोल्न खोज्ने यस्ता दुष्प्रयासहरूलाई सोझै इन्कार गर्नुस् । यस्ता खालका कुरा नगर्न त्यस्ताहरुलाई जवाफ दिनुस् । स्टाटस, सिस्टाटसलाई पनि जवाफ दिए हुन्छ ।"
संसद् खुलाउनेबारे दलहरू सहमतिनजिक,"काठमाडौँ — प्रतिनिधिसभा बैठक खुलाउने बारेमा सत्तारूढ र विपक्षी दलहरू सहमति नजिक पुगिसकेका छन् । सहमतिपत्रको ड्राफ्टबारेमा छलफल भइरहेको नेताहरूले जानकारी दिए ।कांग्रेस प्रमुख सचेतक श्यामकुमार घिमिरेका अनुसार सहमतिको ड्राफ्टमा दलहरूबीच छलफल भइरहेको छ ।छलफलमा कांग्रेसका उपसभापति पूर्णबहादुर खड्का, महामन्त्री गगन थापा, सांसद ज्ञानेन्द्रबहादुर कार्कीलगायत सहभागी छन् ।एमालेबाट भने छलफलमा कोही सहभागी छैनन् । कांग्रेस र विपक्षीबीच भएको निष्कर्ष मान्ने एमाले मुख्य सचेतक महेश बर्तौलाले बताए ।रास्वपाका उपसभापति स्वर्णिम वाग्ले, विराजभक्त श्रेष्ठ, सन्तोष परियारलगायत छन् । एकीकृत समाजवादीका राजेन्द्र पाण्डेलगायत सहभागी छन् ।"
"ओली भन्छन् : एमालेमा ७० वर्षे उमेरहदको विषय फेल खाइसक्यो, ७४ चल्दैछु, ४ वर्ष घटाउन मिलेन !","काठमाडौँ — प्रधानमन्त्री एवं एमाले अध्यक्ष केपी शर्मा ओलीले पार्टीमा ७० वर्षे उमेरहदको फेल खाइसकेको विषय भएको बताएका छन् । अखिल नेपाल राष्ट्रिय स्वतन्त्र विद्यार्थी युनियनको २४औँ राष्ट्रिय महाधिवेशनको उद्‍घाटन गर्दै ओलीले पार्टी नेतृत्वमा उमेरभन्दा पनि स्वास्थ्य र कार्यक्षमता हेरिनुपर्ने बताएका हुन् ।'७० वर्ष उमेरका कुरा आयो । ७० वर्षे उमेरहदको विषय फेल खाइसक्यो । अहिले म ७४ चल्दैछु, ७० मा रिटायर्ड हुने भन्ने कुरा फेल खाएन ? ४ वर्ष घटाउन भएन क्यारे उमेर !,' ओलीले भने ।कहिलेकाहीँ आवश्यकताले पनि नेतृत्व दोहोरिने ओलीको भनाइ थियो । चीनमा सी चिनफिङको उदाहरण दिँदै अध्यक्ष ओलीले भने, 'स्वास्थ्यले साथ दिन्छ दिँदैन, कार्यक्षमता हुन्छ कि हुँदैन मुख्य कुरा हो । चीनमा दुईपटक मात्रै अध्यक्ष हुन पाउने नियम बनाइएको थियो । ६५ वर्षे उमेरहद लगाए पनि सी चिनफिङको नेतृत्वको आवश्यकता देखेपछि चिनियाँ कम्युनिस्ट पार्टीले ल्यायो । अहिले ७२ पुगिसक्नु भयो- सी चिनफिङ ।'२०८० जेठमा बसेको एमाले सचिवालय बैठकले पार्टीको कार्यकारी नेतृत्वमा निर्वाचित वा मनोनीत हुन चाहिने ७० वर्षे उमेर हद हटाएको हो । उक्त बैठकले ‘कार्यकारी कमिटीको पदाधिकारी वा सदस्यमा निर्वाचित वा मनोनीत हुन ७० वर्ष उमेर पूरा नभएको हुनुपर्ने’ विधानको व्यवस्था निलम्बन गरेको थियो । एमालेको २०६५ सालमा बुटवल भएको आठौं महाधिवेशनमा एउटै कार्यकारी पदमा दुई पटक भन्दा बढी निर्वाचित हुन नपाउने व्यवस्था गरेको थियो भने २०७१ मा काठमाडौंमा भएको नवौं महाधिवेशनले ७० वर्ष प्रावधान ल्याएको थियो ।बुटवल महाधिवेशनबाट मोदनाथ प्रश्रितले उमेर ढल्किँदै गएपछि कार्यकारी पदमा बस्न नहुने भन्दै अवकास लिएका थिए । त्यसैगरी भरतमोहन अधिकारी र सिद्धिलाल सिंह काठमाडौंमा भएको नवौं महाधिवेशनबाट पार्टीको कार्यकारी जिम्मेवारीबाट अलग्गिएका थिए । दशौं महाधिवेशनमा सत्यनारायण मण्डल ७० वर्ष प्रावधानको कारण पार्टीबाट बाहिरिएका थिए ।२०७८ साल असोजमा ललितपुरको गोदावरीमा भएको एमालेको पहिलो विधान महाधिवेशनले ७० वर्ष पुग्नुअघि निर्वाचित कार्यकारीको हकमा त्यस्तो व्यवस्था लागू हुने गरी व्याख्या गरेको थियो । अध्यक्ष ओलीलाई सहज हुने गरी सो व्यवस्था गरिएको थियो । त्यसै वर्षको मंसिरमा चितवनको सौराहा भएको एमाले दशौं महाधिवेशनले ओलीलाई अध्यक्षमा दोस्रो पटक निर्वाचित गरेको थियो ।"
"२०८४ मा हामीले बहुमत ल्याउँछौं, कांग्रेसले पनि त्यही भन्न पाउँछ : प्रधानमन्त्री ओली","काठमाडौँ — प्रधानमन्त्री एवं एमाले अध्यक्ष केपी शर्मा ओलीले स्थिरता, सुशासन र विकासका लागि सही नीतिका साथ सरकार अघि बढिरहेकाले सत्ता साझेदार दलभित्र कुनै मतान्तर नरहेको स्पष्ट गरेका छन्।अखिल नेपाल राष्ट्रिय स्वतन्त्र विद्यार्थी युनियनको २४ औँ राष्ट्रिय महाधिवेशनको उद्‍घाटन गर्दै प्रधानमन्त्री ओलीले कांग्रेस र एमालेबीचको सहमतिबमोजिम अबको १३ महिनापछि कांग्रेसलाई सरकारको नेतृत्व हस्तान्तरण गरेर एमाले सरकारका सामेल हुने पनि दोहोर्‍याए ।'हाम्रा विरोधीहरुले सत्ता गठबन्धनभित्र खेल्न खोजेका छन् । हामीले हाम्रो लक्ष्य मिसन-२०८४ अन्तर्गत आगामी निर्वाचनमा बहुमत ल्याउँछ भनेको छौँ । प्रतिस्पर्धी दल भएकाले कांग्रेसले पनि त्यो भन्न पाउँछ,' अध्यक्ष ओलीले भने, 'हामी अहिले सँगै सरकारमा रहेर भोलि निर्वाचनमा आ–आफ्नो प्रतिस्पर्धाका आधारमा निर्वाचन लड्न तयार भएरै अघि बढेका छौ, त्यस अर्थमा मैले भन्दै आएको छु, आगामी निर्वाचनमा एमालेले एकल बहुमत ल्याउने गरी काम गर्नुपर्छ । यसमा कुनै अन्योलमा रहनुपर्ने अवस्था छैन ।'विद्यार्थी आन्दोलन र खासगरी अनेरास्ववियुको अगुवाइमा २०३६ सालमा जनमत संग्रहको घोषणा गर्न बाध्य बनाउने यही संगठन भएको र आफूहरूले नै देशमा साँच्चैको लोकतन्त्र र गणतन्त्र ल्याउन बलिदान गरेको ओलीको भनाइ छ । विद्यार्थीका नाममा तोडफोड, कुटपिट, शिक्षालयमा आगजनी र तालाबन्दी गर्ने खालका हिंसात्मक क्रियाकलापका लागि अनेरास्ववियुका लागि छुट नहुने बताउँदै उनले यस संगठनलाई परिवर्तनकारी, सभ्य र जिम्मेवारी संगठनका रुपमा रहन निर्देशन दिए ।"
"आत्महत्या, सडक दुर्घटना र विद्युतीय अपराधको प्रमुख कारक लागुऔषध : गृहमन्त्री लेखक","काठमाडौँ — गृहमन्त्री रमेश लेखकले आत्महत्या, सडक दुर्घटना र विद्युतीय अपराधको जड ‘लागुऔषध’ भएकाले त्यसको न्यूनीकरण तथा नियन्त्रणमा समग्र राष्ट्र एक हुनुपर्ने बताएका छन् ।लागुऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवस मनाउने सन्दर्भमा आज मन्त्रालयमा आयोजित कार्यक्रममा गृहमन्त्री लेखकले सरोकार भएका सबैको सहयोग र सहकार्यमा लागुऔषध न्यूनीकरण तथा नियन्त्रण गर्नुपर्ने भनाइ राखे ।मादकपदार्थ सेवनको जाँच हुन थालेपछि सवारी चालकले लागुपदार्थ प्रयोग गर्न थालेको दृष्टान्त प्रस्तुत गर्दै उनले भने, 'बर्सेनि ठूलो धनजनसहित मुलुकलाई अपूरणीय क्षति पुर्‍याउने प्रमुख भूमिकामा रहेको लागुपदार्थको ओसारपसार, भण्डारण र सेवनको अवस्थालाई दृष्टिगत गरी सम्बद्ध सरकारी तथा गैरसरकारी संस्था र नागरिक समाजका बीच सहयोग र सहकार्य हुन जरुरी छ ।'लागुऔषध दुरुपयोग तथा अवैध ओसारपसार न्यूनीकरण तथा नियन्त्रणमा सबैभन्दा नजिक जोडिने अभिभावकसहित परिवारका सदस्य, विद्यालय परिवार र स्थानीय तहको विशेष ध्यान जान आवश्यक रहेको उल्लेख गर्दै गृहमन्त्री लेखकले यसअघि जस्तै यस वर्ष आगामी असार ६ देखि १२ गतेसम्म देशव्यापी रुपमा मनाउन लागेको सो दिवसलाई परिणाममुखी बनाउन सबैसँग अनुरोध गरे ।लागुपदार्थ सेवनका कारण नेपालमा हरेक वर्ष एक लाख ३४ हजार मानिसको ज्यान जाने गरेको औपचारिक तथ्यांक रहे पनि पाँच लाखभन्दा बढीको निधन हुने गरेको सो अवसरमा जानकारी दिइएको छ ।"
संसद् अवरोधबारे कांग्रेस-माओवादी छलफलमा,काठमाडौँ — संसद्‍काे अवराेधका सम्बन्धमा कांग्रेस र माओवादीबीच छलफल भइरहेको छ । संघीय संसद् भवन नयाँ बानेश्वरस्थित शंकर हलमा दुवै दलबीच छलफल चलिरहेको हाे ।माओवादीलगायत विपक्षीले भिजिट भिसा प्रकरणमा गृहमन्त्रीमाथि छानबिनको माग गर्दै आएका छन् । सत्तापक्ष भने भिजिट भिसा सम्बन्धमा विपक्षीले उठाएका कुनै पनि माग पूरा नहुने अडानमा छ । सत्तापक्ष विराेध भए पनि सदन चलाउनुपर्ने बताउन थालेको छ ।१ बजे बाेलाइएकाे प्रतिनिधिसभा बैठक अझै सुरु भएको छैन । सभामुखको सचिवालयले भने विपक्षी दलहरूको बैठकका कारण सदन सुरु हुन नसकेको बताएको छ ।माओवादी प्रमुख सचेतक हितराज पाण्डेले आफूहरूको बैठक सकिएपछि निर्णय लिएर आउने सभामुखलाई जानकारी दिएकाे सभामुखको सचिवालयले जानकारी दिएको छ ।
नेपालमा पहिलोपटक ट्रान्सजेन्डर व्यक्तिको लिंग परिवर्तन,"काठमाडौँ — त्रिभुवन विश्वविद्यालय शिक्षण अस्पताल, महाराजगन्जमा नेपालमै पहिलोपटक लिंग परिवर्तनसम्बन्धी शल्यक्रिया सफल भएको छ । जनकपुर निवासी २५ वर्षीय एक ट्रान्सजेन्डर व्यक्तिमा पुरुष लिंगको तन्तुलाई चाहिने मात्रामा उपयोग गरेर महिला जननेन्द्रियको पुनःनिर्माण गरिएको हो ।अस्पतालका प्रवक्ता तथा सह प्राडा. गोपाल सेढाइँले ती व्यक्तिपुरुष भएर जन्मिए पनि पछि हार्मोनका कारण ट्रान्सजेन्डरका रुपमा परिवर्तन भएको बताए ।अस्पतालको प्लास्टिक सर्जरी विभागद्वारा जेठ १२ देखि १५ सम्म पारलैंगिक समुदायका लागि आयोजित विभिन्न शल्यक्रियामा उक्त शल्यक्रिया पनि गरिएको हो । त्यस अवसरमा अनुहार तथा स्तनको पनि शल्यक्रिया गरिएको थियो ।सह प्राडा. गोपाल सेढाइँले अब यो सेवा नेपालमै नियमित रूपमा उपलब्ध हुने भएकाले विदेश जानुपर्ने बाध्यता नहरेको बताए । 'लिंग परिवर्तनजस्तो संवेदनशील र जटिल शल्यक्रिया धेरै खर्चिलो हुने हुँदा नेपालमा नै यो सुविधा उपलब्ध भएपछि ट्रान्सजेन्डर समुदायलाई धेरै राहत मिल्नेछ,' उनले भने, 'ट्रान्सजेन्डर समुदायलाई आफ्नो लैंगिक पहिचानका लागि यो महत्वपूर्ण हुनेछ,' उनले भने ।शल्यक्रियामा विदेशी प्लास्टिक सर्जन डा. एलिरेजा हामीडियन जाह्रोमीको नेतृत्व तथा विभागीय प्रमुख प्राडा. जयनमान श्रेष्ठको संयोजनमा सम्पूर्ण प्लास्टिक सर्जरी तथा एनेस्थेसिया टिमको सहभागिता थियो ।डा. श्रेष्ठका अनुसार अबदेखि त्रिवि शिक्षण अस्पतालमा 'जेन्डर अफर्मिङ क्लिनिक' स्थापनासहित यस्ता सेवा नियमित रूपमा प्रदान गरिनेछ ।"
प्रेमिकाको हत्या आरोपमा भारतमा एक नेपाली पक्राउ,काठमाडौँ — प्रेमिकाको हत्या आरोपमा भारतमा एक नेपाली पक्राउ परेका छन् । भारतीय सञ्चार माध्यमहरूका अनुसार ३३ वर्षीया प्रेमिका तारा बोहराको हत्या आरोपमा ३० वर्षीय विजय टोपा पक्राउ परेका हुन् ।तेलंगाना टुडेका अनुसार बोहरा र टोपा 'लिभ-इन रिलेसनसिप' मा थिए । तेलंगाना टुडेका अनुसार टोपाले हत्या गरेर बोहराको शव ट्रली ब्याग(सुटकेस)मा फ्याँकेका थिए । सोही ट्रली ब्यागका आधारमा प्रहरी टोपासम्म पुगेको हो । प्रहरीका अनुसार दुवै जनाको भेट फेसबुकमार्फत भएको थियो । बोहरा विवाहित हुन् ।उनका दुई सन्तानसमेत रहेको तेलंगाना टुडेले जनाएको छ । उनी यसै वर्षको अप्रिलदेखि टोपासँग हैदराबादमा बस्न आएकी थिइन् । बोहरा गर्भवती भएपछि हैदराबादकै एउटा भाडाको घरमा बस्ने उनीहरूबीच झगडा भएको थियो । टोपाले गर्भपतन गराउन दबाब दिँदै आएको र नियमितजसो झगडा हुने पनि समाचारमा उल्लेख छ ।मे २३ मा टोपाले नाइलनको डोरीले घाँटी कसेर बोहराको हत्या गरेका थिए । अर्को दिन उनले कुकटपल्लीबाट ट्रली ब्याग किनेर ल्याए । त्यही ट्रली ब्यागमा बोहराको शव राखेर बाचुपल्लीको खालि ठाउँमा फ्याँकिदिए । जुन ४ मा स्थानीयले उक्त ब्याग देखेपछि प्रहरीलाई खबर गरेका थिए ।उक्त घटनाको अनुसन्धान गर्न प्रहरीले ५ वटा विशेष टोली परिचालन गरेको थियो । सीसीटीभी फुटेजबाट ७० वटा ब्याग पसलमा छानबिन भएको थियो । त्यत्तिकैमा एउटा फुटेजमा टोपाले ब्याग किन्दै गरेको देखिएपछि प्रहरी घटनाको चुरोसम्म पुगेको हो । उनलाई बिहीबार पक्राउ गरी थप अनुसन्धान प्रक्रिया अघि बढाइएको प्रहरीले जनाएको छ । सोधपुछका क्रममा उनले आफ्नो अपराध स्वीकार गरेको समेत प्रहरीले दाबी गरेको छ ।
"भारतमा फैलिँदै कोरोना, नेपालमा पनि सतर्कता अपनाउन स्वास्थ्य मन्त्रालयको आग्रह","काठमाडौँ — भारतमा कोरोनाको संक्रमण दर तीव्र रुपमा बढेको भन्दै स्वास्थ्य तथा जनसंख्या मन्त्रालयले तयारी थालेको छ । मन्त्रालयका प्रवक्ता डा. प्रकाश बुढाथोकीले भारतमा पछिल्लो समय फैलिएको संक्रमण र केही मृत्युका घटनालाई मध्यनजर गरेर दुई सातादेखि पूर्वतयारी गरिरहेको बताए ।उनले भारतसँग जोडिएका १७ वटा स्थल नाका र तीन हवाई नाका तथा त्यहाँ रहेका हेल्थ डेस्कमा कार्यरत स्वास्थ्यकर्मीलाई तयारी अवस्थामा राखिएको बताए ।कोभिडसँग मिल्दोजुल्दो लक्षण भएका मानिस देशभित्र वा देश बाहिर जहाँ भए पनि एक सातासम्म सेल्फ आइसोलेसनमा बस्न र कुनै कारणवश श्वासप्रश्वासमा समस्या भए वा थप जटिलता देखिए नजिकका स्वास्थ्य संस्थामा तुरुन्त जान आग्रह गरिरहेको प्रवक्ता बुढाथोकीले बताए । 'भारतमा भएको संक्रमण १०/१५ दिनमा नेपालमा आउँछ भन्ने विगतका अनुभवले देखाएको हुनाले हामी त्यसको पूर्वतयारीमा लगभग २ सातादेखि नै लागिरहेका छौं,' उनले भने ।देशभरका २५ वटा हब हस्पिटल,२ हजारभन्दा बढी सेटलाइट हस्पिटललाई तयारी अवस्थामा राखिएको बताउँदै उनले भने, 'सातै प्रदेशका रहेका हेल्थ इमर्जेन्सी अपरेसन सेन्टरलाई पनि एक्टिभेट गरिसकेका छौं । देशभरिका ६ सयभन्दा बढी प्रयोगशालाको रिपोर्टलाई केन्द्र र प्रदेशले मनिटरिङ गरिरहेका छन् । संक्रमण फैलिइहाल्यो भने नियन्त्रण गर्न र धनजनको क्षति नहोस् भन्नका लागि अस्पतालहरुलाई पनि तयारी अवस्थामा राखेका छौं ।'उनले संक्रमण बढ्दै गए उपलब्ध स्रोत, साधन र पूर्वाधारले ९० हजारदेखि एक लाखसम्मको जनसंख्यालाई धान्न सक्ने गरी तयारी गरिएको पनि बताए ।"
टेलिकमकी प्रबन्ध निर्देशक पहाडीसहित १८ विरुद्ध साढे ३३ करोडको भ्रष्टाचार मुद्दा,"काठमाडौँ — नेपाल टेलिकमको बिलिङमा भ्रष्टाचार गरेको अभियोगमा प्रबन्ध निर्देशक संगीता पहाडी र पूर्व प्रबन्ध निर्देशक सुनिल पौडेलसहित १८ जनाविरुद्ध भ्रष्टाचार मुद्दा दायर भएको छ ।अख्तियार दुरुपयोग अनुसन्धान आयोगले पहाडी र पौडेलसहित १८ विरुद्ध आइतबार विशेष अदालतमा मुद्दा दायर गरेको हो । अख्तियारले प्रतिवादीविरुद्ध ३३ करोड ४८ लाख रुपैयाँ बिगो मागदाबी गरेको छ । बिगोबमोजिम कैद र जरिवानासमेत मागदाबी गरिएको छ । त्यस्तै बिलिङ प्रकरणमा ९ करोड ८८ लाख रुपैयाँ हानिनोक्सानी गरेको देखिएकाले हानिनोक्सानी गरेबराबरको रकम असुल उपर गर्नसमेत अख्तियारले मागदाबी गरेको छ ।अख्तियारले नेपाल दूरसञ्चार कम्पनी लिमिटेडका तत्कालीन प्रवन्ध निर्देशक सुनिल पौडेल र तत्कालीन प्रमुख व्यावसायिक अधिकृत हालको प्रबन्ध निर्देशक संगीता पहाडी सहित तत्कालीन प्रमुख प्रावधिक अधिकृत प्रतिभा बैद्य, प्रमुख वित्तीय अधिकृत राजेन्द्र श्रेष्ठ, प्रमुख सञ्चालन अधिकृत झविन्द्रलाल उपाध्याय, निर्देशक विनिता श्रेष्ठ, तत्कालिन निमित्त निर्देशक अमुल प्रधान, तत्कालिन प्रवन्धक देवेन्द्र खतिवडा, तत्कालिन उपप्रवन्धकहरु राजीव कुमार के.सी, सन्तोष कुमार श्रेष्ठ, नवल चौधरी, मुक्ति प्रसाद अर्याल, हेमप्रभा राम प्रताप कर्ण, परमात्मा भट्टराई सहित १८ विरुद्द मुद्दा दायर गरेको हो ।"
अमेरिकाबाट 'डिपोर्ट'मा परेका नेपाली चार्टर फ्लाइटमार्फत आज आइपुग्दै,"काठमाडौँ — अमेरिकाबाट डिपोर्टमा परेका करिब ४० नेपाली आज दिउँसो नेपाल आइपुग्ने भएका छन् । त्रिभुवन अन्तर्राष्ट्रिय विमानस्थल अध्यागमन कार्यालयका अनुसार डिपोर्टमा परेका अन्य देशका नागरिकलाई छाडेर जहाज नेपाल आइपुग्न लागेको हो ।त्रिभुवन अन्तर्राष्ट्रिय विमानस्थलस्थित अध्यागमनका प्रवक्ता अन्जन न्यौपानेले नेपाली रहेको चार्टर विमान दिउँसो ४ बजेर १५ मिनेट हाराहारीमा नेपाल आइपुग्ने तालिका रहेको बताए । राष्ट्रपति डोनाल्ड ट्रम्पले अमेरिकाको दोस्रो कार्यकाल सम्हालेयता १४० जना नेपाली यसअघि नै अमेरिकाबाट डिपोर्टमा परिसकेका छन् ।फागुन तेस्रो साता पनि अमेरिकाले चार्टर विमानमार्फत ८ नेपाली फर्काएको थियो । फर्किएकामध्ये केहीले मानव बेचबिखन अनुसन्धान ब्युरोले गरेको साेधपुछमा आफूहरु १२ वटा देशका सीमा अवैध रुपमा पार गरेर अमेरिका पुगेको बताएका थिए ।ट्रम्पको दोस्रो कार्यकाल सुरु भएको दुई दिनपछि अर्थात् २२ जनवरीदेखि अमेरिकाले आधिकारिक कागजातबिना बसोबास गरिरहेका आप्रवासीलाई निष्कासन गर्ने अभियान चलाएको थियो ।ट्रम्प प्रशासनले ‘इमिग्रेसन एन्ड कस्टम इन्फोर्समेन्ट’ (आइस) मार्फत नेपालसहित कागजातविहीन आप्रवासीलाई पक्राउ गरी निष्कासन गर्ने अभियान चलाएको छ । अमेरिकाबाट यसअघि सन् २०२१ देखि २०२४ सम्म १ सय ४० नेपाली निष्कासनमा परेका थिए । अध्यागमन विभागका अनुसार सन् २०२१ मा ३८, २०२२ मा २४, सन् २०२३ मा २५ र सन् २०२४ मा ५३ नेपालीलाई अमेरिकाले निष्कासन गरेको थियो ।आइसले गत २४ नोभेम्बरसम्म डिपोर्टका लागि अन्तिम आदेश पाइसकेका तर पक्राउ नपरेकालाई धमाधम नियन्त्रणमा लिई डिपोर्ट गरिरहेको छ ।"
विपक्षी दलले अवरोध गरे पनि संसद् चल्ने सत्तापक्षको दाबी,"काठमाडौँ — संसद्को गतिरोध अन्त्य गर्नेबारे सभामुख देवराज घिमिरेले प्रमुख तीन दलका प्रमुख सचेतकसँग गरेको छलफल बिनानिष्कर्ष टुंगिएको छ । आइतबार संसद्को अवरोध हटाउन सभामुखले नेपाली कांग्रेस प्रमुख सचेतक श्यामकुमार घिमिरे,  एमाले मुख्य सचेतक महेशकुमार बर्तौला र माओवादीका प्रमुख सचेतक हितराज पाण्डेसँग छलफल गरेका थिए ।छलफलमा सत्ता र प्रतिपक्षहरुले आ-आफ्नै अडान दोहोर्‍याउँदा सहमति हुन सकेको छैन । बैठकपछि सञ्चारकर्मीहरूसँग कुराकानी गर्दै कांग्रेसका प्रमुख सचेतक श्यामकुमार घिमिरेले संसद्लाई अगाडि बढाउन प्रतिपक्षी सकारात्मक नभएको प्रतिक्रिया दिए । उनले प्रतिपक्षीले सहयोग गरेको खण्डमा छलफल सकारात्मक ढंगले अगाडि बढ्ने बताए ।प्रतिपक्षले असहयोग गरे पनि संसद्को कारबाही अगाडि बढाउने उनको भनाइ छ । ‘आजबाट संसद् सञ्चालनमा आउँछ । अपोजिसनबाट हामीले कुनै पनि निष्कर्ष र निर्णय हामीले पाएका छैनौँ । संसद् सञ्चालन गर्न दिने कि नदिने भन्ने निष्कर्ष उहाँहरूले दिनु भएको छैन । उहाँहरुले सहयोग गरे राम्रैसँग सञ्चालनमा आउँछ । यदि उहाँहरुले अप्ठ्यारो गरे पनि केही असहज होला तर संसद् अगाडि बढ्छ,’ घिमिरेले भने ।एमाले प्रमुख सचेतक महेशकुमार बर्तौलाले आजदेखि सहमतिको लागि सूचना टाँसेर बैठक स्थगित गर्ने पक्षमा आफूहरु नरहेको बताए । प्रतिपक्षीले अवरोध गरेपनि र नगरेपनि बैठक बजेटमाथिको छलफल सुरु हुने उनको भनाइ छ । ‘प्रमुख प्रतिपक्षी दहलहरूले सहमतिका लागि बैठक स्थगित गर्न अपिल गर्नुहुन्थ्यो । हामीले त्यो हामीले मान्दै आयौँ । आजको बैठकमा चाहिँ हिजोको जस्तो सूचना टाँस गरेर स्थगित गर्ने हिजोको निरन्तरता हुँदैन । आजदेखिको बैठक हामी स्मुथली अगाडि बढाउन चाहन्छौँ । बजेटमाथि आजदेखि छलफल आरम्भ हुन्छ,’ उनले भने ।भिजिट भिसा प्रकरणमा मुछिएका गृहमन्त्री रमेश लेखककमाथि छानबिन हुनुपर्ने प्रतिपक्षीको अडानका कारण संसद अवरोध हुँदै आएको छ । निरन्तरको अवरेधका कारण अगामी आर्थिक वर्षको बजेटमाथिको छलफल समेत प्रभावित भएको छ ।"
संसद्‍मा अवरोधबारे विपक्षी दलहरूको बैठक,"काठमाडौँ — संसद्‍मा अवरोध र समसामयिक विषयबारे प्रतिपक्षी दलहरू छलफलमा जुटेका छन् । बैठक विपक्षी दलका नेता पुष्पकमल दाहालको कार्यकक्ष, संसद् भवन नयाँ बानेश्वरमा बसिरहेको छ। छलफलमा माओवादीसहित रास्वपा, नेकपा एसका नेताहरू र आजपा अध्यक्ष एवं सांसद प्रभु साह उपस्थित छन् ।पछिल्लो समय विपक्षी दलहरूले २०६४ यताका अध्यागमन विषयमा छानबिन गर्न न्यायिक वा संसदीय समिति गठनको माग अगाडि सारेका छन् । भिजिट भिसा प्रकरणमा गृहमन्त्री रमेश लेखकको राजीनामाबाट पछाडि हटेका विपक्षी दलहरू छानबिन समितिको अडानमा छन् ।सत्तापक्षले भने छानबिन समिति पनि गठन नहुने र गृहमन्त्रीले राजीनामा पनि नगर्ने अडान राख्दै आएको छ । यसैबीच शनिबार प्रमुख प्रतिपक्षी दलका नेता दाहालले कांग्रेस सभापति शेरबहादुर देउवालाई भेटेका थिए । संसद्‍मा जारी अवरोधबारे दुवै नेताबीच छलफल भएको थियो ।"
भूमि आयोगका पदाधिकारीद्वारा प्रधानमन्त्रीलाई ‘ब्रिफिङ’,"काठमाडौँ — प्रधानमन्त्री केपी शर्मा ओलीलाई भूमि समस्या समाधान आयोगका पदाधिकारीले आयोगबाट हालसम्म भएका कामको प्रगतिबारे जानकारी दिएका छन्।प्रधानमन्त्री निवास, बालुवाटारमा भएको छलफलमा आयोगले भूमिहीन दलित, सुकुमबासी तथा अव्यवस्थित बसोबासीको पहिचान, लगत सङ्कलन, प्रमाणीकरण, नाप नक्साङ्कन, विवाद समाधान तथा जग्गा दर्ता र प्रमाणपूर्जा वितरणसम्मको योजना बनाई तीनै तहका सकारसँगको सहकार्यमा काम भइरहेको जानकारी गराएको हो ।भूमि, व्यवस्था, सहकारी तथा गरिबी निवारणमन्त्री बलराम अधिकारीसहितको छलफलमा आयोगका अध्यक्ष हरिप्रसाद रिजालले १० वर्षदेखि बसोबास र सरकारी जग्गा नपाएका अन्य नागरिकलाई भूमिहीन, सुकुमबासी पहिचान गर्ने तथा अव्यवस्थित बसोबासीका हकमा कम्तीमा १० वर्षदेखि सरकारी, ऐलानी, पर्ती जमिनामा आवाद गरेर बसोबास गरिरहेको हुनुुपर्ने मापदण्ड तयार गरिएको जानकारी गराए।भूमिसम्बन्धी केही नेपाल ऐनलाई संशोधन गर्ने विधेयक पारित भएमा काम गर्न सहज हुने आयोगका पदाधिकारीले बताए। प्रधानमन्त्री ओलीले संसद्मा विचाराधीन उक्त विधेयक चाँडै पारित हुने विश्वास व्यक्त गर्दै आयोगले भूमिहीन दलित, सुकुमबासी तथा अव्यवस्थित बसोबासीको पहिचानलाई योजनाबद्ध र तीव्रगतिमा अघि बढाउन निर्देशन दिए।सरकारले गत कात्तिक १४ गते सो आयोगको गठन गरेको हो ।"
तीन दलका प्रमुख सचेतकसँग सभामुखले गरे छलफल,"काठमाडौँ — सभामुख देवराज घिमिरेले संसद्को अवरोध हटाउने विषयमा प्रमुख तीन दलका मुख्य सचेतक र प्रमुख सचेतकसँग छलफल गरेका छन् । सभामुखले सिंहदरबारमा आइतबार बिहान कांग्रेस प्रमुख सचेतक श्यामकुमार घिमिरे, एमाले मुख्य सचेतक महेशकुमार बर्तौला र माओवादी केन्द्रका प्रमुख सचेतक हितराज पाण्डेसँग छलफल गरेका हुन् ।सभामुखले राजनीतिक दलहरूबीच सहमतिका लागि पटक-पटक संसद् बैठक स्थगित गरे पनि निकास नदिएको भन्दै असन्तुष्टि जनाए । संसद् अवरोधका कारण बजेटमाथिको छलफल प्रारम्भ हुन नसकेको उल्लेख गर्दै उनले संवैधानिक सीमा र व्यवहारिक पक्षको ख्याल गर्न आग्रह गरे ।प्रमुख विपक्षी माओवादी प्रमुख सचेतक पाण्डेले आज नै पार्टी अध्यक्ष पुष्पकमल दाहालले बानेश्वरमा विपक्षी दलको बैठक बोलाएकाले त्यसपछि आफूहरूको धारणा दिने जानकारी दिए । सत्तारुढ एमालेका मुख्य सचेतक बर्तौला र कांग्रेस प्रमुख सचेतक घिमिरेले विपक्षी दलको मागअनुसार गृहमन्त्रीको राजीनामा र छानबिन समिति गठन गर्ने मागमा सहमत हुन नसकिने अडान दोहोर्‍याए ।प्रतिनिधिसभा बैठक आइतबार दिउँसो १ बजेका लागि बोलाइएको छ ।"
लोकसेवा : एकै वर्ष ५ ठाउँमा सिफारिस भएका सुभाष,"जनकपुरधाम — अध्ययन, अनुशासन, परिश्रम र इमान्दारिता २७ वर्षीय सुभाषकुमार साहको सफलताको सूत्र हो। उनले यो सूत्रलाई एकै वर्ष लोकसेवाका पाँच परीक्षामा उत्तीर्ण भएर पुष्टि गरेका छन्। धनुषाको मिथिला विहारी–३ मिथिलेश्वर मौवाहीका साह सानैदेखि पढाइलाई सबैभन्दा धेरै महत्त्व दिन्थे।गाउँकै सामुदायिक विद्यालयबाट प्रमाणपत्र तहको पढाइ पूरा गरेका उनले इन्जिनियरिङ पढ्ने योजना बनाए। ‘गाउँमा धेरै जना इन्जिनियरिङ पढेको देखेपछि मलाई पनि रुचि बढेको थियो । कक्षा ८ मै हुँदा सपना बुनेको थिएँ,’ उनी भन्छन्,‘घर–परिवारले पनि सहयोग गर्‍यो। एसएलसीमा प्रथम श्रेणी आएका कारण मलाई त्यसपछिको पढाइलाई अघि बढाउन हौसला मिल्यो।'विराटनगरको मनमोहन मिमोरियल पोलिटेक्निकबाट डिप्लोमा इन सिभिल इन्जिनियरिङ गरेका सुभाषले काठमाडौँ सिटी कलेजबाट ब्याचलर इन सिभिल इन्जिनियरिङ गरे । कोरोनाका कारण कोर्स एक वर्ष ढिलो सकिएको थियो। २०७८ मा उनले एकेडमिक पढाई नै पूरा गरे । त्यसपछि उनी लोकसेवाको तयारीमा केन्द्रीत भए।२०८१ मा उनले १० ठाउँमा सरकारी जागिरको लागि परीक्षा दिँदा पाँच ठाउँमा नाम निकाल्न सफल भएका छन्। ‘तयारी पनि थियो । विश्वास पनि थियो,’ उनले भने,‘त्यसकारण थाहा भएको सबै परीक्षामा सहभागी भएँ।’ साहले २०८१ असार १३ गते नेपाल प्रहरीमा प्राविधिक प्रहरी नायब निरीक्षक पदमा नाम निकाल्न सफल भए। जसको परीक्षा २०८० चैत्र १२ गते लिइएको थियो ।उनले कोसी प्रदेश प्रहरी कार्यालयबाट जागिरको सुरुवात गरे। त्यसअघि उनले २०८१ बैशाख २९ गते गण्डकी प्रदेशको लोकसेवा आयोगले लिएको लिखित परीक्षामा सहभागी थिए । चौथो तह असिस्टेन्ट सहायक इन्जिनियर पदमा २०८१ साउन १२ गते नतिजा प्रकाशन हुँदा उनी त्यसमा पनि सफल भए ।२०८१ असार १८ गते नेपाल नागरिक उड्डयन प्राधिकरणमा सहायक सिभिल इन्जिनियर पाँचौँ तहको परीक्षा दिए । उक्त परीक्षामा पनि वरिष्ठ सहायक पदमा पास भए । २०८१ साउन २४ गते गण्डकी प्रदेश लोकसेवा आयोगको पाँचौँ तहमा सहायक उप–इन्जिनियर पदमा नाम निकाले । लोकसेवा आयोग पोखराले २०८१ जेठ ५ गते लिएको सहायक इन्जिनियर पदमा सोही वर्षको कात्तिक २५ गते नतिजा प्रकाशन हुँदा पनि उनी सफल भए ।सुभाष अहिले कोसी प्रदेश प्रहरी कार्यालयमै कार्यरत छन् । उनले नेपाल नागरिक उड्डयन प्राधिकरणमा सहायक सिभिल इन्जिनियर पाँचौँ तहमा नाम निकालेका छन् । तथापि यहाँबाट सिफारिस नआएको हुनाले सब–इन्स्पेक्टरकै पदमा कोसी प्रदेश प्रहरी कार्यालयमा कार्यरत छन् । ‘अहिले सिफारिस आएको छैन । राम्रो अफर आयो भने जान्छु,’ उनले भने, ‘अहिले जाने/नजाने निर्णय गरिसकेको छैन ।’ दुवै ठाउँमा पाँचौँ तह नै भएको हुनाले अन्योलमा रहेको उनले बताए ।सुभाष तीन दाजुभाइ छन् । दाइ चन्दनकुमार साह पनि इन्जिनियरिङ सकाएर प्राइभेट कम्पनीमा जागिरसँगै लोकसेवाकै तयारी गरिरहेका छन् । भाइ गोविन्दकुमार साह डिप्लोमा इन सिभिल ओभरसियर गरेर जागिरसँगै थप पढाइको लागि जापानमा छन् । उनको आमा राजोदेवी साह घर गृहिणी छिन् भने बुबा रामसागर साह गाउँमै ‘हलुवाई’ (खाना पकाउने) काम गर्दै आएका छन् ।रामसागरले नास्ता पसल सञ्चालन गरेर तीनै छोरालाई पढाएको बताए । ‘छोराहरूको प्रगति देखेर खुसी छु । सन्तुष्टि मिल्छ,’ उनले भने,‘विगतको मेहनत र लगानीको फल पाएको जस्तो अनुभूति हुन्छ ।’ रामसागरको अनुसार नास्ता पसल सञ्चालन गर्नु अघिसम्म घरमा आर्थिक संकट थियो ।नियमित आम्दानी नआएपछि घर खर्चको लागि पनि समस्या हुन्थ्यो । जसले छोराहरूको पढाई पनि प्रभावित हुन सक्ने हुनाले उनले नियमित आम्दानी गर्न चियासहितको नास्ता पसल सञ्चालन गरेको बताए । ‘त्यति बेला तीनै छोरा गाउँमै सरकारी विद्यालयमा पढिरहेका थिए,’ उनले भने, ‘तर पनि किताब, कापी जस्ता खर्च लाग्थ्यो । त्यसकारण मैले नास्ता पसल सुरु गरे ।’जेठो छोरा चन्दन र कान्छो छोरा गोविन्द पूर्ण छात्रवृत्तिमा पढेको उनले गर्वसाथ सुनाए । दुई वटा छोरा छात्रवृत्ति पाएरै पढेकाले पढाउन आर्थिक समस्या नभएको उनले बताए । छोरालाई पढाउन सानो घरमा बसिरहेको रामसागरले बताए । ‘तीन धुर जमिनमा मेरो घर छ,’ उनले भने, ‘दुई वटा रुम तल छ र दुई वटा माथि ।’ घर बनाउन, जग्गाजमिन जोड्नु भन्दा बढी महत्त्व शिक्षालाई दिएको उनले बताए । सोही कारण आफ्नो सपना र छोराहरू दक्ष भई सही ठाउँमा पुगेको उनले बताए ।"
अन्नपूर्ण संरक्षण क्षेत्रमा चोरी शिकारीले घट्दै डाँफे-मुनाल,"पोखरा — एसियामै पहिलोपल्ट ट्रेकिङ कम्पनी खोलेर नेपालका पदयात्रा मार्गलाई विश्वमाझ चिनाएका पूर्व गोर्खा सैनिक कर्णेल जिम्मी रोबर्ट्सले आफ्नो जीवनको उत्तरार्द्धमा भनेका थिए, ‘मेरो मृत्युपछि मेरो अस्तुलाई सेती गण्डकीमा सेलाइदिनु ।’ उनले ट्रेकिङ कम्पनी खोलेर नेपालका पदयात्रा मार्गको अन्वेषण मात्रै गरेनन्, सेतीको शिरमा डाँफे–मुनाल पाइँने भेगलाई पिपर संरक्षित क्षेत्र बनाउने परिकल्पना पनि गरे ।भारतमा गोर्खा रेजिमेन्टबाट अवकास पाएपछि पोखरालाई आफ्नो कर्मथलो बनाएका उनले सन् १९६४ मा ट्रेकिङ कम्पनी ‘माउन्टे ट्राभल नेपाल’ खोलेका थिए । एक वर्षपछि उनले कम्पनी दर्ता गरे। अनि चाहारे पश्चिम नेपालका पाखा पखेरा। पहिलोपल्ट ब्रिटिस गोर्खा अधिकृतको रुपमा नेपाल आएका उनले बेलायतको संग्रहालयका लागि चरा संकलनको पनि काम गरे ।पोखरामा सन् १९६० को सुरुआतमा आए । तल घाँसे मैदान, माथि अन्नपूर्ण र माछापुच्छ्रेको विचित्र रुपले उनलाई यतै अड्यायो । हाल चल्तीमा रहेका पश्चिम नेपालका पदयात्रा मार्ग अन्वेषणमा उनले भूमिका खेले । लमजुङबाट मनाङ हुँदै थोरोङ पास गरेर मुस्ताङबाट म्याग्दी निस्कने २१ दिनको ‘राउन्ड अन्नपूर्ण’ पदयात्रा मार्ग, वीरेठाँटी–घान्द्रुक–छोम्रोङ हुँदै पुगिने अन्नपूर्ण आधार शिविर, घोरेपानी–पुन हिल पदयात्रा मार्ग उनैले अन्वेषण गरेका हुन् ।राष्ट्रिय प्रकृति संरक्षण कोषले चोरी शिकारी नियन्त्रणका लागि अन्नपूर्ण संरक्षण क्षेत्रमा जडान गर्न लागेको जासुसी (स्पाई) क्यामरा । तस्बिर : एनटीएनसी/एक्यापसन् १९७६ मा पदमार्ग अन्वेषणकै क्रममा उनी हालको माछापुच्छ्रे गाउँपालिकामा पर्ने पिपर क्षेत्र पुगे । गाउँपालिकाको अन्तिम गाउँ करुवा–साँदल हुँदै पिपर लेक पुगिन्छ । उनीसँग सहयोगीका रुपमा झलक थापा पनि सँगै हुन्थे । उनी पिपर पुग्दा फेजेन्ट (कालिज) प्रजातिका चरा बासेको सुने । नेपालमा पाइने ८ प्रजातिका मध्ये ५ प्रजातिका कालिज एकै भेगमा देखे । रंगीचंगी डाँफे, मुनाल, फोक्रास, चिलिमे र कालिज देखेर उनको मन मोहित भयो ।सन् १९७५ मा विश्वभरका कालिज संरक्षणमा काम गर्न बेलायतमा मुख्यालय रहने गरी वर्ल्ड फेजेन्ट एसोसियसन (डब्ल्युपीए) स्थापना भएको थियो । जिम्मी रोबर्ट्स र विश्व कालिज संघका पदाधिकारीबीच त्यसबेला सम्पर्क भयो । उनले पिपरबारे बेलिविस्तार लगाए । बेलायतमा पढ्दै गरेका एन्थोनी लेलियोटलाई अध्ययनका लागि नेपाल झिकाए । लेलियोट आएर पिपर र बागलुङको ढोरपाटन क्षेत्रमा कालिजको अध्ययन गरे । पछि डा.प्रल्हाद योञ्जन पनि जोडिए ।पिपर क्षेत्रमा पासोमा परेको मुनालको उद्धार गर्दै बायोकोस नेपालका कर्मचारी । तस्बिर : बायोकोस नेपालजिम्मी तिनै व्यक्ति थिए, जसले माछापुच्छ्रेलाई ‘कुमारी हिमाल’ नै राख्नुपर्ने ‘लबिइङ’ त्यतिबेला सरकारसमक्ष गरेका थिए । सन् १९५७ मा उनकै कम्पनीबाट दुई बेलायती नागरिक कक्स र नोयस माछापुच्छ्रे आरोहणका लागि पुगेका थिए । त्यस वर्ष जुन २ मा उत्तरतर्फबाट आरोहण गर्न गएका उनीहरु समयअभावले चुचुरोबाटे ५० मिटर तलबाटै फर्किए । त्यसयता माछापुच्छ्रे आरोहणको प्रयास भएको छैन ।सन् १९७९ मा विश्व कालिज संघको पहिलो अन्तर्राष्ट्रिय सेमिनार काठमाडौंमा भयो । त्यसै वर्षदेखि पिपर क्षेत्रमा संघले कालिज गणना सुरु गर्‍यो । बसन्तयाममा गरिने यस्तो गणना भने सुरुमा मुनाल र फोक्रासको मात्रै गरिएको थियो । संघका प्रतिनिधिले चरा बासेको आवाज (कल काउन्ट) को आधारमा तथ्यांक राख्थे । पिपरको ४ वर्ष किलोमिटर क्षेत्रमा चार–पाँच वर्षको अन्तरालमा कालिज गणना हुन थाल्यो । समुद्री सतहबाट ३ हजार २ सय मिटर उचाइमा रहेको त्यस भेग ‘पिपर फेजेन्ट संक्च्युअरी’ को रुपमा चिनियो ।सन् १९८३ मा बेलायतका अर्का अनुसन्धाताले पिपरमा रहेका वनस्पतीको पनि अध्ययन गरे । सन् १९९८ मा पर्यटन व्यवसायी एवं चरा अवलोकनकर्ता सुरेश शाक्य र भारतका नागरिक राहुल काउलले पहिलोपल्ट त्यस क्षेत्रमा पाइने फेजेन्ट प्रजातिको विस्तृत अध्ययन गरे । सन् २००१ मा चराविद् हेमसागर बरालले पिपर सानो क्षेत्र भएकोले ठुलो क्षेत्र समेट्न पिपरको पूर्वपट्टि नामसुङ खर्क (सान्तेल) मा पनि गणना गर्न वन विज्ञान अध्ययन संस्थान पोखराका विद्यार्थी लिएर गए ।सन् २००५ मा पहिलोपल्ट नेपालीहरुले नै नेतृत्व गरेर पिपरमा कालिज गणना भयो । हालसम्म १५ पल्ट पिपर क्षेत्रमा कालिज गणना भइसकेको छ । पछिल्लोपल्ट कालिज गणनाको जिम्मा संरक्षणको क्षेत्रमा काम गरिरहेको संस्था जैविक विविधता संरक्षण समाज (बायोकोस) नेपालले पाएको छ । हाल संस्थाको नेतृत्व लक्ष्मण पौड्यालले गरिरहेका छन् । पन्छी संरक्षण संघ (बीसीएन) का तत्कालीन पोखरा संयोजक पौड्याल सन् २००४ मा बेलायती टोलीसँग नेपाल कालिज गणना गर्न पिपर पुगेका थिए । उनले वन विज्ञानमा स्नातकको शोधपत्र पनि पिपरमा पाइने वनस्पतीको विषयमा तयार गरे ।पिपर क्षेत्रमा कालिज मार्न शिकारीले थापेको पासो । तस्बिर : बायोकोस नेपालउनका अनुसार सन् १९८३ मै पिपरलाई संरक्षित क्षेत्र वा अनुसन्धान केन्द्र बनाउनुपर्ने प्रस्ताव सहित वन मन्त्रालयको राष्ट्रिय निकुञ्ज तथा वन्यजन्तु संरक्षण विभागमा कार्ययोजना बुझाइएको थियो । त्यतिबेला अन्नपूर्ण संरक्षण क्षेत्र घोषणा भइसकेको थिएन । सन् १९८६ मा मात्रै राष्ट्रिय प्रकृति संरक्षण कोष अन्तर्गत अन्नपूर्ण संरक्षण क्षेत्र आयोजना (एक्याप) स्थापना भयो ।उनी विभागमा जागिरे भएर गएपछि उक्त कार्ययोजना खोजे पनि भेट्न सकेनन् । ‘विभागका तत्कालीन महानिर्देशक विश्वनाथ उप्रेति थिए । उहाँसगँ बुझ्दा कागजात फेला परेन,’ पौड्यालले भने, ‘पछि अन्य कर्मचारीसँग बुझ्दा पिपरलाई संरक्षित क्षेत्र वा अनुसन्धान केन्द्र बनाउनुपर्ने प्रस्ताव बुझाइएको रहेछ ।’नेपालमा पाइने कालिजमध्ये राष्ट्रिय पंक्षी डाँफे, मुनाल र चीर संरक्षित पंक्षी हुन् । चीर उच्च हिमाली भेगमा पाइन्छ भने लुँइचे (वन कुखुरा) र मयुर समथर भूभागमा पाइन्छन् । पिपर क्षेत्रमा पाइने कालिज प्रजातिको चोरी शिकारी पहिलेदेखि नै व्यापक रहेको उनी बताउँछन् । लेकमा भेडिगोठ र भैंसीगोठ राख्ने पशुपालक, जडिबुटी संकलक र शिकारीले मासुका लागि कालिजलाई पासो थाप्ने, अण्डा ल्याएर खाने गर्दा पछिल्लो समय काजिल प्रजातिका चराको संख्या घट्दो रहेको उनले बताए । पछिल्लो समय उनी विभागको जागिर छोडेर बायोकोस नेपालको अध्यक्षको रुपमा कालिज संरक्षणमा सक्रिय छन् ।चोरी शिकारले घट्दो कालिज प्रजातियस वर्ष बायोकोस नेपालले विश्व कालिज संघको सहयोग र एक्यापसँगको सहकार्यमा डाँफे–मुनाल गणना गर्‍यो । अनुसन्धानकर्ता र सहयोगीसहित १९ जनाले दुई समूह बनाएर वैशाख ४ देखि १८ सम्म कालिज प्रजातिका डाँफे, मुनाल र फोक्रास र तित्रा प्रजातिको प्युरा गणना गरे । टोलीले यस वर्ष काजिल गणनाको क्षेत्र विस्तार गरिएको थियो । अन्नपूर्ण संरक्षण क्षेत्र भित्र माछापुच्छ्रे गाउँपालिकाको पिलिचो, पिपर, खुमै, कोर्चा, लुब्रुचु, चिचिम्ले, डाँफे चौर, हिले, ओदाने लगायतका वन क्षेत्रमा काजिल गणना गर्‍यो ।पहिला मुनाल र फोक्रास मात्रै गणना हुने गरेकोमा यस वर्ष डाँफे र प्युराको पनि गणना थालिएको हो । त्यस क्षेत्रमा डाँफे १ सय ४६, मुनाल १ सय ४८, फोक्रास १९ र प्यूरा १ सय ७० को संख्यामा पाइएको छ । उक्त टोलीले त्यस क्षेत्रमा पंक्षी गणना पनि सँगै गरेको छ । यस वर्ष २ सय प्रजातिका पंक्षी त्यस भेगमा पाइएका छन् । सन् १९७९ मा गरिएको सर्भेक्षणयता ३ सय १४ प्रजातिका चरा पिपर–खुमै भेगमा भेटिएका छन् । जबकी पूरै अन्नपूर्ण संरक्षण क्षेत्रभित्र ५ सय १८ प्रजातिका पंक्षी पाइन्छन् । यो क्षेत्र विश्वभरका पंक्षी अवलोकनकर्ता र अनुसन्धानकर्ताका माझ पिपर संक्च्युअरी वा पिपर रिर्जभको रुपमा परिचित छ ।पिपर क्षेत्रमा पासोमा परेको मुनालको उद्धार गर्दै बायोकोस नेपालका कर्मचारी ।तस्बिर : बायोकोस नेपालपिपरमा मात्रै काजिलको संख्या भने घट्दो छ । सन् १९९३ मा पिपरमा ३१ वटा रहेको मुनाल यो वर्ष २० वटा मात्रै गणना भएको छ । सन् १९९७ मा ३० वटा भेटिएको फोक्रास यस वर्ष शून्यमा झरेको छ । डाँफेको संख्या पनि अपेक्षित नभएको बायोकोस नेपालका निर्देशक डा.पारसविक्रम सिंह बताउँछन् । अवैध व्यापारका लागि गरिने चोरी शिकारी नै कालिज संरक्षणको मुख्य चुनौती रहेको उनले बताए ।पर्यावरणविद् सिंहका अनुसार डाँफे–मुनाल गर्मीयाममा खर्कमा बस्छन् । जाडोयाममा वन क्षेत्रमा झर्छन् । तल झर्ने याममा शिकारीले पासो थाप्छन् । शिकारीले कालिज प्रजाति आवतजावत गर्ने मार्गमा एक सयदेखि दुई सय मिटर लामो बार लगाएर बीचबीचमा गेटजस्तो पस्ने ठाउँ बनाउँछन् । त्यही खुला ठाउँबाट छिर्ने बेला कालिज पासोमा पर्छन् । त्यस्तो पासो पानीको मुहाननजिक बनाइन्छ । ‘डाँफे–मुनाल संरक्षणमा शिकारीको पासो संरक्षणकर्मीलाई गलपासो जस्तै भएको छ,’ उनी भन्छन् ।चैतदेखि डाँफे खर्कमा गएर खुला क्षेत्रमा अण्डा कोरल्छ । बच्चालाई चिलले टिप्ने डर हुन्छ । बच्चालाई सुरक्षित बनाउन पुनः वनभित्र प्रवेश गर्छ । त्यतिबेला पनि पासो थापिन्छ । त्यस्तो पासो घाँटी र खुट्टामा पर्छ । भेडिगोठाला, भैंसी गोठाला, स्थानीयले मासुका लागि पासो थाप्छन् । शिकारीले पासोमा परेका डाँफे–मुनाल पोखरासम्म बिक्रीका लागि लैजान्छन् ।कालिज अनुसन्धानका क्रममा उनले पिपरमा पासोमा पारिएका डाँफे–मुनाल धेरैपल्ट भेटेका छन् । उनको टोलीले पासोबाटै काजिलको उद्धार पनि गरेको छ । ‘अरु चराभन्दा डाँफेलाई शिकारीको खतरा बढी छ । यसलाई स्वादको लागि शिकार गर्ने प्रचलन छ,’ उनी भन्छन्, ‘अहिले व्यवसाय नै गर्न थालेर बढी खतरा भएको छ । डाँफे भएको क्षेत्रमा धेरै पासो भेटिनुले पनि यसको संख्या घट्दो रहेको भन्न सकिन्छ ।’ सगरमाथा र मनास्लु क्षेत्रमा धार्मिक हिसावले पनि हत्या नगरिने भएकोले डाँफे–मुनालको संख्या राम्रो रहेको उनले सुनाए ।डाँफेको गणना पहिलोपल्ट गरे पनि उक्त संख्या सन्तोषजनक होइन । ‘एकपल्टमा १०–१५ वटा अण्डा पार्छ, त्यस हिसावले संख्या धेरै राम्रो हुनुपर्थ्यो,’ उनले भने, ‘चितुवा, स्याल, मलसाप्रो जस्ता जंगली जनावरको शिकार हुने र बच्चालाई चिलले लैजाने भएकोले पनि डाँफेमाथि दबाब छ।’गाउँबाट टाढा भएको र प्रहरी वा एक्यापका कर्मचारी पनि नपुग्ने भएकोले पिपर–खुमै क्षेत्रमा चोरी शिकारी बढेको छ । बायोकोसको क्यामरा ट्र्यापिङमा बन्दुक बोकेकै व्यक्ति भेटिए पनि कारवाही हुन नसकेको सिंहले सुनाए । डाँफेलाई राष्ट्रिय चरा भनिएपछि संरक्षणमा प्रशस्त प्रयास नभएकोमा उनको दुखेसो छ । यसअघि चराविद् डा.हेमसागर बरालले लाङटाङ क्षेत्रमा डाँफेमाथि अनुसन्धान गरेका थिए । तर देशव्यापी रुपमा हालसम्म कुनै अध्ययन भएको छैन ।माछापुच्छ्रे गाउँपालिकाको पिपर क्षेत्रमा भेटिएको मुनाल । तस्बिर : एम ओट्टाभियानी/डब्ल्यूपीए‘वन्यजन्तु विभागले संरक्षित जनावर, चराचुरुंगीको सूची बनाएको छ तर बाघ, गैंडामा बढी ध्यान केन्द्रित गरियो,’ पर्यावरणविद् सिंह भन्छन्, ‘नेपाल चिनाउने चरा र राष्ट्रिय पंक्षीलाई पनि चासो दिनुपर्छ । घटेपछि मात्रै होइन, नघट्दै पनि चासो दिनुपर्‍यो । यसले सधैं भरि चराको संख्या राम्रो अवस्थामा रहन्छ ।’पोखरा पंक्षी समाजका अध्यक्ष मनशान्त घिमिरे पिपरमा नियमित बास्ने फोक्रासको आवाज यसपल्ट नसुनिनु कालिज संरक्षणका लागि चुनौती रहेको बताउँछन् । मर्दी हिमाल पदयात्रा मार्गमा यसअघि मुनाल भेटिने गरे पनि अहिले नदेखिएको उनले सुनाए । उनले भने, ‘कालिज प्रजाति घट्नुमा चोरी शिकारी प्रमुख कारण हो, सँगैसँगै वन डढेलो, डोजर आतंक पनि अर्को खतरा हुन् ।’ त्यस क्षेत्रमा पंक्षीको संख्या घट्दा चरा अवलोकनका लागि आउने विदेशी पर्यटकलाई देखाउन नसकिएको उनको अनुभव छ ।कालिज संरक्षणका लागि सुरुआतदेखि नै विश्व कालिज संघले माछापुच्छ्रे गाउँपालिकामा संरक्षण शिक्षामा लगानी गर्दै आएको छ । एक्याप प्रमुख रविन कडरिया कालिजको संख्या बढ्नुपर्नेमा घटिरहनु चिन्ताको विषय भएको बताउँछन् । उनले अन्नपूर्ण संरक्षण क्षेत्रमा चोरी शिकारी लगायत गैरकानुनी गतिविधि नियन्त्रण गर्नु चुनौतीपूर्ण रहेको बताए । ‘एक्यापको पनि कृषि र वन संरक्षणमा बढि ध्यान गयो,’ कमजोरी स्वीकार्दै उनले भने, ‘वन्यजन्तु संरक्षण र चरा संरक्षणमा कम काम भएको छ ।’बायोकोसले एक्यापसँगको सहकार्यमा पिपर क्षेत्रमा मोबाइलमा आधारित अनुगमन गरिरहेको छ । अनुगमनका लागि बायोकोसले एकजना कर्मचारी खटाएको छ । अनुगमनका क्रममा सन् २०२२ मा १८ वटा पासो नस्ट गरिएको थियो । गत वर्षदेखि निरन्तर रुपमा पासो हटाइएको र हालसम्म ३ सयभन्दा बढि पासो हटाइएको बायोकोसका निर्देशक सिंहले बताए । गत वैशाखबाट पिपर क्षेत्रमा ४० वटा क्यामरा ट्र्यापिङ राखिएको छ । ट्रेल क्यामराको पनि प्रयोग गरी चोरी शिकार नियन्त्रण गर्न निरन्तर लागिरहेको छ ।पिपरमा अनुगमनका क्रममा पासोमा परेका मुनालको उद्धार गर्दै पर्यावरणविद् डा.पारसविक्रम सिंह (बाँया) ।नेपालको कानून अनुसार संरक्षित पंक्षीको शिकार, ओसारपसार तथा व्यापार पूर्णरूपमा निषेध गरिएको छ । ‘राष्ट्रिय निकुञ्ज तथा वन्यजन्तु संरक्षण ऐन’ अन्तर्गत दफा २६(४) ले संरक्षित पंक्षी मार्ने वा घाइते बनाउने कार्यलाई दण्डनीय अपराधको रूपमा लिएको छ । उक्त दफामा यस्ता कार्यमा संलग्न व्यक्तिलाई १५ हजारदेखि ३० हजार रुपैयाँसम्म जरिवाना वा तीन महिनादेखि नौ महिनासम्म कैद वा दुबै सजाय हुन सक्ने प्रावधान छ । डाँफे, मुनाल र चीर साइटिसको सूचीमा समेत समावेश छन् ।चोरी शिकार रोक्न जासुसी क्यामेराराष्ट्रिय प्रकृति संरक्षण कोषले अन्नपूर्ण संरक्षण क्षेत्रमा वन्यजन्तुको अवैध चोरीसिकार नियन्त्रण गर्न प्रविधिको प्रयोग गर्ने भएको छ । कोषले चोरीसिकार हुने सम्भावना रहेका स्थानहरूमा जासुसी क्यामेरा जडान गरी निगरानी गर्ने तयारी गरेको हो ।एक्यापका प्रमुख रवि कडरियाका अनुसार कोषले पहिलो चरणमा १० स्थानमा यस्ता ‘स्पाइ क्यामेरा’ जडान गर्नेछ । त्यसपछि प्रभावकारिताका आधारमा क्रमशः ५० स्थानसम्म विस्तार गर्ने लक्ष्य लिएको छ । ‘संवेदनशील स्थानहरूमा क्यामेरा राखेर वन्यजन्तुको गतिविधि र सम्भावित अवैध क्रियाकलापको प्रत्यक्ष निगरानी गर्ने योजना हो,’ उनले भने, ‘यी क्यामेराले अवैध सिकारमा संलग्न हुने व्यक्तिको फोटो र भिडियो खिचेर तुरुन्तै कार्यालयमा पठाउनेछन्, जसले कारबाही प्रक्रिया सहज बनाउँछ ।’उनका अनुसार कस्तूरी मृग, मुनाल, डाँफेजस्ता दुर्लभ वन्यजन्तु रहेका क्षेत्रलाई प्राथमिकता दिइनेछ । ‘पहिलोपल्ट हामी अन्नपूर्ण क्षेत्रमा यस्तो प्रविधि लागू गर्दैछौं । यसको सफलतापछि थप विस्तारको योजना छ,’ उनले भने ।कोषले प्रयोग गर्न लागेका क्यामेरा सोलार प्यानलबाट चल्ने छन् । तिनीहरूमा सिमकार्ड जडान गरिएको हुन्छ । मोबाइल नेटवर्क (फोरजी) मार्फत तस्बिर तथा भिडियोहरू कार्यालयमा प्रत्यक्ष प्रसारण हुनेछ । ‘यो एकप्रकारको सीसी क्यामेरा हो, जसलाई कार्यालयबाटै २४ सै घण्टा हेर्न सकिन्छ,’ प्रविधिबारे कडरियाले भने, ‘क्यामेराबाट आएको प्रत्यक्ष दृश्यले चोरीसिकार रोकथाम र अनुगमनमा ठुलो मद्दत गर्छ ।’क्यामेराको अर्को विशेषता सुरक्षा प्रणाली हो । यदि कसैले तिनलाई हटाउन खोजेमा वा क्षति पुर्‍याउन प्रयास गरेमा उक्त व्यक्तिको तस्बिरसहितको सूचना तुरुन्तै कार्यालयमा पुग्छ । यी सबै सूचना कोषको डेटाबेसमा सुरक्षित रहनेछन् र अन्यत्र पहुँच नहुने सुनिश्चित गरिएको छ । हाल प्रयोग गरिने क्यामेरा चीनबाट आयात गरिएको हो ।अनलाइन प्रणाली भएकाले सूचना प्राप्त गर्न फिल्डमै जानुपर्दैन । यसअघि परम्परागत क्यामेरा ट्र्यापिङ गर्दा क्यामेरा राखिएको स्थलमै पुगेर ल्याएपछि मात्रै तथ्यांक उपलब्ध हुन्थ्यो । तर अनलाइन क्यामेराले घटनाको जानकारी तत्कालै इमेल वा एपमार्फत पठाउँछ ।कोषले आगामी दिनमा आर्टिफिसियल इन्टेलिजेन्स (एआई) प्रविधिसमेत थप गर्ने योजना बनाएको छ । विशेष गतिविधि देखिनेबित्तिकै सूचना दिने, अलार्म बजाउने, स्वचालित पहिचान प्रणाली लागू गर्ने उद्देश्यले एआई जोड्ने तयारी भइरहेको छ । यस्तो प्रविधिले अन्नपूर्ण संरक्षण क्षेत्रमा वन्यजन्तु संरक्षणलाई थप प्रभावकारी बनाउने कोषको अपेक्षा छ । वन्यजन्तु चोरीसिकारजस्तो गम्भीर समस्या समाधान गर्न प्रविधिको प्रयोग आवश्यक भएको संरक्षणविद बताउँछन् । जासुसी क्यामेराको प्रयोगले चोरीसिकारमा संलग्नलाई निरुत्साहित गर्ने र सम्बन्धित निकायलाई आवश्यक कारबाही गर्न समयमै सूचना दिने अपेक्षा गरिएको छ ।डाँफे देखाउन खुमै–पिपरस्थानीयको समेत साथ लिएर पिपर क्षेत्रला डाँफे, मुनाल लगायतका विभिन्न प्रजातिका पंक्षीका अवलोकनका लागि नेपालकै मुख्य पर्यटकीय गन्तव्यस्थान बनाउने लक्ष्यका साथ कालिज गणना गरिएको बायोकोस नेपालका निर्देशक डा.पारसविक्रम सिंह बताउँछन् । ‘अहिले विद्यार्थीले पनि किताबमा मात्रै डाँफे हेर्छन् । तर डाँफे हेर्न खुमै–पिपर जानुपर्दो रहेछ भन्ने होस्,’ डाँफे–मुनालको अध्ययन अनुसन्धान गर्नुको कारणबारे उनले बताए ।माछापुच्छ्रे गाउँपालिकाको पिपर क्षेत्रमा भेटिएको डाँफे । तस्बिर : जोन कोर्डर/डब्ल्यूपीएचरा गणनामा नेपाल पंक्षीविद संघले पंक्षीविद् उपलब्ध गराएको थियो । संघका अध्यक्ष हठन महतो स्वयं पंक्षी गणनामा खटिएका थिए । पिपर क्षेत्र चरा अवलोकनका लागि उत्तम स्थान रहेको उनी बताउँछन् । ‘थोरै क्षेत्रमा पंक्षीको विविधता धेरै छ,’ उनी भन्छन्, ‘नेपालमा मात्रै पाइने काँडे भ्याकुरदेखि रंगीन र आकर्षक डाँफे–मुनाल हेर्न पर्यटक बोलाउन सकिन्छ ।’बर्डलाइफ इन्टरनेस्नलका एसिया पार्टनरसिप म्यानेजर डा.हुम गुरुङ पिपर क्षेत्रले चरा अवलोकन पर्यटनमा अथाह सम्भावना बोकेको बताउँछन् । उनका अनुसार चरा अवलोकन गर्ने पर्यटकले सन् २०२३ मा ६२ अर्ब ७३ करोड डलर खर्च गरेको तथ्यांक छ । यो खर्च हरेक वर्ष ६.२ प्रतिशतले बढिरहेका छ ।‘अरु पर्यटकले भन्दा पंक्षी अवलोकन गर्ने पर्यटकले तीन गुणा पनि पैसा र समय खर्च गर्छन्,’ उनले भने, ‘पर्यटकको बसाइँ अवधि लम्ब्याउन र स्थानीयको आम्दानी वृद्धि गर्न पनि चरा पर्यटनमा जोड दिनुपर्छ ।’ पोखरा पंक्षी समाजका अध्यक्ष मनशान्त घिमिरे भन्छन्, ‘चरालाई मारेर होइन देखाएर खानुपर्छ । भावी पुस्तालाई चरा देखाउन अहिलेदेखि संरक्षण गर्नुपर्छ ।’"
कोशीमा बेपत्ता गोताखोर सुरज साउदको शव फेला,"काठमाडौँ — सप्तरीको हनुमाननगर कंकालिनी नगरपालिका–१ स्थित कोशी नदीमा डुबेर बेपत्ता भएका सशस्त्र प्रहरीका गोताखोर सुरज साउदको शव फेला परेको छ । सशस्त्र प्रहरी बल, नेपालका सहायक प्रवक्ता डीएसपी शैलेन्द्र थापाका अनुसार आइतबार बिहान साउदको शव पेला परेको हो ।कुरिनटारबाट गएका अनुभवी गोताखोर डीएसपी पुरुषोत्तम भण्डारीको टोलीले कोशी ब्यारेजको ५५ नम्बर ढोका नजिकबाट साउदको शव निकालेको हो । साउद नम्बर १३ गण पर्सा दरबन्दी भई नम्बर २ छिन्नमस्ता बाहिनी मुख्यालयमा कार्यरत थिए ।नदीमा शनिबार प्रदेशस्तरीय विपद् पूर्वतयारीका कार्यक्रम गर्ने तय भएपछि अभ्यास गरिरहेका बेला साउद र नम्बर १ श्रीअन्तु गण इलाम दरबन्दी भई दन्तकाली विशेष कार्य तालिम शिक्षालय सप्तरीमा कार्यरत हरदेव राजवंशी ब्यारेजको ढोका नम्बर ५५/५६ देखि उत्तरतर्फ पानीको भूमरीमा फसेर बेपत्ता भएका थिए । झापाका राजवंशी र डोटीका साउदले २०८० र ०८१ सालमा गोताखोर तालिम पूरा गरेका थिए ।"
वर्षा लागिसकेकाले अब ठूलो आन्दोलन हुँदैन : अध्यक्ष लिङ्देन,"बनियानी — राष्ट्रिय प्रजातन्त्र पार्टीका अध्यक्ष राजेन्द्र लिङ्देनले वर्षा लागिसकेकाले अब ठूलो आन्दोलन नहुने भएकाले उपयुक्त समयमा पार्टीले आन्दोलन गर्ने बताएका छन् ।झापाको हल्दिबारीमा शनिबार सञ्चारकर्मीसँग कुरा गर्दै उनले पार्टीले गरिरहेको आन्दोलन राजसंस्था र हिन्दू राष्ट्रका लागि मात्रै नभएको भन्दै उपयुक्त समयमा राप्रपाले ठूलो आन्दोलन गर्ने दाबी गरे । राप्रपाले गरिरहेको आन्दोलन राजसंस्था पुनःस्थापना, हिन्दू राज्यसँगै देशमा सुशासन र विकासका लागि पनि भएको उनको भनाइ छ ।जुनसुकै व्यवस्था आए पनि तीन दशकदेखि सीमित नेताले देशमा नेतृत्व गरिरहेकाले नेतृत्व परिवर्तनको आवश्यकता रहेको उनको भनाइ थियो । अध्यक्ष लिङ्देनले संविधानमा रहेका कतिपय कुरामा पार्टीको फरक मत रहे पनि कतिपय राम्रा रहेको उल्लेख गरे ।"
आइतबार बिहानदेखि कान्ति लोकपथ सञ्चालनमा आउने,"काठमाडौँ — हेटौँडा—काठमाडौँ जोड्ने सडक कान्ति लोकपथ आइतबारदेखि सञ्चालनमा आउने भएको छ। कान्ति लोकपथअन्तर्गत वाग्मती नदीको पुलमा मकवानपुरतर्फ बेलिब्रिज शनिबार रातिसम्ममा जडान गरिसक्ने भएकाले आइतबारदेखि कान्ति लोकपथ सञ्चालनमा आउने भएको हो।'शनिबार राति १२ बजेसम्म काम गरेर भए पनि आइतबार बिहानदेखि कान्ति लोकपथ सञ्चालनमा ल्याउनेछौँ,' कान्ति लोकपथ सडक आयोजनाका प्रमुख रत्नलक्ष्मी बज्राचार्यले भनिन्, 'जेठ २१ गतेदेखि बेलिब्रिज जडान गर्न २४ सै घण्टा कामदार र प्राविधिकहरू खटिरहेका छन्।'वाग्मती पुलको मकवानपुरतर्फ बेलिब्रिज जडान गर्न तीन वटा एक्स्काभेटरसहित करिब ५० जना कामदार र प्राविधिकहरू विगत चार दिनदेखि खटिएका छन्। बेलिब्रिजको संरक्षणका लागि ग्याविन लगाउने कार्य पनि भइरहेको आयोजनाका इन्जिनियर साजन न्यौपानेले बताए।गत असोज ११ र १२ गते वाग्मती नदीमा आएको बाढीले वाग्मती पुलको मकवानपुरतर्फको एउटा स्पान बगाएपछि माटो र बालुवाको पहुँच मार्ग बनाएर कान्ति लोकपथ सञ्चालनमा ल्याइएको थियो। वर्षायाम सुरु नहुँदै वाग्मती नदीमा आएको बाढीले पटक–पटक पहुँच मार्ग बगाएपछि उक्त स्थानमा बेलिब्रिज जडान गर्न लागिएको हो।कान्ति लोकपथ सडक आयोजनाले जेठ २१ गते अर्थात् बुधबारदेखि २४ गते अर्थात् शनिबारसम्म चार दिन लोकपथ बन्द गरेर बेलिब्रिज जडान गरेको हो। मकवानपुरको भीमफेदी गाउँपालिका–८ र ललितपुरको वाग्मती गाउँपालिका–२ बगुवास्थित वाग्मती नदीको पुलको मकवानपुरतर्फको एउटा स्पान गत असोज ११ र १२ गते बाढीले बगाएको थियो।उक्त स्थानमा कान्ति लोकपथ सडक आयोजनाले २४ दशमलव ४ मिटर लामो र ५ मिटर चौडाइ भएको बेलिब्रिज जडान गरेको छ। बेलिब्रिज जडान, ग्याविनलगायत संरक्षणका कार्य गर्न निर्माण कम्पनीलाई करिब साढे एक करोडमा ठेक्का दिएको आयोजनाले जनाएको छ।कान्ति लोकपथ चार दिन बन्द हुँदा हेटौँडा–काठमाडौँ र काठमाडौँ–हेटौँडा चल्ने सवारीसाधनले कुलेखानी–कलंकी–हुमाने वा कुलेखानी–सिस्नेरी–फर्पिङ सडक प्रयोग गर्दै आएका छन्।"
कान्तिपुरकर्मी चौधरी सम्मानित,"काठमाडौँ — कान्तिपुरकर्मी राजु चौधरी सम्मानित भएका छन् । खाद्य स्वच्छता तथा गुणस्तरको क्षेत्रमा निरन्तर समाचार सम्प्रेषण गरी उपभोक्ता सचेतना कार्यमा पुर्‍याएको योगदानको कदर गर्दै खाद्य प्रविधि तथा गुण नियन्त्रण विभागले सम्मान गरेको हो ।विश्व खाद्य स्वच्छता दिवस तथा १७ औं राष्ट्रिय खाद्य स्वच्छता दिवस २०८२ को अवसरमा शनिबार काठमाडौंमा आयोजित कार्यक्रममा कृषि तथा पशुपन्छी विकासमन्त्री रामनाथ अधिकारी र पशुपन्छी विकास सचिव दिपककुमार खरालले सम्मानपत्र प्रदान गरे ।सो अवसरमा चौधरीसहित नागरिक दैनिकका दिलीप पौडेल, नयाँ पत्रिकाका अजित अधिकारी, कारोबारका कौशिला कुँवर, टक्सार म्यागजिनका किरण आचार्य, हिमालय टाइम्सका लेखनाथ पोखरेल, क्लिकमाण्डु डटकमका राजेश बर्मा, क्यापिटल नेपालका सरिता थारु, हलोखबर डटकमका मनोज श्रेष्ठ, न्यूज एजेन्सी नेपालका सविन धमला, कृषि पत्रिकाका बैकुण्ठ भण्डारी, रेडियो मिर्मिरेका सिर्जना तिमिल्सिना पनि सम्मानित भएका छन् ।विभागले २५ वर्षभन्दा बढी काम गरेका आफ्ना कर्मचारीलाई पनि सम्मान गरेको छ ।"
शिक्षकहरूसँगको ९ बुँदे सहमति साउनदेखि लागू हुन्छ : शिक्षामन्त्री,"काठमाडौँ — शिक्षा, विज्ञान तथा प्रविधिमन्त्री रघुजी पन्तले ‘विद्यालय शिक्षासम्बन्धी कानुनलाई संशोधन र एकीकरण गर्न बनेको विधेयक–२०८०’ आगामी असार १५ गतेसम्ममा सङ्घीय संसद्, प्रतिनिधिसभाबाट पास हुने दाबी गरेका छन् ।प्रारम्भिक बालविकासका लागि सङ्घीय सांसदहरुको सहकार्य र समन्वय समूहले आज आयोजना गरेको ‘प्रारम्भिक बालविकाससम्बन्धी परामर्श कार्यक्रम’मा उनले विधेयक पारित गर्न तीव्रताका साथ काम गरिरहेको उल्लेख गरे । 'शिक्षा विधेयकमा सबैका जायज माग सम्बोधन हुन्छन्, सोहीअनुसार काम भइरहेको छ, आगामी असार १५ सम्म प्रतिनिधिसभाबाट विधेयक पारित हुन्छ,' उनले भने । उनले विधेयकमा शिक्षकका माग सम्बोधन गर्न दरबन्दी मिलान र विद्यालय गाभ्ने विषयमा मन्त्रालयले काम गरिरहेको पनि जानकारी दिए ।सरकार र शिक्षकबीचमा विगतमा भएका सहमतिलाई पनि सम्भव भएसम्म विधेयकमा समावेश गर्ने उनको भनाइ छ । शिक्षामन्त्री पन्तले भने, 'समय सापेक्ष कानुन संशोधन गर्दै जाने हो, युगको आवश्यकताअनुसार सम्बोधन गर्दै जानुपर्छ ।' संविधानको मर्म र अर्थतन्त्रले धान्न सक्ने माग सम्बोधन हुने उनको भनाइ छ ।'जुन दिन शिक्षकहरुसँग सम्झौता भएको थियो, मैले त्यही दिन सार्वजनिक रुपमा नौ बुँदे सहमति नगद हो भनेको थिएँ, उक्त सहमति आगामी साउनदेखि लागू हुन्छ,' शिक्षामन्त्री पन्तले भने, 'उहाँहरुका जायज माग सम्बोधन हुन्छ ।' मुलुकको शिक्षा प्रणालीलाई सुधार गर्ने विषयमा उपयुक्त, वैज्ञानिक र आर्थिक रुपमा धान्न सक्ने सुझावलाई सरकारले ग्रहण गर्ने उनले बताए ।'प्रारम्भिक बाल विकासलाई शिक्षा प्रणालीभित्र कसरी समावेश गर्ने र सम्रग बालबालिकाको विकासलाई कसरी नीतिगत रुपमा समावेश गर्नेभन्ने कुरामा हामी पहिला प्रष्ट हुनुपर्छ,' उनले भने ।"
"बदलाको भावनाले ममाथि भ्रष्टाचारको मुद्दा दायर गरियो, चुनौतीको सामना गर्छु: अध्यक्ष नेपाल","काठमाडौँ — नेकपा (एकीकृत समाजवादी) का अध्यक्ष एवं पूर्वप्रधानमन्त्री माधवकुमार नेपालले बदलाको भावनाले आफूविरुद्ध भ्रष्टाचारको मुद्दा दायर गरिएको दाबी गरेका छन्।शनिबार पार्टी केन्द्रीय कार्यालय आलोकनगरमा आयोजित एक कार्यक्रममा सम्बोधन गर्दै उनले उक्त भनाइ राखेका हुन्। उनले नेपालको राजनीतिमा आफ्नो पार्टीको भूमिका महत्त्वपूर्ण रहेको भन्दै त्यसलाई देखेर ईर्ष्या गर्नेहरू आत्तिएको बताए । उनले पार्टीको भूमिका देखेर आतङ्कित भई पूर्वाग्रहका आधारमा मुद्दा चलाइएको आरोपसमेत लगाए।नेपालले आफूले कसैसँग एक रुपैयाँ घुस लिएको, एक दाम जग्गा घुस स्वरूप लिएको, वा कुनै अनुचित काम गरेर देश र जनतालाई क्षति पुर्‍या‍एको भए त्यसको सम्पूर्ण जिम्मेवारी लिन तयार रहेको बताए । उनले आफूविरुद्ध आएको चुनौतीको दृढतापूर्वक सामना गर्ने बताए।अध्यक्ष नेपालले भने, 'नेपालको राजनीतिमा हाम्रो पार्टीको भूमिका महत्त्वपूर्ण छ। त्यसलाई देखेर कतिपय व्यक्ति आत्तिएका छन्, आतङ्कित भएका छन्, पूर्वाग्रहले ग्रस्त भएका छन्। बदलाको भावनाले उनीहरू पोलिरहेका छन्। त्यसैको एउटा उदाहरण हालै तपाईँहरूले सुन्नुभयो—माथि भ्रष्टाचारको मुद्दा लगाउने प्रयास भएको छ। भ्रष्टाचारको मुद्दा। निर्णयको आधार चाहिन्छ। मैले कसैसँग एक रुपैयाँ घुस लिएको भए, एक दाम जग्गा घुस लिएको भए, अनुचित काम गरेको भए, देश र जनतालाई क्षति हुने कुनै काम गरेको भए, त्यसको सम्पूर्ण जिम्मेवारी लिन तयार छु।'अध्यक्ष नेपालले असल उद्देश्यले गरिएका काममा आत्तिनु नपर्ने जिकिर गरे। आफूमार्फत कुनै भ्रष्टाचारजन्य कार्य नभएको दाबी पनि उनले गरेका छन्। विचार वा मन नमिल्दैमा शत्रुता राख्नु नहुने पनि बताएका छन्।'मैले सधैँ भन्ने गरेको छु—नबिराउनु, नडराउनु। जब कुनै कुत्सित मनसाय हुँदैन, निजी स्वार्थमा काम गरिएको हुँदैन, आफ्नो लाभको लागि कुनै कार्य गरिएको हुँदैन भने आत्तिनुपर्ने आवश्यकता हुँदैन। सबै गलत आरोपविरुद्ध दृढताका साथ उभिनेछु। मलाई विश्वास छ—न्यायपालिकाले न्याय दिनेछ। न्यायको जित हुनेछ, हुनै पर्छ। अन्यायको हार हुनुपर्छ। हामी सबै न्यायालयमाथि विश्वास गरेर देशमा कानुनको शासन अघि बढाउन चाहन्छौँ। यो चुनौती आएको छ—सामना गर्नुपर्ने हो। कोही मानिसहरू चुनौती देखेर मैदान छोड्छन्, आत्तिन्छन्—हामीले मैदान छोड्ने होइन,' नेपालले भने।"
पूर्वमा बढ्यो ओली-भण्डारीको सक्रियता,"विराटनगर — सत्तारूढ नेकपा (एमाले) का अध्यक्ष तथा प्रधानमन्त्री केपी शर्मा ओली र पूर्वराष्ट्रपति विद्यादेवी भण्डारी पूर्वमा भइरहेका कार्यक्रममा व्यस्त छन् ।बिहीबार विराटनगर ओर्लिएकी भण्डारी सोही दिनदेखि मोरङका विभिन्न पार्टी कार्यकर्ता भेटघाट र कार्यक्रममा व्यस्त छिन् । शुक्रबार पालिकाका उपप्रमुख–उपाध्यक्षहरुको राष्ट्रिय भेलालाई विराटनगरमा उद्घाटन गरेकी भण्डारीले शनिबार झापा विर्तामोडको देवी माविमा कोशी प्रदेशस्तरीय विज्ञान तथा प्रविधि प्रदर्शनीको उद्घाटन गरिन् । यो प्रदर्शनी एमालेको विज्ञान तथा प्रविधि विभागले आयोजना गरेको हो ।ओली भने भण्डारीभन्दा दुई दिनपछि अर्थात् शनिबार विराटनगर ओर्लिए । उनी मोरङको कटहरी गाउँपालिका–२ मा निर्माण भएको जीवन विकास सामुदायिक अस्पताल तथा टेक्निकल एजुकेसन फाउन्डेसनको उद्घाटनमा सहभागी हुँदै छन् ।ओली–भण्डारीको पछिल्लो पूर्व–दौडाहाले एमालेभित्र र बाहिर पनि नयाँ राजनीतिक संकेतको चर्चा चल्न थालेको छ । दुवै नेताले आ–आफ्नो कार्यतालिकामा पूर्वका दुई जिल्लामा सक्रियता बढाएका छन् ।भण्डारी झापा बसाइका क्रममा नारी सञ्चार गृहले आयोजना गरेको कार्यक्रममा पनि सहभागी हुने कार्यक्रम तय भएको छ ।पूर्वराष्ट्रपति भण्डारीले शुक्रबार उपराष्ट्रपति नन्दबहादुर पुन सक्रिय राजनीतिमा फर्किएको सन्दर्भमा पत्रकारले राखेको जिज्ञासामा ‘म त सक्रिय नै छु, राजनीतिमा नै छु’ भनी जवाफ दिएकी थिइन् ।उनको यो अभिव्यक्तिपछि एमालेभित्र र अन्य राजनीतिक वृत्तमा ‘भण्डारीको सक्रिय भूमिकाको संकेत’ भन्दै विभिन्न विश्लेषण भइरहेका छन् । यति बेला ओली नेतृत्वको पार्टीभित्र आगामी रणनीति, संगठन विस्तार र भावी चुनावी तयारीका सवालमा व्यापक छलफल चलिरहेको छ । यस्तो अवस्थामा ओली प्रदेश दौडाहामा सक्रिय छन् भने भण्डारी पनि सार्वजनिक कार्यक्रममा उपस्थिति बढाउँदै गइरहेकी छन् ।एमालेका एक नेताले भने, ‘पार्टीका सबै तहमा संगठन बलियो बनाउन अध्यक्ष ओली नेतृत्वले व्यापक दौडाहाको तयारी गरिरहेको छ । पूर्वराष्ट्रपतिज्यूको सक्रियता पनि हामी सकारात्मक रूपमा लिएका छौं ।’ओली–भण्डारीको पूर्वतिरको सक्रियतालाई धेरैले आगामी संघीय र प्रदेश चुनावसँग समेत जोडेर हेरेका छन् । पार्टीभित्र केही नेता भने भण्डारीको सक्रियतालाई ‘सम्भवतः पार्टीभित्रको भविष्य भूमिकासँग पनि जोडिएको संकेत’ मानिरहेका छन् ।पूर्वमै एमालेका महत्वपूर्ण आधार क्षेत्र भएकाले ओली र भण्डारी दुवैले पूर्वका जिल्लालाई प्राथमिकतामा राखेका छन् । विशेषगरी कोशी प्रदेशभित्र एमालेले पुनः संगठनात्मक बल जुटाउन खोजिरहेका बेला यी दुई नेताको समानान्तर सक्रियतालाई विश्लेषकले चासोपूर्वक हेरिरहेका छन् ।‘भण्डारीलाई धेरैले भावी अध्यक्षको रुपमा हेर्न थालेको पाइएको छ,’ एक एमाले नेताले भने ।सार्वजनिक रूपमा दुवैले आफ्नो यात्रा र कार्यक्रमलाई ‘नियमित’ भनेका छन् । तर पछिल्लो दुई दिनमा पूर्वमै एकले झापा र अर्कोले मोरङ रोजेर सक्रियता देखाउनु महत्वका साथ हेरिएको छ ।"
पहिरोमा पुरियो नेपाल-चीन सीमाको ७१ नम्बर स्तम्भ,"काठमाडौँ — सङ्खुवासभाको उत्तरी क्षेत्र किमाथांकामा बाढीपहिरोले नेपाल–चीन सिमानाको सीमास्तम्भ पुरिएको छ ।अविरल वर्षासँगै आएको बाढीले उत्तरी क्षेत्र भोटखोला–१ किमाथांका नाका नजिकै रहेको ७१ नम्बरको सीमास्तम्भ पुरिएको जिल्ला प्रहरी कार्यालयका निमित्त प्रहरी प्रमुख अभिषेक श्रेष्ठले जानकारी दिए ।'भोटखोला–१ स्थित दोङ्गोप्पा खोला र छोकाङ खोलामा जेठ १८ मा आएको बाढीले सीमास्तम्भ बगाएको हो,' उनले भने, '७१ नम्बरको सीमास्तम्भ पुरिएर हराएको छ ।'घटनाको जानकारी पाएलगत्तै इलाका प्रहरी चौकी किमाथांकाबाट प्रहरी खटिएको जिल्ला प्रहरी कार्यालयले जनाएको छ । माथिल्लो क्षेत्रमा केही दिनयता लगातार वर्षा भइरहेको छ ।"
सुदूरपश्चिममा भारतबाट फर्किएका थप ४ जनामा कोरोना संक्रमण,"काठमाडौँ — सुदूरपश्चिम प्रदेशमा पछिल्लो २४ घण्टामा थप चार जनामा कोरोना सङ्क्रमण पुष्टि भएको छ ।सङ्क्रमण पुष्टि हुने सबै भारतबाट आएका पुरूष रहेका सुदूरपश्चिम प्रदेश स्वास्थ्य निर्देशनालय महामारी सम्पर्क व्यक्ति हेमराज जोशीले जानकारी दिए ।त्रिनगर नाकामा तीन र एकजनाको झुलाघाट नाकामा एन्टिजेन परीक्षण गर्दा सङ्क्रमण पुष्टि भएको हो । सङ्क्रमितहरु कञ्चनपुर, अछाम र बझाङका रहेको जोशीले जानकारी दिए । 'शंकास्पद व्यक्तिको एन्टिजेन किटमार्फत परीक्षण गर्दा पाँच जनामा कोभिड पुष्टि भएको छ, सङ्क्रमितलाई ‘होम आइसोलेसन’ बस्न भनिएको छ,' उनले भने । यसअघि शुक्रबार पाँच, बिहीबार एक र बुधबार तीन जनामा सङ्क्रमण देखिएको थियो ।स्वास्थ्य तथा जनसङ्ख्या मन्त्रालय स्वास्थ्य सेवा विभागले सङ्क्रमणको महामारी निम्तन सक्ने साम्भव्यतालाई मध्यनजर गर्दै मातहतका कार्यालय, अस्पताल र प्रयोगशाला तयारी अवस्थामा रहन निर्देशन दिएको छ ।"
धुम्बाराही पुस्तकालयमा बाल महोत्सव,"काठमाडौँ — आफ्नो स्थापना भएको पहिलो वार्षिकोत्सवका अवसरमा धुम्बाराही पुस्तकालयले बाल महोत्सवको आयोजना गरेको छ ।वार्षिकोत्सवका अवसरमा पुस्तकालयले विभिन्न प्रतियोगिताहरु आयोजना गरेको थियो । जहाँ वादविवाद प्रतियोगितामा छात्रतर्फ त्रिलोक पौडेल र छात्रातर्फ दिपसना खरेल विजेता भए ।यस्तै गृहकार्य राख्ने कि नराख्ने, बालबालिकाका लागि भिडियो खेमको प्रभाव, पैसाले खुसी किन्न सकिन्छ? जस्ता विषयमा बालबालिकाहरुले आ–आफ्नो धारणा राखेका थिए । प्रतियोगितामा विजेताहरुलाई एमालेका उपमहासचिव विष्णु रिमालले पुरस्कार प्रदान गरेका थिए ।कार्यक्रम अवलोकन गर्न आएकी नतिजा निरौलाले बालबालिकाले आफ्नो प्रतिभा देखाउने यो राम्रो अवसर रहेको बताइन । उनले भनिन्, ‘ यस्तो कार्यक्रमहरुले हामीलाई बाहिरी अन्तरक्रिया गर्न मद्दत पुग्छ ।’उपमहासचिव रिमालले सामुदायिक विद्यालय र निजी विद्यालयबीचको दूरी बराबर हुनुपर्ने बताए । ‘आजको सिकाई केवल पढेर मात्र होइन, प्राविधिक ज्ञानसँगै अगाडि लैजानुपर्छ’, रिमालले भने ।कार्यक्रमकी आयोजक स्कन्द स्वारले आगामी दिनमा धुम्बाराही स्कुल र धुम्बाराही क्लबसँग सहकार्य गरेर पुस्तकालय खोल्ने बताएकी छिन् । प्रविधिको विकाससँगै बालबालिकामा मोबाइल, ट्याब लगायतका उपकरणमा बढी ध्यान गएको र त्यसमा क्षमता वृद्धिका लागि यस्ता कार्यक्रमहरु आवश्यक रहेको उनको भनाइ छ ।कार्यक्रममा ९ वटा विभिन्न स्टलहरु रहेका थिए । उक्त कार्यक्रममा चित्रकला प्रतियोगिता, बिवाइडी पजल, गाउँ खाने कथा, जादु, बिङगो लगायतका प्रस्तुति रहेका थिए । कार्यक्रममा एकसय भन्दा बढी बालबालिकाको सहभागिता थियो ।"
विश्वभर युद्धको पटकथा बदल्ने युक्रेनी ड्रोन हमला,"काठमाडौँ — गत आइतबार युक्रेनले रुसी क्षेत्र भित्रबाटै प्रवेश गरेर गोप्य रूपमा गरेको अपरेसन ‘स्पाइडर्स वेब’ ले रुसी युद्धक विमानहरू ध्वस्त पारेर अर्बौं डलरको क्षति पुर्‍यायो । एउटाको करिब ६ सय डलर हाराहारी पर्ने सामान्य ड्रोनहरूको प्रयोगमा रुसको करोडौं डलर क्षति भयो । त्यसैले पनि यस आक्रमणलाई आधुनिक युद्धको नयाँ निर्णायक क्षणका रूपमा चर्चा गरिएको छ ।आइतबार, स्थानीय समयअनुसार लगभग १ बजे, युक्रेनबाट ३ हजार माइल टाढा रहेका विमानस्थलहरूमा विस्फोट भएका अनौठा रिपोर्टहरू प्राप्त हुन थाले । पहिले, साइबेरियाका एयरफिल्डमा विस्फोटका रिपोर्ट आए । त्यसपछि सबैको ध्यान कसरी आक्रमण भइरहेको छ भन्नेतर्फ केन्द्रित हुन थाल्यो । त्यसपछि आक्रमणका भिडियोहरू धमाधम सार्वजनिक हुन थाले ।जुन साँच्चै अनौठो थियो । किनभने रुसभित्र लामो दूरीका लक्ष्यहरू पछ्याउँदै युक्रेनी ड्रोनले गर्ने आक्रमणमा सबै अभ्यस्त थिए । तर यहाँ रुसभित्रैका सडक छेउमा पार्क गरिएका ट्रकहरूबाट स–साना ‘क्वाडकप्टर’ उडिरहेका देखिन्थे । त्यसपछि ती गएर एयरफिल्डमा पार्क गरिरहेका युद्धक विमानसँग ठोकिए र जलिरहेका विमानका भिडियो बाहिरियो । यो आक्रमण पहिलेका भन्दा निकै फरक थियो । जुन आक्रमण रुस–युक्रेन युद्धको एउटा आश्चर्यजनक घटनाका रूपमा चिनिएको छ ।रुससँग युद्ध सुरु भएपछि विचलित हुँदै रक्षात्मक अवस्थामा पुगेको युक्रेनका तर्फबाट यो एउटा गतिलो र सटीक जवाफ थियो । लामो दूरीका रुसी क्षेप्यास्त्रको बमबारीबाट छियाछिया भएको किभले आफ्नै ढाडस बढाउनका लागि सूक्ष्म र अति गोप्य रूपमा बनाएको योजनाले सफलता पाएको थियो ।युक्रेनभित्रका विभिन्न महत्त्वपूर्ण लक्ष्यहरूमा त्यही युद्धक विमानले रुसी भूभागबाटै क्षेप्यास्त्रहरू प्रहार गर्थे । साथै, समुद्रमा रहेका युद्धपोत, पनडुब्बी र रुसका भित्री भागबाट जमिनबाट जमिनमा मार हान्ने लामो दूरीका मिसाइलहरू प्रहार हुन्थे । ती सबै युक्रेनीहरूको पहुँचभन्दा बाहिर हुन्थ्यो ।युक्रेनमा रुसी बमबारी यति नियमित भएका थिए कि युक्रेनीलाई कति बेला बंकरमा छिर्ने भन्ने सूचना क्षेप्यास्त्र आएर ठोकिनु निकै अघि नै थाहा हुन्थ्यो । रुसको भित्री भागमा रहेको कुनै एयरबेसबाट एक रुसी युद्धक विमान उड्नका लागि तयार हुनेबित्तिकै युक्रेनीहरूले आफ्नो मोबाइलमा चेतावनी युक्त सूचना प्राप्त गर्थे ।त्यसपछि युक्रेनीसँग ती विमानले क्षेप्यास्त्र प्रहार गर्नुअघि लगभग दुई घण्टाको समय हुन्थ्यो । तोकिएको बिन्दुमा पुगेर मिसाइलहरू प्रक्षेपण गरिएपछि अलार्म बज्थ्यो । यदि लक्ष्य किभ भए प्रक्षेपण कहाँबाट भएको हो भन्ने आधारमा, युक्रेनीसँग करिब दुईदेखि तीन घण्टाको समय हुन्थ्यो । यो भनेको फोनमा प्रत्यक्ष आक्रमणको ‘काउन्ट डाउन’ जस्तै हो ।यी बमवर्षा टीयू–९५ विमानसँग प्रायः सबै युक्रेनीहरू परिचित भइसकेका थिए । विगतमा अमेरिकी प्याट्रियट मिसाइल र अन्य सैन्य सहयोगका कारण युक्रेनीले सुरक्षित महसुस गर्ने गर्थे । तर, केही समययता अमेरिकी सहयोग लगभग बन्दजस्तै भएपछि उनीहरू टीयू–९५ बाट असुरक्षित थिए । किनभने, रुसका उन्नत क्षेप्यास्त्रहरूलाई साँच्चै निस्तेज पार्न सक्ने हतियार प्रणालीहरू निकै कम छन् । र ती युक्रेनसँग कहिल्यै पर्याप्त मात्रामा थिएनन् । अमेरिका पछि हट्दै जाँदा, त्यो झनै कम भयो ।त्यसैले युक्रेनीहरूले रुससँगको युद्ध सुरु भएयता आफ्नै तवरबाट अभ्यस्त हुन सिकिरहेका थिए । त्यो उनीहरूका लागि आवश्यकता र बाध्यता दुवै थियो । साथै उनीहरूका लागि जरुरी थियो युद्धमा नवीनता ल्याउन । जुन कम खर्चिलो तर बढी घातक प्रमाणित होस् । त्यसैको उत्तर थियो– ड्रोनको प्रयोग ।युक्रेनले यसअघि पनि आफूभन्दा निकै ठूलो सैन्यशक्ति रुसका विरुद्ध युद्धमा आफ्नो दृढता प्रस्तुत गर्न ड्रोनहरू प्रयोग नगरेको होइन । बिन ड्रोन युक्रेनले कसरी युद्ध गर्थ्यो भनेर कल्पना गर्नै पनि गाह्रो छ । पछिल्ला तीन वर्षमा उनीहरूले युद्ध गर्ने तरिका र समग्र युद्धभूमिलाई रूपान्तरण गरेका छन् । युक्रेनीहरूले आफूसँग लड्नका लागि कम मानिस भए पनि ड्रोनहरू प्रयोग गरेर धेरै हदसम्म रक्षात्मक स्थिति कायम राख्न सफल भएका छन् ।युद्धको अग्रमोर्चामा तैनाथ रहेका युक्रेनी हरेक दिन आफ्ना परिवार बस्ने सहरमा रुसी क्षेप्यास्त्र र बमहरू प्रहार भएको हेरेर बस्न बाध्य थिए । त्यसलाई रोक्नका लागि उनीहरू कुनै न कुनै उपाय खोज्नका लागि दिलोज्यान दिएर तल्लीन थिए । युक्रेनले नौलो प्रकारको ड्रोन कार्यक्रमअन्तर्गत लामो दूरीका ड्रोनहरू बनाउन सुरु गर्‍यो । ती शक्तिशाली विस्फोटक पदार्थ बोकेर सयौं माइल उड्न सक्थे । त्यसलाई युक्रेनले पहिलो पटक २०२२ डिसेम्बरमा रुसी एयरफिल्डमा प्रहार गरेको थियो । युक्रेनको यो नयाँ क्षमतामा रुस अभ्यस्त भइसकेको थियो ।सँगै रुस हवाई प्रतिरक्षा बलियो पनि थियो । उनीहरूले युक्रेनी हमलालाई निस्तेज पार्ने नयाँ तरिका पनि खोजे । विमानस्थलका इन्धन डिपो वरपर किल्लाहरू बनाए । युक्रेनीहरूलाई के, कहाँ छ भनेर भ्रमित पार्न नक्कली लडाकु विमानहरू तयार पारे । विमानस्थलमा विस्फोट भए पनि त्यसका छर्राले विमानलाई क्षति नपुगोस् भनेर विमानका पखेटामा टायरहरू राखे ।त्यसैले लगभग डेढ वर्षअघि, युक्रेनीहरूले केही फरक प्रयास गर्न आवश्यक ठाने । र, उनीहरूले यो अति गोप्य योजना बनाएका थिए । युक्रेनी यो योजनालाई यति गोप्य राखे कि अमेरिकीहरूलाई पनि भनेनन् । यी साना ड्रोनहरूलाई रूसी बमवर्षकहरू भएका एयरफिल्डको नजिकै लगेर राख्ने उपाय खोज्न थाले ।जसले रुसीहरू सचेत हुनुअघि नै घातक हमला सफल होस् र त्यसले युक्रेन माथि भइरहेको बमबारीमा पनि तुलनात्मक रूपमा गिरावट आओस् । यो अपरेसन यति उच्च तहको थियो कि युक्रेनी राष्ट्रपति भोलोदिमिर जेलेन्स्की आफैंले यसको प्रत्यक्ष निरीक्षण गरेका थिए । यही युक्रेनी गोप्य सैन्य अप्रेसनको नाम थियो– ‘स्पाइडर्स वेब’ ।अप्रेसनको सफलताका लागि पहिला त यी ड्रोनहरूलाई रुसका भित्री भागमा रहेका एयरफिल्डहरू नजिक गोप्य रूपमा राखिनुपर्थ्यो । ताकि त्यहाँ रहेका बमवर्षकहरूलाई यसले प्रहार गर्न सकोस् । त्यसपछि ड्रोनबाट लक्षित निशानामा घातक प्रहार गर्न तालिम चाहिन्थ्यो ।ड्रोनलाई लुकाउन युक्रेनीले सबैभन्दा सहज र रुसी क्षेत्रभित्र शंकाको घेरामा नपर्ने ढुवानीका कन्टेनरहरूलाई प्रयोग गरे । राजमार्गमा निर्बाध दौडने यी धातुका बाकसलाई युक्रेनीले परिष्कृत हतियार डेलिभरी प्रणालीमा परिणत गर्ने गरे । रुसी ‘पपिङ डल’ जहाँ ठूलो पुतलीभित्र सानो पुतली र त्यसभित्र अझ सानो पुतली हुन्छ ।त्यस्तै कन्टेनरभित्र अर्को कन्टेनर थियो । माथिको कन्टेनरको छाना रिमोटले खुल्थ्यो र त्यसभित्र ड्रोनहरू र त्यसको भित्र त्यसलाई सञ्चालन गर्ने संयन्त्र जडित थियो । तोकिएको स्थानमा पुगेपछि ती ड्रोनहरू आकाशमा उड्न सक्थे र आक्रमणको संकेत पाउनेबित्तिकै लक्ष्यमा प्रहार गर्न तयार थिए ।राष्ट्रपति जेलेन्स्कीको दाबीअनुसार उनीहरूले यो अप्रेसनको मुख्यालय रुसी आन्तरिक सुरक्षा सेवा (एफएसबी) को भवन रहेको सडकको ठीक पारेर स्थापना गरेका थिए । उनीहरूले यो सम्पूर्ण योजना रुसभित्रै गोप्य रुपमा सञ्चालन गरेका थिए । त्यो स्थानमा रुसी गोप्य प्रहरीले ढुंगा फ्याँकेमा पनि लाग्न सक्थ्यो । युक्रेनी एजेन्टहरू एउटा मकसद लिएर उच्च मनोबलका साथ रुसमा प्रवेश गरेका थिए ।उनीहरूको प्राथमिक लक्ष्य केवल र केवल बमवर्षकहरू थिए । यो आक्रमणका लागि उनीहरू ड्रोनका लागि यस्ता सफ्टवेयर नै निर्माण गरेका थिए, जसले गर्दा तिनले बमवर्षक विमानलाई धेरैभन्दा धेरै क्षति पुर्‍याउन सकून् । त्यसका लागि उनीहरूले मध्य युक्रेनको संग्रहालयमा सोभियत युगकालीन बमवर्षकहरूलाई प्रतीकात्मक रूपमा प्रयोग गरे । जुन यो अपरेसनका लागि धेरै उपयोगी सावित भयो ।उनीहरूले युद्धभर परीक्षण र विस्तार गर्दै आएका केही परिष्कृत ‘मेसिन–लर्निङ आर्टिफिसिएल इन्टेलिजेन्स एल्गोरिदम’ को प्रयोग गरे । जसले ड्रोनलाई मूल रूपमा बमवर्षकको सबैभन्दा कमजोर स्थानको प्रहार गर्न सक्षम बनायो, जहाँ इन्धन राखिएको थियो ।आइतबार दिउँसो १ बजेर ६ मिनेट जाँदा ड्रोन आक्रमणका लागि हरियो झन्डा देखाइयो र यी ड्रोन कन्टेनरको छाना माथिबाट उड्न थाले । त्यसपछि निश्चित लक्ष्यलाई निसाना बनाउँदै विस्फोट हुन थाले । एयरफिल्डबाट केही समयमै धूवाँको मुस्लो उठ्न थाल्यो । एकै समयमा, कन्टेनरहरूबाट उडेका ड्रोनले रुसका विभिन्न स्थानमा रहेका महत्त्वपूर्ण एयरफिल्डमा आक्रमण गरे ।त्यो आक्रमणलगत्तै ड्रोनका पाइलटहरूले रियल टाइममा देख्ने भिडियो नै सार्वजनिक भए । जसले आक्रमणको सफलतालाई प्रमाणित गरेको थियो । युक्रेनी दाबीअनुसार उनीहरूले ४१ वटा युद्धक विमानलाई ध्वस्त बनाएका छन् । त्यो भनेको करिब ७ अर्ब डलर बराबर हुन आउँछ । युक्रेनले गरेको दाबीभन्दा आधा विमान पनि ध्वस्त भएका भए त्यो भनेको साढे ३ अर्ब डलर बराबरको क्षति हो ।यो आक्रमणमा रुसले आणविक बमसहित मार हान्न सक्ने क्षमता भएको आफ्नो कुल युद्धकौशलको करिब एकतिहाइ हिस्सा गुमाएको छ । यदी युक्रेनले भने जति नभएर १० वा २० वटा मात्रै विमान ध्वस्त भएका हुन् भने पनि त्यो धेरै हो । किनभने रुससँग त्यस्ता विमान केवल सयको हाराहारी रहेको अनुमान गरिएको छ र उनीहरूले पछिल्लो सयम त्यस्ता विमान बनाइरहेका पनि छैनन् ।यी साना र सस्तो ड्रोनले रुसमाथि जुन रूपमा धक्का दियो त्यसले यो युद्धको अवस्था नै बदल्न पनि सक्छ । यो आक्रमण युक्रेनका लागि साहसिक प्रदर्शन मात्रै नभएर विश्वमा युद्धमा भइरहेको नयाँ विकासको सन्देश पनि हो । अब कुनै पनि देशले ड्रोनले कतिसम्म हानि गर्न सक्छ भनेर सोच्नुपर्ने अवस्था सिर्जना भएको छ ।ठूला देशहरू मिसाइलको प्रयोग गरेर कसरी लड्न सक्छन् भन्ने धेरै उदाहरण हामीले दोस्रो विश्वयुद्ध र त्यसपछिका युद्धमा पनि देखिसकेका छौं । तर, अब ड्रोन र तिनले उत्पन्न गरेका सुरक्षा चुनौतीसँग लड्न के तयारी गरिनेछ, त्यसबारे सोच्ने बेला भएको छ ।(एजेन्सीहरूको सहयोगमा)"
"विपद् पूर्वतयारीमा सुस्त सरकार, विस्थापितको झनै बिजोग","काठमाडौँ — मनसुन भित्रिएर विगतभन्दा बढी पानी पर्ने पूर्वानुमान गरिए पनि जिल्लामा विपद् व्यवस्थापन तथा पूर्वतयारीमा सरकारको तयारी परम्परागत खालकै छ । यस वर्षको मनसुन सामान्यभन्दा बढी सक्रिय हुने पूर्वानुमानसँगै बाढीपहिरोको जोखिम क्षेत्रका बासिन्दा त्रसित देखिएका छन् ।यस वर्षको मनसुनबाट देशभर ४ लाख ५० हजार घरधुरीका २० लाख नागरिक प्रभावित हुने मौसमविद्ले अनुमान गरेका छन् । यो गत वर्षको तुलनामा ३८ हजारभन्दा बढी घरधुरीका दुई लाखभन्दा बढी नागरिक हुन् ।प्रत्येक वर्ष बर्खामा बाढी र डुबानको चपेटामा पर्ने सुनसरीका स्थानीय तहहरूको ध्यान विपद् व्यवस्थापनको पूर्वतयारीमा जान सकेको छैन । बर्सेनि बाढीको समस्या झेल्दै आएका सुनसरीका विभिन्न क्षेत्रमा यस वर्ष मनसुनको सुरुआतमै क्षति सुरु हुन थालेको छ ।पूर्वी क्षेत्रबाट मनसुन भित्रिएको भोलिपल्टै गत शुक्रबार रातिको वर्षात्ले धरानका खहरेसहित अधिकांश खोलानजिकका बस्तीमा क्षति पुर्‍याएको छ । सर्दु, सेउती, शेरा खोला छेउका वडाहरू (१३, १६, १५, ५, ६, १७, ८ र वडा २०) मा क्षति पुगेको धरान उपमहानगरपालिका उपप्रमुख अइन्द्रविक्रम बेघाले जानकारी दिए । त्यस्तै सुनसरीको करम खोलाले इनरुवा र हरिनगर क्षेत्रमा कटान सुरु गरेको छ ।कोशी, भोक्राहनरसिंह, हरिनगर, देवानगन्ज, बर्जु गाउँपालिकाका स्थानीय प्रत्येक वर्ष बाढी तथा डुबानको चपेटमा पर्दै आएका छन् । इटहरी, दुहबी, रामधुनी नगरपालिकाका बासिन्दाले विगतका वर्षमा थुप्रै डुबान र बाढीको सामना गरेका थिए । विपद् व्यवस्थापनको पूर्वतयारीमा स्थानीय तह जिल्ला प्रशासन कार्यालयको भर परेका छन् ।सुनसरीका प्रमुख जिल्ला अधिकारी धर्मेन्द्र मिश्रले सबै स्थानीय तहका प्रमुख तथा सरोकारवाला निकायको सहभागितामा चाँडै बैठक बसेर छलफल गर्ने तयारी गरिएको जानकारी दिए । विपद् व्यवस्थापनको पूर्वतयारीमा लापरबाही गर्दा यस वर्ष पनि बाढीले क्षति पुर्‍याउन सुरु गरेको इटहरीका बासिन्दा शिवराज दाहालको आरोप छ ।स्थानीय तहहरू वार्षिक नीति तथा कार्यक्रमको तयारीमा व्यस्त भएकाले पनि विपद् व्यवस्थापनको पूर्वतयारीमा कम ध्यान गएको इनरुवा नगरपालिकाका प्रमुख केदार भण्डारीले बताए । गत वर्ष सुनसरीका विभिन्न स्थानीय तहमा ३ हजार बढी परिवार बाढी तथा डुबानबाट प्रभावित भएका थिए ।०७२ को भूकम्प र त्यसपछि पटक–पटकको बाढी र पहिरोबाट जनधनको ठूलो क्षति बेहोरेको सिन्धुपाल्चोकमा भूगर्भविद्को अध्ययनका आधारमा साविकको राष्ट्रिय पुनर्निर्माण प्राधिकरणले दुई दर्जनभन्दा बढी बस्तीलाई उच्च जोखिममा राखेको थियो । जसमा चीनसँग सिमाना जोडिएको भोटेकोशी गाउँपालिकाका अधिकांश बस्ती छन् । यसबाहेक बाह्रबिसे नगर, हेलम्बु, जुगल र पाँचपोखरी थाङपाल गाउँपालिका बाढी तथा पहिरोको मुख्य जोखिममा रहेका क्षेत्र हुन् ।सिन्धुपाल्चोकका प्रमुख जिल्ला अधिकारी किरण थापाका अनुसार विपद् न्यूनीकरणका उपायबारे पूर्वतयारीका काम अघि बढाइएको छ । खाद्यान्न, उद्धारका उपकरण, डुंगा, हेलिकोप्टर र सुरक्षाकर्मीको तयारी अवस्थाबारे सेना, सशस्त्र प्रहरी र नेपाल प्रहरीसँग समन्वय भइरहेको उनले बताए । सेनाले दोलालघाट क्षेत्रमा उद्धार तालिम तथा उपकरण परीक्षण गर्दै आएको छ भने सशस्त्र प्रहरीले पनि तालिम तथा अभ्यासमा सक्रियता बढाएको उनको भनाइ छ ।हेलम्बुको शिर भेमेथाङ चौरबाट सोहोरिएर मिसिएको कालो लेदो आएर मेलम्ची बाढीले हेलम्बु र पाँचपोखरी थाङपालको करिब १२ किमि क्षेत्र प्रभावित छ । हेलम्बुमा खोलाको किनार सुरक्षित बनाउन स्थानीय सरकारले ढुंगाको पर्खाल लगाउने काम गरिरहेको छ ।मेलम्ची, गोरे र तार्केखोलामा ठूला ढुंगा एक्स्काभेटरमार्फत निकालेर किनारमा थुपारेको हेलम्बु गाउँपालिका अध्यक्ष निमाग्याल्जेन शेर्पाले बताए । ‘बाढीको बहावलाई नियन्त्रित गरेर बस्ती जोगाउने योजना हो, ग्याल्थुम, ढुंग्रेबजार, तिम्बु, हल्दे र चिउरीखर्कजस्ता क्षेत्रमा पहिरो रोक्न जाली गारो लगाएर ढुंगा थुपार्ने कार्य पनि जारी छ,’ उनले भने ।विपद्को समयमा सञ्चार सेवा नियमित राख्न नेपाल टेलिकमका टावरहरूमा वैकल्पिक विद्युत् आपूर्ति प्रणाली जडान गरिएको उनले जनाए । ‘जोखिममा रहेकालाई सुरक्षित स्थानमा सारेका छौं, जसका लागि आवश्यक सामान, आपत्कालीन आश्रयस्थल सबै तयारी गरिरहेका छौं,’ बाह्रबिसेका नगर विपद् शाखा संयोजक दुर्गाप्रसाद भण्डारीले भने ।मनसुन सुरुवातसँगै भोटेकोशी, मेलम्ची, इन्द्रावती, सुनकोशी र ब्रह्मायणी नदी किनारका बस्ती उच्च जोखिममा छन् । भूकम्पपछिका वर्षमा यहाँका थुप्रै पहाड कमजोर बनेकाले हरेक सामान्य वर्षाले पनि ठूलो क्षति ल्याउने सम्भावना उच्च रहेको मेलम्ची क्षेत्रको वातावरणीय र भौगर्भिक अध्ययनमा काम गरिरहेका वातावरणविद् डा. रविनराज निरौला बताउँछन् ।मेलम्ची र इन्द्रावतीको बाढीले विध्वंश गरेको लामो समय पुग्दा पनि सरकार गम्भीर नबन्दा बाढी प्रभावित हेलम्बु, मेलम्ची र पाँचपोखरी थाङपाल गाउँपालिका तटीय क्षेत्रमा खास काम भएका छैनन् । हेलम्बुका पहिचान गरिएका २ सय २७ बाढीपीडित परिवार स्थानीय सरकारको र दातृ संस्थाले उपलब्ध गराएको अस्थायी आवासमा बसिरहेका छन् ।मेलम्ची नगरपालिकामा १ सय ८० बाढीपीडित अरूको घरमा महँगो भाडा तिरेर बस्न बाध्य बनेका छन् । बाढीमा मेलम्ची बजारका ७० भन्दा बढी घर बालुवा र कालो लेदो, गेगरले भरिएका थिए । केहीले पुरिएको लेदो, गेगर खोतलेर घर बस्नयोग्य बनाएका छन् । ‘विपद्ले खेद्ने निश्चित छ, सरकारले बेवास्ता गरेको देखेर दिक्क लाग्छ,’ मेलम्ची बजारका ६१ वर्षका दाबाफ्योल्मोले भने । काभ्रेको बेथानचोक गाउँपालिकाले गत वर्ष असारमै विपद् प्राधिकरणको सहयोगमा २० लाख रुपैयाँबराबरको आपत्कालीन सामग्री खरिद गरेर पूर्वतयारी गरेको थियो । विपद् प्रतिकार्य सामग्री र तालिम प्राप्त जनशक्ति उपलब्ध हुँदा पनि गत असोजमा बाढी र पहिरोमा सीप र सामग्रीको उपयोग गर्नै नसकिएको गाउँपालिकाका अध्यक्ष भगवान् अधिकारीले बताए । उनका अनुसार जोखिमबारे स्थानीयलाई समयमै सूचना दिन पाएको भए ठूलो क्षति हुने थिएन ।रोशी गाउँपालिकाका अध्यक्ष दिनेश लामाका अनुसार गतवर्षकै विस्थापितलाई पुनःस्थापनाका लागि स्रोत र जनशक्ति अभाव ठूलो चुनौती बनेको छ । गाउँपालिकाले विपद् पूर्वतयारीका लागि वडा–वडामा समिति गठन, सूचना प्रणाली, त्रिपाल तथा खाद्यान्न भण्डारण र स्वयंसेवक तालिमजस्ता कार्यक्रम अघि बढाएको पालिका अध्यक्ष लामाले बताए ।पनौती नगरपालिका प्रमुख रामशरण भण्डारीले वडा–१२ का कलावती, रोशी बजार, वडा ८ ड्याम साइड क्षेत्र, मल्पी क्षेत्र, वडा–११ स्थित थुम्की डाँडा, नेपाने, लड्केश्वर क्षेत्र, वडा–२ नयाँगाउँ बस्ती, वडा–७ पनौती बजार क्षेत्रलगायतका स्थानमा बाढीपहिरोको जोखिम रहेको बताए । मनसुन भित्रिसकेको अवस्थामा विपद् प्रतिकार्यका लागि पालिकासँग स्रोतसाधन सीमित रहेको नगरप्रमुख भण्डारीले बताए ।मनसुनजन्य तथा अन्य सम्भावित विपद्हरूलाई लक्षित गरी काभ्रेमा १२ वटा विभिन्न क्लस्टरमार्फत पूर्वतयारी तथा प्रतिकार्य कार्ययोजना सार्वजनिक गरिएको जिल्ला विपद् व्यवस्थापन समितिले जनाएको छ । विपद्का जोखिमलाई न्यूनीकरण गर्दै प्रभावकारी प्रतिकार्य सुनिश्चित गर्न क्लस्टरगत योजनाको कार्यान्वयनमा जोड दिइएको जिल्ला विपद् व्यवस्थापन समिति संयोजक एवं प्रमुख जिल्ला अधिकारी उमेशकुमार ढकालले बताए ।कपिलवस्तुका अधिकांश भूभाग नदी र खोलाका कारण बाढी र डुबानको उच्च जोखिम छ । सीमा क्षेत्रमा भारतले बनाएको र बनाउन लागेको बाँधका कारण पनि वर्षाका बेला धेरै नेपाली भूभाग डुबानमा पर्ने गरेको छ । उच्च जोखिममा रहेका बस्ती तथा बढी प्रभावित हुने स्थान पहिचान गरेर पूर्वसतर्कता पनि अपनाइएको छैन । प्रभावितको उद्धार, राहत, पुनःस्थापना गर्ने योजना पनि छैन ।सतर्कता अपनाउन पूर्वतयारीका लागि प्रमुख जिल्ला अधिकारी संयोजक रहेको जिल्ला विपद् व्यवस्थापन समितिसँग बजेट अभाव छ । ‘हामी सतर्कता अपनाउँदै तयारी अवस्थामा छौं,’ प्रजिअ दिलकुमार तामाङले भने, ‘सबै सुरक्षा निकायलाई निर्देशन दिएका छौं । मन्त्रालयबाट दैनिक, साप्ताहिक मौसमसम्बन्धी जानकारी आउँछ, जोखिम हुने अवस्था आउनासाथ सञ्चारमाध्यमबाट समुदायलाई सचेत बनाउने योजना बनाएका छौं ।’यता, कृष्णनगर नगरपालिका प्रमुख रजतप्रताप शाहले विपद्को प्रतिकार गर्न कसिलो योजना बनाएको दाबी गरे । उद्धारदेखि पुनःस्थापनालाई प्राथमिकता दिने गरी एक्सनमा जाने तयारी भइसकेको उनले दाबी गरे । वाणगंगा, गुडरुङ, सुरई र चिरई यहाँका निकै संवेदनशील खोला हुन् । वाणगंगा खोला किनारका दर्जनौं बस्ती उच्च जोखिममा छन् । कतिपय गाउँ त खोलासँगै जोडिएका छन् । अर्घाखाँचीदेखि कपिलवस्तुसँग सटेको भारतीय सीमासम्मका नदी तटीय क्षेत्रमा जोखिम बढी छ ।बर्दियाको स्थानीय प्रशासन र पालिकाहरू मनसुनजन्य विपद्को सामना गर्ने तयारीमा लागेका छन् । यहाँबाट बग्ने ठूला नदी कर्णाली र बबईमा हरेक वर्ष आउने बाढीलाई मध्यनजर राख्दै विपद्को पूर्वतयारी भइरहेको छ । सेना, सशस्त्र प्रहरी र नेपाल प्रहरीले मनसुन विपद् पूर्वतयारी तथा प्रतिकार्य योजना बनाएका छन् । सशस्त्र प्रहरी ३१ नम्बर गण बर्दियाले उद्धार अभ्यास गरेर एक मोटरबोट, २ वटा रबर बोट, ८४ वटा लाइफ ज्याकेटसहित उद्धार सामग्री तयारी अवस्थामा राखेको सशस्त्रका एसपी मानबहादुर शाहीले बताए ।बर्दियाका आठवटै पालिकाका हरेक वडामा २५ जना सदस्य रहने गरी विपद् सूचक समूह बनाइएको छ । बाढीबाट सबैभन्दा बढी प्रभावित हुने जिल्ला सदरमुकाम रहेको गुलरिया नगरपालिकाका प्रकोप सम्पर्क अधिकारी मुकुन्द अर्यालले बबईको बाढी पस्ने तीन ठाउँ वडा–४, ८ र १२ मा साइरन जडान गरिएको बताए । बाढी आउनुपूर्व साइरन बजाउँदा तटीय क्षेत्रका बासिन्दालाई सचेत गराइने उनले बताए । ‘उद्धार सामग्री तयारी अवस्थामा राखेका छौं । यसबाहेक पालिकासँग प्रकोप व्यवस्थापनका लागि ३० लाख रुपैयाँ मौजदात रहेको छ,’ उनले भने ।जिल्ला प्रशासन कार्यालयले आठै पालिकासँग विपद् पूर्वतयारीका बारेमा छलफल गरिरहेको जनाएको छ । सहायक प्रमुख जिल्ला अधिकारी रोशन कठायतले मनसुनमा अत्यधिक वर्षा हुने प्रक्षेपण भएकाले विपद् न्यूनीकरणका लागि स्थानीय तहलाई पूर्वतयारी तथा प्रतिकार्यसम्बन्धी योजना कार्यान्वयन गर्न निर्देशन दिएको सहायक प्रजिअ कठायतले बताए । ०७१ सालमा बबईको बाढीले ३२ जनाको ज्यान गएको थियो । त्यति बेला बाढीबाट बर्दियामा ९३ हजार जनसंख्या प्रभावित भएको थियो । ०७४ मा बाढीले करिब ५० हजार मानिस प्रभावित भएका थिए ।मनसुनजन्य विपद्बाट क्षति कम गर्न सल्यानमा तीनवटै सुरक्षा निकायले बाढीले बगाएको, पानीमा डुबेको, पहिरोमा पुरिएको, खोचमा खसेकाको उद्धार र प्राथमिक उपचारबारे विभिन्न अभ्यास र तालिम गर्दै दक्ष जनशक्ति बढाउने काम गरिरहेका छन् ।प्रत्येक वडामा छिटो सूचना प्रवाह गर्नका लागि सूचकसमेत तयार गर्दै आएका छन् । सरोकारवाला निकाय र स्थानीय तहसँग बसेर आवश्यक पर्ने सामग्रीको लगत संकलन गरिएको जिल्ला विपद् व्यवस्थापन समिति अध्यक्ष तथा प्रमुख जिल्ला अधिकारी सावित्रा पुनले बताइन् ।– अर्जुन सुवेदी (सुनसरी), अनिश तिवारी (सिन्धुपाल्चोक), ज्योति श्रेष्ठ (काभ्रे), मनोज पौडेल (कपिलवस्तु), कमल पन्थी (बर्दिया) र विप्लव महर्जन (सल्यान)"
‘माधव नेपालविरुद्ध मुद्दा प्रतिशोधपूर्ण’,"काठमाडौँ — पतञ्जलि योगपीठ तथा आयुर्वेद कम्पनीको जग्गा हिनामिनामा पूर्वप्रधानमन्त्री माधवकुमार नेपालविरुद्ध अख्तियार दुरुपयोग अनुसन्धान आयोगले मुद्दा चलाउनु प्रतिशोधपूर्ण भएको टिप्पणी प्रमुख प्रतिपक्षी दल माओवादी र नेता नेपालकै दल एकीकृत समाजवादीले गरेका छन् ।नेपाल नेतृत्वको तत्कालीन मन्त्रिपरिषद्ले गरेको निर्णय नीतिगत रहेकाले अख्तियारको क्षेत्राधिकारमा नपर्ने उनीहरूले तर्क गरेका छन् ।एकीकृत समाजवादीका अध्यक्षसमेत रहेका पूर्वप्रधानमन्त्री नेपालसहित ९३ जनाविरुद्ध अख्तियारले विशेष अदालतमा भ्रष्टाचार मुद्दा दायर गरेको भोलिपल्ट शुक्रबार संसद् भवन नयाँ बानेश्वरमा विपक्षी दलहरूको बैठक बसेको थियो ।बैठकमा जग्गाबारे नेपाल नेतृत्वको तत्कालीन मन्त्रिपरिषद्ले गरेको निर्णय नीतिगत हो कि होइन भन्ने सवालमा छलफल भएको थियो । प्रमुख प्रतिपक्षी माओवादीका अध्यक्ष पुष्पकमल दाहालले नेपाल मन्त्रिपरिषद्ले त्यतिबेला गरेको निर्णय नीतिगत भएको तर्क गरे । मन्त्रिपरिषद् निर्णय आफ्नो क्षेत्राधिकारभित्र पर्दैन भनेर पहिले नै पन्छिएको अख्तियारले मुद्दा चलाउँदा प्रश्न उब्जिएको उनको भनाइ थियो ।‘अख्तियारको कदमले केही प्रश्न उठेको छ । कुनै पनि प्रधानमन्त्री र क्याबिनेटको नीतिगत निर्णय अख्तियारको क्षेत्राधिकारभन्दा बाहिरको विषय हो । ललिता निवासको जग्गा प्रकरणका सन्दर्भमा बाबुराम भट्टराई र माधवकुमार नेपालको संलग्नतामाथि प्रश्न उठ्दा अख्तियारले आफ्नो क्षेत्राधिकारभित्र पर्दैन भनेको थियो,’ विपक्षी दलको बैठकपछि दाहालले सञ्चारकर्मीसँग भने, ‘माधवजीले नीतिगत निर्णय नै गर्नुभएको हो ।’ पूर्वप्रधानमन्त्री नेपालमाथि अख्तियारले मुद्दा चलाउनुमा प्रधानमन्त्री केपी शर्मा ओलीको राजनीतिक प्रतिशोधको गन्ध आएको समेत दाहालले बताए ।माओवादी अध्यक्ष दाहालले पूर्वप्रधानमन्त्री नेपालमाथि मुद्दा लगाउने विषयमा सत्तारूढ कांग्रेस सभापति शेरबहादुर देउवाले नै आफूसँग अनभिज्ञता व्यक्त गरेको बताए । ‘देउवाजीले हिजो फोन गर्नुभएको थियो । नेपालजीमाथि मुद्दा दर्ता भएको विषयमा उहाँ आफैंले मलाई के भएको हो भनी सोध्नुभयो,’ उनले भने, ‘यो मुद्दा दर्ता गर्ने बेला देउवाजीसँग सल्लाह भएको रहेनछ भन्ने मलाई लाग्यो । प्रतिशोध साध्ने ढंगले नै सरकार अघि बढेको देखिन्छ ।’अदालतले पूर्वप्रधानमन्त्री नेपाललाई सफाइ दिनेमा आफू पनि विश्वस्त रहेको दाहालको भनाइ छ । ‘माधवजीले अदालतप्रति भरोसा देखाउनुभएको छ,’ उनले भने ।एकीकृत समाजवादीले पार्टी अध्यक्ष नेपालमाथि भ्रष्टाचार मुद्दा दायर गर्नु ओली सरकारको राजनीतिक प्रतिशोध र षड्यन्त्र भएको निष्कर्ष निकालेको छ । ‘मन्त्रिपरिषद्ले गरेका नीतिगत निर्णयमा अख्तियार प्रवेश गर्ने हो भने अरू मन्त्रिपरिषद्का निर्णय गर्ने पूर्वप्रधानमन्त्री पनि अनुसन्धानमा पर्छन्,’ एकीकृत समाजवादीका उपाध्यक्ष राजेन्द्र पाण्डेले भने ।राष्ट्रिय स्वतन्त्र पार्टीका उपाध्यक्ष स्वर्णिम वाग्लेले भने पतञ्जलिको जग्गा हिनामिना प्रकरणका सन्दर्भमा मन्त्रिपरिषद्ले गरेको निर्णय नीतिगत हो कि होइन भन्नेमा स्पष्ट हुनुपर्ने बताए । ‘अख्तियारले अनुसन्धान गरेर मुद्दा दायर गरेको विषयमा थप भन्नु छैन,’ उनले भने । नेपालमाथि लागेको आरोपको छिट्टै निरूपण हुनुपर्ने अपेक्षा विपक्षी दलले गरेको उनको भनाइ छ ।अख्तियारले विशेष अदालतमा दायर गरेको अभियोग पत्रमा पूर्वप्रधानमन्त्री नेपालमाथि १८ करोड ५८ लाख ५० हजार रुपैयाँ बिगो असुलउपर, बिगोबमोजिमकै जरिवाना र १० देखि १४ वर्षसम्म कैद सजाय मागदाबी गरिएको छ ।उच्च पदस्थ पदाधिकारीका हैसियतमा भ्रष्टाचार गरेको दाबीसहित उनीमाथि थप ३ वर्ष कैद सजायको मागसमेत गरिएको छ । मुद्दा दायर भएसँगै पूर्वप्रधानमन्त्री नेपाल प्रतिनिधिसभा सदस्यबाट निलम्बित भइसकेका छन् ।"
बाँध मर्मत नहुँदा दर्जनौं बस्ती जोखिममा,"रौतहट — लालबकैया र बागमती नदीमा आउन सक्ने बाढीबाट बाँध र बस्ती जोगाउन ‘स्पर’ निर्माणको ठेक्का लागे पनि बजेट उपलब्ध नहुँदा काम प्रभावित भएको छ । बर्खा अगावै बाँध मर्मत र स्परको काम नभए स्थानीयले डुबानको समस्या झेल्नुपर्नेछ ।बागमती–लालबकैया नदी नियन्त्रण आयोजनाले दुवै नदीमा बाँध मर्मत तथा स्पर निर्माणका लागि चैत २०८१ र २ जेठमा ठेक्का सम्झौता गरेको थियो । तर बजेट थोरै भएको भन्दै निर्माण कम्पनीले काम सुरु गर्न मानेको छैन । ‘दुवै नदी नियन्त्रण गर्न स्परका लागि १९ करोडमा ठेक्का लागिसकेको छ ।तर सरकारले ४० लाख मात्र दिने भयो,’ बागमती–लालबकैया नदी नियन्त्रण आयोजना प्रमुख अखलाक अहमद सिद्दिकीले भने, ‘यस्तो अवस्थामा कसरी निर्माण अघि बढाउने ? बजेट कम भएकै कारण देखाएर ठेकेदारले पनि काम गर्न चासो देखाएको छैन ।’नदी नियन्त्रण आयोजनामार्फत अर्थ मन्त्रालयबाट बजेट सुनिश्चित भएपछि पहिलो पटक १५ करोडमा ९ वटा स्परको ठेक्का लागेको थियो । जोखिम न्यूनीकरण तथा विपद् प्राधिकरणमार्फत थप ४ करोडका ३ वटा स्पर बनाउन ठेक्का लागेको आयोजनाले जनाएको छ ।आयोजना प्रमुख सिद्दिकीका अनुसार अहिलेसम्म २ वटा ठेक्काको मात्र काम सुरु भएको छ । बाँधको सुरक्षाका लागि आयोजनाले एक वर्षभित्र काम सक्ने गरी स्पर बनाउन ठेक्का लगाएको हो । स्पर बनाउन नसके बाढीले बाँध भत्काएर गाउँ पस्ने जोखिम छ ।राजदेवी नगरपालिकास्थित बागमती नदीमा नयाँ स्पर र पुरानो मर्मतको ठेक्का पाएको श्रीजी बिल्डर्सका सञ्चालक आनन्दसागर सिंहले पेस्की रकम नै नपाएका कारण काम सुरु गर्न नसकिएको बताए ।लालबकैयाको पश्चिमी भेगका बैरिया, फतुहा, पोखरिया, तेजापाकड, खोरिया, बुटुवा लक्ष्मीनिया, इनर्वा, मर्यादपुर, गम्हरिया, बुनियाद, लक्ष्मीनिया क्षेत्रका बासिन्दा बाढीको त्रासमा छन् ।बागमतीको पूर्व सर्लाहीतर्फ धुर्वामा, महिनाथपुरमा, हरकठवा, मानपुरमा, मानपुर ढाव, हजरिया मलाह, राजघाट खर्साल क्षेत्रमा पनि बाढीले क्षति पुर्‍याउँदै आएको छ । लालबकैया र बागमतीमा बाँध भत्किए सदरमुकाम गौरसहित आसपासका ब्रह्मपुरी, बेलबिछुवा, मुडवलवा, लक्ष्मीपुर, वसन्तपुर, भषेढवा, पिप्रालगायतका दर्जन बस्तीमा बाढी पस्ने जोखिम बढ्छ । पश्चिमको बडहर्वा, चण्डिया क्षेत्रको बाँधको अवस्था उस्तै छ ।बाँध मर्मत नहुँदा यस क्षेत्रको लक्ष्मीपुर, बलुवा, धर्मपुर, गम्हरिया, संग्रामपुर, गढो, सिगारमन, गंगापिपरा, माधोपुरलगायतका गाउँ बाढीको उच्च जोखिममा छन् । गत वर्ष लालबकैयाको बाढीले इनरबारीस्थित बाँध भत्काएको थियो । त्यसबेला प्रशासनले सेना, प्रहरी र स्थानीयको सहयोगमा भत्किएको स्थानमा बोरा राखेर अस्थायी रूपमा डुबान रोकेको थियो ।बागमती बाँधको आडैमा झन्डै ४ सय घरधुरी छन् । बाँध भत्कियो भने सबै बगाउने खतरा बढेको दुर्गा भगवती गाउँपालिकाका अध्यक्ष शम्भु सिंहले बताए । ‘बाँध मर्मत र नयाँ स्परको ठेक्का लगाएर बजेट सुनिश्चित नगरेकाले समस्या भएको छ,’ उनले भने, ‘यस वर्ष बाँध मर्मत भएन भने डुबानले ठूलो क्षति पुर्‍याउँछ ।’आयोजनाले लालबकैयातर्फ ७ र बागमतीमा ५ वटा स्पर निर्माण गर्न लागेको हो । गएको जेठमा नदी नियन्त्रण आयोजनाले ५० स्थानमा मर्मत गरेको थियो । भारत सरकारको सहयोगमा सन् १९८९ मा झन्डै ३७ किलोमिटर लामो बाँध निर्माण गरिएको थियो । लालबकैया र बागमतीको पूर्व र पश्चिम क्षेत्रमा वर्षायाममा बाढी नियन्त्रण गर्न बनाइएको उक्त बाँध ठाउँ–ठाउँमा भत्किएको छ । यही बाँधबाट पानी गाउँमा पसेर डुबान हुने गरेको छ ।"
आजको मौसम पूर्वानुमान : चट्याङसहित हल्कादेखि मध्यम वर्षाको सम्भावना,"काठमाडौँ — हाल देशको पश्चिम र मध्य भू–भागमा पश्चिमी वायु तथा स्थानीय वायुको प्रभाव रहेको छ भने कोशी प्रदेशका अधिकांश भू–भागमा मनसुनी वायुको प्रभाव रहेको छ ।मौसम पूर्वानुमान महाशाखाका अनुसार कोशी, मधेश, बागमती प्रदेशलगायत देशको पहाडी भू–भागमा आंशिकदेखि साधारणतया बदली रही बाँकी भू–भागमा मौसम मुख्यतया सफा रहेको छ । कोशी र मधेश प्रदेशको एक–दुई स्थानमा मेघगर्जन/चट्याङसहित हल्कादेखि मध्यम वर्षा भैरहेको छ ।आज दिउँसो कोशी प्रदेशलगायत देशको पहाडी भू–भागमा आंशिकदेखि साधारणतया बदली रही बाँकी भू–भागमा मुख्यतया सफादेखि आंशिक बदली रहनेछ । कोशी प्रदेशका थोरै स्थानहरू तथा बाँकी प्रदेशका पहाडी भू–भागका एक–दुई स्थानहरूमा मेघगर्जन/चट्याङ सहित हल्कादेखि मध्यम वर्षाको सम्भावना रहेको छ । कोशी, बागमती र गण्डकी प्रदेशका उच्च–पहाडी तथा हिमाली भू–भागका एक–दुई स्थानमा हल्का वर्षा/हिमपातको सम्भावना रहेको महाशाखाले जनाएको छ ।आज राति कोशी प्रदेशलगायत देशको पहाडी भू–भागमा आंशिक बदली रही बाँकी भू–भागमा मुख्यतया सफा रहनेछ । कोशी प्रदेशका थोरै स्थानहरूमा तथा बागमती र गण्डकी प्रदेशका पहाडी भू–भागका एक–दुई स्थानमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । कोशी, बागमती र गण्डकी प्रदेशका उच्च–पहाडी तथा हिमाली भू–भागका एक–दुई स्थानमा हल्का वर्षा/हिमपातको सम्भावना रहेको छ।देशका उच्च–पहाडी तथा हिमाली भू–भागका थोरै स्थानहरूमा हल्का वर्षा/हिमपातको सम्भावना रहेकाले दैनिक जनजीवन, कृषि, स्वास्थ्य, सडक तथा हवाई यातायातमा प्रभाव पर्न सक्ने हुँदा सो को असरबाट बच्न आवश्यक तयारी गर्नुहुन तथा आवश्यक सतर्कता अपनाउन महाशाखाले अनुरोध गरेको छ ।"
घरजग्गा कारोबारमा बैंक स्टेटमेन्टको प्रावधान एकै सातामा हट्यो,"काठमाडौँ — प्रधानमन्त्री तथा मन्त्रिपरिषद् कार्यालयको चासो र व्यवसायीहरूको विरोधपछि सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी भएको निर्देशन २०८२ संशोधन गरिएको छ । उक्त निर्देशनबाट घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य पेस गर्नुपर्ने, केवाईसी भर्नुपर्नेलगायत ५ वटा प्रावधान हटाइएको छ ।भूमि व्यवस्थापन तथा अभिलेख विभागले यही जेठ १३ मा स्वीकृत गर्दै जेठ १४ मा देशभरका भूमिसुधार तथा मालपोत कार्यालय र मालपोत कार्यालयहरूलाई यस सम्बन्धमा ‘सर्कुलर’ गरेको थियो । केवाईसी दोहोरो हुने भन्दै सरलीकरण गर्न हटाइएको भूमि मन्त्रालयका सचिव केदारनाथ शर्माले जनाए । ‘केवाईसी भर्नुपर्ने प्रावधान तत्काललाई हटाइएको छ,’ उनले भने ।घरजग्गा कारोबारमा खरिद–बिक्रीकर्ताको बैंक स्टेटमेन्ट अनिवार्य पेस गर्ने, राजस्व खातामा जम्मा गर्नुपर्ने र बैनाबट्टाको कागजमा खुलाउनुपर्नेलगायत प्रावधान हटाइएको विभाग स्रोतको भनाइ छ ।यसअघि ‘घरजग्गा खरिद–बिक्रीको कारोबार गर्दा सूचक संस्थाले खरिदकर्ताको बैंक खाताबाट बिक्रीकर्ताको बैंक खातामा कारोबार बराबरको रकम जम्मा भएको प्रमाण लिखतसाथ संलग्न गर्नुपर्नेछ,’ निर्देशनमा भनिएको थियो । कारोबार रकमको प्रमाण भनिए पनि आममानिसले सम्पूर्ण बैंक स्टेटमेन्ट बुझ्दा हटाउन बाध्य भएको विभाग स्रोतले बताएको छ ।‘सूचक संस्थाले घरजग्गा खरिद–बिक्रीको कारोबार गर्दा क्रेता तथा विक्रेता दुवैको केवाईसी फाराम भर्न लगाई लिखतसाथ सिस्टममा अपलोड गर्नुपर्नेछ । त्यस्ता केवाईसी फाराम भू–सेवा केन्द्र लागू भएका कार्यालयमा भू–सेवा केन्द्रले र भू–सेवा केन्द्र लागू नभएका कार्यालयमा कार्यालयको सर्भिस डेस्कले भर्न लगाई लिखतसाथ सिस्टममा अपलोड गर्नुपर्नेछ,’ निर्देशनमा भनिएको थियो । यसले दोहोरोपना हुने भन्दै हटाइएको विभागको दाबी छ ।अब घरजग्गा खरिद–बिक्रीको कारोबार गर्दा १० लाखभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ । तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको ‘गुड फर पेमेन्ट’ चेकमार्फत गर्नुपर्नेछ । उक्त व्यवस्थामा भने केही परिमार्जन गरिएको विभागले जनाएको छ ।घरजग्गा कारोबारमा पालिकाले प्रमाणित गरेको बैनाबट्टाको कागज पेस गरे १० लाख रुपैयाँभन्दा बढीको बैनाबट्टा भए त्यस्तो रकम खरिदकर्ताको बैंक खाताबाट बिक्रीकर्ताको खातामा बैंकिङ वा विद्युतीय प्रणालीमार्फत लेनदेन भएको विवरण बैनाबट्टाको कागजातसाथ पेस गर्न विभागले भनेको थियो । उक्त व्यवस्था पनि हटाइएको हो ।‘बैंकमार्फत राजस्व दाखिला गर्ने व्यवस्था भएका कार्यालयको हकमा १० लाखभन्दा बढीको घरजग्गा कारोबार गर्दा लाग्ने रजिस्ट्रेसनबापतको शुल्क र दस्तुर खरिदकर्ताको खाताबाट र लाभकरबापतको राजस्व बिक्रीकर्ताको खाताबाट सम्बन्धित कार्यालयले तोकिदिएको राजस्व खातामा जम्मा गर्नुपर्नेछ,’ निर्देशनमा भनिएको थियो । उक्त प्रावधान पनि विभागले हटाएको हो ।नेपाल फाइनान्सियल एक्सन टास्क फोर्स (एफएटीएफ) को ग्रे लिस्टमा परेको छ । उक्त सूचीबाट मुलुकलाई बाहिर निकाल्न नेपालले दुई वर्षको समय पाएको छ । यसका लागि कार्ययोजना पनि बनाएको छ । सोही कार्ययोजनाबमोजिम विभागले घरजग्गा कारोबार सम्बन्धमा सम्पत्ति शुद्धीकरण निर्देशन जारी गरेको हो । तर चौतर्फी दबाब आएपछि विभागको निर्देशन एक साता पनि टिक्न सकेन ।मालपोत ऐन, २०३४ संशोधन गरेर घरजग्गासम्बन्धी कारोबार गर्न अनुमतिपत्र लिनुपर्नेलगायत व्यवस्था गरिसकेको छ । तर मालपोत नियमावली संशोधन भइसकेको छैन । विभागले नियमावली संशोधनका लागि पठाए पनि मन्त्रालयमै छ । अब यी विषयलाई मालपोत नियमावलीमा समावेश गरी कार्यान्वयनमा लगिने विभागले जनाएको छ ।"
पतञ्जलि जग्गा प्रकरण : मन्त्रिपरिषद्को स्वीकृतिअघि नै किनिएको थियो हदबन्दीभन्दा बढी जग्गा,"काठमाडौँ — पतञ्जलि योगपीठ तथा आयुर्वेद कम्पनीले गुठी संस्थानको स्वामित्वमा रहेको साढे २ सय रोपनीसहित ५ सय ५४ रोपनी जग्गा गैरकानुनी रूपमा आफ्नो नाममा ल्याइसकेपछि मात्र मन्त्रिपरिषद्बाट हदबन्दी छुटमा जग्गा खरिद गर्न स्वीकृति लिएको पाइएको छ ।पतञ्जलिले २४ मंसिर २०६४ देखि २८ कात्तिक २०६५ सम्ममा हदबन्दीभन्दा बढी जग्गा खरिद गरेको अख्तियार दुरुपयोग अनुसन्धान आयोगको अनुसन्धानमा खुलेको हो । मन्त्रिपरिषद्ले भने पतञ्जलिलाई हदबन्दी छुटमा जग्गा खरिद गर्ने अनुमति १८ माघ २०६६ मा मात्रै दिएको थियो ।मालपोत, नापी, भूमिसुधार विभाग, मन्त्रालयलगायतको मिलेमतोमा पतञ्जलिले गरेको खरिद–बिक्रीलाई तत्कालीन मन्त्रिपरिषद्ले वैधता दिएको अख्तियारको अनुसन्धानमा भेटिएको हो । मुनाफा वितरण नगर्ने कम्पनीका रूपमा २० असोज २०६४ मा पतञ्जलि नेपालमा दर्ता भएको थियो । त्यसपछि ९ पुस २०६४ मा काभ्रेमा उद्योग खोल्न भनेर पतञ्जलिले ७ सय रोपनी जग्गा हदबन्दी छुटमा किन्न भूमिसुधार मन्त्रालयलाई निवेदन दिएको थियो ।११ फागुन २०६४ मा मन्त्रालयले यो पत्र भूमिसुधार विभागलाई पठाएको थियो । त्यसपछि पत्र काभ्रे मालपोतमा पुगेको थियो ।२५ असार २०६५ मा तीन ठाउँमा ७ सय रोपनी जग्गा खरिद गरे कुनै विवाद नहुने भनी मालपोत काभ्रेले सरजमिन मुचुल्का उठाएर भूमिसुधार विभागलाई पठाएको थियो ।त्यसपछि २८ कात्तिक २०६५ सम्ममा हाल बनेपा नगरपालिकाअन्तर्गत पर्ने साविकका साँगा, महेन्द्रज्योति र चलाल गणेशस्थान गाविसअन्तर्गत ५ सय ५४ रोपनी ५ आना १ पैसा जग्गा पतञ्जलिले खरिद गरिसकेको थियो । पतञ्जलिले खरिद गरेको जग्गामध्ये २ सय ५२ रोपनी ३ आना १ पैसा गुठी संस्थान ‘हिटीचोक गुठी’ को थियो । तर मालपोत र गुठी कार्यालय काभ्रेका कर्मचारीको मिलेमतोमा त्यो जग्गा कम्पनीका नाममा लगिएको थियो ।जग्गा किनिसकेपछि १९ माघ २०६५ मा काभ्रे मालपोतले पतञ्जलिले हदबन्दी छुटमा जग्गा पाउने गरी भूमिसुधार विभागलाई पत्र पठाएको थियो । यसका लागि भूमिसुधार मन्त्रालय, भूमिसुधार विभाग, मालपोत कार्यालय काभ्रे र गुठी संस्थान शाखा कार्यालय काभ्रेका कर्मचारीहरूको मिलेमतो भएको अनुसन्धानबाट खुलेको छ ।पतञ्जलिमा नामसारी गरिसकेको जग्गा कर्जा निकाल्ने प्रयोजनका लागि रोक्का राख्न १३ फागुन २०६५ मा सनराइज बैंकले मालपोतलाई पत्र पठाएको थियो । त्यसपछि १५ फागुनमा पतञ्जलि योगपीठ तथा आयुर्वेद कम्पनीका नाममा रहेको हदबन्दीभन्दा बढी जग्गा सुरक्षणबापत धितोमा राखी कर्जा निकालिएको थियो ।पतञ्जलिले भने ११ मंसिर २०६६ मा मात्र हदबन्दी छुटमा जग्गा किन्न अनुमति मागेर निवेदन दिएको थियो । त्यहीबमोजिम विभागले ३० मंसिर २०६६ मा प्रक्रिया अघि बढाएको थियो । २२ पुस २०६६ मा भूमिसुधार मन्त्रालयले हदबन्दी छुटमा जग्गा खरिद गर्न स्वीकृति दिने प्रस्तावको टिप्पणी उठाएको थियो ।दुई दिनपछि २४ पुसमा काभ्रेमा ८ सय १५ रोपनीसहित दाङमा ७५ बिघा, लमजुङमा ३ सय रोपनी, स्याङ्जामा २५० रोपनी, चितवनमा १५ बिघा, धनुषामा २५ बिघा, काठमाडौं उपत्यकामा १२५ रोपनी, बारा र पर्सामा ४० बिघा जमिन ५ वर्षभित्र खरिद गर्न स्वीकृति दिने प्रस्ताव मन्त्रिपरिषद्मा लगिएको थियो ।मन्त्रिपरिषद्ले २९ पुसमा प्रस्ताव विधेयक समितिमा पठाएको थियो । तत्कालीन कानुनमन्त्री प्रेमबहादुर सिंह अध्यक्ष रहेको समितिबाट अनुमोदन भएपछि मन्त्रिपरिषद्ले १८ माघमा हदबन्दी छुटमा जग्गा किन्न दिने निर्णय गरेको थियो । विधेयक समितिको निर्णय भूमिसम्बन्धी ऐन २०२१ विपरीत रहेको अख्तियारको अभियोगपत्रमा उल्लेख छ ।हदबन्दी छुटमा जग्गा किन्ने निर्णय भएको महिना दिन नबित्दै १७ फागुन २०६६ मा हदबन्दीभन्दा बढी जग्गा बिक्री/सट्टापट्टा गर्न पाऊँ भनी पतञ्जलि नेपाल प्रमुख शालिग्राम सिंहले भूमिसुधार मन्त्रालयमा निवेदन दिएका थिए ।निवेदनबमोजिम तत्कालीन भूमिसुधारमन्त्री डम्बर श्रेष्ठले १ चैत २०६६ मा ‘प्रधानमन्त्रीको मौखिक आदेशअनुसार’ भनी जग्गा बिक्री प्रस्तावको टिप्पणी सदर गरेर मन्त्रिपरिषद्मा पेस गरेका थिए । त्यहीअनुसार ६ चैत २०६६ मा माधवकुमार नेपाल नेतृत्वको मन्त्रिपरिषद्ले जग्गा बिक्री गर्न स्वीकृति दिएको थियो ।अनुसन्धानमा संलग्न अधिकारीहरूका अनुसार मन्त्रिपरिषद्को निर्णय जतिसक्दो छिटो कार्यान्वयन गर्न तत्कालीन मुख्यसचिव माधव घिमिरेले ताकेता गरेका थिए । सोही ताकेताअनुसार १७ चैतमा तत्कालीन सचिव छविराज पन्तले मन्त्रिपरिषद्को व्यहोरासहितको पत्र विभागलाई पठाएका थिए ।मन्त्रिपरिषद्को निर्णय कानुनअनुसार नभएको भनी विभागका तत्कालीन महानिर्देशक केशरबहादुर बानियाँले इन्कार गरे । मन्त्रिपरिषद्ले २६ चैतमा बानियाँलाई स्पष्टीकरण सोध्यो । भोलिपल्ट २७ चैतमा मन्त्रालयबाट जितबहादुर थापालाई विभाग महानिर्देशक बनाएर पठाइयो । त्यसपछि मन्त्रिपरिषद् निर्णय कार्यान्वयन गरिएको थियो ।‘पतञ्जलि, भूमि प्रशासन र मन्त्रिपरिषद्का पदाधिकारीको मिलेमतोमा सिलसिलेवार रूपमा हदबन्दी छुट जग्गा किनबेचसम्बन्धी निर्णय भएको देखिन्छ,’ अनुसन्धानमा संलग्न अख्तियारका एक अधिकारीले भने, ‘खासमा सबै कारोबारको टुंगो मन्त्रिपरिषद्बाट निर्णय गर्नुअगावै टुंग्याइसकेको देखिन्छ ।’भूमिसम्बन्धी ऐन (२०५८ मा संशोधित) २०२१ अनुसार व्यक्तिले तराई क्षेत्रमा ११ बिघा, काठमाडौंमा २५ रोपनी र पहाडी क्षेत्रमा ७५ रोपनी जग्गा राख्न पाउँथ्यो । आठौं संशोधन (२०७६) मा भने व्यक्तिले तराई र भित्री मधेशमा १० बिघा, काठमाडौं उपत्यकामा २५ रोपनी र पहाडी क्षेत्रमा ७० रोपनीसम्म राख्न पाउने व्यवस्था गरेको छ । कुनै व्यक्ति वा निजको परिवारले घरबारीका निम्ति आवश्यक भए तराई र भित्री मधेशमा १ बिघा, काठमाडौं उपत्यकामा ५ रोपनी र उपत्यकाबाहेक पहाडी क्षेत्रमा ५ रोपनी जग्गा थप राख्न सक्छ ।उद्योग/व्यवसाय/संस्थालगायत निश्चित प्रयोजनका लागि भने सरकारबाट अनुमति लिएर हदबन्दी छुटमा जग्गा राख्न पाइने कानुनी व्यवस्था छ । हदबन्दी छुटमा राखिएको जग्गा बिक्री गर्न पाइँदैन । पहिले तोकिएको प्रयोजनविपरीत रहे जग्गा सरकारकै नाममा फिर्ता हुनुपर्छ । पतञ्जलिको भने हदबन्दी छुटको जग्गा कानुन मिचेर सरकारी संयन्त्रकै आडमा हाउजिङ कम्पनी तथा विभिन्न व्यक्तिलाई बिक्री गरेको थियो ।पतञ्जलिको जग्गा हिनामिना प्रकरणमा बिहीबार अख्तियार दुरुपयोग अनुसन्धान आयोगले तत्कालीन प्रधानमन्त्री माधवकुमार नेपाल, तत्कालीन मन्त्रीद्वय डम्बर श्रेष्ठ र प्रेमबहादुर सिंह, तत्कालीन मुख्यसचिव माधव घिमिरे, तत्कालीन भूमिसुधार सचिव छविराज पन्त, भूमिसुधार विभागका तत्कालीन महानिर्देशकद्वय जितबहादुर थापा र केशरबहादुर बानियाँ तथा पतञ्जलि नेपालका प्रमुख शालिग्राम सिंहसहित ९३ जनालाई प्रतिवादी बनाएर विशेष अदालतमा भ्रष्टाचार मुद्दा दायर गरिसकेको छ ।हदबन्दी छुटको जग्गा अपचलन अभियोगमा १८ करोड ५८ लाख ५० हजार रुपैयाँ बिगो कायम गरी कैद र जरिवाना तथा बिगोबापतको रकम असुलउपर गर्न अख्तियारले मागदाबी गरेको छ । जग्गा जफत प्रयोजनका लागि २८ व्यक्ति र २ कम्पनीलाई प्रतिवादी बनाइएको छ ।पतञ्जलि योगपीठ तथा आयुर्वेद कम्पनीमा सुरुमा भारतीय योगगुरु रामदेव, आचार्य बालकृष्ण, राधेश्याम सर्राफ, राजेन्द्र सिंह र शालिग्राम सिंह सञ्चालक थिए । पछि कम्पनी सञ्चालक हेरफेर गरी राधेश्याम सर्राफको ठाउँमा उमेश सर्राफलाई समेटिएको थियो ।"
आज बकर ईद पर्व मनाइँदै,"काठमाडौँ — मुस्लिम धर्मावलम्बीको दोस्रो महान् पर्व बकर ईद (इदुल जोहा) आज देशभरका मस्जिदमा मनाइँदै छ । इदुल फित्र अर्थात् रमजान पर्वको ७०औँ दिनमा बकर ईद मनाउने धार्मिक विधि छ। मुस्लिम धर्मावलम्बीले आज बिहानै स्नान गरी नजिकैको मस्जिद वा इदगाहमा गई सामूहिक नमाज पढ्छन् । नमाज पढिसकेपछि एकापसमा शुभकामना आदान प्रदान गर्ने गरिएको छ ।यस अवसरमा दरबारमार्गस्थित नेपाली जामे मस्जिद, काश्मीरी मस्जिदलगायत देशभरका मस्जिद र इदगाहमा मुस्लिम धर्मावलम्बीको घुइँचो लाग्छ । हिजरी संवत्अनुसार १४४० वर्ष पहिले अल्लाहको आदेशमा इब्राहिमले आफ्ना छोरा इस्माएल अलेह सलामलाई बलिदान गर्न तयार भएको सम्झनामा यो पर्व मनाउन थालिएको हो ।मुस्लिम धर्म गुरु (मौलाना) रहमत अली ऐतिहासिक बकर ईद पर्वको आधार बनेका इब्राहिमको वंशमा सन् ५७१ मा मक्कामा मोहम्मद सलल्ला जन्मिई निरन्तरता दिएको बताउँछन् । जसले यो पर्व एवम् धर्मलाई पुस्तान्तर गर्न महत्वपूर्ण योगदान गर्दै हदिस नामक धर्मग्रन्थको रचना गरेका थिए।'यस ग्रन्थलाई अहिले मुस्लिम धार्मिक विद्यालय (मदरसा)मा समेत अध्ययन अध्यापन गराइन्छ, मक्कामा जन्मिनुभएका सलल्ला ५३ वर्षको उमेरपछि मदिनामा सर्नुभएको थियो, यही सम्झनामा अहिले पनि साउदी अरबमा पर्ने यी दुवै तीर्थस्थलमा ठूलो मेला लाग्छ,' उनले भने।यस पर्वका अवसरमा मक्का मदिना जानु शुभ मानिन्छ । मक्का मदिना जान गृह मन्त्रालयले आतेजाते विमान टिकटको व्यवस्था गरी हज यात्रा गराउने गरेको छ । यसका लागि गृह मन्त्रालयअन्तर्गत हज समितिको सचिवालय स्थापना गरिएको छ । मक्का मदिना जान नपाउने हजयात्रीसमेतले घर घरमै बकर ईद मनाउँछन् । यो पर्वको मुख्य उद्देश्य नै हज यात्रा हो । यस पर्वमा अल्लालाई खुशी पार्न मुसलमानले धर्मले जायज मानेका जनावरलाई कुर्बानी (बली) दिन्छन् ।धार्मिक मान्यताअनुसार अल्लाहका नवी (दूत) इब्राहिम अलि सलामले ९० वर्षको उमेरमा पत्नी हाजराबाट प्राप्त गरेको सन्तान छोरा इस्माईललाई कुर्बानी गर्नुपर्ने आदेश प्राप्त भयो । जसलाई पालना गर्दा अल्लाह प्रशन्न भएर इस्माईलको कुर्बानी नभएर स्वर्ग (जन्नत)मा पालिएका दुम्बाको कुर्बानी भएको धार्मिक मान्यता छ । यसैकारण अहिलेसम्म कुर्बानी गर्ने प्रचलनलाई कायम राखेको मुस्लिम धर्मावलम्बीको भनाइ छ ।निसन्तान इब्राहिमले सन्तान प्राप्तिका लागि अल्लाहसँग मनन्नत मागेका थिए । अल्लाहले मलाई सन्तानको सुख दियो भने म कुर्बानी गर्छु भन्ने इब्राहिमको प्रतिबद्धता थियो । सोहीअनुरुप अल्लाहले निजको परीक्षणस्वरूप सपनामा कुर्बानी गर्न पर्छ भनेका थिए भन्ने मुस्लिम धर्मावलम्बीको विश्वास छ ।धेरै जनावर कुर्बानी गरे तर अल्लााह खुशी भएका थिएनन् । अन्तिममा आफ्ना सबैभन्दा प्यारा छोरालाई नै कुर्बानी गरी अल्लाहलाई राजी गर्न चाहेका थिए । यस घडीमा उहाँको परीक्षण सफल सावित भएपछि कुर्बानी गर्ने स्थानमा मानिसको होइन त्यही जन्नतमा पालिएर आएका दुम्बाको कुर्बान (बलि) भएको थियो ।कुर्बानीको मासु तीन भागमा बाँडी वितरण गरिन्छ । एक भाग गरिब एवम् विपन्न परिवारलाई, अर्को एक भाग आफ्ना इष्टमित्रलाई र तेस्रो भाग आफैँले खानुपर्ने मुस्लिम धार्मिक मान्यता छ । यसैअनुसार आज पहिलो दिनको बकर ईद मनाइँदै छ । मुस्लिम धर्मावलम्बीले सोमबारसम्म तीन दिन यो पर्व मनाउने गर्छन् ।यो पर्व मनाउने तीनै दिन कुर्बानी गर्नुपर्ने मुस्लिम धर्मावलम्बीको विधि रहेको नेपाली जामे मस्जिदका सचिव मन्सुर हुसेनले जानकारी दिनुभयो । यस अवसरमा सरकारले आज सार्वजनिक बिदा समेत दिएको छ ।"
आज विश्व खाद्य स्वच्छता दिवस मनाइँदै,"काठमाडौँ — ‘खाद्य पदार्थमा स्वच्छताः विज्ञानको अपरिहार्यता’ नाराका साथ आज १७औँ राष्ट्रिय खाद्य स्वच्छता दिवस मनाइँदै छ ।सन् २०१८ को संयुक्त राष्ट्रसङ्घको ७३औँ महासभाले सन् २०१९ देखि हरेक वर्ष जुन ७ तारिखका दिन विश्व खाद्य स्वच्छता दिवस मनाउने निर्णय गरेको थियो । विभागले जेठ १८ गते आइतबारदेखि २४ गते शनिबारसम्म सप्ताहव्यापी रूपमा दिवसका विभिन्न कार्यक्रम गरिरहेको विभागका प्रवक्ता मोहनकृष्ण महर्जनले बताए।विश्व स्वास्थ्य सङ्गठनको तथ्याङ्कअनुसार हरेक वर्ष विश्वमा अस्वच्छकर एवम् दूषित खाद्य पदार्थबाट झाडापखालादेखि क्यान्सरसम्मका २०० भन्दा बढी रोग लाग्ने गरेको छ । प्रत्येक दश जनामध्ये एक जना मानिस विषाक्त खाद्य पदार्थको उपभोगका कारण बिरामी हुने गरेका छन् । चार लाख २० हजार मानिसको खाद्य जनित रोगबाट मृत्यु हुने गरेको छ । झाडापखालाबाट करिब ५५ करोड बिरामी हुने र दुई लाख ३० हजार मानिसको मृत्यु हुने गर्दछ ।विश्वमा खाद्य स्वच्छता दिवस मनाउनुअघिदेखि नै नेपालमा यससम्बन्धी कार्यक्रम आयोजना गर्न थालिएको थियो । विसं २०६५ देखि विभागले विश्व खाद्य स्वच्छता दिवस मनाउन सुरु गरेको विभागका महानिर्देशक सञ्जीवकुमार कर्णले राससलाई जानकारी दिए।विश्व स्वास्थ्य सङ्गठनको अध्ययनअनुसार तरकारी फलफूलमा जीवनाशक विषादीको अवशेष, पशुपन्छीजन्य खाद्य पदार्थमा एण्टिबायोटिकको अवशेष, खाद्यान्नमा ढुसीजन्य विषको समस्या रहेको औँल्याएको छ । संविधानसभाबाट जारी भएको संविधानले हरेक नेपालीका लागि खाद्यसम्बन्धी हकको सुनिश्चितता गरेको छ।यसका लागि खाद्य स्वच्छता र गुणस्तरीयताको नियमनलाई समयानुकुल सुदृढ एवम् प्रभावकारी बनाउन नेपालको संविधानबमोजिम सङ्घीय संसद्ले खाद्य स्वच्छता तथा गुणस्तरसम्बन्धी कानुनलाई संशोधन र एकीकरण गर्न खाद्य स्वच्छता तथा गुणस्तर ऐन, २०८१ जारी गरी मानव स्वास्थ्यको रक्षा तथा उपभोक्ता हित संरक्षणका लागि खाद्य श्रृङ्खलाका सबै चरणमा वैज्ञानिक तथ्यका आधारमा खाद्य पदार्थको स्वच्छता तथा गुणस्तर निर्धारण र यसको प्रभावकारी नियमनको कानुनी व्यवस्था गरेको छ ।खाद्य स्वच्छता र गुणस्तरको लागि ऐनका प्रावधान परिपालनामा विभिन्न सरोकारवालाको महत्वपूर्ण भूमिका हुने र आ–आफ्नो क्षेत्रबाट उपयुक्त रूपमा सम्बोधन गर्न सम्बन्धित सरकारी एवम् गैरसरकारी सङ्घसंस्था अन्तरराष्ट्रिय विकास साझेदारी सङ्घसंस्था, खाद्य उद्योग, खाद्य तथा पोषणसँग सम्बन्धित सङ्घसंस्था, उपभोक्ता हकहितसँग सम्बन्धित सङ्घसंस्थासँग समन्वय गरी दिवस मनाउन लागिएको हो ।"
वाईसीएल अध्यक्षमा ओली र महासचिवमा शाही सर्वसम्मत,"काठमाडौँ — माओवादी केन्द्रको भ्रातृ संगठन योङ कम्युनिस्ट लिग (वाईसीएल) को अध्यक्षमा पुष्प ओली र महासचिवमा गणेश शाही सर्वसम्मत चयन भएका छन् ।काठमाडौंमा भएको तेस्रो सम्मेलनबाट ओलीको नेतृत्वमा नयाँ कार्यसमिति सर्वसम्मत चयन भएको माओवादी केन्द्रीय सदस्य एवं वाईसीएल इन्चार्ज रामप्रसाद सापकोटाले जानकारी दिए । अध्यक्षमा केयरसिंह कुँवर, पुष्प ओली, गणेश शाही, कर्म पुलामी र नवराज ऐरलगायत आकांक्षी रहे पनि अन्तत: ओलीको नाममा सहमति बनेको हो ।वाईसीएल ४० वर्षमुनिका युवाको संगठन हो । वाईसीएल जुझारु संगठन बनाउने निर्णय भइसकेको र माओवादीको ‘सेफ गार्ड’का रुपमा कार्यशैली बदलिने सापकोटाले बताए ।"
गणतन्त्र व्यवस्था मात्र नभएर यो संस्कार हो : महामन्त्री थापा,"धरान — कांग्रेस महामन्त्री गगन थापाले गणतन्त्र व्यवस्था मात्र नभएर यो संस्कार भएको बताएका छन् । नेपाल लोकतन्त्रवादी आदिवासी याक्थुङ संघको प्रथम महाधिवेशनमा सम्बोधनका क्रममा उनले पछिल्लो समय गणतन्त्रविरोधी भाष्य निर्माण भएको भन्दै राजतन्त्र फर्किने कल्पनासमेत गर्न नसकिने बताए ।संघीयताको विकल्पबारे पनि नसोच्न उनले आग्रह गरेका छन् ।कांग्रेसका नेताहरू नै विचलित भएर संघीयताको विरोध गरेको भन्दै उनले त्यसमा स्पष्ट हुनुपर्ने बताए ।अन्य पार्टीभन्दा अगाडि कांग्रेस संघीयता र विकेन्द्रीकरणको पक्षमा उभिएको दाबी गर्नै उनले भने, 'गणतन्त्र आफ्नो धर्म र जातमा विश्वास गर्दैगर्दा अर्को जात र धर्मको सम्मानभाव आउने व्यवस्था हो ।''नेपाली राज्यको धर्म न्याय गर्नु, विभेद नगर्नु, सम्मान गर्नु हो । मञ्चमा र मनमा एउटै कुरा स्पष्टताका साथ राख्नसक्नु गणतन्त्र हो,' उनले भने, 'महिला, दलित, जनजाति वा अन्य समुदायप्रति मन्चमा जे बोकिन्छ, गोप्य कोठामा पनि त्यही भाव विकास हुनु गणतन्त्र हो ।'"
आज देश दुनियाँमा के-के भयो ?,"काठमाडौँ — बाजुराको बाम्का बजारमा आगलागी हुँदा ४० पसल जले, नेपालमाथि भ्रष्टाचार मुद्दाबारे दाहाल भन्छन् – ओलीको प्रतिशोधको गन्ध आयो, पतञ्जलि जग्गा प्रकरणमा सूर्यविनायकका मेयर बासुदेव थापा पनि प्रतिवादीको सूचीमादेखि अमेरिकामा नेपालीका लागि टीपीएस कार्यक्रम खारेज हुनेसम्मका खबर आज चर्चामा रहे ।००००बाजुराकोबाम्का बजारमा शुक्रबार दिउँसो आगलागीभएको छ । बुढीगंगा नगरपालिका ६ साँफे(मार्तडी सडक खण्डमा पर्ने बाम्का बजारमा आगलागी भएको हो । आगलागीमा ४० भन्दा बढी पसलहरू जलेर पूर्ण रूपमा नष्ट भएको बुढीगंगा नगरपालिकाका नगरप्रमुख रामबहादुर बानियाँले बताए । नगरप्रमुख बानियाँका अनुसार नवदुर्गा होटलबाट ग्यास पड्केर आगलागी भएको हो ।००००पूर्वप्रधानमन्त्री एवं माओवादी अध्यक्ष पुष्पकमल दाहालले पूर्वप्रधानमन्त्री एवं नेकपा एसका अध्यक्षमाधवकुमार नेपालमाथि अख्तियारले मुद्दा चलाएको विषयमा प्रधानमन्त्री केपी शर्मा ओलीको राजनीतिक प्रतिशोधको गन्धआएको बताएका छन् । शुक्रबार संसद्‍ भवनबाहिर सञ्चारकर्मीहरूसँगको कुराकानीमा अध्यक्ष दाहालले मुद्दा दर्ता भए पनि अदालतले सफाइ दिनेमा स्वयं नेपाल र आफू पनि विश्वस्त रहेको बताएका हुन् ।००००पतञ्जलि जग्गा हिनामिना प्रकरणमा भक्तपुरको सूर्यविनायक नगरपालिकाकामेयर बासुदेव थापाविरुद्द पनि भ्रष्टाचार मुद्दादायर भएको छ। अख्तियार दुरुपयोग अनुसन्धान आयोगले बिहीबार पूर्वप्रधानमन्त्री माधवकुमार नेपालसहित ९३ जनालाई प्रतिवादी बनाएर दायर गरेको भ्रष्टाचार मुद्दामा मेयर थापा पनि प्रतिवादी छन् । थापाले हदबन्दी छुट जग्गा गैरकानुनी रुपमा पतञ्जलिले किनबेच गरेकामा त्यसपछि थापाले पनि जग्गा किनेका थिए । थापा २०७४ र २०७९ को सथानीय तह निर्वाचनमा भक्तपुर सूर्यविनायक नगरपालिकामा एमालेबाट निर्वाचित भएका हुन् ।००००अमेरिकाले नेपाली नागरिकका लागि दिँदै आएको टेम्पोररी प्रोटेक्टेड स्टाटस(टीपीएस) सुविधा अब खारेजगर्ने भएको छ । त्यहाँको आन्तरिक सुरक्षा मन्त्रालय ९डीएचएस० ले सोमबार संघीय रजिस्टरमा सूचना प्रकाशित गर्दै सन् २०२५ अगस्ट ५ बाट नेपालीका लागि टीपीएस कार्यक्रम औपचारिक रूपमा अन्त्य हुने घोषणा गरेको छ ।००००अमेरिकी राष्ट्रपति डोनाल्डट्रम्प र उनका धनाढ्य पूर्वसहकर्मी इलन मस्कले व्यक्तिगत तहमै उत्रेर एक-अर्काविरुद्ध गालीगलौजसुरु गरेपछि अमेरिकी र अन्य सेयर बजारले त्यसको कम्पन महसुस गरेका छन् । टेस्लाको सेयर मूल्य बिहीबार एकैदिन १४।३ प्रतिशतले घटेपछि कम्पनीको बजार मूल्यमा १५० अर्ब अमेरिकी डलरभन्दा बढीको गिरावट आएको छ । यसले गर्दा टेस्ला विश्वका १० ठूला कम्पनीको सूचीबाट समेत बाहिरिएको छ । यस घटनाले मस्कको व्यक्तिगत सम्पत्तिमा पनि ठूलो असर परेको छ । उनले एकैदिन झन्डै ३४ अर्ब डलर गुमाएका छन् ।"
स्थानीय तहका उपप्रमुख तथा उपाध्यक्षहरूको राष्ट्रिय सम्मेलन सुरु,"विराटनगर — स्थानीय तहका उपप्रमुख तथा उपाध्यक्षहरुको राष्ट्रिय सम्मेलन शुक्रबारदेखि विराटनगरमा सुरु भएको छ । विराटनगर महानगरपालिकाको आयोजनामा सुरु सम्मेलनमा देशभरका २ सय ९१ वटा स्थानीय तहका उपप्रमुख तथा उपाध्यक्षहरूको सहभागिता छ ।सम्मेलनको उद्घाटन पूर्वराष्ट्रपति विद्यादेवी भण्डारीले गरिन् ।विराटनगर महानगरपालिकाकी उपप्रमुख शिल्पा निराला कार्कीका अनुसार सम्मेलनमा कोशी प्रदेशका सबै पालिका, देशका ६ महानगर, ११ उपमहानगर, मधेश प्रदेशका ७२ पालिका, बागमतीका ४१ पालिका र अन्य दुई प्रदेशका केही नगरपालिकाका प्रतिनिधिहरू सम्मेलनमा सहभागी भएको जनाइन् ।दुई दिने सम्मेलनमा स्थानीय तहले निर्माण गरेका कानुनको प्रभावकारी कार्यान्वयन, न्यायिक समितिको अधिकार विस्तार, वित्तीय संघीयता र उपप्रमुखहरूको भूमिकाबारे व्यापक छलफल हुनेछ । सम्मेलन सम्पन्न गर्न अनुमानित ४२ लाख रुपैयाँ खर्च लाग्ने जनाइएको छ । सम्मेलनका लागि कोशी प्रदेश सरकारले १० लाख रुपैयाँ सहयोग गरेको छ ।स्थानीय सरकार संघीय शासनको सबैभन्दा तल्लो तहका रूपमा जनताको नजिकको सरकार भएकाले उपप्रमुखहरूको भूमिका विकास निर्माणको अनुगमनदेखि न्यायिक संयन्त्रको सशक्त सञ्चालनसम्म महत्वपूर्ण रहेको बताइएको छ ।सम्मेलनमा संवैधानिक व्यवस्थाअनुसार विकेन्द्रित न्याय प्रणाली, न्यायिक समितिको संयोजन क्षमता र कार्यदक्षताबारे संवैधानिक विज्ञ काशीराज दाहाल, वित्तीय संघीयता संस्थागत गर्ने उपायबारे डा. गोपी खनाल र स्थानीय सरकार सञ्चालनमा उपप्रमुखहरूको भूमिकाबारे रमेश अधिकारीले कार्यपत्र प्रस्तुत गर्नेछन् ।"
गठबन्धन राजनीतिले महिला नेतृत्व खुम्चियो : पूर्वराष्ट्रपति भण्डारी,"विराटनगर — पूर्वराष्ट्रपति विद्यादेवी भण्डारीले महिला नेतृत्वलाई पछाडि धकेल्ने प्रवृत्ति अझै कायमै रहेको बताएकी छन् । गठबन्धन राजनीतिले महिला नेतृत्वको अवसरलाई अझ खुम्च्याइरहेको उनको भनाइ थियो ।शुक्रबार विराटनगरमा सुरु स्थानीय तह उपप्रमुख तथा उपाध्यक्षहरूको राष्ट्रिय सम्मेलनलाई सम्बोधन गर्दै भण्डारीले राजनीतिक दलहरूले लोकतान्त्रिक मूल्य र समावेशिता जोगाउन महिला नेतृत्वलाई मजबुत रूपमा अघि बढाउनुपर्नेमा जोड दिइन् । ‘गठबन्धन हुँदा प्राथमिक नेतृत्वका सिट पाउन महिलालाई सकस छ । यसले महिलाको सक्रियता र हैसियतमा असर परेको छ,’ उनले भनिन् ।भण्डारीले स्थानीय तहमा निर्वाचित महिला जनप्रतिनिधिको भूमिका अझ प्रभावकारी बनाउन नीतिगत तथा कार्यगत पहल आवश्यक रहेको औंल्याइन् । उनले विकास र आर्थिक समृद्धिमा महिलाको दृष्टिकोण र संवेदनशीलता अत्यन्त महत्वपूर्ण हुने बताउँदै समन्वयकारी नेतृत्वको आवश्यकतामा जोड दिइन् ।कार्यक्रमपछि पत्रकारसँग कुराकानी गर्दै भण्डारीले आफू सक्रिय राजनीतिमा रहेको बताइन् । पार्टी नेतृत्वको सम्भावित भूमिकाबारे सोधिएको प्रश्नमा उनले भनिन्, ‘समय आएपछि थाहा भइहाल्छ नि ।’"
"बाजुराको बाम्का बजारमा आगलागी, ४० पसल जले",धनगढी — बाजुराको बाम्का बजारमा शुक्रबार दिउँसो आगलागी भएको छ । बुढीगंगा नगरपालिका ६ साँफे-मार्तडी सडकखण्डमा पर्ने  बाम्का बजारमा आगलागी भएको हो ।आगलागीमा ४० भन्दा बढी पसलहरू जलेर पूर्ण रूपमा नष्ट भएको बुढीगंगा नगरपालिकाका नगरप्रमुख रामबहादुर बानियाँले बताए ।नगरप्रमुख बानियाँका अनुसार नवदुर्गा होटलबाट ग्यास पड्केर आगलागी भएको हो । दमकल नभएकाले आगो समयमै नियन्त्रणमा लिन नसकिएको स्थानीयले बताएका छन् ।
ओहदा लुकाएर अनियमितता गरेको अभियोगमा भट्टसहित ६ जनाविरुद्ध भ्रष्टाचार मुद्दा,"काठमाडौँ — सार्वजनिक ओहदाको परिचय लुकाएर आर्थिक अनियमितता गरेको अभियोगमा अख्तियार दुरुपयोग अनुसन्धान आयोगले रामेछापको मन्थली नगर विकास समितिका अस्थायी नायब सुब्बा टिकाप्रसाद भट्टसहित ६ जनाविरुद्ध भ्रष्टाचार मुद्दा दायर गरेको छ ।नासु भट्टसहित सघन सहरी तथा भवन निर्माण आयोजनाका तत्कालीन कार्यालय प्रमुखहरु अमरबहादुर थापा, नारायणप्रसाद भण्डारी, सुरेशकुमार वाग्ले, लेखा प्रमुखहरु यमलाल बेल्वासे र सुरेशप्रसाद दाहालविरुद्ध शुक्रबार विशेष अदालतमा भ्रष्टाचार मुद्दा दायर भएको हो । प्रतिवादीहरुविरुद्ध अख्तियारले १ करोड १५ लाख ४ हजार १११ रुपैया बिगो कायम गरी कैद र जरिवाना मागदाबीसहित मुद्दा दायर गरेको हो ।सार्वजनिक पदमा रहेकै बेला भट्टले आफ्नो परिचय लुकाएर कान्तिपुर दैनिकको रामेछाप संवाददाता भएर समेत काम गरेका थिए । उनी विरुद्ध गुनासो आएपछि कान्तिपुर पब्लिकेसन्सले डेढ वर्षअघि नै उनलाई हटाइसकेको छ । भट्ट २०४९ साउन १ देखि अस्थायी खरिदार पदमा सेवा प्रवेश गरेका थिए । त्यसपछि कर्मचारीहरुकै मिलेमतोमा उनको अनिश्चितकालीन म्याद थप गराएर जागिर लम्ब्याएको समेत अख्तियारको अनुसन्धानबाट खुलेको छ ।२०७० माघ १ मा अस्थायी खरिदार पदबाट नायब सुब्बामा उनको बढुवा भएको थियो । 'अस्थायी कर्मचारीले स्थायी कर्मचारीसरह गैरकानुनी तवरबाट ग्रेड सुविधा लिएको, अनिश्चितकालीन म्याद थप साथै बढुवासमेत भएको देखिन्छ । निज प्रतिवादी भट्टले बढुवा प्राप्त गर्न दिएको निवेदन, निजको शैक्षिक योग्यता र कार्य सम्पादनको स्तरलाई हेरि बढुवा गर्ने राय पेस गरेकोमा बढुवाको निम्ति खटिएको कार्यदलले सोको कुनै प्रक्रिया पूरा गरेको देखिँदैन,' अख्तियारले विशेष अदालतमा दायर गरेको अभियोग पत्रमा भनिएको छ ।मन्थली नगर विकास समितिमा कार्यरत भट्टले कार्यालय समयबाहेक अतिरिक्त समयमा अन्य कुनै पेशा तथा व्यवसाय गर्न अनुमति प्रदान गरेको अभिलेखमा नरहेको खुलेको छ । सरकारी पदबाहेक एकै समयमा विभिन्न कार्यालयमा काम गरी कार्यालय प्रमुख तथा लेखा प्रमुखहरूलाई समेत प्रभाव, दबावमा पारी पत्रकारको हैसियतमा काज/भ्रमण तथा बैठकमा खटिई भत्ता बापतको रकम समेत लिएको अख्तियारको अनुसन्धानबाट खुलेको छ ।यो बीचमै मन्थली बचत तथा ऋण सहकारी संस्थाको कोषाध्यक्ष, मिडाड नेपाल नामक विज्ञापन एजेन्सीको साईट मेनेजर/स्थानीय प्रतिनिधि बनेर विज्ञापन प्रकाशन गरी आफैंले कमिशन बापतको रकम बुझेको, कार्यालय प्रमुख र लेखा प्रमुखहरूलाई अनुचित प्रभावमा पारी कमिसन लिएको, सिटिजन्स लाईफ ईन्स्योरेन्सको एजेन्टका रुपमा भत्ता तथा अन्य सुविधा लिएकोलगायत अभियोग लगाइएको छ । यो अवधिमा उनले पदको दुरुपयोग गरी १ करोड १५ लाख ४ हजार १११ रुपैयाँ भ्रष्टाचार गरेको भन्दै त्यसैलाई बिगो कायम गरेर अख्तियारले मुद्दा दायर गरेको हो ।यस्तै तत्कालीन कार्यालय प्रमुखहरु थापाविरुद्ध ३ लाख ३९ हजार २८५ र अर्का कार्यालय प्रमुख भण्डारीविरुद्ध २ लाख ७ हजार ७७५, वाग्लेविरुद्ध ३ लाख ९५ हजार ४२०, लेखा प्रमुख बेल्वासेविरुद्ध ५ लाख ९२ हजार ४६० र दाहालविरुद्ध ४ लाख ७९ हजार ५५० रुपैयाँ बिगोबमोजिम कैद र जरिवाना मागदाबी गरिएको अख्तियारका प्रवक्ता राजेन्द्रकुमार पौडेलले जानकारी दिए ।"
कोशी नदीमा भएको घटनाबारे जानकारी लिन हलचोक पुगे गृहमन्त्री,"काठमाडौँ — सप्तरीस्थित कोशी नदीमा अभ्यासका क्रममा भएको घटनाबारे जानकारी लिन गृहमन्त्री रमेश लेखक सशस्त्र प्रहरी बल मुख्यालय, हलचोक पुगेका छन् ।गृहमन्त्री लेखकले अभ्यासकै क्रममा ज्यान गुमाएका राष्ट्रसेवकप्रति दुःख व्यक्त गर्दै शोकलाई शक्तिमा बदल्दै आगामी दिनमा अझ बढी सचेत र सुरक्षित अभ्यास सञ्चालन गर्न निर्देशन दिएका छन् । उनीसँगै राज्य व्यवस्था समितिका सभापति रामहरि खतिवडा, निमित्त गृह सचिव जयनारायण आचार्य, सहसचिव रामचन्द्र तिवारीलगायत गृहमन्त्रालयका अधिकारी पनि उपस्थित थिए ।प्रदेशस्तरीय विपद् सेमुलेसन अभ्यास क्रममा सप्तरीको हनुमाननगर कंकालिनी नगरपालिका–१ स्थित कोशी नदीमा बिहीबार सशस्त्र प्रहरीका दुई गोताखोर बेपत्ता भएका थिए । नं. १ श्रीअन्तु गण इलाम दरबन्दी भई दन्तकाली विशेष कार्य तालिम शिक्षालय, सप्तरीमा कार्यरत हरदेव राजवंशी र नं. १३ गण पर्सा दरबन्दी भई नं. २ छिन्नमस्ता बाहिनी मुख्यालयमा कार्यरत सप्रज सुरज साउद बेपत्ता भएका थिए ।राजवंशीको शव घटनास्थलबाट करिब ३ किलोमिटर दक्षिणमा फेला परेको सशस्त्र प्रहरीका सहप्रवक्ता डीएसपी शैलेन्द्र थापाले जानकारी दिए । थापाका अनुसार बेपत्ता साउदको खोजीका लागि दन्तकाली तालिम शिक्षालय, नं. ६ गण सप्तरी र विपद् व्यवस्थापन तालिम शिक्षालय, कुरिनटारबाट गोताखोर र विपद् व्यवस्थापन तालिम प्राप्त टोली परिचालन गरिएको छ ।सशस्त्र प्रहरी बल नं. ६ गण सप्तरी, दन्तकाली विशेष कार्य तालिम शिक्षालय सप्तरी र नं. ७ गण सिरहाले मनसुनजन्य विपद् पूर्वतयारी स्वरुप अभ्यास गरिरहेको समयमा दुर्घटना भएको हो । अभ्यासमा रहेका राजवंशी र साउदले २०८० र ८१ सालमा गोताखोर तालिम पूरा गरेका थिए । उनीहरु उद्धार अभ्यासका लागि सहभागी भएका थिए ।"
"नेपालीका लागि टीपीएस कार्यक्रम खारेज हुने, घर फर्कने तयारी गर्न अमेरिकाको सुझाव",काठमाडौँ — अमेरिकाले नेपाली नागरिकका लागि दिँदै आएको टेम्पोररी प्रोटेक्टेड स्टाटस (टीपीएस) सुविधा अब खारेज गर्ने भएको छ । त्यहाँको आन्तरिक सुरक्षा मन्त्रालय (डीएचएस) ले सोमबार संघीय रजिस्टरमा सूचना प्रकाशित गर्दै सन् २०२५ अगस्ट ५ बाट नेपालीका लागि टीपीएस कार्यक्रम औपचारिक रूपमा अन्त्य हुने घोषणा गरेको छ ।मन्त्रालयकी सचिव क्रिस्टी नोएमले नेपालको वर्तमान अवस्था तथा अन्तरनिकाय परामर्शपछि नेपालले टीपीएसको मापदण्ड पूरा नगर्ने निष्कर्ष निकाल्दै उक्त निर्णय गर‍िएको जनाइएकी छन् । मन्त्रालयले हाल टीपीएसका आधारमा अमेरिका बसोबास गरिरहेका नेपालीहरूलाई अन्य वैध आवासीय आधार नभएमा स्वदेश फर्कने तयारी गर्न अनुरोध गरेको छ ।अमेरिकाबाट घर फर्किन चाहनेहरूले ‘सीबीपी होम मोबाइल एप्लिकेसन’ प्रयोग गर्न सक्ने व्यवस्था गरिएको अमेरिकाको सिटिजनसिप एन्ड इमिग्रेसन सर्भिसेजको वेबसाइटमा उल्लेख छ ।सन् २०१५ को भूकम्पपछि नेपालीहरू प्रभावित भएको भन्दै अमेरिकी सरकारले टीपीएस कार्यक्रममार्फत हजारौँ नेपालीलाई अमेरिका बस्न र काम गर्न अनुमति दिएको थियो । यो कार्यक्रमले मानवीयताका आधारमा आफ्नो देश फर्कन सक्ने अवस्था नभएका योग्य देशका नागरिकलाई आवधिक र अस्थायी कानुनी मान्यता प्रदान गर्छ । राष्ट्रपति डोनाल्ड ट्रम्पको अघिल्लै कार्यकालमा पटक-पटक यो कार्यक्रम खारेज गर्ने प्रयास भए पनि विभिन्न मुद्दा र बाइडेन सरकारको निर्णयका कारण खारेजी लागू हुने समय थपिँदै आएको थियो।नेपालीलाई अब टीपीएस कार्यक्रम उपलब्ध नगराउने भन्ने घोषणा अमेरिकाे आप्रवासन र भिसा नीतिमा भइरहेको व्यापक परिवर्तन र कडाइकै सेरोफेरोमा आएको छ ।अमेरिकी विदेश मन्त्रालयले नयाँ विद्यार्थी भिसाको अन्तर्वार्ता मिति तोक्ने प्रक्रियासमेत स्थगित गरेको छ भने विभिन्न १२ देशका नागरिकलाई अमेरिका प्रवेशमै प्रतिबन्ध लगाइसकेको छ । आप्रवासनसम्बन्धी मुद्दामा लचिलो रहने डेमोक्र्याट नीतिको विपरीत आप्रवासनमा कडाइ र गैरकानुनी आप्रवासनलाई नियमन गर्ने भनेरै पुनः निर्वाचित भएका ट्रम्प प्रशासनले सत्ता सम्हाल्नेबित्तिकै यस्ता कार्यक्रम निरन्तर थप्दै लगेको छन् ।
माधवजीको मुद्दाबारे देउवाजीले नै मलाई सोधेपछि आश्चर्यमा परेँ : दाहाल,"काठमाडौँ — पूर्वप्रधानमन्त्री एवं माओवादी अध्यक्ष पुष्पकमल दाहालले कांग्रेस सभापति शेरबहादुर देउवाले नेकपा एसका अध्यक्ष माधवकुमार नेपालको मुद्दाबारे आफूलाई फोन गरेर सोधेको बताएका छन् ।शुक्रबार संसद्‍ भवनबाहिर सञ्चारकर्मीहरूसँगको कुराकानीमा अध्यक्ष दाहालले सत्ता पक्षकै सबैभन्दा ठूलो दलका नेताले नै आफूलाई सोधेपछि छक्क परेको बताएका हुन् ।'देउवाजीले हिजो फोन गर्नु भएको थियो । माधव नेपालमाथि जुन मुद्दा दर्ता भयो त्यस विषयमा उहाँ आफैंले मलाई सोध्नुभयो- के भएको हो ? अब शेरबहादुरजीले मलाई सोध्ने भनेपछि त आश्चर्यमा परेँ म । सत्ता पक्षमा भएको सबैभन्दा ठूलो पार्टीको नेताले प्रतिपक्षको नेतालाई माधवजीको मुद्दा के भएको कसरी दर्ता भएको हो भनेपछि मैले पो तपाईंलाई सोध्नुपर्ने त भनेँ । यसमा अलिअलि ठट्टाठट्टा पनि भयो,' उनले भने ।अध्यक्ष दाहालले यस विषयमा देउवालाई पनि थाहा नभएको बुझिएको बताए । उनले अगाडि भने, 'यो मुद्दा दर्ता गर्ने बेलामा कांग्रेस सभापति शेरबहादुर देउवाजीसँग सल्लाह गरेर भएको रहेनछ भन्ने मलाई लाग्यो । देउवाजी झुटचाहिँ बोल्नुहुन्न । योचाहिँ प्रतिशोध साध्ने ढंगले नै सरकार गएको देखिन्छ ।' नेपालमाथि अख्तियारले मुद्दा चलाएको विषयमा प्रधानमन्त्री केपी शर्मा ओलीको राजनीतिक प्रतिशोधको गन्ध आएको बताएका छन् । शुक्रबार संसद्‍ भवनबाहिर सञ्चारकर्मीहरूसँगको कुराकानीमा अध्यक्ष दाहालले मुद्दा दर्ता भए पनि अदालतले सफाइ दिनेमा स्वयं नेपाल र आफू पनि विश्वस्त रहेको बताएका हुन् ।पहिले मन्त्रिपरिषद्का निर्णय आफ्नो क्षेत्राधिकारभित्र पर्दैन भनेर पन्छिएको अख्तियारको पछिल्लो कदमले प्रश्न पनि उब्जिएको दाहालले बताएका छन् । 'स्वयं माधवजी नै आश्चर्यमा परेको कुरा गर्नु भएको छ, उहाँले अदालतप्रति पनि भरोसा देखाउनु भएको छ । अदालतले न्याय गर्छ भन्ने उहाँले विश्वास व्यक्त गर्नु भएको छ । छिट्टै सफाइ पाएर फर्किन्छु भन्ने उहाँले विश्वास व्यक्त गर्नु भएको छ । मैले पनि उहाँले सफाइ पाउनुहुन्छ होला भन्ने विश्वास गरेको छु,' अध्यक्ष दाहालले भने ।"
वाईसीएलको नेतृत्वका लागि सहमतिको प्रयास,"काठमाडौँ — माओवादीको भ्रातृ संगठनमा योङ कम्युनिस्ट लिग (वाईसीएल) को नेतृत्व चयन सहमतिको प्रयास भएको छ । नेतृत्वका लागि आकांक्षी धेरै भएपछि निर्वाचनको तयारी भए पनि सहमतिका लागि छलफल जारी छ ।‘सकेसम्म सहमतिको प्रयास भइरहेको छ,’ माओवादी केन्द्रीय सदस्य एवं वाईसीएल इन्चार्ज रामप्रसाद सापकोटाले भने, ‘सहमति भएन भने निर्वाचनको तयारी पनि सँगसँगै भइरहेको छ ।'अध्यक्षका आकांक्षीहरुमा केयरसिंह कुँवर, पुष्प ओली, गणेश शाही, कर्म पुलामी र नवराज ऐरलगायत छन् ।वाईसीएल ४० वर्षमुनिका युवाको संगठन हो । वाईसीएल जुझारु संगठन बनाउने निर्णय भइसकेको र माओवादीको ‘सेफ गार्ड’ का रुपमा कार्यशैली बदलिने सापकोटाले बताए ।वाईसीएलको तेस्रो राष्ट्रिय सम्मेलन जारी छ ।"
एक-दुई दिनमै भिजिट भिसा प्रकरणको सकारात्मक ल्यान्डिङ हुन्छ : अध्यक्ष दाहाल,"काठमाडौँ — पूर्वप्रधानमन्त्री एवं माओवादी अध्यक्ष पुष्पकमल दाहालले भिजिट भिसा प्रकरणको एक-दुई दिनमै 'सकारात्मक ल्यान्डिङ' हुने बताएका छन् । शुक्रबार संसद्‍ भवनबाहिर सञ्चारकर्मीहरूसँगको कुराकानीमा अध्यक्ष दाहालले यस प्रकरणमा सरकारबाट भरपर्दो छानबिनको प्रतिबद्धता आए सदन चल्न सक्नेमा विपक्षी दलहरू सहमत भएको बताएका हुन् ।'भरपर्दो छानबिन गर्ने गरी सरकारको प्रतिबद्धता आउन पर्‍यो भन्ने विपक्षी दलहरूको बैठकमा कुराकानी भयो,' अध्यक्ष दाहालले भने, 'एक दुई दिनभित्र यो विषयको सकारात्मक ल्यान्डिङ हुन्छ ।'त्यस्तै यस घटनामा विपक्षी दलहरूले कांग्रेस सभापति शेरबहादुर देउवासँग कुराकानी गर्ने पनि उनले बताए । छानिबन समिति कस्तो बनाउने भन्ने विषयमा भने एकमत नरहेको उनको भनाइ छ ।'सत्ता पक्ष छानबिन समिति बनाउनेमा सकारात्मक नै देखिन्छ । संसदीय समिति बनाउने कि पूर्वन्यायाधीशको नेतृत्वमा छानबिन समिति बनाउने कि भन्ने पनि छ । त्यस्तै अख्तियारले विशेष अदालतमा मुद्दा दायर गरेपछि समिति बनाउन हुन्न भन्ने पनि उहाँहरूको मत छ,' दाहालले भने ।"
"नेपालमाथि भ्रष्टाचार मुद्दा, दाहाल भन्छन् : ओलीको प्रतिशोधको गन्ध आयो, अख्तियारमाथि पनि प्रश्न","काठमाडौँ — पूर्वप्रधानमन्त्री एवं माओवादी अध्यक्ष पुष्पकमल दाहालले पूर्वप्रधानमन्त्री एवं नेकपा एसका अध्यक्ष माधवकुमार नेपालमाथि अख्तियारले मुद्दा चलाएको विषयमा प्रधानमन्त्री केपी शर्मा ओलीको राजनीतिक प्रतिशोधको गन्ध आएको बताएका छन् ।शुक्रबार संसद्‍ भवनबाहिर सञ्चारकर्मीहरूसँगको कुराकानीमा अध्यक्ष दाहालले मुद्दा दर्ता भए पनि अदालतले सफाइ दिनेमा स्वयं नेपाल र आफू पनि विश्वस्त रहेको बताएका हुन् ।पहिले मन्त्रिपरिषद्का निर्णय आफ्नो क्षेत्राधिकारभित्र पर्दैन भनेर पन्छिएको अख्तियारको पछिल्लो कदमले प्रश्न पनि उब्जिएको दाहालले बताएका छन् । 'स्वयं माधवजी नै आश्चर्यमा परेको कुरा गर्नु भएको छ, उहाँले अदालतप्रति पनि भरोसा देखाउनु भएको छ । अदालतले न्याय गर्छ भन्ने उहाँले विश्वास व्यक्त गर्नु भएको छ । छिट्टै सफाइ पाएर फर्किन्छु भन्ने उहाँले विश्वास व्यक्त गर्नु भएको छ । मैले पनि उहाँले सफाइ पाउनुहुन्छ होला भन्ने विश्वास गरेको छु,' अध्यक्ष दाहालले भने ।राजनीतिक प्रतिशोधको घटना हो भन्ने प्रश्नमा अध्यक्ष दाहालले भने, 'प्रधानमन्त्रीको राजनीतिक प्रतिशोधको गन्ध आएको छ । अख्तियारको कदमले पनि केही प्रश्न त उठेको छ । कुनै पनि प्रधानमन्त्री र क्याबिनेटको नीतिगत निर्णय अख्तियारको क्षेत्राधिकारभन्दा बाहिरको विषय भएकाले ललिता निवास प्रकरणका सन्दर्भमा बाबुराम भट्टराई र माधवकुमार नेपालमाथि जे प्रश्न उठेको थियो- अख्तियारले यो हाम्रो क्षेत्राधिकारभित्र पर्दैन जे गर्नु छ क्याबिनेटले नै गरोस् भनेर चिठी लेखेको मैले नै हेरेको छु । अहिले पनि माधवजीले नीतिगत निर्णय नै गरेको हो । २०६४ पछिका सबै प्रधानमन्त्री र मन्त्रीमाथि छानबिन गर्न हामीले नै भन्दै आएका छौँ तर यो नीतिगत र सैद्धान्तिक रूपले सही हो वा होइन भन्ने प्रश्नचाहिँ हो । '"
भिजिट भिसा प्रकरण : प्रतिनिधिसभा बैठक फेरि सर्‍यो,"काठमाडौँ — भिजिट भिसा प्रकरणले प्रतिनिधिसभा बैठक निरन्तर सरेको सर्‍यै छ । शुक्रबार १ बजेका लागि बोलाइएको बैठक बस्दै नबसी आइतबारसम्मका लागि स्थगित भएको छ । केही बेरअघि संसद् सचिवालयले सूचना टाँसेर आइतबार दिउँसो १ बजेका लागि अर्को बैठक बोलाएको हो ।यसअघि बिहीबार दिउँसो १ बजे बोलाइएको बैठक सूचना टाँसेर साढे ३ बजेका लागि सारिएको थियो । तर उक्त बैठक ५ बजेतिर मात्र सुरु भएलगत्तै विपक्षी दलले अवरोध गरेका थिए । त्यसअघि बुधबार र मंगलबारका बैठक पनि सारिएको थियो । भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो ।संघीय संसद्‍मा प्रतिनिधित्व गर्ने विपक्षी दलको बैठकले यसअघि राख्दै आएका तीन वटा माग पूरा नभएसम्म प्रतिनिधिसभाको बैठक चल्न नसक्ने निष्कर्ष निकालेका छन् । संसद् भवन नयाँबानेश्वरमा आज बसेको विपक्षी तीन दलको बैठकले ‘भिजिट भिसा प्रकरण’ मा उच्चस्तरीय छानबिन समितिको माग यथावत् राख्दै गृहमन्त्रीको राजीनामा नआएसम्म प्रतिनिधिसभा बैठक बस्न नसक्ने निष्कर्ष निकालेको राष्ट्रिय स्वतन्त्र पार्टी (रास्वपा) का सांसद मनिष झाले जानकारी दिए ।श्रम ऐन, २०६४ आएदेखि हालका गृहमन्त्रीको कार्यकालसम्मको ‘भिजिट भिसा प्रकरण’ मा सम्बन्धित रहेर छानबिन आयोग बनाउन प्रतिपक्षी दलले माग गरेका छन् । प्रमुख प्रतिपक्षी दल नेकपा (माओवादी केन्द्र), रास्वपा र नेकपा (एकीकृत समाजवादी) को बैठकले यस्तो निष्कर्ष निकालेको उनले सुनाए । बैठकमा उक्त प्रकरणलाई सधैँका लागि निराकरण गर्न सर्वपक्षीय प्रतिबद्धता जनाउने निर्णय भएको झाले बताए ।"
माग पूरा नभएसम्म विपक्षी दलले प्रतिनिधिसभा बैठक चल्न नदिने,"काठमाडौँ — संघीय संसद्मा प्रतिनिधित्व गर्ने विपक्षी दलको बैठकले यसअघि राख्दै आएका तीन वटा माग पूरा नभएसम्म प्रतिनिधिसभाको बैठक चल्न नसक्ने निष्कर्ष निकालेका छन् ।संसद् भवन नयाँबानेश्वरमा आज बसेको विपक्षी तीन दलको बैठकले ‘भिजिट भिसा प्रकरण’ मा उच्चस्तरीय छानबिन समितिको माग यथावत् राख्दै गृहमन्त्रीको राजीनामा नआएसम्म प्रतिनिधिसभा बैठक बस्न नसक्ने निष्कर्ष निकालेको राष्ट्रिय स्वतन्त्र पार्टी (रास्वपा) का सांसद मनिष झाले जानकारी दिए ।श्रम ऐन, २०६४ आएदेखि हालका गृहमन्त्रीको कार्यकालसम्मको ‘भिजिट भिसा प्रकरण’ मा सम्बन्धित रहेर छानबिन आयोग बनाउन प्रतिपक्षी दलले माग गरेका छन् । प्रमुख प्रतिपक्षी दल नेकपा (माओवादी केन्द्र), रास्वपा र नेकपा (एकीकृत समाजवादी) को बैठकले यस्तो निष्कर्ष निकालेको उनले सुनाए । बैठकमा उक्त प्रकरणलाई सधैँका लागि निराकरण गर्न सर्वपक्षीय प्रतिबद्धता जनाउने निर्णय भएको झाले बताए ।"
जगदुल्ला हाइड्रोपावरका विषयमा प्रस्ट नभई सम्झौता अघि नबढाउन निर्देशन,"काठमाडौँ — प्रतिनिधिसभाको सार्वजनिक लेखा समितिको २३औँ वार्षिक प्रतिवेदन पारित भएको छ । सभापति ऋषिकेश पोखरेलले समितिको आजको बैठकले प्रतिवेदन पारित गरेको र अब पाँच दिनभित्र समिति सचिवालयले भाषागत शुद्धाशुद्धि मिलाएपछि सदनमा पेस गरिने जानकारी दिए ।बैठकले जगदुल्ला हाइड्रोपावर कम्पनीसँग जोडिएर केही निर्माता कम्पनीले नक्कली कागजात पेस गरी बोलपत्रमा समावेश भएको भनी आएका गुनासाका विषयमा प्रस्ट नभई सम्झौता अघि नबढाउन निर्देशन दिएको छ ।यस्तै, बेरुजु फरछ्यौटका सम्बन्धमा तीन तहकै जनप्रतिनिधिको सहभागितामा असार ९ र १० गते काठमाडौँमा राष्ट्रिय कार्यशाला गोष्ठी गर्ने निर्णय गरेको छ । गोष्ठीमा सबै प्रदेशका सार्वजनिक लेखा समिति सभापति र सचिव, विज्ञ, महालेखा परीक्षकको, कार्यालय, नगरपालिका र गाउँपालिका महासङ्घका प्रतिनिधि सहभागी हुनेछन् ।सभापति पोखरलेले बेरुजु फर्छ्यौटमा स्थानीय तहदेखि सङ्घसम्मको समग्र अवस्थाबारे जानकारी लिँदै आगामी दिनमा कसरी अघि बढ्ने भन्ने सन्दर्भमा रायसुझाव लिने उद्देश्यले गोष्ठी गर्न लागिएको जानकारी दिए ।बैठकले भैरहवा अन्तर्राष्ट्रिय विमानस्थलको अनुगमन समितिले थप अध्ययनका लागि स्थलगत अवलोकन गर्ने माग गरेकामा स्वीकृत प्रदान गरेको छ ।यस वर्ष मौसम केही जटिल हुने प्रक्षेपण गरिएकाले पूर्वतयारी प्रतिकार्यलाई चुस्त र व्यवस्थित तुल्याउन सरकारलाई सुझाव दिँदै समितिले आगामी धान बालीका लागि किसानलाई रासायनिक मलको अभाव हुन नदिन उचित व्यवस्थानमा लाग्न निर्देश गरेको छ ।"
काठमाडौं उपत्यकाका नदी स्वच्छ बनाउन ३ अर्ब ४२ करोड बजेट,"काठमाडौँ — उपप्रधान एवम् सहरी विकासमन्त्री प्रकाशमान सिंहले उपत्यकाका नदी स्वच्छ बनाउन र करिडोर सडक स्तरोन्नतिका लागि आगामी आर्थिक वर्षको बजेटले प्राथमिकता दिएको बताएका छन् ।काठमाडौँ उपत्यका विकास प्राधिकरणले आज गोकर्णेश्वर–५ बागमती करिडोरमा आयोजना गरेको वृक्षरोपण कार्यक्रममा उनले सहरी विकास मन्त्रालयले बागमतीसहित उपत्यकाका नदी स्वच्छ बनाउन ३ अर्ब ४२ करोड विनियोजन गरेको बताए ।मन्त्री सिंहले वातावरण संरक्षण गर्ने जिम्मेवारी सबैको साझा दायित्व भएको उल्लेख गर्दै वातावरण संरक्षणमा सबैको भूमिका महत्वपूर्ण हुने धारणा राखे ।बागमतीलाई सफा र स्वच्छ बगाउन आफूले मन्त्रालय सम्हालेको दिनबाटै चासो दिएको भन्दै उनले बागमतीसहित उपत्यकाका विष्णुमती, धोबीखोलालगायत सबै नदीलाई ढलमुक्त बनाउने गरी काम भइरहेको बताए ।सहरी विकास मन्त्रालयमार्फत४० करोडभन्दा बढी योजना गोकर्णेश्वर नगरपालिकाका लागिविनियोजन भएको उल्लेख गर्दै नगरप्रमुख दीपक रिसालले उपप्रधानमन्त्री सिंहलाई धन्यवाद दिए ।"
संसद् अवरोधबारे विपक्षी दल छलफलमा,"काठमाडौँ — संसद्मा जारी अवराेधबारे छलफलका लागि विपक्षी दलहरूकाे बैठक बसिरहेको छ । भिजिट भिसा प्रकरणलाई लिएर जेठ १३ देखि जारी अवरोधबारे छलफल भइरहेको हाे ।प्रमुख प्रतिपक्षी दलका नेता पुष्पकमल दाहालको कार्यकक्षमा दलहरूकाे बैठक बसिरहेको हाे । बैठकमा माओवादीसँगै रास्वपा, एकीकृत समाजवादीका नेताहरूको सहभागिता छ ।प्रतिनिधिसभा बैठक पछिल्लोपटक सरेकाे सर्‍यै छ । विपक्षी दलहरूले भिजिट भिसा प्रकरणमा गृहमन्त्री रमेश लेखकमाथि अनुसन्धान गर्न छानबिन समिति गठन गर्नुपर्ने माग गरिरहेका छन् । रास्वपाले भने गृहमन्त्री लेखकले राजीनामाको माग राख्दै आएकाे छ ।"
अदालतका विषयमा टिप्पणी गर्नु उपयुक्त हुँदैन : महामन्त्री थापा,विराटनगर — कांग्रेस महामन्त्री गगन थापाले पूर्वप्रधानमन्त्री माधवकुमार नेपालमाथि अख्तियार दुरुपयोग अनुसन्धान आयोगले चलाएको मुद्दा अब अदालतको विषय भएकाले कुनै टिप्पणी नगर्ने  बताएका छन् ।विराटनगर विमानस्थलमा आज सञ्चारकर्मीसँग कुरा गर्दै उनले पूर्वप्रधानमन्त्री नेपालमाथिको मुद्दाको सम्मानपूर्वक निरुपण गरिनुपर्नेमा जोड दिए ।महामन्त्री थापाले कांग्रेसको आगामी महाधिवेशन हुनु अगावै क्रियाशील सदस्यको विषय टुङ्गो लाग्नुपर्ने भन्दै हरेक नेताले आफ्ना निर्वाचन क्षेत्रान सदस्यता नवीकरण एवं छिनोफानो गर्नुपर्ने बताए ।कांग्रेसका नेताहरूले आफ्नो जिम्मेवारी समयमै पूरा गर्नुपर्ने धारणा राख्दै उनले सरकारको सफलताका निम्ति सम्पूर्ण प्रयत्न गरिएको धारणा राखे । महामन्त्री थापाले सरकारले अपेक्षाकृत काम गरी जनताको मन जित्नुपर्ने र हाल भइरहेका कामको समीक्षा हुनुपर्ने बताए ।
सप्तरी घटना बुझ्न गृहमन्त्री लेखक सशस्त्र प्रहरी मुख्यालयमा,"काठमाडौँ — गृहमन्त्री रमेश लेखक बिहीबार सप्तरीमा दुई जना गोताखोर बेपत्ता भएको घटनाबारे बुझ्न शुक्रबार सशस्त्र प्रहरी बल मुख्यालय हलचोक पुगेका छन् ।  गृहमन्त्री लेखकलाई निमित्त संगठन प्रमुख सशस्त्र प्रहरी अतिरिक्त महानिरीक्षक नारायणदत्त पौडेलले घटनाबारे जानकारी गराएका थिए ।सशस्त्र प्रहरी वरिष्ठ उपरीक्षक दिग्विजय सुवेदीले बिहीबारको घटना र हाल सशस्त्र प्रहरी बलमा गोताखोरको संख्या, अन्य विपद् उद्धारका तालिमप्राप्त जनशक्ति तथा काम कारबाहीबारे विस्तृत रूपमा जानकारी गराएका थिए ।सशस्त्र प्रहरी बल नेपाल नं. २ छिन्नमस्ता बाहिनी मुख्यालय महोत्तरीका बाहिनीपति सशस्त्र प्रहरी नायब महानिरीक्षक कृष्ण ढकाल र दन्तकाली तालिम शिक्षालयका समादेशक सशस्त्र प्रहरी वरिष्ठ उपरीक्षक नेत्र कार्कीले पनि भर्चुअल माध्यमबाट घटनाबारे जानकारी गराएका थिए ।गृहमन्त्रीसँगै राज्य व्यवस्था समितिका सभापति माननीय रामहरि खतिवडा, निमित्त गृह सचिव जयनारायण आचार्य, सहसचिव रामचन्द्र तिवारीलगायत गृह मन्त्रालयका अधिकारीसमेत सहभागी भएका थिए । गृहमन्त्री लेखकले घटनाप्रति दु:ख व्यक्त गर्नु हुँदै मन्त्रालयबाट के गर्न सकिन्छ त्यसमा लाग्ने बताए ।खतराजन्य उद्धारमा खटिने जनशक्तिको जीवन बिमाबारे मन्त्रालयले थप कार्य गर्ने बताउँदै उनले अभ्यासका क्रममा ज्यान गुमाएका रास्ट्रसेवकको शोकलाई शक्तिमा बदल्दै आगामी दिनमा थप सचेत र सुरक्षा अपनाउन जरुरी रहेको बताए ।"
पतञ्जलि जग्गा प्रकरण : सूर्यविनायकका मेयर बासुदेव थापा पनि प्रतिवादीको सूचीमा,"काठमाडौँ — पतञ्जलि जग्गा हिनामिना प्रकरणमा भक्तपुरको सूर्यविनायक नगरपालिकाका मेयर बासुदेव थापाविरुद्द पनि भ्रष्टाचार मुद्दा दायर भएको छ। अख्तियार दुरुपयोग अनुसन्धान आयोगले बिहीबार पूर्वप्रधानमन्त्री माधवकुमार नेपालसहित ९३ जनालाई प्रतिवादी बनाएर दायर गरेको भ्रष्टाचार मुद्दामा मेयर थापा पनि प्रतिवादी छन् ।थापाले हदबन्दी छुट जग्गा गैरकानुनी रुपमा पतञ्जलिले किनबेच गरेकामा त्यसपछि थापाले पनि जग्गा किनेका थिए । थापा २०७४ र २०७९ को सथानीय तह निर्वाचनमा भक्तपुर सूर्यविनायक नगरपालिकामा एमालेबाट निर्वाचित भएका हुन् ।हाल जग्गाधनी रहेका थापाले आफूले साविक साँगा गा.वि.स.वडा नं.४(ख) को कि.नं ५५२ को जग्गा डिल्लीध्वज बराइलीसँग १ करोड ३० लाख ६६ हजारमा खिद गरेको बयन दिएका छन् ।'जग्गाधनी श्रेस्ताहरुमा उल्लेखित नाम बासुदेव थापा म नै हो। दोलखा जिल्ला जुगुं बस्ने हाल सुर्यविनायक न.पा. ८ बस्ने डिल्ली ध्वज बराईलीसँग १ करोड ३० लाख ६६ हजारमा १० महिना अगाडि खरिद गरेको हँ, हाल प्रयोगमा छैन, कसैलाई बिक्री वितरण पनि गरेको छैन' भनेर २०८१ कात्तिकमम अख्तियारमा बयान दिएका थिए ।'मलाई त्यो पतञ्जलीको जग्गा भन्ने थाहा नभएको, मैले डिल्लीध्वज बराईलीसँग किनेको हो। उनी चिनजानको साथी हुन्। निजले के कुन बिधि र प्रक्रियाबाट आफ्नो नाममा कायम गरेको भन्ने मलाई थाहा छैन। मैले वडा कार्यालय, मालपोत कार्यालय मोठ रोक्का हेरी रित पुर्‍याई खरिद गरेको हो। जग्गाको हदबन्दी, मन्त्रिपरिषदको निर्णय कुनै जानकारी छैन' भनी जिकिर गरेका छन् ।जग्गा जफत प्रयोजनका लागि मेयर थापासहित २८ ब्यक्ति र २ कम्पनीलाई प्रतिवादी बनाइएको छ । बाँकी ६३ जना भने बिगो, कैद र जरिवाना मागदाबीसहितका प्रतिवादी छन् ।"
मधेशमा छिट्टै कांग्रेसको सरकार : सभापति देउवा,"जनकपुर — कांग्रेस सभापति शेरबहादुर देउवाले मधेश प्रदेशमा कांग्रेसको नेतृत्वमा छिट्टै सरकार बन्ने दाबी गरेका छन् । उनले मधेश प्रदेशमा सरकारको नेतृत्व आलोपालो गर्ने सहमतिअनुसार अब छिट्टै कांग्रेसको नेतृत्वमा सरकार बन्ने बताए ।‘मधेश प्रदेशमा आलोपालोकै कुरा छ,’ शुक्रबार कांग्रेसको जनकपुरस्थित मधेश प्रदेश कार्यालय पुगेका सभापति देउवाले सञ्चारकर्मीहरुसित भने,‘यस विषयमा गठबन्धन दलहरूबीच कुराकानी गरेर टुंग्याउन बाँकी छ ।’मधेश प्रदेशमा एमाले, कांग्रेस, जनमत र लोसपाको नेतृत्वमा हाल जनमतका नेता सतिशकुमार सिंहको नेतृत्वमा सरकार छ । सिंह मुख्यमन्त्री बनेको एक वर्ष पुगेको छ । एमाले र कांग्रेसले भने आफ्नो नेतृत्वमा मधेश प्रदेशमा सरकार बनाउन दबाब बढाइरहेका बेला कांग्रेस नेताको यो भनाइ सार्वजनिक भएको हो ।पूर्वप्रधानमन्त्री माधवकुमार नेपालमाथि अख्तियार दुरुपयोग अनुसन्धान आयोगले दायर गरेको मुद्दाबारे सोधिएको प्रश्नमा भने देउवा केही बोल्न चाहेनन् । 'माधव नेपालमाथि मुद्दा दायर गरिएको छ । के भन्नुहुन्छ ?' भने सञ्चारकर्मीले प्रश्न सोध्दा देउवाका वरिपरि रहेकाहरूले ‘अब सकाऔं’ भन्दै प्रश्न टारेका थिए ।"
"सडकमै 'थ्रेसर', सडकमै बिस्कुन","विराटनगर — नेपालको दोस्रो राष्ट्रिय राजमार्गका रूपमा चिनिने निर्माणाधीन हुलाकी सडक यति बेला मकैको बिस्कुनले पहेँलपुर बनेको छ। विराटनगरदेखि झापासम्मको कालो सडक मकैको बिस्कुनले पहेँलो तन्ना ओछ्याएको बिछ्यौनाजस्तो बनेको छ।सडकमा ट्र्याक्टर रोकिएको छ। त्यहीँ थ्रेसर घन्किरहेको छ। अनि छेऊतिर मकैको बोरा र बिस्कुन ओछ्याइएका छन् । कृषकका लागि सडकमा मकै सुकाउनु बाध्यता बनेको छ। तर त्यही बाध्यताले सडक दुर्घटनाको जोखिम बढाएको छ।मोरङको रंगेलीका कृषक मोहम्मद आलम भन्छन्, ‘गाउँमा सुकाउने खुला ठाउँ छैन । त्यही भएर सडकमा सुकाउनु हाम्रो बाध्यता हो ।’ उनका अनुसार हाल वर्षाको मौसम सुरु भइसकेकोले मकै ढिलो सुके कुहिने सम्भावना बढ्छ । ‘सडकमै थ्रेसर पनि राख्न बाध्य छौँ,’ उनले थपे, ‘हामीसँग अरू विकल्प छैन ।’सडकमा सुकाइएको बिस्कुनका कारण दुर्घटनाको जोखिम दोब्बर बढेको स्थानीयवासीको भनाइ छ । बिस्कुनका कारण भएको दुर्घटना एक जना बालिकाको ज्यान भएको छ । आधा दर्जन जति घाइते भएका छन् । गत जेठ ५ गते रंगेली ७ निचामारीमा एक १३ वर्षीया बालिकाको सडकमा सुकाइएको बिस्कुनकै कारण दुर्घटनामा परी मृत्यु भएको थियो।दुर्घटनाको कारण थियो, सडक ढाकेर सुकाइएको बिस्कुन। बिस्कुन छलेर ट्याक्टर अघि बढाउने क्रममा दुर्घटना भएर बालिकाको ज्यानै गएको थियो । गत हप्ता मात्र मोरङको सुनवर्षीमा दुई युवा बिस्कुनमा मोटरसाइकल चिप्लिएर घाइते भए। जहदा गाउँपालिकाका पूर्व प्रधानाध्यापक अजय सिंहको मोटरसाइकल बिस्कुनमा चिप्लिँदा उनको हात भाँचियो ।पछिल्लो केही वर्षमा किसानले मकै खेतीमा लगानी बढाएका छन्। उत्पादन पनि राम्रो भएको छ । तर, मकै सुकाउने स्थान अभाव छ । जसका कारण उनीहरूले कालोपत्रे सडकलाई विस्कुन सुकाउने आँगन बनाएका छन् ।बिस्कुनका कारण पटक पटक दुर्घटना बढेपछि रंगेली नगरपाकिाले सार्वजनिक सडकमा खाद्यान्न सुकाउन निषेध गर्ने सूचना जारी गरेको थियो । तर, किसानको विरोध थेग्न नसकेपछि उक्त निर्णय फिर्ता लिनु परेको थियो । ‘किसानहरूको असन्तुष्टि आएपछि सर्वदलीय सहमतिपछि नगरपालिकाले पुरानो निर्णय सच्याएको छ’, उपप्रमुख झुमाकुमारी पराजुलीले भनिन्, ‘राजमार्गको २० प्रतिशत क्षेत्रमा मात्र बिस्कुन सुकाउन पाइनेछ निर्णय भएको छ ।’किसानहरूले वैकल्पिक स्थान नभएका कारण सडकमा बिस्कुन सुकाउन बाध्य भएको जनाउँदै आएका छन् । ‘सडक सार्वजनिक सम्पत्ति हो थाहा छ । तर राज्यले हामीलाई वैकल्पिक व्यवस्था नगर्दासम्म हामी सडकबाट बिस्कुन हटाउन सक्दैनौ’, सुनवर्षी नगरपालिकाका किसान मधुलाल गनगाईले भने ।"
क्षतिग्रस्त बीपी राजमार्गमा बिजुली गाडी घटे,"खनियाखर्क, सिन्धुली — लोन्जर गाउँपालिका–५ स्थित खनियाखर्कमा विवश थापाले दुई वर्षअघि विद्युतीय गाडी (माइक्रो तथा मिनिमाइक्रो) का लागि ३० लाख रुपैयाँमा ४ वटा चार्जिङ स्टेसन राखे । लगत्तै खाना खाजासहितको सुविधा थपेर होटल पनि खोले ।बीपी राजमार्गमा गुड्ने विद्युतीय सवारीसाधनलाई लक्षित गरेर चार्जिङ स्टेसन राखेका उनलाई सुरुका दिनमा बोल्ने फुर्सद कमै मिल्थ्यो । दिनमा ५२ वटासम्म गाडीले चार्ज गरेर मात्र गन्तव्यतर्फ लाग्थे । गाडीमा आउने यात्रुलाई खाना, खाजा खुवाउन उनलाई भ्याइनभ्याई हुन्थ्यो ।गत असोजको बाढीले बीपी राजमार्गअन्तर्गत सिन्धुली–काभ्रे खण्डको १२ किलोमिटर सडकमा क्षति पुर्‍याएपछि भने यस खण्ड भएर गुड्ने विद्युतीय गाडीको संख्या घट्दै गएको छ । अहिले दैनिक ३० वटा हाराहारी मात्र गाडी चार्ज गर्नका लागि रोकिने गरेको थापा सुनाउँछन् । ‘महँगै लगानीमा चार्जिङ स्टेसन सुरु गरें,’ उनले भने, ‘असोजमा आएको बाढीले तहसनहस बनायो, अलि ठूलो पानी पर्‍यो भने दिनमा १० देखि १२ वटाभन्दा बढी चार्ज गर्न आउने गाडी हुँदैनन् ।’राजधानी काठमाडौं र पूर्वी तराई जोड्ने यो सबैभन्दा नजिकको बाटो हो, धेरैको रोजीरोटी जोडिएको यो सडक आठ महिनाअघि आएको बाढीले क्षतिग्रस्त बनायो तर सरकारी ढिलासुस्तीका कारण बाटो नबन्दा यसैमा निर्भर व्यवसायको विकल्प खोज्नुपर्ने बाध्यता आइलागेको छ। - विवश थापा, व्यवसायीथापामा अहिले निराशा थपिएको छ । ‘बाढी आएको ८ महिना भयो, सडक अझै दिगो बनिसकेको छैन,’ उनले भने, ‘छिट्टै पुनर्निर्माण होला भन्ने ठूलो आस थियो, सरकारको उदासीनताका कारण हामीजस्ता व्यवसाय गरेर खानेले मार खेप्नुपरेको छ ।’निजी क्षेत्रले दिनरात नभनी काम गरेर व्यवसाय उकास्ने काम गरे पनि सार्वजनिक महत्त्वका सडक, पुल बनाउन सरकारी निकायबाट छिटो छरितो नभएको उनले दुखेसो पोखे । ‘जसोतसो बनाएको बाटो आउने बर्खामा के रहला र ?,’ उनले भने, ‘म त अब यो व्यवसायको विकल्प खोज्ने सोचमा छु ।’चालकले यात्रुलाई खाजा, खानाका लागि रोकेका बेला गाडी चार्जमा राख्छन् । खाना खाइसकेपछि गाडी पनि चार्ज भइसक्ने उनले बताए । बाटो सहज हुँदा यही ठाउँमा गरेको चार्जले पुग्थ्यो । अहिले यहाँ चार्ज गरेपछि फेरि काभ्रेभन्ज्याङमा पुगेर पनि पुनः चार्ज गर्नुपर्ने बाध्यता चालकलाई छ ।पानी पर्‍यो भन्नासाथ हिजोआज यात्रुहरू गाडी चढ्न डराउँछन् । चालकहरू पनि पानी पर्दा गाडी चलाउन डर मान्ने गरेको उनले सुनाए । ‘अहिले बाटो बिग्रेको हुन्नथ्यो भने चार्जिङ स्टेसन थपेर २० वटासम्म पुर्‍याउने सोचमा थिएँ,’ थापा भन्छन्, ‘यो ठाउँलाई चार्जिङ हब नै बनाउने तयारीमा थिएँ, अब त्यो सम्भव भएन ।’यो खण्ड भएर गुड्ने विद्युतीय गाडीको संख्या कम हुँदै गएको उनको भनाइ छ । ‘केही हेटौंडा हुँदै काठमाडौं जान थाले, केही भने अलिअलि पानी पर्दा पनि बाटोका कारण जोखिम नलिई घरै बस्ने गरेका छन्,’ उनले भने ।उनका अनुसार होटल र चार्जिङ स्टेसन चलाउँदा बैंकबाट लिएको ऋणको मासिक किस्ता मात्र १ लाख १५ हजार तिर्नुपर्छ । ‘राजधानी काठमाडौं र पूर्वी तराई जोड्ने यो सबैभन्दा नजिकको बाटो हो,’ उनले भने, ‘त्यसैले सडकसँग धेरैको रोजीरोटी जोडिएको छ, सरकारी ढिलासुस्तीका कारण धेरैले गरिराखेको व्यवसायको विकल्प खोज्नुपर्ने बाध्यता आइलागेको छ ।’उदयपुरको गाईघाट, सर्लाही, सुनसरी, सर्लाही, सिरहा, धनुषा, महोत्तरी, सिन्धुलीबाट बढी मात्रामा विद्युतीय गाडी बीपी राजमार्ग हुंँदै काठमाडौं आउजाउ गर्छन् । अघिपछि राजमार्गमा खुलेका होटल अघिल्तिर सीमित चार्जिङ स्टेसन हुँदा गाडी चालकहरूले चार्ज गर्नका लागि पालो पर्खिएर बस्नुपर्थ्यो । अहिले कतै खाली त कतै–कतै मात्र गाडीको चार्ज गर्न भीड लागेको देखिन्छ । काठमाडौंको कोटेश्वरबाट सिन्धुली बजारसम्मको दूरी १ सय ५३ किमि छ । जसले गर्दा तराई र पूर्वका जिल्ला छिटो पुगिने भएकाले अधिकांश सवारीसाधन बीपी राजमार्ग हुँदै ओहोरदोहोर गर्छन् ।बीपी राजमार्ग भएर असोज अगाडिसम्म ७ हजार (दसैंतिहारमा १० हजार हाराहारी) सवारीसाधन ओहोरदोहोर गर्थे । अहिले यो संख्या घटेर ४ हजारमा झरेको सडक डिभिजन भक्तपुरको तथ्यांकले जनाउँछ । सिन्धुलीको कमलामाई नगरपालिका–४ का शिवराम खड्काका दुई वटा विद्युतीय माइक्रो बस सिन्धुली–काठमाडौं आउजाउ गर्छन् ।असोज अगाडिसम्म उनी दुईबाट चार वटा गाडी पुर्‍याउने सुरमा थिए । जब असोजमा आएको बाढीले सिन्धुलीबाट काठमाडौं हिँडेको उनको गाडी मंगलटारमा ११ दिनसम्म फस्यो, त्यसपछि उनमा निराशा थपियो । सडकको बेहाल देखेर गाडी नथप्ने निर्णयमा पुगे ।‘सुरुमा गाडीबाट राम्रो कमाइ थियो, त्यही बेला दुई वटा काठमाडौं जाने र त्यति नै संख्यामा काठमाडौंबाट सिन्धुली आउने गरी गाडी थप्ने सुरमा थिएँ,’ उनले भने, ‘बाटो बिग्रिएपछि त्यो आँट आएन ।’ थोरै खर्चमा धेरै आम्दानी हुने भएपछि विद्युतीय गाडीमा आकर्षण बढिरहेकै बेला बाढीले सडक बगाएपछि सबैमा निराशा थपिएको उनको भनाइ छ ।‘पहिला यात्रुभन्दा धेरै विद्युतीय गाडी हुन्थे,’ उनी भन्छन्, ‘बाढीपछि विद्युतीय गाडी धनीले पनि भटाभट बिक्री गर्न थाले, फेरि अरू गाडीको तुलनामा विद्युतीय गाडीको चक्का सानो हुन्छ, जस्तोसुकै ठाउँमा पनि चलाउन समस्या हुन्छ, ब्याट्री र मोटर यसको तल्लो भागमा हुन्छ, ठोक्किएपछि बिग्रने र बनाउन महँगो पर्छ ।’खाल्डाखुल्डी बढी भएको सडकमा विद्युतीय सवारीसाधन चलाउन समस्या हुने उनले बताए । दुई दिन पानी परे बीपी राजमार्गमा बाढी आउनाले गाडी चलाउन नसकिने उनको भनाइ छ । ‘पहिला बीपी राजमार्गको विकल्प सोचिन्न थियो,’ उनले थपे, ‘अहिले अन्यत्र जाने अवसर आए त्यतै रिजर्भमा जान्छौं ।’ खड्काले दुई वटा माइक्रो ५६ लाख र ४५ लाख रुपैयाँमा किनेका हुन् ।‘काठमाडौं नजिकै र बाटो सहज भएर गाडी हालेको हो,’ उनले भने, ‘दुई वटाको गरेर मासिक किस्ता १ लाख ७१ हजार रुपैयाँ तिर्छु ।’ सुमित्रा यातायात प्रालि सिन्धुलीअन्तर्गत २६ वटा विद्युतीय गाडी छन् । प्रालिका अध्यक्ष हरिकृष्ण बुढाथोकीका मात्र ५ वटा विद्युतीय गाडी थिए । असोजको बाढीपछि चार वटा गाडी बिक्री गरि सके । अहिले एउटा मात्र छ ।‘बाटो पनि सहज छैन, काभ्रेको चौकीडाँडामा सडकको अवस्था खराब छ, गाडीभरि मान्छे राखेर हिँड्दा उकालोमा चिप्लिन्छ, यो ठाउँमा अझै सहज बनाइएको छैन,’ उनले भने, ‘असोजको बाढीले गर्दा चलाउन सक्ने अवस्था नदेखेर बिक्री गरेर एउटा मात्र राखेको छु ।’बीपी राजमार्गबाट विद्युतीय गाडी गुड्न थालेको साढे तीन वर्ष बढी भएको अध्यक्ष बुढाथोकीले बताए । ‘हामीले सुरु गर्दा ३ वटा गाडी थिए, अहिले सिन्धुलीबाट दैनिक ४० वटा विद्युतीय गाडी चलिरहेका छन्,’ उनले भने, ‘बाढीपछि बीपी राजमार्गमा खाल्डाखुल्डी धेरै छन्, एउटा गाडीले तीन ट्रिप गर्दा त्यसको बुस फेर्नुपर्ने र खर्च ७ हजार बढी लाग्छ ।’बाटो राम्रो हुँंदा सबैले गाडीमा लगानी गरे पनि अहिले अधिकांशले टाउकामा हात राखेर बस्नुपर्ने अवस्था आएको उनले सुनाए । राजमार्गमा अधिकांश होटलमा महँगो लगानीमा चार्जिङ स्टेसन राखिएको छ । तर धेरै गाडी नगुड्दा चार्जिङ स्टेसनहरू पनि प्रायः सुनसानजस्तै देखिन्छन् । सरकारले खुर्कोटमा राखेको चार्जिङ स्टेसन असोजको बाढीपछि मर्मत नगरिँदा चलेको छैन ।जिल्ला ट्राफिक प्रहरी कार्यालय सिन्धुलीका प्रमुख प्रहरी निरीक्षक मोहम्मद कलिम अन्जुमका अनुसार गत साउन–भदौमा दैनिक सिन्धुली–काठमाडौं आउजाउ गर्ने विद्युतीय सवारीको संख्या १ सय ५० हाराहारी थियो । ‘अहिले सरदर दैनिक ९० वटा सवारीसाधन मात्र ओहोरदोहोर गर्छन्,’ उनले भने, ‘बाटोका कारण विद्युतीय सवारीसाधनको संख्या अहिले घटेको देखिन्छ ।’केही दिनअघि पानी पर्दा २४ वटा मात्र विद्युतीय गाडी एक दिनमा काठमाडौं आउजाउ गरेको उनले बताए । ‘पानी परेको दिन विद्युतीय गाडीको संख्या स्वात्तै घट्ने गरेको छ,’ उनले भने, ‘धेरैले पानी परेको दिन बाढीको डरले काठमाडौं आउजाउ गर्न मान्दैनन् ।’"
विदेश नीतिमा अब आर्थिक कूटनीतिलाई प्राथमिकता,"काठमाडौँ — सरकारले विदेश नीतिमा आर्थिक कूटनीतिलाई प्राथमिकता दिने भएको छ । त्यसका लागि परराष्ट्र मन्त्रालयमा नयाँ संरचना खडा गरिएको छ । अन्तर्राष्ट्रिय सम्बन्धलाई नेपालको आर्थिक क्षेत्रसँग जोड्न र त्यही काममा ध्यान केन्द्रित गर्न ‘आर्थिक कूटनीति’ महाशाखा गठन गरिएको मन्त्रालयले जनाएको छ ।मन्त्रालयले आफ्ना १० महाशाखालाई बढाएर १५ पुर्‍याएको हो । आर्थिक कूटनीतिसहित सार्वजनिक कूटनीति र श्रम अप्रवासन तथा नेपाली डायस्पोरा समन्वय महाशाखा गठन गरिएको छ । त्यस्तै, अन्तर्राष्ट्रिय संघ संगठन तथा अन्तर्राष्ट्रिय कानुन महाशाखा र युरोप तथा अमेरिका महाशाखाबाट छुट्याएर अमेरिका हेर्ने नयाँ उत्तर तथा दक्षिण अमेरिका महाशाखा गठन गरिएको छ ।सरकारले गत वर्ष परराष्ट्र मन्त्रालयमा १ सय ११ दरबन्दी थप गरेको थियो । परराष्ट्रको संगठन तथा व्यवस्थापन (ओएन्डएम) लाई सरकारले स्वीकृति प्रदान गरेपछि मन्त्रालयमा ११ जना सहसचिव र आवश्यक कर्मचारीको दरबन्दी थपिएको छ । त्यसअनुसार महाशाखाहरू थपिएको हो ।मन्त्रालयका प्रवक्ता सहसचिव कृष्णप्रसाद ढकालले आर्थिक क्षेत्रलाई प्राथमिकतामा राख्न नयाँ संरचना बनाइएको बताए । ‘९० को दशकदेखि नै कुनै न कुनै रूपमा आर्थिक कूटनीतिको क्षेत्रमा काम गर्दै आइएको छ । तर, त्यसका लागि डेडिकेटेड डिभिजन थिएन,’ उनले भने, ‘त्यही कार्यप्रति समर्पित रहने संरचनाको आवश्यकता भएर आर्थिक कूटनीति महाशाखा बनाइएको छ ।’ आर्थिक सहायता, लगानी भित्र्याउनेलगायत कार्यमा विदेशी मित्रराष्ट्रसँग तथा देशभित्रका निकायसँग आर्थिक कूटनीति महाशाखाले समन्वय गर्ने उनले बताए ।सरकारले २०७७ सालमा ल्याएको परराष्ट्र नीतिमा पनि आर्थिक कूटनीतिलाई प्राथमिकतामा राख्ने उल्लेख छ । विकास सहायता परिचालन तथा वैदेशिक लगानी बढाउन, निर्यात व्यापार र पर्यटन प्रवर्द्धनलगायत क्षेत्रमा आर्थिक कूटनीतिका माध्यमबाट प्रभावकारी परिणाम निकाल्ने नीतिको उद्देश्य छ । देशभित्रको उत्पादनका लागि विश्व बजार खोज्न, दूतावासमार्फत व्यापार प्रवर्द्धनको सम्भावनाबारे जानकारी लिनेलगायत कामका लागि आवश्यक सहजीकरण गर्न आर्थिक कूटनीतिले सकारात्मक भूमिका खेल्ने प्रवक्ता ढकालले बताए ।आर्थिक विकास, व्यापार प्रवर्द्धन, पर्यटन विकास तथा लगानी प्रवर्द्धन गर्ने गरी आर्थिक कूटनीति सञ्चालन गरिने नीति मन्त्रालयले लिएको छ । महाशाखाले विदेशस्थित नेपाली नियोग र अवैतनिक महावाणिज्यदूतहरूसँग समन्वय गर्नेछ । देशको हित हेरेर आर्थिक सम्बन्ध र साझेदारीलाई विस्तार गर्ने, देशको आर्थिक रणनीतिलाई विदेश नीतिमार्फत कार्यान्वयनमा ल्याउने साथै लगानी भित्र्याएर राष्ट्रिय अर्थतन्त्रको विकासमा योगदान पुर्‍याउने उद्देश्य महाशाखाले बोकेको छ ।त्यसबाहेक नेपालले अधिकतम लाभ लिने सक्ने गरी कोटा भन्सार छुटसम्बन्धी पहल गर्ने, अतिकम विकसित राष्ट्रको हैसियतले भन्सार र कोटारहित सुविधाको उच्चतम उपयोगको पहल गर्ने महाशाखाले उद्देश्य लिएको छ । भन्सारजन्य, गैरभन्सारजन्य अवरोध र पारवहनका समस्याको समाधानमा सहजीकरण गर्नेदेखि नेपाली उत्पादनको निर्यात सुनिश्चित गर्न कूटनीतिक समन्वय गर्ने कार्यलाई परराष्ट्र नीतिले आर्थिक कूटनीतिको कार्यक्षेत्रमा राखेको छ ।यसअघि आर्थिक कूटनीतिको कार्य नीति, योजना विकास, कूटनीति तथा विदेशमा रहेका नेपालीसम्बन्धी महाशाखाले हेर्दै आएको थियो । अब आर्थिक कूटनीतिकै लागि सहसचिवको नेतृत्वमा बनाइएको नयाँ महाशाखाले लगानी भित्र्याउन होस् वा नेपाली वस्तुको निर्यातका लागि आवश्यक नीतिगत, कानुनी एवं संरचनागत सुधारमा पनि काम गर्नेछ ।श्रम आप्रवासन तथा नेपाली डायस्पोरा समन्वय महाशाखाले विदेशमा पेसा, व्यवसाय र रोजगारीमा संलग्न नेपाली समुदायको हितको संरक्षणमा कार्य गर्नेछ । गैरआवासीय नेपालीसँग जोडिएका विषयलाई पनि त्यही महाशाखाले हेर्नेछ । त्यस्तै, अन्तर्राष्ट्रिय तथा क्षेत्रीय मञ्चमा नेपालको पहिचान र प्रतिनिधित्व अभिवृद्धि गर्न सार्वजनिक कूटनीति महाशाखाले भूमिका खेल्नेछ ।नेपालको विशिष्टता, प्राकृतिक सौन्दर्य, सभ्यता, सामाजिक विविधता, कला, संस्कृतिलगायतका विषयलाई बाहिर प्रचारप्रसार गरेर मुलुकको छवि बढाउन ‘पब्लिक डिप्लोमेसी’ मार्फत काम गरिने मन्त्रालयका प्रवक्ता ढकालले बताए ।"
देशका अधिकांश भागमा आज मौसम सफा रहने,"काठमाडौँ — हाल देशका पश्चिम र मध्य भागमा पश्चिमी तथा स्थानीय वायुको प्रभाव रहेको छ । जल तथा मौसम पूर्वानुमान महाशाखाका अनुसार कोशी प्रदेशका अधिकांश भागमा मनसुनी वायुको प्रभाव छ ।आज दिउँसो कोशी प्रदेशलगायत देशका पहाडी भागमा आंशिकदेखि साधारणतया बदली रही बाँकी भागमा मौसम सफा रहनेछ । कोशी प्रदेशका केही स्थानका साथै बाँकी प्रदेशका पहाडी भागका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ । उच्च–पहाडी तथा हिमाली भागका केही स्थानमा हल्का वर्षा र हिमपातको सम्भावना पनि छ ।त्यसैगरी, आज राति कोशी प्रदेशलगायत देशका पहाडी भू–भागमा आंशिक बदली रही बाँकी भागमा मुख्यतया मौसम सफा रहनेछ । कोशी प्रदेशका केही स्थान तथा बागमती र गण्डकी प्रदेशका पहाडी भू–भागका एकदुई स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ ।कोशी, बागमती र गण्डकी प्रदेशका उच्च पहाडी तथा हिमाली भू–भागका एकदुई स्थानमा हल्का वर्षा र हिमपातको सम्भावना रहेको महाशाखाले जनाएको छ ।"
नेपालमाथि राजनीतिक प्रतिशोध र षड्यन्त्र : एकीकृत समाजवादी,"काठमाडौँ — एकीकृत समाजवादीले पार्टी अध्यक्ष माधवकुमार नेपालमाथि भ्रष्टाचार मुद्दा चलाउनु राजनीतिक प्रतिशोध र षड्यन्त्र भएको बताएको छ । अख्तियारले बिहीबार नेपालविरुद्ध विशेष अदालतमा मुद्दा दायर गरेपछि बसेको सचिवालय बैठकले पार्टी र अध्यक्षमाथि राजनीतिक प्रतिशोध एवं षड्यन्त्र भएको उल्लेख गर्दै राजनीतिक रूपमा प्रतिवाद गर्ने निर्णय गरेको छ ।समाजवादीले प्रधानमन्त्री केपी शर्मा ओलीको इसारामा प्रतिशोध साधेको आरोप लगाएको छ । भदौ २०७८ मा एमाले विभाजन भई एकीकृत समाजवादी गठन भएको थियो । ‘अध्यक्षमाथि मुद्दा लगाउनु राजनीतिक प्रतिशोध लिँदै षड्यन्त्रमूलक प्रहार भएको हाम्रो निष्कर्ष छ,’ उपाध्यक्ष प्रकाश ज्वाला भन्छन्, ‘हामी यसलाई राजनीतिक रूपमा प्रतिवाद गर्छौं ।’नेपालविरुद्ध विशेष अदालतमा मुद्दा दर्ता भइसकेकाले तथ्य प्रमाण जुटाएर कानुनी रूपमा अघि बढ्ने निर्णय पदाधिकारी बैठकले गरेको छ । उनले मन्त्रिपरिषद्का नीतिगत निर्णय हालसम्म अख्तियारको क्षेत्राधिकारमा नरहेको उल्लेख गर्दै नेपालमाथि मुद्दा लगाउनुमा सरकारको छाया अख्तियारमा परेको दाबी गरेका छन् । ‘सरकारको छाया अख्तियारमा परेको हुनाले यो राजनीतिक प्रतिशोध र षड्यन्त्र भयो,’ ज्वाला भन्छन् ।बैठकपछि महासचिव घनश्याम भुसालले विज्ञप्ति जारी गर्दै अध्यक्ष नेपालमाथि मुद्दा दायर गर्नु षड्यन्त्रकै निरन्तरता भएको आरोप लगाएका छन् । ‘वर्तमान सरकारले राजनीतिक बदलाको भावनाबाट प्रेरित रही हाम्रो पार्टीविरुद्ध विगतदेखि नै षड्यन्त्र गर्दै आएको विभिन्न बेलामा देखिएको र तिनलाई हामीले सार्वजनिक गर्दै आएका थियौं,’ उनले भनेका छन्, ‘यो हाम्राविरुद्ध षड्यन्त्रको अर्को घटना हो भन्ने हाम्रो ठहर छ । त्यस्तो कुनै पनि षड्यन्त्रको प्रतिवाद गरिनेछ ।’मन्त्रिपरिषद्ले गरेको निर्णयमाथि अख्तियारले अनुसन्धान गर्नु गम्भीर विषय भएको समाजवादीको भनाइ छ ।एकीकृतका नेता झलनाथ खनालले मन्त्रिपरिषद्को निर्णयमाथि अख्तियारले हात हाल्नु गम्भीर विषय भएको बताए । ‘अहिलेसम्म मन्त्रिपरिषद्का निर्णयलाई अख्तियारले यसरी मुद्दा चलाएको थिएन,’ खनालले भने । वरिष्ठ उपाध्यक्ष एवं पूर्वमुख्यमन्त्री राजेन्द्र पाण्डेले पार्टी अध्यक्ष नेपालमाथि राज्यले प्रतिशोध साधेको आरोप लगाएका छन् । ‘विगतमा भएका क्याबिनेट बैठकका निर्णय सबै भ्रष्टाचारजन्य केस बन्न सक्छन्, त्यसो हुनाले कोही पनि प्रधानमन्त्रीहरू बच्नेवाला छैनन् र अर्को कुरा कुनै पनि प्रधानमन्त्री वा क्याबिनेटले अब महत्त्वपूर्ण निर्णय गर्दैन,’ उनले भने ।मुद्दा दायरपछि गृह जिल्ला रौतहटबाट काठमाडौं फर्केका पूर्वप्रधानमन्त्री नेपालले आफूमाथि लागेको मुद्दाबारे कानुनविद्सँग परामर्श गरेका थिए । उनले वरिष्ठ अधिवक्ताद्वय शम्भु थापा र गोविन्द बन्दीसँग परामर्श गरेका थिए ।पतञ्जलिजस्तो संस्थामा यस्तो होला भन्ने कल्पना थिएन- माधवकुमार नेपाल, अध्यक्ष, एकीकृत समाजवादीपतञ्जलि जग्गा प्रकरणमा तपाईंमाथि भ्रष्टाचारको आरोप लाग्यो नि ?मैले कुनै किसिमको भ्रष्टाचार गरेको छैन, कसैसित अनुचित लाभ लिएको छैन । कुनै पनि मन्त्रीलाई अनुचित कार्य गर्न निर्देशन दिएको छैन । त्यसो गरेको भए प्रमाण पेस गरियोस् । जहाँसम्म पतञ्जलिजस्तो संस्थाको कुरा छ, स्वामी रामदेव र आचार्य बालकृष्णजस्ता व्यक्ति भएको ठाउँमा अनुचित काम त कसैले कल्पना पनि गर्न सक्दैन । मैले अनुचित हुने कुनै काम गरेको छैन । सबै कानुनले हेर्ने कुरा हो ।एउटा टुक्रा पनि सरकारी जग्गा दिइएको छैन । हदबन्दीभन्दा माथिको कुरा भएको हो भने, उचित भएको छैन भने सबै जग्गा फिर्ता लिन सकिन्छ । त्यसैका आधारमा कुनै अपराध गरेको, नियत खराब भएको मान्न मिल्दैन । मन्त्रिपरिषद्बाट निर्णय भएको छ भने विभिन्न प्रक्रियाबाट सबै मन्त्रीले हेरेर त्यसलाई पास गरिएको होला, अघि बढाइएको होला । राष्ट्रलाई नोक्सानी हुने काम भएको छ/छैन मलाई थाहा छैन, त्यो भएको छ भने पनि त्यस्तो अनुचित कुरालाई छुट दिन सकिँदैन ।अख्तियारले बयान लिँदा यो/त्यो कागज पुगेन भनेन र ?मैले आफ्नोतर्फबाट कुनै बेठीक काम गरेको छैन । पतञ्जलिजस्तो संस्थामा यस्तो भएको होला भन्ने कल्पना पनि गरेको थिइनँ ।यदि पूर्वाग्रही ढंगले मुद्दा दर्ता भएको हो भने फेरि ललिता निवास प्रकरण ब्युँतिन सक्ने सम्भावना कत्तिको छ ?मैले बदमासी गरेको हुनुपर्‍यो नि ।बदमासी नगर्दा पनि मुद्दा कसरी लाग्यो त ?अब हेरौं के हुन्छ ।मैले कुनै अपराध गरेको छैन भन्नुहुन्छ ? अनि अख्तियारले के अभियोग लगाएर मुद्दा दर्ता गर्‍यो ?अब त्यो त के भएको हो, के छ, मलाई त्यति जानकारी छैन । म पनि कानुन व्यवसायीसित परामर्श गर्छु । कानुनमा के छ, त्यो बेला विभिन्न मन्त्रालयबाट के–के कागजपत्र आए, कसले के–के सिफारिस गरे, कसले लुपहोल्स राखे, त्यसमा ध्यान पुग्यो/पुगेन, यावत् कुरा नबुझी म केही भन्न सक्दिनँ ।असल कामका लागि निर्णय गरेको भन्नुभयो, त्यसो भए यो मुद्दा पूर्वाग्रही ढंगबाट दर्ता भएको हो ?म कसैलाई आरोप लगाउन चाहन्नँ । कुनै खराब नियतबाट भ्रष्टाचारका लागि आदेश दिने काम मबाट भएको छैन, हुँदैन पनि । यस्तो कुराको म विरोध गर्छु ।तपाईंकै पार्टीका नेता राजेन्द्र पाण्डेले प्रधानमन्त्री केपी शर्मा ओलीको निर्देशनमा मुद्दा दर्ता भएको भन्नुभएको छ, तपाईंको भनाइ के छ ?यो त सिधा कुरा हो । मेरो राजनीतिक करियर समाप्त पार्न उहाँ (केपी शर्मा ओली) सुरुदेखि नै लाग्नुभएको हो । पटकपटक प्रयास गरेकै हो । उहाँ (ओली) बदलाको भावनाबाट चल्नुभएको छ ।पतञ्जलिमा तपाईंमाथि मुद्दा चल्यो, गिरीबन्धु र शेरा दरबारको विषयमा तपाईंको धारणा के छ ?अहिले केही बोले बदलाको भावनाले भन्छन् । आफूमाथि पर्दा यस्ता कुरा उठायो भन्छन् । हेरौं अब के हुन्छ । तर सबै हेर्ने न्यायालय छ । न्यायभन्दा ठूलो कुरा केही हुन सक्दैन । सत्यभन्दा ठूलो कुरा केही हुँदैन । नबिराउनु, नडराउनु भन्ने मान्यतामा म अडिग छु ।अब तपाईंको सांसद पद निलम्बन भयो । पार्टी अध्यक्ष हुनुहुन्छ, आगामी यात्रा कस्तो हुन्छ ?अब हेरौं । त्यसका निम्ति जे प्रक्रिया हुन्छ, म सामना गर्छु ।"
कोशीटप्पुमा बढे डल्फिन,"सुनसरी — संकटापन्न सूचीमा रहेको डल्फिनको संख्या कोशीटप्पुमा बढेर २२ पुगेको छ । यसै साता गरिएको गणनाको कोशी नदी तथा कोशीटप्पु वन्यजन्तु आरक्ष क्षेत्रले बिहीबार नतिजा सार्वजनिक गरेको हो । १५ देखि १८ जेठसम्म भएको गणनामा १५ वयस्क, ५ अर्धवयस्क र २ बच्चा डल्फिन रेकर्ड गरिएको आरक्षका वरिष्ठ संरक्षण अधिकृत भूपेन्द्रप्रसाद यादव बताउँछन् ।गत वर्ष १९ वटा मात्र डल्फिन रेकर्ड भएको थियो ।पानीमा बस्ने डल्फिन अन्डा नभई बच्चा नै जन्माउने जीव हो । आकारमा माछाभन्दा ठूलो भए पनि डल्फिनले मान्छेलाई कुनै हानि गर्दैन । ‘यो मानवसँग निकै निकट र रमाउने जीव भएको हो,’ संरक्षणविद् यादव भन्छन् ।भारतको गंगासागर हुँदै कोशी नदीसम्म जलचरन गर्ने यी डल्फिन सफा र गहिरो पानीमा विचरण गर्न मन पराउँछन् । पछिल्लो समय नदीमा प्लास्टिकजन्य फोहोर बढेकाले डल्फिनको संख्यामा उल्लेख्य वृद्धि हुन नसकेको वरिष्ठ संरक्षण अधिकृत यादवको भनाइ छ । ‘नदीमा प्लास्टिक, बोतललगायत फोहोर थुप्रिने गरेका छन्, त्यसले डल्फिनको आहारा र संरक्षणमा चुनौती थपिएको छ,’ उनी भन्छन् ।राष्ट्रिय प्रकृति संरक्षण कोष कोशी केन्द्रका प्रमुख वीरेन्द्र गौतमका अनुसार नेपालको सप्तकोशी र कर्णाली नदीमा डल्फिन पाइने गरेको छ । नेपालमा डल्फिन सयभन्दा कम संख्यामा भएको आरक्षले जनाएको छ । आरक्षले सन् २०२२ देखि प्रत्येक वर्ष डल्फिन गणना गर्दै आएको छ ।आरक्षको तथ्यांकअनुसार २०२२ मा यहाँ १७ वटा डल्फिन थिए । २०२३ र २०२४ मा १९ डल्फिन गणना भएका थिए ।"
कर्मचारीले राजीनामा दिँदा पनि ‘कुलिङ-अफ पिरियड’ २ वर्षसम्म,"काठमाडौँ — कर्मचारीले अनिवार्य अवकाशमा जानुअगावै राजीनामा दिए पनि तत्कालै अर्को सार्वजनिक पदमा नियुक्ति लिन नपाउने भएका छन् । संघीय निजामती सेवासम्बन्धी विधेयकमा प्रतिनिधिसभाअन्तर्गतको राज्य व्यवस्था तथा सुशासन समितिले राजीनामा दिने कर्मचारीका हकमा समेत संवैधानिक, राजनीतिक र कूटनीतिक पदमा नियुक्ति नपाउने गरी दुईवर्षे ‘कुलिङ–अफ पिरियड’ को प्रावधान राखेको छ ।संसदीय समिति संसद्मा बुझाएको विधेयकको प्रतिवेदनले ‘कुलिङ–अफ पिरियड’ को व्यवस्था प्रहरी, सशस्त्र प्रहरी, सेना, स्वास्थ्य, विश्वविद्यालय, सरकारी संस्थानलगायतमा कार्यरतलाई पनि लागू गर्ने बाटो खोलेको छ । मुख्यसचिव, सचिवहरूले निजामतीलाई मात्रै ‘कुलिङ–अफ पिरियड’ राख्न नहुने तीव्र रूपमा ‘लबिइङ’ गरेपछि सबै क्षेत्रमा लागू गर्न लागिएको हो ।विधेयक समितिमा छलफलमा रहेका बेला मुख्यसचिव एकनारायण अर्याल, संघीय संसद्का महासचिव पद्मप्रसाद पाण्डेय, नेपाल सरकारका सचिव, सर्वोच्च अदालतका उच्च पदस्थ कर्मचारी, संसद् सचिवालयका सचिवहरूले ‘कुलिङ–अफ पिरियड’ को प्रावधान नै हटाउन ‘लबिइङ’ गरेका थिए ।विधेयकको दफा ८२ मा ‘कुलिङ–अफ पिरियड’ सम्बन्धी व्यवस्था छ । त्यसमा भनिएको छ, ‘निजामती कर्मचारी वा अन्य सरकारी सेवाबाट राजीनामा दिएको वा अवकाश भएको कर्मचारी सेवाबाट अवकाश भएको मितिले दुई वर्ष पूरा नभई कुनै पनि संवैधानिक वा सरकारी पदमा नियुक्ति पाउने छैन ।’ यसअघि अनिवार्य अवकाशमा गएका कर्मचारीका हकमा मात्रै ‘कुलिङ–अफ पिरियड’ लाग्ने व्यवस्था गरिएको थियो ।निजामती कर्मचारीमा मुख्यसचिव, सचिव र सहसचिव पदबाट अनिवार्य अवकाशको केही समय पहिले राजीनामा गरेर पेन्सन बढाउने र अर्को नियुक्ति खाने प्रचलन छ । उच्च पदस्थ कर्मचारीले बहाल रहेकै अवस्थामा राजनीतिक नेतृत्वसँग साँठगाँठ गरेर संवैधानिक आयोग पदाधिकारी, राजदूत र अन्य राजनीतिक पदमा नियुक्ति लिने गरेको भन्दै आलोचना हुँदै आएको छ ।समितिमा छलफलका क्रममा सांसदहरूले संवैधानिक आयोग, राजदूत र कतिपय राजनीतिक पदमा अवकाशप्राप्त मुख्यसचिव र सचिवलाई मात्र लाने गरिएको भन्दै ‘कुलिङ–अफ पिरियड’ को माग गरेका थिए । राजनीतिक ‘लबिइङ’ मा यसरी नियुक्ति गर्दा संविधानको कार्यान्वयनमै असर परेको उनीहरूको तर्क थियो । सांसदहरूको मागअनुसार नै विधेयकमा दुई वर्षको ‘कुलिङ–अफ पिरियड’ को प्रावधान राखिएको हो ।राज्य व्यवस्था समितिका सदस्यहरूका अनुसार मुख्यसचिव, संसद्का महासचिव, सरकारका सचिवहरूले ‘कुलिङ–अफ पिरियड’ को प्रावधान हटाउन अझै दबाब दिइरहेका छन् ।‘प्रतिवेदन संसद् पुगिसक्दा पनि प्रधानमन्त्री केपी शर्मा ओली, कांग्रेस सभापति शेरबहादुर देउवा, विभिन्न मन्त्री, राजनीतिक दल आबद्ध कर्मचारी संगठनमार्फत कुलिङ–अफ पिरियडको व्यवस्था हटाउन दबाब दिइँदै गरेको पाएका छौं,’ एक सांसदले भने । श्रम, रोजगार तथा सामाजिक सुरक्षा मन्त्रालयका सचिव कृष्णहरि पुष्करले फोन र म्यासेज गरेको राज्य व्यवस्था समिति बाहिरका सांसदहरूले जानकारी दिएका छन् ।‘कुलिङ–अफ पिरियड’ हटाउन माग गर्दै सचिवहरूको टोली प्रधानमन्त्री ओली र कांग्रेस सभापति देउवाकहाँ नै पुगेको थियो । उनीहरूले सभामुख र राष्ट्रिय सभा अध्यक्षलाई समेत भेटेका थिए ।मुख्यसचिव अर्याल, महासचिव पाण्डेयसहित सचिवहरू रामकुमार श्रेष्ठ, फणीन्द्र गौतम, गोविन्द कार्की, उदयराज सापकोटा, दीपकुमार खराल, कृष्णहरि पुष्कर, राधिका अर्याल, महादेव पन्थ, मधुसुदन बुर्लाकोटी, शोभाकान्त पौडेल, केदारनाथ शर्मा, सुदर्शन खड्काको समूहले सभामुख देवराज घिमिरे र राष्ट्रिय सभा अध्यक्ष नारायण दाहाललाई पनि भेटेर ‘कुलिङ–अफ पिरियड’ हटाउनका लागि भूमिका निर्वाह गरिदिन आग्रह गरेका थिए ।मुख्यसचिव अर्याल आफ्नो कार्यकाल बढाउन र संवैधानिक आयोगको पदाधिकारीमा नियुक्ति खान निजामती विधेयक बाधक नबनोस् भनेर लागिपरेको उनी निकटस्थहरू बताउँछन् । संसद्का महासचिव पाण्डेय भने सर्वोच्च अदालतको न्यायाधीश बन्ने प्रयासमा छन् । प्रधानमन्त्री, कांग्रेस सभापति, सभामुख र राष्ट्रिय सभा अध्यक्षलाई भेटेपछि कानुन मन्त्रालयका सचिव उदयराज सापकोटाले सार्वजनिक रूपमा असन्तुष्टि जनाएका थिए । अवकाशमा जान लागेका उनी उच्च अदालत वा सर्वोच्च अदालतको न्यायाधीश बन्ने ‘लबिइङ’ मा छन् । सचिव पुष्करले भने संवैधानिक निकायमा नियुक्ति चाहेका छन् ।राज्य व्यवस्था समिति सभापति रामहरि खतिवडाका अनुसार विधेयकमा सचिवको कार्यकाल ५ वर्षबाट घटाएर ४ वर्ष बनाइएको छ भने मुख्यसचिवको कार्यकाल हाल तीन वर्ष रहेकामा २ वर्ष हुने व्यवस्था गरिएको छ । बहालवाला मुख्यसचिव र सचिवहरूले भने कार्यकाल नघटाउन दबाब दिइरहेका छन् ।हालको अवकाश हुने उमेर ५८ बाट ६० वर्ष पुर्‍याउने व्यवस्था कार्यान्वयन विधिमा पनि मुख्यसचिव र सचिवहरूले आपत्ति जनाइरहेका छन् । उनीहरूले एकै पटक ५८ बाट ६० वर्ष उमेर हद लागू गर्न दबाब दिइरहेका छन् । त्यसो गर्दा हाल पदमा रहेका मुख्यसचिव र सचिवहरूको सेवा अवधि बढ्नेछ । संसदीय समितिले भने मुख्यसचिव र सचिवहरूले भनेझैं र लोक सेवा आयोगले सुझाव दिएको भन्दा फरक तर मध्यमार्गी व्यवस्था गरेको छ ।लोक सेवा आयोगले सुरुको ६ महिना, त्यसपछि १ वर्ष र त्यसपछि ६ महिनाको विधि लगाउनुपर्ने सुझाव दिएको थियो । समितिले भने ‘यो ऐन प्रारम्भ भएको आर्थिक वर्षमा निजामती कर्मचारीको अनिवार्य अवकाश हुने उमेर ५८ वर्ष, अर्को आर्थिक वर्षमा ५९ वर्षसम्म मात्र र तेस्रो आर्थिक वर्षदेखि ६० वर्ष कायम हुनेछ’ भन्ने व्यवस्था गरेको छ । लोक सेवा आयोगले भने यस्तो विधि अपनाउँदा नयाँ विज्ञापन संख्यामा ठूलो प्रभाव पर्ने भन्दै लिखित सुझाव समितिलाई दिएको थियो ।मुख्यसचिव, संसद्का महासचिव र सचिवहरूको चर्को दबाबका बीच निजामती विधेयक संसद्बाट कसरी अगाडि बढ्छ भन्नेमा राज्य व्यवस्था समितिका सभापति र सदस्यहरूले चासो राखिरहेका छन् । प्रतिनिधिसभाका पछिल्ला बैठकको दैनिक कार्यसूचीमा समिति सभापतिले यो विधेयकको प्रतिवेदन पेस गर्ने उल्लेख हुँदै आएको छ । तर विपक्षी दलहरूले भिजिट भिसा प्रकरणको छानबिन माग गर्दै संसद् अवरुद्ध गरिरहेकाले संसद् बैठक चल्न सकेको छैन ।आफूलाई मात्रै फाइदा पुग्ने कानुन बन्नुपर्छ भन्ने धारणा कर्मचारी नेतृत्वको देखियोरामहरि खतिवडा, सभापति, राज्य व्यवस्था तथा सुशासन समितिसंघीय निजामती विधेयक अहिले संसदीय प्रक्रियाको कुन चरणमा छ ?विज्ञ, संवैधानिक आयोगहरू, लोक सेवा आयोगसँग पटकपटक छलफल गरी सर्वसम्मत रूपमा समितिबाट पारित गरेर विधेयक संसद् पठाएका छौं ।'कुलिङ–अफ पिरियड’ मा अहिले मुख्यसचिव, संसद्का महासचिव र अन्य कर्मचारीको चासो कति छ ?आज पनि सबैभन्दा बढी चासो ‘कुलिङ पिरियड’ मै छ । उहाँहरू भनिराख्नुभएको छ– सकिन्छ भने यसलाई हटाएर संसद्मा पेस गरिदिनुस् । राष्ट्रका लागि उहाँहरूले ३०–३५ वर्ष काम गर्नुभयो, दुई वर्ष फ्रेस भएर राष्ट्रसेवामा लाग्नुस् भनिरहेका छौं । तर उहाँहरूलाई सधैंका लागि वञ्चित गर्न लागेको भन्ने परेको छ । ‘कुलिङ–अफ पिरियड’ का सन्दर्भमा हामीले निजामतीलाई मात्रै भनेका छैनौं, अन्य सरकारी सेवालाई पनि समेटेका छौं ।अघिल्लो दिन सचिव र मुख्यसचिव हुने भोलिपल्ट संवैधानिक निकायमा नियुक्ति हुने प्रवृत्ति छ । यसले गर्दा आफू नियुक्ति भएको ठाउँमा आफैंविरुद्ध मुद्दा परिरहेको पनि हुन सक्छ । त्यस्ता ठाउँमा गएर स्वार्थ बाझिने काम गर्नु हुँदैन भनेर ‘कुलिङ–अफ पिरियड’ को व्यवस्था गर्न लागिएको हो । अवकाशमा जाँदा ६० वर्ष हुन्छ र २ वर्ष कुलिङ लाग्दा काम गर्न पाउँदैनौं भन्ने तर्क पनि कर्मचारीको छ । अहिलेको जमानामा ४८ वर्षमा नै मान्छे सचिव हुन्छ । अवकाशमा जाँदा ५२–५४ वर्ष पुग्छ । २ वर्ष कुलिङ पिरियड राख्दा पनि उमेरले भ्याउँछ । आफूलाई मात्रै फाइदा हुने गरी यो कानुन बन्नुपर्छ भन्ने धारणा कर्मचारी नेतृत्वमा विकास भएको पाइयो ।प्रतिनिधिसभामा प्रतिवेदन पेस हुनुअघि संशोधन हुन्छ कि हुँदैन ?केही कुरा सरकारले संसद्मा स्वीकार गर्न सक्छ । मबाट यसमा केही पनि संशोधन हुने सम्भव छैन, प्रधानमन्त्री, पार्टी सभापति जसले भने पनि अब संशोधन सम्भव छैन ।"
पतञ्जलिको योगमा गडबडीले भ्रष्टाचारको अभियोग,"काठमाडौँ — पतञ्जलि योगपीठ तथा आयुर्वेद कम्पनीले सरकारबाट पाएको हदबन्दी छुटको जग्गा हिनामिना अभियोगमा तत्कालीन प्रधानमन्त्री एवं एकीकृत समाजवादीका अध्यक्ष माधवकुमार नेपालसहित ९३ जनाविरुद्ध भ्रष्टाचार मुद्दा दायर भएको छ ।अख्तियार दुरुपयोग अनुसन्धान आयोगले बिहीबार विशेष अदालतमा दायर गरेको मुद्दामा पूर्वप्रधानमन्त्री नेपालमाथि १८ करोड ५८ लाख ५० हजार रुपैयाँ बिगो असुलउपर, बिगोबमोजिमकै जरिवाना र १० देखि १४ वर्षसम्म कैद सजाय मागदाबी गरिएको छ ।अभियोगपत्रमा उच्च पदस्थ पदाधिकारीका हैसियतमा भ्रष्टाचार गरेकाले उनीमाथि थप ३ वर्ष कैद सजायको मागसमेत गरिएको छ । मुद्दा दायर भएसँगै पूर्वप्रधानमन्त्री नेपाल प्रतिनिधिसभा सदस्यबाट समेत निलम्बित भएका छन् ।मुद्दाका अन्य प्रतिवादीमा तत्कालीन मन्त्रीद्वय प्रेमबहादुर सिंह र डम्बर श्रेष्ठ, तत्कालीन मुख्यसचिव माधव घिमिरे, तत्कालीन भूमिसुधार सचिव छविराज पन्त, पतञ्जलि नेपालका प्रमुख शालिग्राम सिंहलगायत छन् । अख्तियारका प्रवक्ता राजेन्द्रकुमार पौडेलले अनुसन्धानबाट खुलेका तथ्य र प्रमाणका आधारमा कसुरदार देखिएका विरुद्ध मुद्दा दायर गरिएको बताए ।अख्तियारले प्रतिवादीविरुद्ध १८ करोड ५८ लाख ५० हजार रुपैयाँ बिगो कायम गरी भूमिका र जिम्मेवारीअनुसार कसैलाई एकल र कतिपयलाई संयुक्त बिगो कायम गरी असुलउपर, बिगोबमोजिम जरिवाना र कैद सजाय मागदाबी गरेको छ ।पतञ्जलि तथा विभिन्न व्यक्तिका नाममा रहेको बनेपाको ५ सय ५४ रोपनी ५ आना १ पैसा तथा धुलिखेलको ८५ रोपनी ३ आना २ दाम जग्गा जफत गर्न पनि अभियोगपत्रमा माग गरिएको छ ।नेता नेपाल ११ जेठ २०६६ देखि २२ माघ २०६७ सम्म प्रधानमन्त्री भएका थिए । तत्कालीन प्रधानमन्त्रीसहितको संलग्नतामा हदबन्दी छुट जग्गा हिनामिना गरेको सम्बन्धी ‘पतञ्जलि जग्गा अपचलन प्रकरण’ बारे कान्तिपुरमा ६ असार २०८१ मा समाचार छापिएको थियो ।समाचार सार्वजनिक भएपछि प्रतिनिधिसभाको सार्वजनिक लेखा समिति, अख्तियार र प्रहरीको केन्द्रीय अनुसन्धान ब्युरोलगायत संयन्त्रबाट विस्तृतमा छानबिन अघि बढेकामा बिहीबार अख्तियारले पूर्वप्रधानमन्त्री नेपालसहितका प्रतिवादीविरुद्ध अदालतमा मुद्दा दायर गरेको हो । केही साताअघि मात्र लेखा समितिले पनि यसमा अनुसन्धान गर्न अख्तियारलाई पत्र पठाएको थियो ।२०४६ को राजनीतिक परिवर्तनपछि अदालतमा भ्रष्टाचार मुद्दा खेप्ने पूर्वप्रधानमन्त्रीमा नेपाल पहिलो हुन् । माघ २०६१ मा तत्कालीन राजा ज्ञानेन्द्र शाहले शासन सत्ता हातमा लिएपछि तत्कालीन प्रधानमन्त्री शेरबहादुर देउवालाई मेलम्ची खानेपानी प्रकरणमा ‘भ्रष्टाचार निवारण शाही आयोग’ लगाएर पक्राउ गरे पनि पछि शाही आयोग खारेजसँगै उक्त आयोगबाट भएका कारबाहीको वैधता पनि खारेज भएको थियो ।पञ्चायतकालमा भने तत्कालीन प्रधानमन्त्री तुल्सी गिरीविरुद्ध ‘गलैंचा निर्यात’ मा अनियमितता गरेको अभियोगमा भ्रष्टाचार मुद्दा लागेको थियो । पछि अदालतले गिरीविरुद्धको दाबी नपुग्ने फैसला गरेपछि उनले सफाइ पाएका थिए । बहुदल आएपछि भने पूर्वप्रधानमन्त्रीका रूपमा भ्रष्टाचार मुद्दा खेप्नेमा नेपाल पहिलो पूर्वप्रधानमन्त्री भएका छन् ।पूर्वप्रधानमन्त्री नेपाल ललिता निवासको जग्गा हिनामिना प्रकरणमा समेत मुछिएका थिए । यसमा अर्का पूर्वप्रधानमन्त्री बाबुराम भट्टराईमाथि पनि संलग्नताको आरोप लागेको थियो । तर अख्तियारले २२ माघ २०७६ मा विशेष अदालतमा मुद्दा दायर गर्दा उनीहरूलाई प्रतिवादी बनाएको थिएन । उनीहरूविरुद्ध मुद्दा नचाइएको विषयमा सर्वोच्च अदालतमा दायर रिट अझै विचाराधीन छ ।विशेषले फागुन २०८० मा ललिता निवासको मुद्दा किनारा लगाउँदै १ सय ३४ जनालाई ठहर गरेको थियो । त्यस क्रममा पूर्वप्रधानमन्त्रीद्वय नेपाल र भट्टराईविरुद्ध मुद्दा नचलाइएकामा विशेषले प्रश्न उठाएको थियो । ‘प्रधानमन्त्रीको ओहदाको कर्तव्यको परिधिभित्र नपरेका कार्यका सम्बन्धमा यस्तो उन्मुक्ति हुन सक्दैन । ओहदाको कार्य गरेउपर मुद्दा खेप्नुपर्ने खतराबाट निर्णय प्रक्रिया प्रभावित हुन बाट रोक्न कार्यकारिणी उन्मुक्ति आवश्यक रहे पनि ओहदा बाहिरको कामका लागि उन्मुक्ति प्राप्त हुँदैन । शक्ति पृथकीकरणको सिद्धान्तले प्रधानमन्त्रीको ओहदा बाहिरको कार्यउपर अभियोजन गर्न रोकछेक गर्दैन,’ विशेषले फैसलामा भनेको थियो ।पतञ्जलिको जग्गा विवादमा उजुरी परेपछि २०६८ मा पनि अख्तियारमा उजुरी परेको थियो । प्रारम्भिक छानबिन गरेर अख्तियारले २५ माघ २०६९ मा तामेलीमा राखेकामा पछिल्लो पटक भारतबाट पतञ्जलिकै नाममा डेढ अर्ब रुपैयाँ ल्याएर दुरुपयोग गरेको उजुरी परेपछि अख्तियारले पुनः पुरानो फाइल खोलेको थियो । पार्टी काममा रौतहटमा रहेका नेपालले मुद्दा दायरपछि बिहीबारै काठमाडौं फर्केर पार्टी कार्यालयमा कानुनविद्हरूसहित आकस्मिक बैठक राखेका थिए ।पतञ्जलिलाई हदबन्दीभन्दा बढी सरकारी जग्गा किन्न दिन र उक्त हदबन्दीको जग्गा गैरकानुनी रूपमा हाउजिङ कम्पनीलाई बेच्न दिन माधवकुमार नेपाल सरकारले तत्कालीन मन्त्रिपरिषद्बाट निर्णय गरेको थियो । ‘राष्ट्रसेवकले आफ्नो ओहदाको दुरुपयोग गरी पतञ्जलिलाई गैरकानुनी र बदनियतपूर्ण रूपमा हदबन्दीभन्दा बढी सरकारी सार्वजनिक कायम हुने जग्गा व्यक्ति तथा कम्पनीमा हस्तान्तरण गरी निजी प्रयोग/प्रचलनमा लैजान निर्णय गराएकामा’ पूर्वप्रधानमन्त्री नेपालसहितका उच्च पदस्थ पदाधिकारीलाई अभियोगपत्रमा मुख्य कसुरदार बनाइएको छ ।तत्कालीन प्रधानमन्त्री नेपाल, तत्कालीन कानुनमन्त्री सिंह, तत्कालीन भूमिसुधारमन्त्री श्रेष्ठ (निधन भइसकेकाले छोरा सन्तोष), तत्कालीन मुख्यसचिव घिमिरे (निधन भएकाले पत्नी कमला घिमिरे) लाई छुट्टाछुट्टै बिगो कायम गरी मुद्दा दायर गरिएको छ । मृत्यु भएका बाहेकको हकमा प्रत्येकलाई १८ करोड ५८ लाख ५० हजार रुपैयाँका दरले छुट्टाछुट्टै बिगो असुलउपर, बिगोबमोजिम नै जरिवाना र १० वर्षदेखि १४ वर्षसम्म कैद सजाय माग गरिएको छ ।तत्कालीन भूमिसुधार सचिव पन्त, सहसचिवहरू जितबहादुर थापा र लालमणि जोशीविरुद्ध एकमुष्ट बिगो तथा बिगोबमोजिम जरिवाना र १० देखि १४ वर्षसम्म कैद सजाय माग गरिएको छ । यस कसुरमा नेपाल सरकारका संवैधानिक अंग, निकाय, राष्ट्रपतिबाट मनोनीत, नियुक्ति, संस्थान प्रमुख, नेपाल सरकारका विशिष्ट श्रेणीको ओहदामा रहेर कसुर गरेकामा भ्रष्टाचार निवारण ऐनको दफा २४ अनुसार थप ३ वर्ष कैद सजाय गर्न पनि अख्तियारको माग छ ।यसैगरी भूमिसुधार मन्त्रालयका तत्कालीन उपसचिव कलानिधि पौडेल, गान्धीप्रसाद सुवेदी र हुपेन्द्रमणि केसीविरुद्ध एकमुष्ट बिगो, बिगोबमोजिम जरिवाना र १४ वर्षसम्म कैद हुनुपर्ने माग छ । भूमिसुधार विभागका तत्कालीन महानिर्देशक केशरबहादुर बानियाँविरुद्ध १० देखि १४ वर्षसम्म कैद, बिगो असुल, बिगोबमोजिम जरिवाना र थप ३ वर्ष कैद सजाय माग गरिएको छ ।भूमिसुधार विभागका तत्कालीन उपसचिव राजाराम थापा, अधिकृत सीताराम पोखरेल र नासु बुद्धिबहादुर कार्कीविरुद्ध एकमुष्ट बिगो, त्यसैबमोजिम जरिवाना, कैद सजाय हुनुपर्ने अभियोगपत्रमा उल्लेख छ ।मालपोत कार्यालय काभ्रेका तत्कालीन अधिकृत प्रेमबहादुर देसारविरुद्ध एकल तथा तत्कालीन नासु केदारप्रसाद भट्टराई र मोहनराम शर्माविरुद्ध एकमुष्ट बिगो, त्यसबमोजिम जरिवाना र कैद सजाय मागदाबी छ । काभ्रेका तत्कालीन प्रमुख मालपोत अधिकृत जनार्दन गुरागाईं, अधिकृत वेदप्रसाद अर्याल र शिवहरि शर्मा सुवेदी, नासुहरू विनोद कोइराला, तुलामणि राजभण्डारी, कृष्णप्रसाद सापकोटा र हरिप्रसाद हुमागाईंविरुद्ध एकमुष्ट बिगो कायम गरिएको छ । उनीहरूविरुद्ध बिगो, त्यसबमोजिम जरिवाना र कैद सजाय माग छ ।गुठी संस्थान काभ्रेका तत्कालीन कामु प्रमुख कृष्णहरि भट्टराई, वरिष्ठ सहायक पवन आचार्य र फाँटवाला माधवप्रसाद होमागाईंविरुद्ध १३ करोड १२ लाख ६० हजार रुपैयाँ बिगो, बिगोबमोजिम जरिवाना र कैद सजाय माग छ ।हदबन्दी छुट जग्गा गैरकानुनी रूपमा धितो राखी कर्जा दिलाएको अभियोगमा तत्कालीन सनराइज बैंक लिमिटेडका जुनियर म्यानेजमेन्ट ट्रेनी एसु मैनाली, उपप्रबन्धक मनोज न्यौपाने, वरिष्ठ सहायक विक्रान्त कोइराला, प्रमुख व्यवस्थापक रवीनकुमार नेपाल, सहायक महाप्रबन्धक आशा राणा अधिकारी, जोखिम व्यवस्थापन विभाग प्रमुख सञ्जयकुमार सिद्धि, अनुपालन विभागका सुनीलरत्न स्थापित र नायब महाप्रबन्धक बलराम विष्टविरुद्ध पनि अख्तियारले मुख्य कसुरदारसरह बिगो, त्यसबमोजिम जरिवाना र कैद सजाय माग गरेको छ ।हदबन्दी छुट जग्गा हिनामिनामा मतियार भएर काम गरेकामा पतञ्जलि योगपीठ नेपालका प्रमुख शालिग्राम सिंहलाई मुख्य कसुरदारसरह १८ करोड ५८ लाख ५० हजार रुपैयाँ बिगो, कैद र बिगोबमोजिमकै जरिवाना माग गरिएको छ ।प्रतिवादीहरू भोजराज शर्मा वाग्लेलाई ६ करोड ७० लाख, जीवराज कँडेललाई ६५ लाख, ध्रुवराज थापालाई ५ करोड ९४ लाख ५० हजार, मनु घिमिरेलाई २ करोड ६० लाख, ओमप्रकाश वंशललाई ८७ लाख, भीमदत्त जोशीलाई ९० लाख, वीरेन्द्रलाल श्रेष्ठलाई ७८ लाख र लक्ष्मण कार्कीविरुद्ध १४ लाख रुपैयाँ बिगो कायम गरी बिगो असुली, बिगोअनुसारकै जरिवाना र कैद सजाय मागिएको छ ।पतञ्जलिको जग्गा गैरकानुनी किनबेच प्रक्रियामा संलग्न गुठी संस्थान शाखा कार्यालयका तत्कालीन प्रमुख वैकुण्ठप्रसाद रेग्मी, फाँटवाला माधवप्रसाद होमागाईं र कार्यालय सहायक राजकुमार सिग्देलविरुद्ध पनि भ्रष्टाचार निवारण ऐन २०५९ को दफा ९ को ‘गलत लिखत’ तयार पारेको कसुरमा कैद र जरिवाना मागदाबी छ । उनीहरूविरुद्ध ३ महिनादेखि १ वर्षसम्म कैद र १० हजारदेखि ५० हजार रुपैयाँसम्म जरिवाना मागिएको छ ।बिगो खुलेको बाहेक पतञ्जलि योगपीठ तथा आयुर्वेद कम्पनी नेपालका शालिग्राम सिंहविरुद्ध गलत लिखत तयार पार्न कर्मचारीसँगै मतियारका रूपमा काम गरेकामा पनि मुख्य प्रतिवादीसरह नै कैद र जरिवाना मागदाबी छ ।हदबन्दीभन्दा बढी जग्गा धितो राखी तत्कालीन सनराइज बैंकबाट कर्जा प्रवाह गरेकामा काभ्रे मालपोतका विनोद कोइराला, रामकृष्ण खत्री, हरिशरण श्रेष्ठ, रामकाजी श्रेष्ठ र बद्रीप्रसाद हुमागाईं तथा गुठी संस्थान काभ्रेका पवन आचार्य र मतियारका रूपमा काम गरेकामा सनराइज बैंकका तत्कालीन प्रमुख कार्यकारी अधिकृत किशोर महर्जन, सहायक महाप्रबन्धक नीता प्रधान, जोखिम विभागका अधिकृत सुजित पोखरेल, शाखा प्रबन्धक राजीव सापकोटा, अधिकृत ममता पराजुलीलाई पनि कैद र जरिवानाको माग गरिएको छ ।काभ्रे मालपोतका अरू १३ कर्मचारीलाई पनि लिखत किर्तेमा प्रतिवादी बनाइएको छ । मालपोत कार्यालयका तत्कालीन अधिकृत प्रेमबहादुर देसार, शाखा अधिकृत नवराज बस्नेत, नासुहरू रामकृष्ण खत्री, केदारनाथ भट्टराई, विनोद कोइराला, विष्णुप्रसाद होमागाईं, रामकाजी श्रेष्ठ, हरिशरण श्रेष्ठ, रामप्रसाद सत्याल र कृष्णप्रसाद सापकोटा तथा खरिदारहरू बद्रीप्रसाद हुमागाईं, पुष्पकुमार पौडेल र रोसकाजी जस्पाउविरुद्ध भ्रष्टाचार निवारण ऐन २०५९ को दफा ९ को ‘गलत लिखत’ तयार पारेको कसुरमा ३ महिनादेखि १ वर्षसम्म कैद र १० हजारदेखि ५० हजार रुपैयाँसम्म जरिवाना माग गरिएको छ ।५५४ रोपनी जफत गर्न दुई कम्पनी र २८ व्यक्तिविरुद्ध मुद्दाबनेपामा रहेको हदबन्दी छुट जग्गा गैरकानुनी रूपमा किनबेच गरी आफ्नो नाममा राखेका दुई कम्पनी र २८ व्यक्तिविरुद्ध जग्गा जफत प्रयोजनका लागि अख्तियारले मुद्दा दायर गरेको छ । पतञ्जलिमार्फत किनबेच भएको बनेपाको ५ सय ५४ रोपनी ५ आना १ पैसा जग्गा जफत गर्न उनीहरूलाई प्रतिवादी बनाएको हो ।अख्तियारले विशेष अदालतमा दायर गरेको अभियोगपत्रअनुसार हदबन्दी छुट जग्गा हाल आफ्ना नाममा राखेकाहरू पतञ्जलि योगपीठ तथा आयुर्वेद कम्पनी नेपाल र सुसम्पन्न हाउजिङलाई प्रतिवादी बनाइएको छ ।यस्तै, भोजराज शर्मा वाग्ले, जीवनराज कँडेल, ओमप्रकाश वंशल, लक्ष्मण कार्की, गुप्तराज कोइराला, दामोदर अधिकारी, म्लाङ दोङ तामाङ, नमिता भण्डारी, निर्मला पौडेलविरुद्ध पनि जग्गा जफत प्रयोजनका लागि मुद्दा चलाइएको छ ।अख्तियारले बद्रीभक्त नाऐभा, वासुदेव थापा, यादवप्रसाद जोशी, राकेश सुवाल, राजेश त्वायना, राजेश साँद, रोशनी लक्ष्मी तुइतुई, लक्ष्मीकेशरी जाकीबञ्जार र सुरेन्द्रकुमार कोइरालालाई सोही प्रयोजनका लागि मुद्दा दायर गरेको छ । यसैगरी शिवहरि थापा, अमित श्रेष्ठ, तुल्सीराम सुवाल, नारायणकृष्ण जोशी, न्हुछेरत्न खाइतु, प्रकाश खाइजु, मीनु सुवाल, विक्रम प्रजापति, शिवनाथ त्वाना बासु र मञ्जु कवाँलाई अख्तियारले प्रतिवादी बनाएको छ ।धुलिखेलमा जग्गा किनबेच गर्नेविरुद्ध पनि मुद्दाबनेपाको हदबन्दी छुट जग्गा गैरकानुनी रूपमा बिक्री गरेर धुलिखेलमा खरिद गर्ने कार्यमा संलग्न २ कम्पनी र मालपोत कार्यालय धुलिखेलका कर्मचारीविरुद्ध पनि अख्तियारले मुद्दा दायर गरेको छ । ‘चौतारामा प्रालि’ का नामबाट हदबन्दीभन्दा बढी ८५ रोपनी ३ आना २ दाम जग्गा खरिद गरी पतञ्जलिका नाममा गैरकानुनी रूपमा ल्याइएको देखिएको भन्दै चौतारामा, पतञ्जलि र मालपोतका कर्मचारीलाई थप सजाय मागदाबी गरिएको छ ।अख्तियारले उक्त कसुरमा तत्कालीन जिल्ला मालपोत प्रमुख वेदप्रसाद अर्याल, अधिकृत उमेशराज दाहाल, नायब सुब्बाहरू तुलामणि राजभण्डारी, जीवरमण उप्रेती र मोहनप्रसाद पराजुलीलाई एकमुष्ट ५१ लाख रुपैयाँ बिगो, बिगोबमोजिम जरिवाना र कैद सजाय मागदाबी गरेको छ ।चौतारामा प्रालि र यसका संस्थापक सदस्यद्वय विश्वरत्न शाक्य र शेखरकुमार राणाविरुद्ध पनि सोही बिगो मागदाबी गरिएको छ । जग्गा हिनामिनामा मतियारका रूपमा काम गरेको भन्दै पतञ्जलि नेपालका संस्थापक राधेश्याम सर्राफलाई प्रतिवादी बनाई ५१ लाख रुपैयाँ बिगो मागदाबी गरिएको छ । उनको निधन भइसकेका कारण अख्तियारले बिगोबमोजिम जरिवाना र बिगो बराबरको रकम असुलउपर गर्न उनका छोरा अरुणकुमारलाई प्रतिवादी बनाएको छ ।भारतीय योगगुरु रामदेवको पतञ्जलि योगपीठ तथा आयुर्वेद कम्पनीले उद्योग खोल्न २०६६ सालमा काभ्रेको बनेपा नगरपालिकाअन्तर्गत नासिकास्थान, साँगा, महेन्द्रज्योति र चलाल गणेशस्थान क्षेत्रमा गरी ५ सय ९३ रोपनी ५ आना ३ पैसा जग्गा खरिद गरेको थियो । जग्गा किन्न १८ माघ २०६६ को मन्त्रिपरिषद् बैठकले पतञ्जलिलाई स्वीकृति दिएको थियो । तर त्यसको दुई महिना नबित्दै ६ चैत २०६६ मा तत्कालीन प्रधानमन्त्री माधवकुमार नेपालले मन्त्रिपरिषद्बाट अर्को निर्णय गराएर जग्गा बिक्रीको बाटो खोलिदिएका थिए ।त्यसपछि पतञ्जलिले विभिन्न व्यक्ति तथा हाउजिङ कम्पनीलाई जग्गा बिक्री गरेको थियो । हदबन्दी छुट जग्गा गैरकानुनी रूपमा खरिद–बिक्री अनुमति दिँदा नेपाल नेतृत्वको मन्त्रिपरिषद्मा श्रेष्ठ भूमिसुधारमन्त्री, सिंह कानुनमन्त्री, घिमिरे मुख्यसचिव र पन्त भूमिसुधार सचिव थिए । यस प्रकरणमा उनीहरूको सिलसिलेवार संलग्नता देखिएको छ ।हदबन्दी छुटमा किनेको जग्गा बेच्ने अनुमति माग्दै पतञ्जलि नेपाल प्रमुख सिंहले १७ फागुन २०६६ मा मन्त्री श्रेष्ठलाई सम्बोधन गरी निवेदन दिएका थिए । त्यसपछि चरणबद्ध प्रक्रियाबाट फाइल खडा गरी मन्त्रिपरिषद्मा प्रस्ताव लगिएको थियो । पतञ्जलिले किनेको हदबन्दी छुट जग्गा बिक्रीको बाटो खोल्न तत्कालीन मन्त्री श्रेष्ठलाई तत्कालीन प्रधानमन्त्री नेपालले नै निर्देशन दिएका थिए, जसलाई मन्त्री श्रेष्ठले ‘मन्त्रिपरिषद्मा पेस गर्ने प्रस्ताव’ मै उल्लेख गरेका थिए, यस तथ्यलाई अख्तियारले प्रधानमन्त्रीका रूपमा नेपालले गरेको गैरकानुनी कार्य भनी समावेश गरेको छ ।१ चैत २०६६ मा मन्त्रालयबाट पठाइएको प्रस्ताव सदर गर्दै तत्कालीन मन्त्री श्रेष्ठले ‘निवेदकको मागबमोजिम जग्गा बेचबिखन गरी सट्टापट्टा गर्न स्वीकृतिका लागि सम्माननीय प्रधानमन्त्रीज्यूबाट प्रस्ताव ल्याउन मौखिक रूपमा निर्देशन दिएको हुँदा सोअनुसार मन्त्रिपरिषद्मा पेस गर्न स्वीकृत’ भनेर रायसहित टिप्पणी लेखेका थिए ।त्यसपछि मन्त्रिपरिषद्ले ६ चैतमा ‘पतञ्जलि योगपीठ तथा आयुर्वेद कम्पनी नेपाललाई हदबन्दीभन्दा बढी जग्गाको बेचबिखन गरी सट्टाभर्ना गर्न स्वीकृति दिने’ निर्णय गरेको थियो । त्यसको १२ दिनपछि १८ चैत २०६६ मा तत्कालीन प्रधानमन्त्री नेपालले धुलिखेलमा ८८ रोपनी जग्गा किनेर पतञ्जलिले बनाउन लागेको संरचनाको शिलान्यास गरेका थिए ।भूमिसुधार विभागका तत्कालीन महानिर्देशक केशरबहादुर बानियाँले भने मन्त्रिपरिषद्को निर्णय कार्यान्वयनमा ‘असहयोग’ गरी फाइल मन्त्रालयमै फर्काइदिएका थिए । पछि २६ चैतमा मन्त्रिपरिषद्ले पुनः अघिल्लो निर्णय कार्यान्वयन गर्न ताकेता गरे पनि अघि बढ्न सकेन । मन्त्रिपरिषद्को निर्णयमा चुनौती दिएको आरोपमा बानियाँलाई २७ चैतमा जिम्मेवारीबाट हटाइएको थियो । त्यसपछि मन्त्रालयबाट सहसचिव जितबहादुर थापालाई महानिर्देशकको जिम्मेवारी दिएर योजनाबद्ध रूपमा जग्गा बिक्री प्रक्रिया अघि बढाइएको थियो ।आरोपितसँग बयानसहित विस्तृत अनुसन्धान गरेको अख्तियारले गत चैत पहिलो साता पूर्वप्रधानमन्त्री नेपालसँग बयान लिएको थियो । यस प्रकरणमा प्रतिवादी बनाइएका तत्कालीन भूमिसुधारमन्त्री श्रेष्ठको ३० असोज २०८१ मा निधन भइसकेको छ ।यसमा प्रतिवादी बनाइएका पूर्वमुख्यसचिव घिमिरे २०७३ मा सवारी दुर्घटनामा त्रिशूली नदीमा खसेर बेपत्ता छन् । पतञ्जलि प्रकरणमै प्रतिवादी बनाइएका राधेश्याम सर्राफको निधन भइसकेको छ । निधन भएकाको हकमा कैद सजाय मिनाहा हुने भए पनि बिगोको हकमा निजका नजिकका तीन जना हकदारलाई प्रतिवादी बनाएर मुद्दा दायर गरिएको छ ।पूर्वसचिव शारदाप्रसाद त्रिताल पतञ्जलि जग्गा हिनामिनामा मुख्य निर्णयाधिकारी तत्कालीन प्रधानमन्त्री नेपालसमेतलाई प्रतिवादी बनाएर मुद्दा दायर हुनु भ्रष्टाचार नियन्त्रण र सुशासन कायमका लागि ‘ऐतिहासिक’ र अख्तियारको ‘साहसिक’ निर्णय भएको बताउँछन् ।‘विगतमा कर्मचारी तहलाई देखाएर मुख्य निर्णयाधिकारी उम्किन्थे, मुख्यकर्तालाई चोख्याएर बाँकीलाई मुद्दा लैजाँदा अख्तियारको विश्वसनीयतामाथि प्रश्न उठ्ने गरेको थियो तर यस पटक त्यस्तो नियति दोहोरिएन, मुख्यकर्ता प्रतिवादी बनेका छन्,’ पूर्वसचिव त्रिताल भन्छन्, ‘नीतिगत आवरणमा राज्य दोहन गर्नेहरू कुनै न कुनै दिन कानुनी फन्दामा पर्छन् भन्ने यो दरिलो उदाहरण हो, ज–जसले भ्रष्टाचार गरेका छन्, क्रमशः सबैको पालो आउने पतञ्जलिको मुद्दाले स्पष्ट संकेत दिएको छ ।’"
विपद् जोखिम न्यूनीकरणमा विश्व समुदायबीच समन्वय अपरिहार्य : गृहसचिव दुवाडी,काठमाडौँ — स्विट्जरल्यान्डको जेनेभामा जारी ‘विपद् जोखिम न्यूनिकरणका लागि विश्वव्यापी प्लेटफर्म’ सम्मेलनमा नेपाल सरकारका गृहसचिव गोकर्णमणी दुवाडीले नेपालको वर्तमान अवस्था र प्रयासबारे जानकारी गराएका छन् । उनले जलवायु परिवर्तन तथा प्रकोप न्यूनिकरणका लागि वित्तीय प्रवाह बढाउने विषयमा विपद् जोखिमको पूर्वतयारी र त्यसको कार्यान्वयनका लागि नेपालको स्थितिको बारेमा जानकारी गराएका थिए ।उनले नेपालमा विभिन्न प्राकृतिक जोखिम रहेको उल्लेख गर्दै यसको पूर्वतयारी र समाधानका लागि नेपाल सरकारले उच्च प्राथमिकताका साथ आफ्नो प्रयास र कार्यलाई निरन्तरता दिएको बताए । यसका साथै विपद् जोखिम न्यूनिकरणका लागि विश्वव्यापी समन्वयको जरुरी रहेको समेत दुवाडीले जोड दिएका थिए ।सम्मेलनमा विश्वभरिका विपद् व्यवस्थापन र विपद् जोखिम न्यूनिकरणका विविध विषयमा छलफल तथा सम्बन्धित मुलुकको असल अभ्यासलाई प्रस्तुत गरिएको छ । विश्वमा विपद् व्यवस्थापनका लागि चलेका असल अभ्यास र एकअर्कामा गर्नुपर्ने सहयोगका विषयमा समेत यस प्रकारका सम्मेलन फलदायी हुने विश्वास गरिएको छ । यसअघि सम्मेलनलाई सम्बोधन गर्दै सशस्त्र प्रहरी महानिरीक्षक राजु अर्यालले विपद् जोखिम न्यूनीकरणमा समुदायस्तरका स्वयंसेवक र सूचकको भूमिका अत्यन्तै महत्वपूर्ण हुने बताएका थिए ।जून २ देखि सुरु भएको यो सम्मेलन भोलि जून ६ मा सकिनेछ ।
पूर्वप्रधानमन्त्री नेपालको बयान : मन्त्रिपरिषद्‍मा आउने प्रस्ताव कानुनसम्मत छ/छैन भन्ने विषय मुख्य सचिवले हेर्छन्,"काठमाडौँ — पूर्वप्रधानमन्त्री एवं नेकपा एसका अध्यक्ष माधवकुमार नेपालले मन्त्रिपरिषद्‍मा आउने प्रस्तावहरू कानुनसम्मत छन्/छैनन् भन्ने मुख्य सचिवले हेर्ने विषयको भएको बयान दिएका छन् । पतञ्जली जग्गा हिनामिना प्रकरणमा अख्तियार दुरुपयोग अनुसन्धान आयोगले २०८१ चैत ७ गते लिएको बयानमा नेपालले  गलत उद्देश्य राखी आफूले कुनै निर्णय नगरेको पनि बताएका हुन् ।बिहीबार पतञ्जली जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्ष माधवकुमार नेपालविरुद्ध भ्रष्टाचार मुद्दा दायर भएको छ । अख्तियार दुरुपयोग अनुसन्धान आयोगले नेपालसहित जग्गा हिनामिना प्रकरणका प्रतिवादीहरूविरुद्ध बिहीबार विशेष अदालतमा मुद्दा दायर गरेको हो ।पतञ्जलीका नाममा हदबन्दी छुटमा जग्गा खरिद गर्न र किनेको दुई महिना नबित्दै गैरकानुनी रूपमा हाउजिङ कम्पनीलाई बेच्ने स्वीकृति दिन तत्कालीन प्रधानमन्त्री नेपालले नै निर्देशन दिएका थिए। २०६६ सालमा भारतीय योगगुरु रामदेवको पतञ्जली योगपीठ तथा आयुर्वेद कम्पनीले काभ्रेको बनेपामा ५ सय ९३ रोपनी जग्गा खरिद गरी ३ सय ५३ रोपनी हाउजिङ कम्पनीलाई बेचिएको थियो ।अख्तियारसँगको बयानमा पूर्वप्रधानमन्त्री नेपालले भने २०६६ पुस २९ गते बसेको मन्त्रिपरिषद्को बैठकको निर्णय के कुन आधारमा गरिएको हो भन्ने विषयममा आफूलाई ठ्याक्कै सबै याद नभएको बताएका छन् । 'तलैबाट आएका सबै निर्णय कानुनसम्मत छ छैन हेर्ने काम मुख्य सचिवको टिमको हुन्छ। मुख्य सचिवले सबै हिसाबले प्रस्ताव उपयुक्त छ भन्ने ठहर गरी प्रधानमन्त्री र पछि मन्त्रिपरिषद्‍मा पेस गरेपछि त्यहाँबाट निर्णय हुने गर्छ। प्रश्न उठेमा, शंका लागेमा वा थप बहसको आवश्यकता महसुस भएमा त्यो विषय थप छलफल र बहसको विषय बन्छ,' नेपालले बयानमा भनेका छन्, 'हैन भने आएका प्रस्तावलाई मन्त्रिपरिषद्ले पारित गर्दछ। प्रधानमन्त्री एक्लैले कुनै निर्णय गर्न पाउँदैनन् र त्यस्तो चलन भएको मलाई जानकारी छैन। पतञ्जली योग पीठ तथा आयुर्वेद कम्पनी नेपालले माग गरेको हदबन्दीभन्दा बढी जग्गा के कुन प्रयोजनमा प्रयोग गर्न खोजेको भन्ने विषयमा यकिन नभई के कसरी कुन आधारमा निर्णय भयो भन्ने बारेमा कुनै याद छैन।'पतञ्जलीलाई हदबन्दी छुटको जग्गा खरिद र बिक्री गर्न अनुमति दिँदा नेपाल नेतृत्वको मन्त्रिपरिषद्मा भूमिसुधारमन्त्रीमा डम्बर श्रेष्ठ, मुख्य सचिवमा माधव घिमिरे र भूमिसुधार सचिवमा छविराज पन्त थिए । पतञ्जलीको जग्गा बेच्न प्रस्ताव अघि बढाउन मन्त्री श्रेष्ठलाई तत्कालीन प्रधानमन्त्री नेपालले नै निर्देशन दिएको लिखित तथ्य अनुसन्धानमा फेला परेको अख्तियारको दाबी छ । तत्कालीन मुख्यसचिव घिमिरे १० वर्षअघिको जिप दुर्घटनामा त्रिशूलीमा बेपत्ता भएका थिए । त्यसैले उनकी श्रीमती कमला घिमिरेलाई प्रतिवादी बनाइएको छ ।यस्तो छ नेपालको बयानमन्त्रिपरिषद्को मिति २०६६।०९।२२ गतेको निर्णयबाट नै उद्योग प्रतिष्ठानहरुलाई अधिकतम हदबन्दी भन्दा बढी जग्गा राख्न छुट दिने सम्बन्धी कार्यनीति, २०६२ को स्थगन भएको अवस्थामा पतञ्जली योगपीठ तथा आयुर्वेद कम्पनी नेपाललाई हदबन्दीभन्दा बढी जग्गा खरिद गर्न स्वीकृत दिने उद्देश्यका साथ मन्त्रिपरिषद्को मिति २०६६।०९।२९ को बैठकबाट “मन्त्रिपरिषद्, विधेयक समितिमा छलफल गरी समितिको निर्णयबमोजिम गर्ने” भनी के कसरी निर्णय भयो भन्ने विषयमा मलाई कुनै कुरा याद छैन। मन्त्रिपरिषदको मिति २०६६।०९।२९ गतेको बैठकको निर्णय के कुन आधारमा गरिएको हो भन्ने विषयममा मलाई ठ्याक्कै सबै याद छैन।कुनै समस्या उत्पन्न भएको सन्दर्भमा यो कुरा आएको हुनुपर्छ। तर जुनसुकै समस्या आए पनि कानून नियम नमिची, देशलाई कुनै नोक्सानी नहुने गरी बरु देश र जनतालाई फाइदा हुने गरी कुनै पनि निर्णय र काम हुनुपर्छ भन्ने मेरो मान्यता रहेको छ। सामाजिक समितिको कार्यक्षेत्र भित्र रहेको विषयमा सो कार्यक्षेत्र नपर्ने विधेयक समितिलाई निर्णय गर्न जिम्मा दिने गरी निर्णय मन्त्रिपरिषदको मिति २०६६।०९।२९ गतेको निर्णय के कति कारणले भयो भन्ने सम्बन्धमा मलाई याद छैन। कुनै समस्या उत्पन्न भएपछि सरोकारवाला मन्त्रालय वा मुख्य सचिवबाट यस समस्याको समाधान गर्ने कानूनी बाटो यस्तो रहेछ भनेर प्रस्तावहरु आए पछि मन्त्रीहरुसमेत सहमत भए पछि यो निर्णय भएको हुनुपर्छ। भूमि सम्बन्धी ऐन, २०२१ र उद्योग प्रतिष्ठानहरुलाई अधिकतम हदबन्दी भन्दा बढी जग्गा राख्न छुट दिने सम्बन्धी कार्यनीति, २०६२ बमोजिम पतञ्जली योग पीठ तथा आयूर्वेद कम्पनी नेपाललाई हदबन्दीभन्दा बढी जग्गा राख्न छुट दिन मिल्ने अवस्था के कति कारणले हदबन्दी छुट दिने निर्णय भयो भन्ने सम्बन्धमा मलाई स्पष्ट याद आइ रहेको छैन।तर कुनै पनि काम गर्दा नियम, विधी पुर्‍याई देश र जनतालाई हित हुने कुरालाई केन्द्रबिन्दुमा राख्नु पर्छ भन्ने मेरो सधै मान्यता रहि आएको छ। तत्कालीन कर्मचारी, निकाय र कानूनसँग जोडिएको निकायले यसमा ध्यान पुर्‍याउनुपर्ने हो। यसमा म जोड दिन चाहन्छु। तर यी कुनै पनि काम निजी स्वार्थ प्रेरित गलत उद्देश्य राखी म बाट भएको छैन भन्ने कुरा ठोकुवाका साथ भन्न चाहन्छु। मन्त्रिपरिषद्को मिति २०६६।०९।२९ र मन्त्रिपरिषद्, विधेयक समितिको मिति २०६६।१०।१८ गतेको निर्णयहरु हुनुभन्दा अगावै पतञ्जली योग पीठ तथा आयूर्वेद कम्पनी नेपालले काभ्रेपलाञ्चोक जिल्लामा ५५० रोपनीभन्दा बढी जग्गा खरिद गरी उक्त हदभन्दा बढी जग्गा मिति २०६५/११/१६ गते सनराइज बैंक लिमिटेडमा धितोमा राखी ऋणसमेत चलाईसकेकोमाउक्त गैरकानूनी कार्यको प्रतिफललाई वैधानिकता दिने गरी के कति कारणले मन्त्रिपरिषद् र मन्त्रिपरिषद्, विधेयक समितिबाट निर्णय भएको हो भन्ने विषयमा मलाई जानकारी र याद भएन। मन्त्रिपरिषद्‍मा कुनै पनि प्रस्ताव पेश गर्नु पूर्व त्यसका तल देखिका प्रकृया हुन्छन्। तलैबाट आएका सबै निर्णय कानून सम्मत छ छैन हेर्ने काम मुख्य सचिवको टिमको हुन्छ। मुख्य सचिवले सबै हिसाबले प्रस्ताव उपयुक्त छ भन्ने ठहर गरी प्रधानमन्त्री र पछि मन्त्रिपरिषद्‍मा पेश गरेपछि त्यहाँबाट निर्णय हुने गर्छ।प्रश्न उठेमा, शंका लागेमा वा थप बहसको आवश्यकता महसूस भएमा त्यो विषय थप छलफल र वहसको विषय बन्छ। हैन भने आएका प्रस्तावलाई मन्त्रिपरिषद्ले पारित गर्दछ। प्रधानमन्त्री एक्लैले कुनै निर्णय गर्न पाउँदैनन् र त्यस्तो चलन भएको मलाई जानकारी छैन। पतञ्जली योग पीठ तथा आयूर्वेद कम्पनी नेपालले माग गरेको हदबन्दी भन्दा बढी जग्गा के कुन प्रयोजनमा प्रयोग गर्न खोजेको भन्ने विषयमा एकिन नभई के कसरी कुन आधारमा निर्णय भयो भन्ने बारेमा कुनै याद छैन। मिति २०६६/१०/१८ गतेविधेयक समितिबाट बेचबिखन गर्न नपाउने गरी पतञ्जली योग पीठ तथाआयुर्वेद कम्पनी नेपाललाई हदबन्दी छुट दिने निर्णय गरेकोमा मिति २०६६/१२/०६ गते मन्त्रिपरिषद्‍बाट बेचबिखन गर्न दिने गरी निर्णय के कुन आधारमाभयो भन्ने विषयमा मलाई याद भई रहेको छैन। पतञ्जली योग पीठ तथा आयूर्वेद कम्पनी नेपाललाई हदबन्दीभन्दा बढी जग्गाको वेचबिखन गरी सट्टापट्टा गर्न स्वीकृत दिने विषयमा तत्कालीन भूमिसुधार तथा व्यवस्था मन्त्रीले टिप्पणीमा नै “निवेदकको माग बमोजिम जग्गा बेचबिखन गरी सट्टापट्टा गर्न स्वीकृतको लागि सम्मानित प्रधानमन्त्री ज्यूबाट प्रस्ताव ल्याउन मौखिक रुपमा निर्देशन दिएको हुँदा सो अनुसार मन्त्रिपरिषद्‍मा पेश गर्न स्वीकृत” भनी निर्णय गरेको भन्ने विषयमा मलाई स्मरण भई रहेको छैन। म कुनै पनि निजी स्वार्थ प्रेरित काम गर्ने कुराको घोर विरोधी हुँ। त्यसरी नियम कानून विपरित राष्ट्रलाई घाटा हुने गरी कानून मिचिने गरी कुनै आदेश, निर्देशन म बाट कसैलाई मन्त्रीसमेतलाई दिइएको छैन।पतञ्जली योग पीठ तथा आयूर्वेद कम्पनी नेपालले कुन कुन जग्गा, कति क्षेत्रफल विक्रि गर्न खोजेको हो साथै उक्त कम्पनीले विक्रि गर्न खोजेको जग्गाहरु उक्त कम्पनीको नाममा के कसरी र कहिले कायम भयो भन्ने समेत नखुलाई विक्रि गरी सट्टापट्टा गर्न दिने निर्णयको विषयमा मलाई स्मरण भई रहेको छैन। जहाँ सम्म मेरो नियत र बदनियतको कुरा छ म दावाका साथ भन्न चाहन्छु मेरो यसमा कुनै कुनियत, बदनियत वा निजी हित वा निजी स्वार्थ रहेको छैन। मैले कसैलाई पनि नियम कानून र विधी मिचेर काम गर्नु भनेर निर्देशन वा आदेश दिएको छैन। मेरो यस्ता कुरामा कुनै संलग्नता रहेको छैन। मेरो कुनै पनि निर्णयहरु राष्ट्र र जनाताको हितका लागि मुलुकको नियम, कानून र विधि प्रकृया अनुरुप हुनुपर्दछ भन्ने मेरो मान्यता रहने गरेको छ। मलाई शंका नगर्न, मेरो नियतमा प्रश्न नगर्न म अनुरोध गर्न चाहन्छु। कुनै अनुचित काम र कुरा म बाट नियतपूर्वक भएको छ भने सम्पूर्ण सजाय भोग्न तयार छु। अनुचित काम र कुरा रोक्ने कुरामा मेरो पूर्ण साथ र सहयोग रहने छ। म फेरि पनि भन्न चाहन्छु कि मैले कुनै पनि निर्णय निजी स्वार्थबाट प्रेरित भई वा जानाजान देशलाई नोक्सान हुने गरी गरिएको छैन।"
"केयूकेएलका कर्मचारीको आन्दोलन जारी, आइतबारदेखि कार्यकक्षमा तालाबन्दी गर्ने चेतावनी","काठमाडौँ — २२ दिनदेखि आन्दोलित काठमाडौं उपत्यका खानेपानी लिमिटेड (केयूकेएल) मा रहेका ट्रेड युनियन कर्मचारीले बिहीबार पनि केयूकेएल कार्यालय सुन्धारामा धर्ना  दिएका छन् ।नेपाल राष्ट्रिय कर्मचारी महासंघ, राष्ट्रिय प्रजातान्त्रिक ट्रेड युनियन महासंघ, नेपाल राष्ट्रिय कर्मचारी महासंघ, नेपाल राष्ट्रिय कर्मचारी संगठन संस्थान राष्ट्रिय समिति आजको धर्नामा सहभागी थिए ।जेठ १ देखि आन्दोलन सुरु गरेका कर्मचारीले प्रमुख कार्यकारी अधिकृतको राजीनामा, खानेपानी आपूर्ति, नीतिगत सुधार, समयमै साधारणसभा लगायतको माग राखेका छन् । ४ गते कर्मचारी संघ, लोकतान्त्रिक कर्मचारी संघ, स्वतन्त्र कर्मचारी युनियन, कर्मचारी संघ, कर्मचारी कल्याण परिषद्ले धर्ना दिएका थिए ।अध्यक्ष धामीले ट्रेड युनियनका कर्मचारीलाई पटकपटक बेवास्ता गरेको बताए । उनले भने , ‘कम्पनीको बेवास्ता गर्ने, कर्मचारीलाई कारबाही गर्छु भन्ने, ट्रेड युनियन खारेज गर्छु भन्नेजस्ता अभिव्यक्ति दिनु आफैंमा लज्जास्पद हो ।’वैशाख १५ गते विभिन्न ट्रेड युनियनले केयूकेएलका प्रमुख कार्यकारी अधिकृत अशोककुमार पौडेललाई राजीनामा दिन १६ दिने अल्टिमेटमसहित ज्ञापनपत्र बुझाएका थिए । तर वैशाख ३१ गतेसम्म पनि माग पूरा नभएपछि आन्दोलनमा उत्रिन बाध्य भएको एकीकृत स्वतन्त्र कर्मचारीका अध्यक्ष गोपाल सिंह धामीले बताए ।आधिकारिक ट्रेड युनियनले २०८० जेठ २८ मा व्यवस्थापन समक्ष १८ वटा माग राखेका थिए ।कर्मचारी संघका अध्यक्ष केशव अधिकारीले कामदारको श्रमशोषण भएको आवाज उठाउँदै आएको बताए ‘संस्थागत, नीतिगत र संरचनागत सुधार गर्ने कुरामा अधिकृत चुक्दै गएका छन्,' उनले भने । केयूकेएल कर्मचारी संगठनका उपाध्यक्ष ओम ढकालले कार्यकारी अधिकृतले १४ महिनादेखि संस्थामा अवरोध मात्र पुर्‍याएको र कुनै काम गर्न नसकेकाले उनको राजीनामा माग गरिएको बताए ।अधिकृत पौडेलले शुक्रबारसम्म राजीनामा नदिए आइतबारदेखि कार्यकक्षमा तालाबन्दी गर्ने कर्माचारीले घोषणा गरेका छन् ।केयूकेएलमा २०७८ सालदेखि कम्पनीको साधारणसभा समेत हुन सकेको छैन । वार्षिक साधारणसभा सम्पन्न गराउन, साधारण सेयर निस्कासन, संस्थागत तथा नीतिगत सुधार कार्यान्वयन, मेलम्चीको पानी सर्वसुलभ उपलब्ध गराउनुपर्ने लगायत माग राखेर कर्मचारी २०७८ असोज १४ मा पनि आन्दोलित भएको उपाध्यक्ष ढकालले बताए ।- प्रशिक्षार्थी"
तुलसी सहकारी ठगी काण्ड : अध्यक्षसहित तीन जनालाई कैद,"विराटनगर — विराटनगरस्थित तुलसी बहुमुखी सहकारी संस्थाको करोडौं रुपैयाँ अपचलन गरेको ठहर गर्दै मोरङ जिल्ला अदालतले अध्यक्षसहित तीन जनालाई कैद, जरिवाना र बिगो तिर्ने सजाय सुनाएको छ ।जिल्ला न्यायाधीश सीता शर्मा अधिकारीको एकल इजलासले बिहीबार सहकारीका अध्यक्ष केदारनाथ शर्मालाई ६ वर्ष कैद, ६९ करोड ५९ लाख २१ हजार २६८ रुपैयाँ बिगो र सो बराबरकै जरिवाना तोकेको छ । साथै, पीडित राहत कोषमा २ करोड ७० लाख ३६ हजार ८५० रुपैयाँ बुझाउन पनि अदालतले आदेश दिएको जिल्ला अदालतका श्रेस्तेदार मणि पोखरेलले जानकारी दिए ।त्यसैगरी, सहकारीका क्षेत्रीय प्रबन्धक मन्दीप खवासलाई २ वर्ष २ महिना कैद, २७ लाख रुपैयाँ बिगो र त्यति नै जरिवाना तोकिएको छ । उनलाई राहत कोषमा १ लाख ८ हजार रुपैयाँ जम्मा गर्न आदेश दिइएको छ ।सहकारीकी सचिव सविना न्यौपानेलाई भने २ वर्ष कैद र पीडित राहत कोषमा ६ सय रुपैयाँ बुझाउन आदेश दिइएको छ ।सहकारीको नाममा सदस्यहरूबाट संकलन गरिएको ठूलो रकम हिनामिना भएको भन्दै पीडितहरूले पटक–पटक न्याय माग्दै आएका थिए । अदालतको पछिल्लो फैसलाले लामो समयदेखि न्यायको पर्खाइमा रहेका पीडितहरूले राहत पाएका छन् ।"
नेपालमाथि भ्रष्टाचार मुद्दा लगाउनु राजनीतिक प्रतिशोध र षड्यन्त्र : नेकपा एस,"काठमाडौँ — नेकपा एकीकृत समाजवादीले अध्यक्ष माधवकुमार नेपालमाथि भ्रष्टाचार मुद्दा लगाउनु राजनीतिक प्रतिशोध र षड्यन्त्र भएको निष्कर्ष निकालेको छ ।अख्तियार दुरुपयोग अनुसन्धान आयोगले बिहीबार नेपालमाथि मुद्दा लगाएपछि बसेको सचिवालय बैठकले राजीतिक प्रतिशोध र षड्यन्त्र भएको भन्दै राजनीतिक रुपमा प्रतिवाद गर्ने निर्णय गरेको छ ।‘अध्यक्षमाथि मुद्दा लगाउनु राजनीतिक प्रतिशोध लिँदै षडयन्त्रमूलक प्रहार भएको निष्कर्ष छ,’ उपाध्यक्ष प्रकाश ज्वालाले भने, ‘हामी यसलाई राजनीतिक रुपमा प्रतिवाद गर्छौं ।’पदाधिकारी बैठकले नेपालविरुद्ध अख्तियारमा मुद्दा दर्ता भइसकेकाले तथ्य प्रमाण जुटाएर कानुनी रुपमा अघि बढ्ने निर्णय गरेको छ । नेकपा एसले मन्त्रिपरिषद्ले गरेका नीतिगत निर्णय हालसम्म अख्तियारले नहेरेको उल्लेख गर्दै नेपालमाथि मुद्दा लगाउनुमा सरकारको छाया अख्तियारमा परेको दाबी गरेको छ ।‘सरकारको छाया अख्तियारमा परेको हुनाले यसमा राजनीतिक प्रतिशोध र षड्यन्त्र छ,’ ज्वालाले भने ।पतञ्जलि जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्ष नेपालसहितलाई प्रतिवादी बनाएर अख्तियारले विशेष अदालतमाबिहीबार भ्रष्टाचार मुद्दा दायरगरेको छ ।"
आज देश दुनियाँमा के-के भयो ?,"काठमाडौँ — पतञ्जली जग्गा प्रकरणमा पूर्वप्रधानमन्त्री माधव नेपालसहित ९३ विरुद्ध भ्रष्टाचार मुद्दा, भिजिट भिसा प्रकरणमा गृहमन्त्रीको राजीनामा माग्दै बिहीबार पनि संसद्‌मा अवरोध, अमेरिकी राष्ट्रपतिद्वारा हार्वर्ड अध्ययन गर्ने विदेशी विद्यार्थीको भिसा रद्ददेखि महिला फुटबल प्रशिक्षकमा प्याट्रिक डे विल्ड नियुक्तसम्मका खबर आज चर्चामा रहे ।000पतञ्जली जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्षमाधवकुमार नेपालसहितलाई प्रतिवादी बनाएर दायर गरिएको भ्रष्टाचार मुद्दामा १८ करोड ५८ लाख ५० हजार रुपैयाँ बिगो कायम गरिएको छ । पूर्वप्रधानमन्त्री नेपाल, तत्कालीन भूमि सुधार मन्त्रालयका सचिव छविराज पन्त तथा पतञ्जली योगपीठ तथा आयुर्वेद कम्पनी, नेपालका प्रमुख शालिग्राम सिंहसहित ९३ जनालाई प्रतिवादी बनाएर अख्तियार दुरुपयोग अनुसन्धान आयोगले बिहीबार विशेष अदालतमा मुद्दा दायर गरेको हो ।000भिजिट भिसा प्रकरणमा गृहमन्त्री रमेश लेखकको राजीनामा माग गर्दै विपक्षी दलहरूलेसदन अवरुद्धगरिरहेका छन् । प्रतिनिधिसभाको बैठक बिहीबार दिउँसो १ बजे बोलाइए पनि विपक्षी दलहरूले उठाएका विषयमा सत्तापक्ष सहमत नहुँदा र विपक्षी दलहरू आफ्नो अडानबाट पछाडि नहट्दा अवरोधको अवस्था आएको हो । संसद्मा आफ्ना धारणा राख्नका लागि गृहमन्त्री लेखकले समय माग गरेका छन् ।000नेपाल सरकारले संयुक्त अरब इमिरेट्स(यूएई) जाने नेपाली श्रमिकको न्यूनतम तलब एक हजार दिराम निर्धारणगरेको छ । अब सरकारले योभन्दा कममा श्रमिक माग गर्ने रोजगारदाताको मागपत्र प्रमाणीकरण गर्ने छैन । श्रम, रोजगार तथा सामाजिक सुरक्षामन्त्री शरतसिंह भण्डारीले यूएई जाने श्रमिकको न्यूनतम तलब निर्धारण गर्ने बिहीबार निर्णय गरेका हुन् ।000अमेरिकी राष्ट्रपति डोनाल्ड ट्रम्पले हावर्ड विश्वविद्यालयमा पढ्न वा एक्सचेन्ज प्रोग्रामुमा भाग लिन चाहने विदेशी विद्यार्थीको प्रवेशमा अस्थायी रुपमा रोक लगाएका छन् । राष्ट्रपतिट्रम्पले ६ महिनाका लागि विदेशी विद्यार्थीको प्रवेशमा रोक लगाएका हुन् । अमेरिकी राष्ट्रपतिले बुधबार ‘राष्ट्रिय सुरक्षाको चिन्ता’ देखाउँदै हार्वर्ड विश्वविद्यालयमा विदेशी विद्यार्थीको भर्ना रोक्ने निर्णय गरेका हुन् ।000अखिल नेपाल फुटबल संघ (एन्फा) ले बिहीबारनेपाली महिला राष्ट्रिय टिमको मुख्य प्रशिक्षकमा बेल्जियमका प्याट्रिक डे विल्ड नियुक्तगरेको छ । एन्फा महासचिव किरण राईले सातदोबाटोको एन्फा कम्प्लेक्समा भएको कार्यक्रममा सम्झौतामा हस्ताक्षर गरेका छन् । उनी नेपाली महिला राष्ट्रिय टिम सम्हाल्ने दोस्रो प्रशिक्षक हुन् ।"
विश्व वातावरण दिवस मनाइयो,"काठमाडौँ — वातावरण विभागले ‘प्लास्टिक प्रदूषण न्युनीकरण : हाम्रो दायित्व’ भन्ने नाराका साथ विश्व वातावरण दिवस मनाएको छ । हरेक वर्ष जुन ५ मा मनाइने अन्तर्राष्ट्रिय वातावरण दिवसको अवसरमा विभागले बिहीबार काठमाडौंमा विभिन्न कार्यक्रम आयोजना गर्‍यो ।वन तथा वातावरण राज्यमन्त्री रुपा विकले प्लास्टिक प्रदूषण विश्वमै गम्भीर चुनौतीको रुपमा देखिएको र यसको निराकरणमा सबै तह लाग्नुपर्ने बताइन् । ‘सहरमा मात्र प्लास्टिकको प्रदूषण देखिन्थ्यो तर अहिले गाउँमा पनि प्लास्टिकको प्रदूषण पुग्न थालेको छ,’ उनले भनिन्, ‘यसको निराकरणमा सबै लाग्नुपर्छ । यसमा हामी सबै तह संवेदनशील हुनुपर्ने देखिएको छ ।’प्लास्टिक प्रदूषण निराकरणमा कसरी व्यवहारिक बन्ने विषयमा सबैले सोच्न जरुरी रहेको उनले बताइन् । साथै उनले वातावरण प्रदूषण वन मन्त्रालयको मात्र विषय नभएकाले यसमा सबै मन्त्रालय लाग्नुपर्नेमा जोड दिइन् । ‘वातावरण प्रदूषण वन मन्त्रालयको मात्र यसको हिस्सेदार हो भन्न मिल्दैन,’ उनले भनिन्, ‘यसमा अन्तरमन्त्रालयकाको समन्वय र सहकार्य अत्यन्तै महत्वपूर्ण हुन्छ ।’ यसैगरी प्लास्टिक प्रतिबन्धको विषयमा सबैले सहयोग गर्नुपर्ने र कार्यान्वयनमा जानुपर्ने उनको भनाइ छ ।वातावरण विभागका विभागका महानिर्देशक ज्ञानराज सुवेदीले प्लास्टिक प्रयोगको बानीलाई कम गर्नुपर्ने बताए । ‘प्लास्टिकजन्य फूल, पुष्पगुच्छालाई पूर्ण रुपमा निषेध गरिएको छ । तर पनि बजारमा कहींकहीं पाइन्छ,’ उनले भने, ‘हामीले प्लास्टिकको प्रयोगलाई कम गर्नुपर्छ । प्लास्टिकको प्रयोगको बानीलाई कम गर्नुपर्छ ।’विगतमा प्लास्टिकको चरम प्रयोग नभएको तर अहिले सबैतिर यसको प्रयोग बढीरहेको र यसलार्य कम गर्नुपर्ने उनले बताए । सरकारले आगामी आर्थिक वर्षको बजेटमार्फत ४० माइक्रोनभन्दा कम प्लास्टिक झोला प्रयोग गर्न नपाइने भनेको छ । यसमा वातावरण विभागले निर्देशिका पनि जारी गरिसकेको छ । तर कार्यान्वयनको पक्ष भने सधैं कमजोर देखिएको राष्ट्रिय योजना आयोगका उपाध्यक्ष प्रा.डा.शिवराज अधिकारीले बताए । ‘कानुनमा यो गर्नुपर्छ भन्ने व्यवस्था छ,’ उनले भने, ‘तर यसको कार्यान्वयनमा कसरी जाने भन्ने कमजोरी रहेको छ ।’ यसका लागि समन्वय र समझदारीपूर्वक अगाडि बढ्न आगामी आर्थिक वर्षभित्र कार्यान्वयन योजना आयोगले बनाउन गइरहेको उनले बताए । बजेट आइसकेको र सबै निकाय मिलेर काम गर्नेुपर्नेमा समेत उनले जोड दिए ।मन्त्रालयका सचिव डा.राजेन्द्रप्रसाद मिश्रले प्लास्टिकले सय वर्षको यात्रा पार गरिसकेको र मानव जीवनसँग नजिकसँग जोडिएको बताए । ‘यसबाट छुटकारा पाउन सजिलो छैन । तर न्यूनीकरण नगर्ने हो भने यसले भोलीको दिनमा मानव सभ्यतालाई जोखिममा पार्छ,’ उनले भने, ‘त्यसैले हामीले प्लास्टिकको न्यूनीकरण गरौं भन्ने नाराका साथ यस वर्षको वातावरण दिवस मनाउन गइरहेका छौं ।’ प्लास्टिकको प्रयोग गरिन्जेल ठीक हुने तर त्यसपछि वातावरणमा पार्ने असर खतराजन्य हुने बताउँदै सचिव मिश्रले पुनःप्रयोगमा लगानी गर्न आवश्यक रहेको उनले बताए ।नेपाल उद्योग वाणिज्य महासंघका अध्यक्ष चन्द्रप्रसाद ढकालले निजी क्षेत्रले व्यावसायिक गतिविधि बढाउँदा वातावरणलाई ध्यानमा राख्दै आएको बताए । ‘वातावरण र विकासलाई सँगसँगै लानुपर्छ भन्ने निजी क्षेत्रको धारणा छ,’ उनले भने, ‘तर वातावरणको नाममा कतिपय अवस्थामा विकास अगाडि लानु हुँदैन भन्ने पनि देखिएको छ । कुनै कुरालाई नकरात्मक रुपमा मात्र हेर्‍यौं भने त्यसले केही कुरामा पनि योगदान दिँदैन ।’यस अवसरमा विभागले वातावरण प्रदूषणसम्बन्धी जानकारी दिन दुई वटा पुस्तकसमेत विमोचन गरेको छ । देशभर रहेका वायु गुणस्तर मापन गर्ने स्टेसनबाट प्राप्त तथ्यांक रहेको पुस्तक ‘स्टाटस अफ एयर क्वालिटी इन नेपाल एनुअल रिपोर्ट, २०२४’ र वायु प्रदुषणसम्बन्धी जानकारी दिन ‘वायु प्रदूषणसम्बन्धी आधारभूत जानकारी’ पुस्तक वन तथा वातावरण राज्यमन्त्री विकले विमोचन गरिन् ।"
"प्रतिनिधिसभाको दिउँसो १ बजे बोलाइएको बैठक साढे ५ मा सुरु, विपक्षीद्वारा अवरुद्ध",काठमाडौँ — प्रतिनिधिसभाको दिउँसो १ बजे बोलाइएको बैठक अपराह्न साढे ५ बजे सुरु भएको छ । बैठकमा विपक्षी दलहरूले उभिएर विरोध गरिरहेका छन् ।भिजिट भिसा प्रकरणमा गृहमन्त्री रमेश लेखकको राजीनामा माग गर्दै विपक्षी दलहरूले सदन अवरुद्ध गरिरहेका छन् ।प्रतिनिधिसभाको बैठक बिहीबार दिउँसो १ बजे बोलाइए पनि विपक्षी दलहरूले उठाएका विषयमा सत्तापक्ष सहमत नहुँदा र विपक्षी दलहरू आफ्नो अडानबाट पछाडि नहट्दा अवरोधको अवस्था आएको हो ।संसद्मा आफ्ना धारणा राख्नका लागि गृहमन्त्री लेखकले समय माग गरेका छन् ।प्रतिनिधिसभाको अर्को बैठक शुक्रबार १ बजेसम्मका लागि स्थगित गरिएको छ ।
यूएई जाने नेपाली श्रमिकको न्यूनतम तलब एक हजार दिराम निर्धारण,"काठमाडौँ — नेपाल सरकारले संयुक्त अरब इमिरेट्स (यूएई) जाने नेपाली श्रमिकको न्यूनतम तलब एक हजार दिराम निर्धारण गरेको छ । अब सरकारले योभन्दा कममा श्रमिक माग गर्ने रोजगारदाताको मागपत्र प्रमाणीकरण गर्ने छैन ।श्रम, रोजगार तथा सामाजिक सुरक्षामन्त्री शरतसिंह भण्डारीले यूएई जाने श्रमिकको न्यूनतम तलब निर्धारण गर्ने बिहीबार निर्णय गरेका हुन् । ‘यूएई नेपाली श्रमिकको आकर्षकको गन्तव्य हो । तर, यूएईमा कार्यरत नेपाली श्रमिकको न्यूनतम तलब निकै कम ८ सय दिराम थियो,’ उनले कान्तिपुरसँग भने,‘हामीले यूएईमा रहेको नेपाली दूतावासको सिफारिसमा नयाँ तलब निर्धारण गरेका छौं ।’मन्त्री भण्डारीले अदक्ष, अर्धदक्ष र दक्ष श्रमिकको अलग-अलग तलब निर्धारण गरेको बताए । जसअनुसार अदक्षको एक हजार दिराम, अर्धदक्षको १२ सय दिराम र दक्षको १५ सय दिराम निर्धारण गरिएको छ । ‘न्यून तलबमा काम गर्ने श्रमिकलाई ठूलो राहत हुन्छ । यो सम्बन्धित दूतावासमा पठाउछौं,’ उनले भने,‘यूएईले आफैंले न्यूनतम तलब तोकेको छैन । नेपाल सरकारले बजारको अवस्था हेरेर तलब निर्धारण गरेको हो । दूतावासले योभन्दा तल मागपत्र प्रमाणीकरण गर्दैन । यो तलब नदिने रोजगारदाताले नेपाली श्रमिक लैजान पाउने छैनन् ।’ यूएईमा हाल ७ लाख नेपाली कार्यरत छन् ।"
मेरो राजनीतिक करियर समाप्त पार्ने केपी ओलीको नियत नै हो : नेपाल,"काठमाडौँ — पूर्वप्रधानमन्त्री एवं नेकपा एसका अध्यक्ष माधवकुमार नेपालले प्रधानमन्त्री एवं एमाले अध्यक्ष केपी ओलीकै निर्देशनमा आफूविरुद्ध मुद्दा दर्ता भएको बताएका छन् । पतञ्जली जग्गा हिनामिना प्रकरणमा अख्तियार दुरुपयोग अनुसन्धान आयोगले विशेष अदालतमा भ्रष्टाचार मुद्दा दायर गरेपछि नेपालले प्रतिक्रिया दिँदै ओली सुरुदेखि नै आफूविरुद्ध लागेको बताएका हुन् ।'उहाँ मेरोविरुद्धमा सुरुदेखि नै लाग्नुभएको हो । मेरो राजनीतिक करियर समाप्त पार्ने उहाँको नियत नै हो । पहिले पनि यस्तै किसिमले पटक-पटक कोसिस गर्नुभएकै हो । उहाँ बदलाको भावनाबाट चल्नु भएको छ,' रौतहटमा सञ्चारकर्मीहरूसँगको कुराकानीमा उनले भने ।पतञ्जली प्रकरणमा आफूले कुनै बदमासी नगरेको समेत नेपालको दाबी छ । 'कसले के लुपहोल राखे होलान्, मलाई त्यसबारे जानकारी भएन। पतञ्जलीजस्तो संस्थामा त्यस्तो होला भन्ने मैले कल्पना पनि गरेको थिइनँ,' उनले भने । आफूले मुद्दाबारे जानकारी लिने र कानुन व्यवसायीसँग परामर्श गर्ने पनि नेपालले बताए ।अख्तियार दुरुपयोग अनुसन्धान आयोगले नेपालसहित जग्गा हिनामिना प्रकरणका प्रतिवादीहरूविरुद्ध बिहीबार विशेष अदालतमा मुद्दा दायर गरेको छ । पतञ्जलीका नाममा हदबन्दी छुटमा जग्गा खरिद गर्न र किनेको दुई महिना नबित्दै गैरकानुनी रूपमा हाउजिङ कम्पनीलाई बेच्ने स्वीकृति दिन तत्कालीन प्रधानमन्त्री नेपालले नै निर्देशन दिएका थिए।२०६६ सालमा भारतीय योगगुरु रामदेवको पतञ्जली योगपीठ तथा आयुर्वेद कम्पनीले काभ्रेको बनेपामा ५ सय ९३ रोपनी जग्गा खरिद गरी ३ सय ५३ रोपनी हाउजिङ कम्पनीलाई बेचिएको थियो ।"
हेटौंडामा धान पकेट क्षेत्रका कृषकलाई कृषि उपकरण,"काठमाडौँ — हेटौंडा उपमहानगरपालिकाले धान पकेट क्षेत्रका कृषकलाई १३ लाख मूल्य बराबरको  कृषि उपकरण वितरण गरेको छ ।बागमती प्रदेश सरकारसँगको सहकार्यमा उपमहानगरले हेटौंडा–१७ हटियामा रहेको साना किसान कृषि सहकारी संस्थामा आबद्ध धान खेती गर्ने कृषकलाई उपकरण वितरण गरेको हो । पकेट क्षेत्रका लागि चालु आव उपमहानगरले १३ लाख रुपैयाँ खर्चेर कार्यक्रम अघि बढाएको हो ।उपमहानगरका नगर प्रमुख मीनकुमारी लामाको प्रमुख आतिथ्यमा बिहीबार उपकरण वितरण गरिएको थियो । हेटौंडा उपमहानगरबाट धान पकेट कार्यक्रमअनुसार खरिद भएका उपकरण अनुदानमा वितरण गरिएको हो । उपमहानगरले १ सय ५५ वटा इलेक्ट्रिक स्प्रे, १ सय ६० वटा त्रिपाल, ६ जना किसानलाई हाते ट्रयाक्टर, ५ जना किसानलाई कम्बाइन्ड राइस मिल, १० वटा पानी तान्ने मोटर, २ वटा डिजिटल काँटा वितरण गरेको हो ।सामग्री वितरण गर्दै नगर प्रमुख लामाले सबै क्षेत्र उत्पादनसँग जोडिनुपर्ने बताइन ्। अहिले हेटौंडामा कृषिजन्य वस्तु मुलुकका विभिन्न भागमा निर्यात हुने गरेको उनको भनाइ छ ।सहकारीका अनुसार अहिले कार्यक्रममा सहभागी भएका किसानलाई ४ टन मकवानपुरे छोटे र ३ टन रामधान बिउ उत्पादनका लागि बितरण गरिएको छ ।साना किसान कृषि सहकारी संस्थाका अध्यक्ष कमला श्रेष्ठको अध्यक्षतामा भएको कार्यक्रममा हेटौंडा उपमहानगरपालिका–१७ का अध्यक्ष उद्धव सत्याल लगायतको उपस्थिति रहेको थियो । हेटौंडा–१७ को चुच्चेखोलादेखि महादेव खोलासम्मको क्षेत्रलाई उपमहानगरले धान पकेट क्षेत्रको रुपमा विकास गर्न लागेको छ ।"
भिजिट भिसा प्रकरण : संसद् खोल्न कांग्रेसले राखेको प्रस्ताव रास्वपाद्वारा अस्वीकार,"काठमाडौँ — भिजिट भिसा प्रकरणको छानबिन गर्नका लागि गृहमन्त्री रमेश लेखकले राजीनामा गर्नुपर्नेमा रास्वपाले अडान राखेको छ । कांग्रेसले संसद् खोल्नका लागि रास्वपा नेताहरूसँग छलफल गरेको थियो, तर सहमति जुटेन ।संसद् भवनमा कांग्रेस उपसभापति पूर्णबहादुर खड्का र प्रमुख सचेतक श्यामकुमार घिमिरे तथा रास्वपाका तर्फबाट उपसभापति स्वर्णिम वाग्ले र प्रमुख सचेतक सन्तोष परियार सहभागी थिए ।बैठकमा अख्तियारको छानबिन र अभियोजनसम्म कुर्न कांग्रेसले प्रस्ताव राखेको थियो । 'अहिले अख्तियारले अनुसन्धान गरिरहेको छ, त्यसको निष्कर्ष निस्किँदासम्म कुरौँ भन्ने उहाँहरूको प्रस्ताव थियो । हामीले हुँदैन भन्दै राजीनामा दिनुपर्ने कुरा राख्यौं,' रास्वपा प्रमुख सचेतक परियारले भने ।अख्तियारले छानबिन गरी मुद्दा दर्ता गर्दासम्म संसद् अवरोध नगर्न र त्यसपछि छानबिन समिति गठन गर्ने कुरा कांग्रेसले रास्वपा समक्ष राखेको थियो । कांग्रेसको उक्त प्रस्तावमा प्रमुख प्रतिपक्षी दल माओवादी भने सकारात्मक बनिसकेको छ ।"
मन्त्रिपरिषद्का निर्णयमा मुद्दा चलाउने हो भने कुनै पनि प्रधानमन्त्री बच्दैनन् : पाण्डे,"काठमाडौँ — नेकपा एसका वरिष्ठ उपाध्यक्ष एवं पूर्वमुख्यमन्त्री राजेन्द्र पाण्डेले पार्टी अध्यक्ष माधवकुमार नेपालमाथि राज्यले प्रतिशोध साधेको बताएका छन् । मन्त्रिपरिषद्ले गरेका निर्णयमाथि मुद्दा चलाउँदै जाने हो भने विगतका कुनै पनि प्रधानमन्त्री नबच्ने पाण्डेले चेतावनी दिएका छन् ।पार्टी अध्यक्ष नेपालविरुद्ध भ्रष्टाचार मुद्दा दायर भएपछि पत्रकारहरुले सोधेको प्रश्नको जवाफ दिने क्रममा पाण्डेले मन्त्रिपरिषद्का सबै निर्णय भ्रष्टाचारजन्य मुद्दा बन्न सक्ने बताए । 'विगतमा भएका क्याबिनेट बैठकका निर्णयहरू सबै भ्रष्टाचारजन्य केस बन्न सक्छन्। त्यसो हुनाले कोही पनि प्रधानमन्त्रीहरु बच्नेवाला छैनन्। र अर्को कुरा कनै पनि प्रधानमन्त्री वा क्याबिनेटले अब कुनै ठूलो महत्वपूर्ण निर्णय गर्दैन,' उनले भने ।सरकारले गणतन्त्रको विरोधमा सडकमा उत्रिरहेकाहरुलाई मद्दत पुग्ने गरी काम गरिरहेको उनको जिकिर छ। भ्रष्टाचारमा ठूला माछा समात्न सुरु भएको हो भन्ने प्रश्नमा पाण्डेले भने, ‘जसलाई पनि मुद्दा चलाउँदै हिँड्ने र ठूलो माछो यही हो भन्दै प्रचार गर्ने हो भने यो राज्य व्यवस्था सिद्धिन्छ। यो संघीय लोकतान्त्रिक गणतन्त्रलाई समाप्त गर्ने एकथरी सडकमा उत्रिरहेका छन्, तिनैलाई नै मद्दत गर्ने गरी काम भइरहेको जस्तो लाग्छ।’पतञ्जली जग्गा हिनामिना प्रकरणमा पूर्वप्रधानमन्त्री नेपालविरुद्ध भ्रष्टाचार मुद्दा दायर भएको हो । अख्तियार दुरुपयोग अनुसन्धान आयोगले नेपालसहित जग्गा हिनामिना प्रकरणका प्रतिवादीहरूविरुद्ध बिहीबार विशेष अदालतमा मुद्दा दायर गरेको हो ।पतञ्जलीका नाममा हदबन्दी छुटमा जग्गा खरिद गर्न र किनेको दुई महिना नबित्दै गैरकानुनी रूपमा हाउजिङ कम्पनीलाई बेच्ने स्वीकृति दिन तत्कालीन प्रधानमन्त्री नेपालले नै निर्देशन दिएका थिए। २०६६ सालमा भारतीय योगगुरु रामदेवको पतञ्जली योगपीठ तथा आयुर्वेद कम्पनीले काभ्रेको बनेपामा ५ सय ९३ रोपनी जग्गा खरिद गरी ३ सय ५३ रोपनी हाउजिङ कम्पनीलाई बेचिएको थियो ।"
कांग्रेस सभापति देउवा भन्छन् : राजावादीको आन्दोलन तुहिइसक्यो,"महेन्द्रनगर (धनुषा) — कांग्रेस सभापति एवं पूर्वप्रधानमन्त्री शेरबहादुर देउवाले पूर्वराजा समर्थकले प्रदर्शन गर्नु अर्थहीन रहेको धारणा व्यक्त गरेका छन् ।कांग्रेसका स्व. नेता ठाकुरप्रसाद ढुङ्गानाको ६२औँ स्मृतिसभा, सालिक अनावरण र उनका बारेमा लेखिएको पुस्तक विमोचन कार्यक्रमका लागि यहाँ आउने क्रममा आज जनकपुरधाम विमानस्थलमा पत्रकार सम्मेलनमा सभापति देउवाले राजावादीको आन्दोलन तुहिसकेकाले प्रदर्शन गर्नु अर्थहीन रहेको टिप्पणी गरे ।पूर्वराजा समर्थकले आन्दोलन गर्नु गणतन्त्र विरोधी गतिविधि भएकाले जनताको त्याग र सङ्घर्षबाट आएको गणतन्त्रविरुद्ध कार्य स्वीकार्य नहुने उनले बताए । । सभापति देउवाले गृहमन्त्रीको राजीनामा माग गर्नु तर्कहीन रहेको भन्दै संसद् अवरोध नगर्न प्रतिपक्ष दललाई आग्रह गरे । सभापति देउवा धनुषामा भोलिसम्म हुने विभिन्न कार्यक्रममा सरिक हुनुहुने कार्यसूची रहेको छ ।"
सरेको सर्‍यै प्रतिनिधिसभा बैठक,काठमाडौँ — भिजिट भिसा प्रकरणले प्रतिनिधिसभा बैठक निरन्तर सरेको सर्‍यै छ । बिहीबार दिउँसो १ बजेका लागि बोलाइएको केही बेरअघि मात्र सूचना टाँसेर साढे ३ बजेका लागि सारिएको छ ।बुधबार दिउँसो १ बजेका लागि बोलाइएको बैठक ३ बजे सारिए पनि बस्न सकेको थिएन । उक्त समयमा पनि बैठक नबसेपछि संसद् सचिवालयले बिहीबार दिउँसो १ बजेसम्मका लागि प्रतिनिधिसभा बैठक स्थगित भएको जनाएको थियो ।यसअघि जेठ १३ र १४ का लागि बोलाइएका बैठकमा विपक्षी दलले अवरोध गरेका थिए । त्यस्तै भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो । मंगलबारको बैठकमा गृहमन्त्रीलाई सम्बोधन गर्न दिने तर छानबिन समिति गठनको घोषणा हुनुपर्ने विपक्षी दलहरूको माग थियो ।
नेपाली सेनाको प्रवक्तामा बस्नेत,काठमाडौँ — नेपाली सेनाले सहायकरथी राजाराम बस्नेतलाई  प्रवक्ताको जिम्मेवारी दिएको छ । जनसम्पर्क तथा सूचना निर्देशनालमा आज आयोजित कार्यक्रममा सहायक रथी बस्नेतले प्रवक्ताको औपचारिक जिम्मेवारीको बुझबुझारथ गरेका हुन् ।यसअघिका प्रवक्ता गौरवकुमार केसीले भने आगामी आइतबारबाट नेपाली सेनाको पूर्वीपृतनाको निमित्त प्रमुखको जिम्मेवारी सम्हाल्नेछन् । उनको नाम सिफारिस भइसकेकाले उनको केही समयमै उपरथीमा बढुवा हुने सम्भावना छ । त्यहाँका पृतनापति पवनराज घिमिरेको जङ्गी अड्डामा सरुवा भइरहेको छ ।नयाँ प्रवक्ता यसअघि सेनाको राष्ट्रिय निकुञ्ज तथा वन्यजन्तु संरक्षण निर्देशनालयको निर्देशकको जिम्मेवारीमा थिए । सूचना र जनसम्पर्कका माध्यमद्वारा नागरिक र सैनिक सम्बन्ध सुदृढ तुल्याउन महत्वपूर्ण भूमिकामा रहने जनसम्पर्क तथा सूचना निर्देशनालयको निर्देशक नेपाली सेनाको प्रवक्ताको जिम्मेवारीमा रहने अभ्यास छ । राष्ट्रको प्रमुख सुरक्षा संगठन नेपाली सेनाको प्रमुखको निकटतामा रही प्रवक्ताले कार्यजिम्मेवारी सम्हाल्नेछन् ।
पतञ्जलिमा त्यस्तो होला भन्ने मैले कल्पना पनि गरेको थिइनँ : माधव नेपाल,"रौतहट — एकीकृत समाजवादीका अध्यक्ष माधवकुमार नेपालले पतञ्जलि प्रकरणमा आफूले कुनै बदमासी नगरेको दाबी गरेका छन् ।आज रौतहटमा पत्रकारसँग कुरा गर्दै नेपालले भने, 'कसले के लुपहोल राखे होलान्, मलाई त्यसबारे जानकारी भएन । पतञ्जलिजस्तो संस्थामा त्यस्तो होला भन्ने मैले कल्पना पनि गरेको थिएन ।'आफूले कुनै अनुचित काम नगरेको र त्यस्तो कामलाई प्रोत्साहन पनि नगरेको उनले जिकिर गरे ।पतञ्जलि जग्गा हिनामिना प्रकरणमा भ्रष्टाचार मुद्दा दायर भएको विषयमा पत्रकारले राखेको जिज्ञासामा उनले भने, 'अहिलेसम्म के भयो मलाई जानकारीमा छैन । कानुन व्यवसायीसँग परामर्श गर्नुपर्छ ।'पतञ्जलि जग्गा हिनामिना प्रकरणमा पूर्वप्रधानमन्त्रीसमेत रहेका नेपालविरुद्ध अख्तियार दुरुपयोग अनुसन्धान आयोगले बिहीबारविशेष अदालतमा मुद्दा दायरगरेको छ ।"
पतञ्जली जग्गा हिनामिना प्रकरण : पूर्वप्रधानमन्त्री नेपालसहित ९३ प्रतिवादी को-को हुन् ?,"काठमाडौँ — पतञ्जली जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्ष माधवकुमार नेपालसहितलाई प्रतिवादी बनाएर दायर गरिएको भ्रष्टाचार मुद्दामा १८ करोड ५८ लाख ५० हजार रुपैयाँ बिगो कायम गरिएको छ ।पूर्वप्रधानमन्त्री नेपाल, तत्कालीन भूमि सुधार मन्त्रालयका सचिव छविराज पन्त तथा पतञ्जली योगपीठ तथा आयुर्वेद कम्पनी, नेपालका प्रमुख शालिग्राम सिंहसहित ९३ जनालाई प्रतिवादी बनाएर अख्तियार दुरुपयोग अनुसन्धान आयोगले बिहीबार विशेष अदालतमा मुद्दा दायर गरेको हो ।"
कहाँ छ राजावादी ? तुहिसक्यो : देउवा,"जनकपुर — कांग्रेस सभापति तथा पूर्वप्रधानमन्त्री शेरबहादुर देउवाले राजावादीहरु तुहिसकेको टिप्पणी गरेका छन् ।बिहीबार जनकपुर विमानस्थलमा 'राजावादी आन्दोलनलाई कसरी हेर्नुभएको छ' भन्ने सञ्चारकर्मीको प्रश्नमा कांग्रेस सभापति देउवाले भने, ‘कहाँ छ राजावादी ? तुहिसक्यो !’देउवाले कांग्रेस-एमाले गठबन्धन ०८४ सम्मै रहने दाबी गरे । वर्तमान गठबन्धन आगामी चुनावसम्म कायम रहने उनको भनाइ छ । ‘कांग्रेस–एमालेको गठबन्धन राम्रैसँग चलेको छ । यो ०८४ सम्म कायमै रहनेछ,’ देउवाले भने ।प्रहरी समायोजनका लागि छलफल र परामर्श भइरहेको पनि उनले बताए ।कांग्रेस नेता आनन्दप्रसाद ढुंगानाका बुवा ठाकुरप्रसाद ढुंगानाको सालिक अनावरणका लागि जनकपुर आएका देउवाले भने शुक्रबार जनकपुरमा निर्मित मिथिला विकास कोषको आधुनिक भवनको समेत उद्घाटन गर्ने कार्यक्रम छ । बिहीबार अपराह्न उनले धनुषाको धनुषाधाम नगरपालिकामा निर्माण गरिएको ढुंगानाको सालिक अनावरण गर्दै छन् ।"
पतञ्जली जग्गा हिनामिना : कहिले के भएको थियो ?,काठमाडौँ — पतञ्जली जग्गा हिनामिना प्रकरणमा तत्कालीन प्रधानमन्त्री माधवकुमार नेपाल नेतृत्वको मन्त्रिपरिषद्ले दुई महिनाको अवधिमै हदबन्दी छुट जग्गा खरिद गर्न स्वीकृति दिनेदेखि बिक्रीको अनुमतिसम्मका निर्णय गरेको थियो ।भूमि व्यवस्था विभागका तत्कालीन महानिर्देशक केशरबहादुर बानियाँले मन्त्रिपरिषद्को निर्णयलाई कानुनविपरीत भन्दै रोक्न खोज्दा उल्टै उनको सरुवा गरेर अर्का सहसचिव जितबहादुर थापालाई विभागमा लगिएको थियो ।पतञ्जली जग्गा हिनामिनामा कहिले के भएको थियो ?
अध्यक्ष नेपालविरुद्ध भ्रष्टाचार मुद्दा दायरबारे छलफल गर्छौं : महासचिव भुसाल,"काठमाडौँ — नेकपा एकीकृत समाजवादीका महासचिव घनश्याम भुसालले अध्यक्ष माधवकुमार नेपालविरुद्ध भ्रष्टाचार मुद्दा दायर भएको विषयमा पार्टीभित्र छलफल हुने बताएका छन् ।अध्यक्ष नेपाल पार्टीको काममा रौतहट गएकाले उनी काठमाडौं फर्केपछि छलफल हुने उनले बताए ।‘यो विषयबारे पार्टीभित्र छलफल गर्छौ,’ महासचिव भुसालले कान्तिपुरसँग संक्षिप्त प्रतिक्रिया दिँदै भने, ‘भर्खर मुद्दा दायर भएको समाचारबाट थाहा भयो ।’"
उपाध्यक्ष सापकोटाविरुद्ध सर्वोच्चको आदेशमा माओवादीले पूर्णपाठ पर्खने,"काठमाडौँ — माओवादीले पार्टी उपाध्यक्ष एवं प्रवक्ता अग्नि सापकोटाविरुद्ध अपहरण तथा ज्यान कसुरमा अनुसन्धान गर्नुपर्ने सर्वोच्च अदालतको आदेशमा पूर्णपाठ आएपछि मात्र प्रतिक्रिया दिने जनाएको छ । बिहीबार बिहान बसेको पदाधिकारी बैठकमा सर्वोच्चको आदेशबारे विश्लेषण भएको थियो ।माओवादी महासचिव देव गुरुङले द्वन्द्वकालीन मुद्दा संक्रमणकालीन न्यायसँग सम्बन्धित भएको भन्दै सापकोटाको सम्बन्धमा सर्वोच्चको पूर्णपाठ आएपछि मात्र टिप्पणी गर्नु उचित हुने बताए । ‘द्वन्द्वकालीन मुद्दाहरु संक्रमणकालीन न्याय सम्बन्धित हुन्छन् । अग्निजीको मुद्दाका विषयमा अनुसन्धान गर्ने भनिएको छ । त्यो भनेको टीआरसी क्षेत्रात्रिकार हो कि नियमित अदालती प्रक्रिया हो भन्ने कुरा पूर्णपाठ आएपछि स्पष्ट होला,’ उनले भने, ‘न्यायलयले द्वन्द्वकालीन मुद्दा संविधान, विस्तृत शान्ति सम्झौता र संक्रमणकाली न्यायका आधारमा निर्णय गर्नुपर्ने हो ।’सर्वोच्चले पूर्वसभामुख एवं माओवादी उपाध्यक्ष सापकोटाविरुद्ध अपहरण तथा ज्यान कसुरमा अनुसन्धान गर्न सरकारलाई बुधबार आदेश दिएको थियो । सापकोटाविरुद्ध २०६२ मा काभ्रेका अर्जुन लामाको हत्या गरेको आरोप छ ।प्रधानन्यायाधीश प्रकाशमान सिंह राउत, वरिष्ठतम् न्यायाधीश सपना मल्ल प्रधान तथा न्यायाधीशहरू कुमार रेग्मी, मनोजकुमार शर्मा र कुमार चुडालको संवैधानिक इजलासले सापकोटाविरुद्ध विभिन्न मितिमा परेका ३ रिटमाथि अन्तिम सुनुवाइ गर्दै ज्यान मुद्दामा अनुसन्धान गर्न भनेको छ ।"
पूर्वप्रधानमन्त्री नेपालको सांसद पद निलम्बन,"काठमाडौँ — पूर्वप्रधानमन्त्रीसमेत रहेका नेकपा एसका अध्यक्ष माधवकुमार नेपालको सांसद पद स्वत: निलम्बन भएको छ ।अख्तियार दुरुपयोग अनुसन्धान आयोगले बिहीबार नेपालविरुद्ध विशेष अदालतमा भ्रष्टाचार मुद्दा दायर गरेसँगै उनी सांसद पदबाट निलम्बित भएका हुन्। नेपाल २०७९ को प्रतिनिधिसभा निर्वाचनमा रौतहट-१ बाट विजयी भएका थिए ।भ्रष्टाचार निवारण ऐनको दफा ३३ मा भ्रष्टाचार मुद्दा दायर भएसँगै सार्वजनिक पद धारण गरेका कर्मचारी, पदाधिकारी मुद्दाको किनारा नलागेसम्म स्वत: निलम्बन हुने व्यवस्था छ । पतञ्जली जग्गा हिनामिना प्रकरणमा पूर्वप्रधानमन्त्री नेपालसहितलाई प्रतिवादी बनाएर दायर गरिएको भ्रष्टाचार मुद्दामा १८ करोड ७० लाख रुपैयाँ बिगो कायम गरिएको छ ।पूर्वप्रधानमन्त्री नेपाल, तत्कालीन भूमि सुधार मन्त्रालयका सचिव छविराज पन्त तथा पतञ्जली योगपीठ तथा आयुर्वेद कम्पनी, नेपालका प्रमुख शालिग्राम सिंहसहितलाई प्रतिवादी बनाएर अख्तियार दुरुपयोग अनुसन्धान आयोगले बिहीबार विशेष अदालतमा मुद्दा दायर गरेको हो ।"
पतञ्जली जग्गामा भ्रष्टाचार : पूर्वप्रधानमन्त्री नेपालसहितका प्रतिवादीविरुद्ध १८ करोड ५८ लाख रुपैयाँ बिगो,"काठमाडौँ — पतञ्जली जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्ष माधवकुमार नेपालसहितलाई प्रतिवादी बनाएर दायर गरिएको भ्रष्टाचार मुद्दामा १८ करोड ५८ लाख ५० हजार रुपैयाँ बिगो कायम गरिएको छ ।पूर्वप्रधानमन्त्री नेपाल, तत्कालीन भूमि सुधार मन्त्रालयका सचिव छविराज पन्त तथा पतञ्जली योगपीठ तथा आयुर्वेद कम्पनी, नेपालका प्रमुख शालिग्राम सिंहसहित ९३ जनालाई प्रतिवादी बनाएर अख्तियार दुरुपयोग अनुसन्धान आयोगले बिहीबार विशेष अदालतमा मुद्दा दायर गरेको हो ।उद्योग सञ्चालन गर्न भनी हदबन्दी छुट दिइएको जग्गा उद्योग सञ्चालन नगरी दुई महिनाभित्रै कानुनविपरीत बिक्री गर्न नेपाल नेतृत्वको मन्त्रिपरिषद्ले स्वीकृति दिएको थियो । मन्त्रिपरिषद्को निर्णयअघि जग्गा बिक्री गर्ने प्रस्ताव ल्याउन नेपालले तत्कालीन भूमिसुधार मन्त्री डम्बर श्रेष्ठलाई निर्देशन दिएका थिए ।नेपाल मन्त्रिपरिषद्ले सोही प्रस्तावअनुसार जग्गा बिक्रीको बाटो खोलिदिएको थियो । तत्कालीन मन्त्री श्रेष्ठको भने गत वर्ष निधन भइसकेको छ । त्यसबेलाका मुख्य सचिव माधव घिमिरे पनि यस प्रकरणमा संलग्न थिए । १० वर्षअघि त्रिशूली नदीमा जिप दुर्घटना हुँदा उनी बेपत्ता भएका थिए ।"
पूर्वप्रधानमन्त्री माधवकुमार नेपालविरुद्ध भ्रष्टाचार मुद्दा दायर,"काठमाडौँ — पतञ्जली जग्गा हिनामिना प्रकरणमा पूर्वप्रधानमन्त्री एवं नेकपा एसका अध्यक्ष माधवकुमार नेपालविरुद्ध भ्रष्टाचार मुद्दा दायर भएको छ ।अख्तियार दुरुपयोग अनुसन्धान आयोगले नेपालसहित जग्गा हिनामिना प्रकरणका प्रतिवादीहरूविरुद्ध बिहीबार विशेष अदालतमा मुद्दा दायर गरेको हो ।पतञ्जलीका नाममा हदबन्दी छुटमा जग्गा खरिद गर्न र किनेको दुई महिना नबित्दै गैरकानुनी रूपमा हाउजिङ कम्पनीलाई बेच्ने स्वीकृति दिन तत्कालीन प्रधानमन्त्री नेपालले नै निर्देशन दिएका थिए। २०६६ सालमा भारतीय योगगुरु रामदेवको पतञ्जली योगपीठ तथा आयुर्वेद कम्पनीले काभ्रेको बनेपामा ५ सय ९३ रोपनी जग्गा खरिद गरी ३ सय ५३ रोपनी हाउजिङ कम्पनीलाई बेचिएको थियो ।११ जेठ २०६६ देखि २२ माघ २०६७ सम्म प्रधानमन्त्री रहेका नेपालले पतञ्जलीलाई हदबन्दीमा जग्गा खरिद गर्न दिन १८ माघ २०६६ मा मन्त्रिपरिषद्बाट निर्णय गराएका थिए तर दुई महिना नबित्दै ६ चैत २०६६ मा मन्त्रिपरिषद्बाट अर्को निर्णय गराई बेच्न स्वीकृति दिलाएका थिए । उक्त जग्गामा प्लटिङ गरिएको छ ।नेपाल मन्त्रिपरिषद्ले ८ सय १५ रोपनी जग्गा किन्न स्वीकृति दिएपछि पतञ्जलीले बनेपाको नासिकास्थान, साँगा, महेन्द्रज्योति र चलाल गणेस्थान क्षेत्रमा गरी ५ सय ९३ रोपनी ५ आना ३ पैसा किनेको थियो । त्यसपछि पतञ्जलीका तत्कालीन नेपाल प्रमुख शालिग्राम सिंहले ३ सय ५३ रोपनी १५ आना काष्ठमण्डप हाउजिङ कम्पनीलाई ११ असार ०६७ मा बेचेका थिए ।पतञ्जलीलाई हदबन्दी छुटको जग्गा खरिद र बिक्री गर्न अनुमति दिँदा नेपाल नेतृत्वको मन्त्रिपरिषद्मा भूमिसुधारमन्त्रीमा डम्बर श्रेष्ठ, मुख्य सचिवमा माधव घिमिरे र भूमिसुधार सचिवमा छविराज पन्त थिए । पतञ्जलीको जग्गा बेच्न प्रस्ताव अघि बढाउन मन्त्री श्रेष्ठलाई तत्कालीन प्रधानमन्त्री नेपालले नै निर्देशन दिएको लिखित तथ्य अनुसन्धानमा फेला परेको छ ।"
अत्यधिक गर्मीले स्वास्थ्यमा असर गर्ने भएपछि खाडी मुलुकमा दिउँसो काम गर्न प्रतिबन्ध,"काठमाडौँ — खाडीका ६ देशले तापक्रम बढेको भन्दै दिउँसोको समयमा घाम सिधा पर्ने स्थानमा काम गर्न प्रतिबन्ध लगाएको छ । साउदी अरब, संयुक्त अरब इमिरेट्स (युएई), कतार, कुवेत, ओमान र बहराइन देशहरूले अत्यधिक गर्मीबाट स्वास्थ्यमा गम्भीर असर गर्ने भन्दै दिउँसोको समयमा काम गर्न प्रतिबन्ध लगाएका हुन्।जसमा देश अनुसार फरक-फरक मिति र समय निर्धारण गरिएको छ। गर्मी महिनामा खाडीमा औसत तापक्रम ४० डिग्री सेल्सियस (१०४ डिग्री फरेनहाइट) सम्म पुग्न सक्छ र ८० प्रतिशतभन्दा बढी आर्द्रतामा तापक्रम ५५ डिग्री सेल्सियससम्म पुग्छ ।बाहिरी क्षेत्रको निर्माण क्षेत्रमा काम गर्ने नेपालीले गर्मी समय निकै कष्टकर हुने बताए । उनीहरूले तोकिएको समयभित्र आयोजनाका काम सक्नुपर्ने भएकोले काममा दबाब पुग्ने बताए ।‘गर्मीमा काम गर्न कठिन नै हुन्छ । जुलाईदेखि सेप्टेम्बरसम्म दिउसो तीन घण्टा आराम गर्न पाइन्छ । तर, गर्मी समयमा बिहानदेखि नै घाम चर्किन्छ । यो साँझसम्म नै हुन्छ,’ साउदीको नियम प्रोजेक्टमा कार्यरत लमजुङ रमेश वाइवाले कान्तिपुरसँग भने,‘दिनमा एक दुई जना कामदार त ढलिरहेको नै हुन्छ । उनीहरूलाई चिसो ठाउँमा आराम गर्न लगाइन्छ । बिहान र बेलुका पनि ढलेको नै हुन्छ । कहिले काम गर्न आउँदा ढलेको हुन्छ । कहिले काम गरिरहेको वेला ढलेको हुन्छ । पसिनाहरू धेरै गइरहेको हुन्छ ।’कुवेतले जुन १ देखि अगस्ट ३१ सम्म बिहान ११ बजेदेखि दिउसो ४ बजेसम्म बाहिर काम गर्न रोक लगाएको छ । यो समयमा बाहिर खुल्ला रूपमा काम लगाउने रोजगारदातालाई प्रति कामदार एक सय देखि दुई सय दिनार (करिब ९० हजार रुपैयाँ) सम्म जरिवाना लगाउने कुवेत सरकारले जनाएको छ । कुवेतले एउटै रोजगारदाताले तीन वर्षभित्र बारम्बार उल्लङ्घन भएमा दोब्बर सजाय हुने जनाएको छ ।ओमानले जुन १ देखि अगस्ट ३१ सम्म मध्यान्ह १२ः३० देखि दिउसो ३ः३० सम्म काममा लगाउन नपाइने सूचना जारी गरिएको छ । यो समयभित्र काममा लगाउने रोजगारदातालाई ५ सय रियाल (एक लाख ७८ हजार रुपैयाँ) जरिवाना लगाउने जनाएको छ । महिला कामदार भएमा यसको दोब्बर जरिवाना हुनेछ । यस्तै रोजगारदाताले नियमका उंलघन दोहोर्‍याएर गरेमा जरिवानाको अतिरिक्त अधिकतम एक महिनाको कैद सजाय हुन सक्ने ओमान सरकारले जनाएको छ ।त्यस्तै कतारले पनि जुन १ देखि सेप्टेम्बर १५ सम्म बिहान १० : ०० बजे देखि दिउसो ३ : ३० बजे सम्म बाहिर काम गर्न रोक लगाएको छ । कतारको श्रम मन्त्रालयले यस निर्णयको प्रावधानको उल्लङ्घनको गरेमा कार्यस्थल आंशिक वा पूर्ण रूपमा बन्द गर्न सकिने जनाएको छ ।साउदी अरब जुन १५ देखि सेप्टेम्बर १५ सम्म दिउँसो १२ बजेदेखि ३ बजे सम्म बाहिर काम गर्न रोक लगाएको छ । यो नियम उलङ्घन गर्ने रोजगारदातालाई एक लाख रियालभन्दा बढी जरिवाना नहुने जनाएको छ । उलङ्घनकर्ता रोजगारदाताको कार्यस्थल ३० दिन सम्म बन्द गर्ने जनाएको छ । पटक पटक नियमको उल्लङ्घन गरेमा जरिवाना दोब्बर हुन जनाएको छ ।युएईले जुन १५ देखि सेप्टेम्बर २५ सम्म मध्यान्ह १२ः३० देखि ३ः बजेसम्म बाहिर काममा लगाएमा प्रति कामदार ५ हजार देखि अधिकतम ५० हजार दिराम जरिवाना लगाउने जनाएको छ । घाममा काम लगाउने कम्पनीको इजाजत पत्र नै निलम्बन गर्ने वा कम्पनीको हैसियत तल (डाउनग्रेड) झारिदिने जनाएको छ ।बहराइनले पनि १२ देखि ४ बजेसम्म जुलाई १ देखि अगस्ट ३१ सम्म घाममा काम लगाउन नपाइने जनाएको छ । त्यसरी नियमको उलङ्घन गर्ने रोजगारदातालाई तीन महिनाभन्दा जेल र पाँच सय बहराइनी दिनार देखि १ हजार दिनारसम्म जरिवाना लगाउने जनाएको छ ।अन्तर्राष्ट्रिय मानवअधिकारकर्मीहरुले खाडी देशले दिउसो सिधा घाम पर्ने क्षेत्रमा काम गर्न नपाउने नीतिको प्रभावकारी नीतिको कार्यान्वयन नभएको जनाएको छ । अत्यधिक गर्मी र आर्द्रताबाट पर्याप्त स्वास्थ्य र सुरक्षा सुरक्षाको अभाव हुँदा श्रमिकको स्वास्थ्यमा गम्भीर असर परिरहेको हृयुमन राइट्स वाचको प्रतिवेदनले जनाएको छ ।वाचको अनुसार अत्यधिक गर्मीको जोखिमले श्रमिकको शरीरमा दाग लाग्ने, पेट दुख्ने, गर्मी थकान वा गर्मी स्ट्रोक निम्त्याउने प्रतिवेदनमा उल्लेख छ । ‘खाडी देशहरूले अत्यधिक गर्मीको समयमा काम सीमितताहरू लगाउने मानकको रूपमा वेट बल्ब ग्लोब तापक्रम सूचकाङ्क अपनाउनु र लागू गर्नु पर्छ । कामदारहरूको सुरक्षाको लागि व्यावसायिक ताप सुरक्षा र स्वास्थ्य उपायहरू लागू गर्नु पर्छ’, वाचको प्रतिवेदनमा उल्लेख छ।युएईमा कार्यरत झापाका भीमबहादुर थापाले काम गर्ने ठाउँ पुरै उजाडिएको बताए । ‘वरिपरि रुखविरुवा छैन । चट्टानै चट्टानको पहाड छ । वातावरण पनि त्यही अनुसारको भयो । एकदमै तातो छ,’ उनले भने,‘बस्दा पनि साइडमा एसी हुँदैन । हावा चल्दैन । छायाँमा नै बस्दा पनि गर्मी त हुन्छ । गर्मीमा काम गर्न एकदमै चुनौती छ । गर्मी नै भनेर बसिराख्न पनि मिल्दैन । सकेसम्म काम त गर्नु नै पर्छ । यहाँ ५० देखि ५५ डिग्री हुन्छ । यस्तो तापक्रमको वीचमा काम गर्नु भनेको जोक होइन । काम नगर्दा पनि उस्तै मान्छे त उभिनै सक्तैन नि । यहाँ बसेर काम गर्नुपर्नेछ । हामीले यो दिनहुँ अनुभव गर्छौ ।’"
वातावरण प्रवर्द्धन पत्रकारिता पुरस्कारबाट दुई कान्तिपुरकर्मीसहित चार जना पुरस्कृत,"काठमाडौँ — वातावरण प्रवर्द्धन पत्रकारिता पुरस्कारबाट कान्तिपुरकर्मी नुमा थाम्सुहाङ र सरिता चलाउनेसहित चार पत्रकार पुरस्कृत भएका छन्। वातावरण विभागले थाम्सुहाङलाई अनलाइन विधा र चलाउनेलाई टेलिभिजन विधातर्फ सम्मान गरेको हो।त्यस्तै, रेडियो/एफएम विधाबाट दाङका ओपेन्द्र बस्नेत र पत्रपत्रिका तथा छापा विधाबाट अन्नपुर्ण पोस्टका विष्णु न्यौपाने पुरस्कृत भएका छन्। पुरस्कृत चारै जना पत्रकारहरूलाई बिहीबार वातावरण दिवसको सन्दर्भमा काठमाडौँमा आयोजित कार्यक्रममा वन तथा वातावरण राज्यमन्त्री रुपा विश्वकर्माले नगदसहित पुरस्कृत गरिन्। पुरस्कारको राशी जनही ४० हजार रहेको छ।वातावरण विभागले आर्थिक वर्ष २०७९/ ८० देखि वातावरण प्रवर्द्धन पत्रकारिता पुरस्कार तथा सम्मान वितरण गर्दै आएको छ । विभागले वातावरण निरिक्षक नवीना महर्जन, गोविन्द लामिछाने र प्रकाश केसीलाई पनि सम्मान गरेको छ।"
इलाका प्रशासन कार्यालयबाटै नागरिकता वितरण गर्न प्रयास गर्दैछौँ : गृहमन्त्री लेखक,"काठमाडौँ — गृहमन्त्री रमेश लेखकले इलाका प्रशासन कार्यालयबाट नागरिकता वितरण गर्न सरकारले प्रक्रिया अघि बढाएको बताएका छन्।प्रतिनिधि सभाअन्तर्गतको राज्य व्यवस्था तथा सुशासन समितिको बैठकमा बोल्दै उनले यस्तो बताएका हुन्। हालसम्म जिल्ला प्रशासन कार्यालयबाट मात्रै नागकिरता दिने व्यवस्था छ। समितिको बैठकमा बिहीबार नेपाल नागरिकता ऐन,२०६३ लाई संशोधन गर्न बनेको विधेयक, २०८१ माथि संशोधन प्रश्तावकर्ताहरुसँग छलफल भएको थियो ।सो क्रममा उठेका प्रश्नको जवाफ दिने क्रममा गृहमन्त्री लेखकले जिल्ला सदरमुकाम टाढा हुने र आवतजावतमा झमेला र खर्चिलो हुने भएकाले झनै जटिलता हुने स्थितिलाई मध्यनजर गर्दै सरकारले नजिकको इलाका प्रशासन कार्यालयबाट पनि नागरिकता प्राप्त हुन सकोस् भनेर इलाका प्रशासन कार्यलयबाटै नागरिकता वितरणको प्रयास गरिरहेको बताए।त्यसको लागि शाखा अधिकृत सबै इलाका प्रशासन कार्यालयको कार्यालय प्रमुख नहुनु समस्या रहेको उनले बताए। गृहमन्त्री लेखकले जिल्ला प्रशासन कार्यालयबाट नागरिकता वितरण गर्दा समस्या नहोस् र सहजता प्रदान होस् भन्ने ध्येयले सरकारले ७७ वटै जिल्ला प्रशासन कार्यालमध्ये अधिकांशमा मेसिन नै राखेर टोकन पद्धति सुरु गरिएको बताए।मेसिन उपलब्ध हुन नसकेको केही जिल्ला प्रशासनमा पहिला पुग्नेको लिखित नाम टिपेरै भएपनि टोकन पद्धति दिने प्रचलन शुरु भएको र यसले केही सहजता ल्याएको दाबी गरे।"
पुटिनसँग कुराकानीपछि सचेत रहन युक्रेनलाई ट्रम्पको आग्रह,"काठमाडौँ — अमेरिकी राष्ट्रपति डोनाल्ड ट्रम्पले युक्रेनलाई आगामी आक्रमणलाई लिएर सचेत रहन आग्रह गरेका छन् । रुसी राष्ट्रपति भ्लादिमिर पुटिनसँग कुराकानीपछि उनले युक्रेनमा रुसले ठूलो आक्रमण गर्नसक्ने भन्दै सचेत रहन आग्रह गरेका हुन् ।ट्रम्पसँगको कुराकानीमा पुटिनले रुसी एयरबेसमा युक्रेनले गरेको ड्रोन आक्रमणको बदलामा जवाफ दिने बताएका छन् । पुटिनसँग फोनमा भएको कुराकानीबारे ट्रम्पले भने, ‘राष्ट्रपति पुटिनले निकै दृढताका साथ भनेका छन्,–हवाई अड्डामा हालै भएको आक्रमणको जवाफ रुसले दिनेछ ।’छिट्टै रुसले युक्रेनविरुद्ध उक्त ड्रोन आक्रमणको बदला लिनसक्ने ट्रम्पले बताएका छन् । रुसी अधिकारीहरुले बुधबार राति यो कुराकानीको पुष्टि गर्न अस्वीकार गरेका छन् । तर प्रतिक्रियाका लागि सैन्य विकल्पमाथि चर्चा भइरहेको बताएका थिए ।ट्रम्पले सामाजिक सञ्जाल ट्रुथमा एक पोस्ट लेख्दै एक घण्टाभन्दा बढी समय भएको फोन वार्ताबाट तत्काल रुस र युक्रेनबीच शान्ति स्थापना हुने सम्भावना नरहेको उल्लेख गरेका छन् ।"
उपकुलपति कार्यालय तोडफोडमा संलग्नमाथि अनुसन्धानमा बेवास्ता,"काठमाडौँ — त्रिभुवन विश्वविद्यालयको उपकुलपति कार्यालय तोडफोडमा संलग्नलाई अनुसन्धान र कारबाही प्रक्रिया अघि बढाउन प्रहरी उदासीन देखिएको छ । त्रिवि कार्यकारी परिषद्ले तोडफोडमा संलग्नलाई कारबाही गरी क्षतिपूर्ति भराउन कीर्तिपुर प्रहरी वृत्तमा उजुरी दिए पनि नाम किटान नगरिएको भन्दै अनुसन्धान र कारबाही प्रक्रिया अघि बढाइएको छैन ।सत्तारूढ कांग्रेसनिकट नेविसंघका कार्यकर्ताले गत बुधबार प्रहरीकै सामुन्ने उपकुलपति खड्ग केसीको सचिवालयमा तोडफोड गरेका थिए । विभिन्न क्याम्पसमा नेविसंघबाट निर्वाचित स्ववियु पदाधिकारीले १४ जेठमा उपकुलपति केसीको कार्यालयमा तोडफोड गरी सार्वजनिक सम्पत्तिमा हानि/नोक्सानी पुर्‍याएका थिए ।तोडफोडमा शंकरदेव क्याम्पसका स्ववियु सचिव मदनराज उपाध्याय, सहसचिव भुवन ओझाका साथै गजेन्द्र बम, लोकेश कुँवर, सबिन भट्ट, सोनु साह, किशोर थापा र भोजराज भनिने नेविसंघका कार्यकर्ता संलग्न रहेको त्रिविले जनाएको छ ।यस्तै, पब्लिक युथ क्याम्पस स्ववियु अध्यक्ष सन्तोष श्रेष्ठ, सरस्वती क्याम्पसका स्ववियु अध्यक्ष मुस्कानराज गौतम, भक्तपुर क्याम्पसका स्ववियु अध्यक्ष पुकार पराजुली पनि संलग्न रहेको प्रत्यक्षदर्शीको भनाइ छ । पराजुलीबाहेक अन्य २०७९ मा भएको स्ववियु निर्वाचनमा निर्वाचित पदाधिकारी हुन् ।कैलाशकुट बहुमुखी क्याम्पसका स्ववियु अध्यक्ष मुरारी गौतम, सानोठिमी क्याम्पसका विकल्प कार्की, राजेश तिमिल्सिना, कान्तिपुर कलेजका आँसु फुयाल, काभ्रे बहुमुखी क्याम्पसका रोहित पराजुली तोडफोडमा संलग्न रहेको त्रिविले जनाएको छ । उनीहरूले सामाजिक सञ्जाल फेसबुकमा भिडियो राख्दै तोडफोडको जिम्मेवारीसमेत लिएका छन् ।तोडफोडमा संलग्नलाई कारबाहीको माग गदै त्रिवि कार्यकारी परिषद्ले निर्णय गरी आइतबार कीर्तिपुर प्रहरी वृत्तमा उजुरी दिएको थियो । तर उनीहरू राजनीतिक संरक्षणमा रहेको र उनीहरूको गृह प्रशासनसम्मै पहुँच देखिएपछि प्रहरीले किटानी जोहरी आवश्यक पर्ने भन्दै अनुसन्धान प्रक्रिया रोकेर राखेको हो ।कीर्तिपुर वृत्तका प्रहरी नायब उपरीक्षक राजबाबु महर्जनले अनुसन्धान र कारबाहीका लागि किटानी जाहेरी अनिवार्य चाहिने बताए । ‘अनुसन्धान गर्नुपर्छ भन्ने निवेदन दर्ता भएको थियो,’ उनले भने, ‘त्यसको जवाफमा हामीले किटानी जोहरी माग गरेका छौं ।’ त्रिविले भने घटनामा संलग्नको विवरण र सीसीटीभी फुटेजसहित प्रहरीमा उजुरी दिइएको जनाएको छ ।फौजदारी कानुनका जानकार अधिवक्ता सुबास आचार्य भने सरकारीवादी मुद्दामा किटानी जाहेरी अनिवार्य नहुने बताए । ‘घटनाको सूचना पाएपछि प्रहरीले अनुसन्धान प्रक्रिया अघि बढाउन सक्छ । किटानी जाहेरी नै चाहिन्छ भन्ने हुँदैन,’ उनले भने, ‘कानुनले निषेध गरेको सार्वजनिक सम्पत्ति तोडफोडको सूचना पाउँदा पनि प्रहरीले कारबाही अघि नबढाएर जाहेरी चाहिन्छ भन्दै बस्छ भने विधिको शासन र फौजदारी कानुनमा राजनीतिक वा गैरराजनीतिक प्रभाव परेको भन्ने बुझ्नुपर्छ ।’अधिवक्ता आचार्यका अनुसार घटनाको सूचना पाएपछि आफैंले जाहेरी बनाएर वा सिधै अनुसन्धान प्रतिवेदन तयार पारेर प्रहरीले मुद्दा दर्ता प्रक्रिया अघि बढाउन सक्छ ।‘सार्वजनिक सम्पत्तिमा क्षति पुगेको विषयमा पीडितबाहेक जसले जसरी पनि सूचना दिन सक्छ । लिखित, मौखिक वा विद्युतीय माध्यमबाट पनि सूचना दिन सक्ने कानुनी व्यवस्था छ,’ उनले भने, ‘सूचना/जानकारी पाएपछि प्रहरीले रेकर्ड गरेर जाहेरीको मस्यौदा तयारी अघि पीडितको मन्जुरी लिएर पनि अघि बढ्न सक्छ । सिधै प्रहरीले अनुसन्धान प्रतिवेदन खडा गरेर पनि मुद्दा उठान गर्न मिल्छ । प्रहरी कुनै पनि बहानामा पन्छिन मिल्दैन ।’ सूचना नै नदिइएको भए पनि प्रहरीले कारबाही र अनुसन्धान अघि बढाउनुपर्ने उनले बताए ।सामाजिक सञ्जालमा केही विद्यार्थी नेताहरूले एकअर्कालाई सेयर गरेको फेसबुक पोस्टमा त्रिवि पदाधिकारीमाथि तुच्छ शब्द प्रयोग गरिएको छ ।त्यसमा लेखिएको छ, ‘नालायक भ्रष्ट त्रिवि पदाधिकारीको अराजकताविरुद्ध स्नातक तह प्रथम वर्षका विद्यार्थीको भर्ना हुनुपर्छ भन्दै काठमाडौं उपत्यकाभित्रका उपलब्ध नेविसंघ केन्द्रीय सदस्य, विभिन्न क्याम्पसका स्वतन्त्र विद्यार्थी युनियनका सभापति, पदाधिकारीलगायत सम्पूर्ण विद्यार्थीसहित विज्ञप्ति बुझाउन जाँदा उपकुलपतिको निर्देशनमा प्रहरीले हस्तक्षेप गरी विद्यार्थीलाई चोट लगाएको हुनाले यसका विरुद्ध आमविद्यार्थीलाई एकजुट भएर देशभरिबाट लाग्न अनुरोध गर्छौं । साथै विद्यार्थीको पढ्न पाउने हक सुनिश्चित गर्न हाम्रो आन्दोलन जारी रहनेछ ।’त्रिवि पदाधिकारीका अनुसार तोडफोडमा संलग्नहरूले गत माघमा रोकिएको स्नातक तह पहिलो वर्षको भर्ना खुलाउन दबाब दिँदै आएका छन् । स्ववियु निर्वाचनका कारण स्थगन गरिएको भर्ना पुनः खुलाउनुपर्ने उनीहरूको माग छ । सोही माग लिएर उपकुलपति कार्यालय पुगेको समूहले तोडफोड गरेको हो ।तीमध्ये कतिपयले भर्ना नखुलाए ज्यान मार्ने धम्की दिएको त्रिवि पदाधिकारीहरूको भनाइ छ । उपकुलपति केसीलगायत पदाधिकारीले भने त्रिविमा शैक्षिक क्यालेन्डरअनुसार स्थगित भएको भर्ना फेरि खुलाउन नसकिने बताउँदै आएका छन् । भदौदेखि माघसम्म भर्ना भएका विद्यार्थीले परीक्षा आवेदन फारामसमेत बुझाइसकेकाले नयाँ विद्यार्थीलाई भर्ना खोल्न नसकिने त्रिवि रजिस्ट्रार कार्यालयले जनाएको छ ।"
दलित समुदायमाथिको विभेद अन्त्य गर्न दल र नेतृत्वलाई जिम्मेवार बन्न सुझाव,"काठमाडौँ — संविधान र कानुनले जातीय भेद‍्भाव र छुवाछूतलाई निषेध गरे पनि समाजमा यस्तो विभेद अझै पनि कायम रहेको भन्दै सरोकारवालाहरूले दल र नेतृत्व जिम्मेवार बन्नुपर्ने सुझाव दिएका छन् ।बुधबार जातीय भेद‍्भाव तथा छुवाछूत उन्मूलन दिवसको सन्दर्भमा कांग्रेसको केन्द्रीय दलित समन्वय तथा सहजीकरण विभागले गरेको अन्तरक्रियामा बोल्ने वक्ताहरूले राजनीतिक नेतृत्व र राजनीतिक दलहरू जिम्मेवार भए मात्रै समाजबाट सबै खाले विभेदको अन्त्य गर्न सकिने बताए ।लेखक तथा अनुसन्धानकर्ता जेबी विश्वकर्माले नेपालमा दलितहरूको समग्र अवस्था र समाधानका उपायहरूबारे कार्यपत्र प्रस्तुत गर्दै राजनीतिक दलहरू जिम्मेवार नहुँदा दलित समुदायमाथिको विभेदको अन्त्य र सशक्तीकरण हुन नसकेको बताए ।‘अब छुवाछूत मुख्य मुद्दा होइन, दलित समुदायको सामाजिक, आर्थिक र राजनीतिक अवस्थामा समानुपातिक प्रतिनिधित्व र विकास अबको मुख्य विषय हो,’ उनले भने, ‘तर यी विषयहरूमा राज्यको ध्यान पुगेको छैन । जस्तो कि अहिले मुलुकको गरिबी २० प्रतिशतमा झरिसकेको छ । तर दलितको गरिबी ४२ प्रतिशत हाराहारी छ ।’उनले सरकार, संसद्, न्यायालय, कर्मचारीतन्त्र, राजनीतिक दल, संघसंस्था र समुदायमा बन्ने उपभोक्ता समितिदेखि विद्यालय व्यवस्थापन समितिसम्म पनि दलितहरूलाई नेतृत्वमा आउनबाट बञ्चित गराइएको बताए ।कार्यक्रममा दलित समुदायको सामाजिक, आर्थिक तथा राजनीतिक अवस्था र समाधानका उपायहरू तथा दलित समुदायको अधिकारसम्बन्धी कानुनहरूको कार्यान्वयनको अवस्थाका विषयमा छुट्टाछुट्टै प्यानल छलफल भएको थियो ।दुवै प्यानलका वक्ताहरूले दल र नेतृत्वको एउटा मात्रै सकारात्मक पहलले पनि दलित समुदायमाथिको विभेदलाई चिर्ने कार्यमा टेवा पुर्‍याउने दाबी गरे ।कांग्रेस महामन्त्री गगनकुमार थापाले दलित समुदायमाथिको विभेद अन्त्य गर्न राजनीतिक दलहरूले आफ्नो एजेन्डामा पुनर्विचार गर्नुपर्ने बेला आएको बताए । ‘हामी अहिले सरकारमा छौँ । केही समयपछि सरकारको नेतृत्व पनि गर्छौँ । हामी नेपालको सबैभन्दा सामाजिक संस्था पनि हो । त्यसकारण यो समयमा हामीले चाह्यौँ भने देशभरि जातीय भेदभावका विरुद्धमा अभियान चलाउन सक्छौँ,’ उनले भने, ‘यसका लागि पार्टीले यस्ता विषयहरूमा पनि छलफल गर्न, एजेन्डामा समावेश गर्न आवश्यक हुन्छ ।’उनले कांग्रेसले सीमान्तकृत समुदायका मुद्दाहरूमा छलफल गर्ने र निष्कर्षमा पुर्‍याउने गरी अघि बढ्ने बताए ।सहमहामन्त्री जीवन परियारले सरकारले धारा ४० अन्तर्गतको कानुन बनाएर उनीहरूको आर्थिक, सामाजिक र शैक्षिक अवस्थामा सशक्तीकरण गर्न ढिलाइ गर्न नहुने बताए । नीति कार्यक्रम र बजेटमा दलित समुदायलाई बहिष्कृत गर्ने गरिएको भन्दै उनले दलित समुदायले राज्यलाई तिरेको करको केही प्रतिशतमात्रै दिए पनि दलित समुदायको उत्थानका लागि पर्याप्त हुने बताए ।‘१३.४ प्रतिशत दलित समुदायले राज्यलाई कर तिरिरहेको छ । तर सरकार त्यो समुदायको अधिकारका लागि खर्च गर्न चाहँदैन । त्यो समुदायको आधारभूत मानवअधिकारको लागि पनि कार्यक्रम बनाउन चाहँदैन,’ उनले भने, ‘यसका लागि त राज्यले दलितहरूले तिरेको करको १० प्रतिशतमात्रै छुट्याइदिए पनि हुने हो ।’अर्का सहमहामन्त्री भीष्मराज आङदेम्बेले समाज परिवर्तनको नेतृत्व गरेका दलहरूले नै समाजलाई मार्गदर्शन गरेर अघि बढाउनुपर्ने बताए । उनले सबै जातजाति र समुदायको समान अधिकार र प्रतिनिधित्वले मात्रै मुलुकको विकास र समुन्नति सम्भव भएको बताए ।प्रवक्ता प्रकाशशरण महतले पार्टीले दलित समुदायको अधिकारकालागि थुप्रै कामहरू गरे पनि समुदायमाझ पुर्‍याउने नसकेको बताए । ‘कांग्रेस दलित समुदायका लागि सबैभन्दा धेरै काम गर्ने पार्टी हो । तर यही कुरा दलित समुदायमाझ पुर्‍याउने नसकेका कारण हामीले दलित समुदायबाट सबैभन्दा कम भोट पाइरहेका छौँ,’ उनले भने ।केन्द्रीय सदस्य मीन विश्वकर्माले दलित समुदायको अधिकारका लागि दलहरूले नै जिम्मेवार भएर भूमिका खेल्नुपर्ने बेला रहेको बताए । ‘संविधान र कानुनहरू त बनाइयो । तर त्यसको अभ्यासमा समाजको मनोविज्ञान फेरिएन, राजनीतिक भाष्यहरूमा कुनै बद्लाव भएन,’ उनले भने, ‘त्यसकारण जति उपलब्धिहरू महसुस हुनुपर्ने हो, त्यो हुन सकिरहेको छैन ।’काठमाडौँ विश्वविद्यालयका सहप्राध्यापक उद्धव प्याकुरेलले राजनीतिले बनाएका भाष्यहरू नफेरिएसम्म दलित समुदायको समस्या अन्त्य नहुने बताए । उनले मुख्य राजनीतिक प्रतिनिधित्व नै भएकाले दलित समुदायको अधिकतम प्रतिनिधि अभिवृद्धिका लागि जोड दिनुपर्ने बताए ।वरिष्ठ मनोसामाजिक परामर्शदाता निर्जला भट्टराईले संविधान र कानुन फेरिए पनि त्यसले मूल्यमान्यताले बनाएको सामाजिक मनोविज्ञानलाई चिर्न नसकेको बताइन् । ‘कानुनले विभेद गर्नुहुँदैन भन्छ । तर मूल्यमान्यतालाई त्यस्तो मान्दैन,’ उनले भनिन्, ‘मान्छेको मन कानुनले होइन, मूल्यमान्यता र परम्पराबाट निर्देशित भएको हुन्छ ।’वरिष्ठ अधिवक्ता दिनेश त्रिपाठीले राजनीतिक दल र नेतृत्वको प्रवृत्तिमा सुधार हुन आवश्यक रहेको बताए । ‘यो दलितहरूले ममाथि छुवाछूत भन्नुपर्ने समय नै होइन, यसबारे छलफल गर्नुपर्ने विषय पनि होइन, अहिले हाम्रो कानुन, राज्यको नीतिलाई केन्द्रमा राखेर विश्लेषण गर्ने हो भने हामी त यो समुदायको आर्थिक, सामाजिक सशक्तीकरण कसरी गर्ने ? भनेर छलफल हुनुपर्ने हो,’ उनले भने, ‘हामीले त्यो छलफल गरेको भए दलित समुदायको ऊर्जा पनि मुलुक निर्माणमा खर्च हुन सक्थ्यो ।’उनले दलित समुदायमाथि भइरहेको विभेदले मुलुकको कुल ग्रार्हस्थ उत्पादनमै असर गरिरहेको प्रति राजनीतिक दलहरूले ध्यान नै नपुर्‍याउने बताए । लेखक तथा अध्येता कैलाश राईले जातीय भेद‍्भाव दलित समुदायको मात्रै हो भन्ने सोचका कारण समस्याहरू निरन्तर रहेको बताइन् । उनले यो समस्या सबैको साझा हो भनेर अगाडि नबढ्दासम्म समस्याको समाधान नहुने बताइन् ।‘जात व्यवस्थाका कारण जातीय विभेद छ । यो समस्या दलितहरूको मात्रै होइन, यसले गर्दा सिंगो समाज पछि परिरहेको छ,’ उनले भनिन्, ‘यो कुरा हामी सबैले बुझ्नु आवश्यक छ ।’विभागकी प्रमुख लक्ष्मी परियारले कांग्रेसले दलित समुदायको उत्थान र सशक्तीकरणका लागि संघ, प्रदेश र स्थानीय सरकारबाट संयुक्तरुपमा पहल गर्नुपर्ने बताइन् ।कार्यक्रममा प्राप्त सुझाव र छलफलका विषयहरूलाई समेटेर पार्टीलाई सुझाव पेस गरिने विभागका सचिव दीपक सोनीले बताए । ‘हामीले यो काठमाडौँमा छलफल गर्‍यौँ । यस विषयमा देशव्यापी छलफल गछौँ,’ उनले भने, ‘त्यसका निष्कर्षहरूलाई लिएर पार्टीलाई सुझाव बुझाउँछौँ । त्यसले आगामी दिनमा नीति निर्माण र कानुन कार्यान्वयनका लागि सहयोग पुग्ने छ ।’"
"आन्दोलन घोषणा गर्न आयोजित राजावादीको कार्यक्रम बिथोलियो, सुवेदी भन्छन् - 'कन्ट्रोल गर्नुपर्‍यो'","काठमाडौँ — नवराज सुवेदी, राप्रपा, राप्रपा नेपाललगायतका राजावादी राजनीतिक दल र विभिन्न समूहबीचको कार्यक्रम होहल्लासँगै अवरुद्ध भएको छ । जेठ १५ देखि सुरु गरेको आन्दोलनले गति लिन नसकेपछि राजावादी समूहहरूले बुधबार समीक्षा बैठक राखेका थिए ।नवराज सुवेदी नेतृत्वको संयुक्त जनआन्दोन समितिको बैठकमा राप्रपा नेपालका अध्यक्ष कमल थापा, राप्रपाका अध्यक्ष राजेन्द्र लिङ्देन लगायतको उपस्थिति रहेको थियो । तर त्यहाँ उपस्थितहरूले बैठकको सुरुमै होहल्ला गर्न थालेपछि नयाँ आन्दोलन घोषणा नै हुन सकेन ।थापाले बैठकमा आफ्ना धारणा राख्न लाग्दा सहभागीले होहल्ला गरेपछि मञ्च छोड्नुपरेको थियो । थापाले मञ्चमा पुगेर भनेका थिए, 'तपाईंहरू हल्ला गर्ने हो भने म बोल्दैन । तपाईंहरू हल्ला गर्ने हो भने म बोल्दिनँ, जे मन लाग्यो त्यै गर्नुस्, यसरी बैठक चल्छ ?' यत्ति शब्द भनेर उनले मञ्च छोडेका थिए ।कार्यक्रम सुरु नहुँदै संयोजक सुवेदीले स्थगित गरेका थिए । 'यो सभालाई बिसर्जन गर्नुभन्दा पहिले साथीहरू सबैलाई धेरैधेरै धन्यवाद दिन चाहन्छु । तपाईंहरूको उत्साह, जाँगर र विचारप्रतिको अटल विश्वासलाई देखेर म बुढो भए पनि ममाथि झन् ऊर्जा थपिएको छ । म राम्रो कार्यक्रम ल्याउनेछु र तपाईंहरूको बिचमा फेरि दोस्रो तहको आन्दोलन पेस गर्नेछु । तपाईंहरू विश्वस्त हुनुहोस् । आजलाई यो सभा यहीं बन्द गर्न चाहन्छु धन्यवाद,' सुवेदीले भनेका थिए ।कार्यक्रममा राप्रपा अध्यक्ष तथा सांसद राजेन्द्र लिङ्देन भने उपस्थित भएनन् । राजसंस्था पुनर्स्थापना गर्ने भन्दै जारी आन्दोलन प्रभावकारी नभएकामा राजावादी कार्यकर्ता नेतृत्वसँग असन्तुष्ट देखिएका हुन् । ४५ राजनीतिक दल र समूहको बैठक बसेको सुवेदीले बताए ।कार्यक्रममा कार्यकर्ता आक्रोशित भएर आएकाले समस्या भएको सुवेदीले बताए । 'मान्छेहरू धेरै एग्रेसिभ भएर आएका थिए । त्यसलाई केही कन्ट्रोल गर्नुपर्‍यो भन्ने मेरो धारणा हो,' उनले भने । सरकार राजावादी आन्दोलनप्रति निर्मम भएको आरोप पनि सुवेदीले लगाएका छन् ।सुवेदीले दुर्गा प्रसाईंमाथि अन्याय भएको पनि बताए । चैत १५ मा तीनकुनेमा राजावादी आन्दोलन गरिएको थियो । त्यहाँ पनि सुवेदी र प्रसाईंसँगै राप्रपाका नेताहरू सहभागी भएका थिए । चैत १५ मा दुई जनाको मृत्यु भएको थियो भने सरकारी र निजी सम्पत्तिमा तोडफोड र लुटपाट तथा आगजनी गरिएको थियो । तर, सुवेदीले भने उक्त कार्यक्रममा सहभागीहरूमाथि मुद्दा लगाएर अन्याय गरिएको दाबी गरे ।'अन्याय गरेर दुर्गा प्रसाईंलाई सरकारले जेल हालेको छ । हाम्रा ६०/६१ मान्छेलाई मुद्दा लगाइएको छ । पचासौं मान्छे जेलमा छन् । तर यति हुँदा पनि मैले हिम्मत हारेको छैन,' उनले भने ।"
विपद् जोखिम न्यूनीकरणमा समुदायस्तरका स्वयंसेवक र सूचकको भूमिका महत्वपूर्ण : अर्याल,"काठमाडौँ — सशस्त्र प्रहरी महानिरीक्षक राजु अर्यालले विपद् जोखिम न्यूनीकरणमा समुदायस्तरका स्वयंसेवक र सूचकको भूमिका अत्यन्तै महत्वपूर्ण हुने बताएका छन् । स्वीजरल्यान्डको जेनेभामा जारी ‘विपद् जोखिम न्यूनीकरणका लागि विश्वव्यापी प्लेटफर्मको आठौं सत्र’मा बोल्दै उनले यस्तो बताएका हुन् ।महानिरीक्षक अर्यालले सशस्त्र प्रहरी बलले विपद् व्यवस्थापनमा दीर्घकालीन प्राथमिकता राखेर काम गरिरहेको बताउँदै भने, ‘विपद् स्वयंसेवक तथा विपद् सूचकहरुको संजालमार्फत विपद्को पूर्वजानकारी, परिचालन, उद्धार एवम् राहत कार्य प्रभावकारी हुन्छ ।’उनले सशस्त्र प्रहरी बल नेपालको विपद् व्यवस्थापन तालिम शिक्षालय र पर्वतीय उद्धार तालिम शिक्षालय स्थापना भई विपद् व्यवस्थापनसँग सम्बन्धी उच्चस्तरीय तालिम संचालन गरी दक्ष जनशक्ति उत्पादन गरिरहेको बताए ।नेपाल प्राकृतिक विपद्हरुको अग्रपंक्तिमा रहेकोले यस्ता प्रकारका चुनौती सामना गर्न र विपद् जोखिम न्यूनिकरण गर्न प्रतिबद्ध रहेको बताउँदै उनले भने, 'एक्लो प्रयासले मात्र विपद्को सामना सम्भव हुँदैन यसमा विश्व समुदायको सामूहिक प्रयास अन्तर निकाय समन्वय हुनुपर्छ ।'"
जातीय भेद्भावविरुद्ध कांग्रेसले देशव्यापी अभियान चलाउनुपर्छ : महामन्त्री थापा,"काठमाडौँ — कांग्रेस महामन्त्री गगनकुमार थापाले जातीय भेद्भाव र छुवाछूतविरुद्ध कांग्रेसले देशव्यापी अभियान चलाउने बताएका छन् । उनले कांग्रेस हाल देशकै सबैभन्दा ठूलो राजनीतिक सामाजिक संस्थाको रुपमा रहेको भन्दै कांग्रेसको दोस्रो पुस्ताले समाजमा रहेका सबै विभेदको अन्त्यका लागि नेतृत्व गर्ने बताए ।बुधबार जातीय भेद्भाव उन्मूलन दिवसको सन्दर्भमा सानेपास्थित केन्द्रीय कार्यालयमा भएको कार्यक्रममा बोल्दै महामन्त्री थापाले विभेदविरुद्धको प्रतिबद्धताकै आधारमा समाजलाई 'समुन्नत समाज, समुन्नत नेपाली' अवधारणालाई अगाडि बढाइएको बताए ।'हामी अहिले सरकारमा छौँ । केही समयपछि सरकारको नेतृत्व पनि गर्छौँ । हामी नेपालको सबैभन्दा सामाजिक संस्था पनि हो । त्यसकारण यो समयमा हामीले चाह्यौँ भने देशभरि जातीय भेदभावका विरुद्धमा अभियान चलाउन सक्छौँ,' उनले भने, 'हरेक नागरिकलाई सम्मानित बनाउनुपर्छ, र नेपाललाई समुन्नत बनाउनुपर्छ भन्ने आधारमै हामीले 'समुन्नत समाज, समुन्नत नेपाली'को अवधारणा अघि बढाएका हौँ ।'उनले कांग्रेसले २००९ सालमा दलितलाई महामन्त्री बनाएको थियो भनेर अहिले व्याख्या गर्नुको औचित्य नहुने बताए । 'पार्टीको स्टेप अगाडि बढ्दै जानुपर्छ । बीपी कोइरालाले २००७ सालमा जातीय भेद्भाव हटाउन अभियान चाल्नुभयो । २००९ सालमा धनमानसिंह परियारलाई महामन्त्री बनाउनुभयो । त्यो बेला सँगै खान्छौँ, सँगै बस्छौँ भन्दा पनि ठूलो क्रान्तिकारी कुरा थियो । तर अब त त्यो कुराले पुग्दैन,' उनले भने, 'अहिले समानता मुख्य मुद्दा हो । समानताका लागि समान अधिकार भएर मात्रै पुग्दैन, त्यहीअनुसार विशेष व्यवस्थाहरू पनि गर्नुपर्ने हुन्छ ।'"
भिजिट भिसा प्रकरणमा गृहमन्त्रीको राजीनामा र छानबिन समिति गठन असम्भव : मुख्य सचेतक बर्तौला,"काठमाडौँ — सरकारको नेतृत्व गरिरहेको एमालेका मुख्य सचेतक महेश बर्तौलाले भिजिट भिसा प्रकरणका सम्बन्धमा प्रतिपक्षी दलहरूले अघि सारेका गृहमन्त्रीको राजीनामा र छानबिन समिति गठनका माग कुनै पनि हालतमा पूरा हुन नसक्ने बताएका छन् ।प्रतिनिधिसभाको बैठक बुधबार बस्दै नबसी स्थगित भएपछि मुख्य सचेतक बर्तौलाले गृहमन्त्रीले सार्वजनिक रुपमा उठोका प्रश्नहरूको संसद्मा जवाफ दिने तर राजीनामा र छानबिन समिति गठन हुन नसक्ने बताए । प्रतिपक्षी दलले गृहमन्त्रीलाई संसद्मा बोल्न दिएको पनि उनको आरोप थियो ।अख्तियार दुरुपयोग अनुसन्धान आयोगले भिजिट भिसा प्रकरणमा अनुसन्धान प्रतिवेदन सार्वजनिक नगरेसम्म कुनै पनि छानबिन समिति गठन नहुने बर्तौलाको भनाइ थियो । ‘जबसम्म संवैधानिक आयोगले गरिरहेको छानबिनको प्रतिवेदन आउँदैन तबसम्म कुनै पनि समिति बन्ने स्थिति देखिँदैन । गृहमन्त्रीका बारेमा सार्वजनिक रुपमा कसैले प्रश्न गर्‍यो, त्यसको जवाफ संसद्बाट दिन्छु भनेर उहाँले पटक-पटक भनिरहनुभएको छ । त्यो अवसर विपक्षीले दिइरहनुभएको छैन,' उनले भने, 'गृहमन्त्रीको राजीनामा पनि हुने कुरा छैन । अहिले उहाँले भनेजस्तो कुनै समिति बन्ने कुरा पनि हुन सक्दैन । उहाँहरूले अघि सारेका मागबाट पछि हटेर संसद्को गतिरोध खुलाउन भूमिका खेल्नुपर्छ ।’त्रिभूवन अन्तर्राष्ट्रिय विमानस्थल हुँदै भिजिट भिसामा विदेश जानेबाट रकम असुली प्रकरणमा अख्तियार दुरुपयोग अनुसन्धान आयोगले गृह मन्त्रालयका सहसचिव तीर्थ भट्टराई सहितका कर्मचारीमाथि अनुसन्धान थालेपछि गृहमन्त्री लेखकले नैतिकताको आधारमा राजीनामा दिनुपर्ने माग राख्दै प्रतिपक्षी दलले संसद् बैठक अवरुद्ध गर्दै आएका छन् ।"
भारतबाट फर्किएका तीन जनामा कोरोना पुष्टि,"धनगढी — भारतका दिल्ली, पञ्जाब र गुजरातबाट स्वदेश फर्किंदै गरेका तीन जनामा कोरोना संक्रमण पुष्टि भएको सुदूरपश्चिम प्रादेशिक स्वास्थ्य आपत्कालीन कार्य सञ्चालन केन्द्रले जनाएको छ । भारतबाट घर फर्किइरहेका ३६ जनाको कैलालीस्थित त्रिनगर सीमा नाकामा बुधबार एन्टिजेन परीक्षण गर्दा तीन जनामा कोरोना पोजिटिभ देखिएको हो ।कोरोना देखिनेमा दुई पुरुष र एक महिला रहेको केन्द्रका स्रोत व्यक्ति हेमराज जोशीले बताए । उनका अनुसार अछामको ढकारी घर भएका ३२ वर्षीय पुरुष, धनगढी घर भएकी २४ वर्षीया महिला र कञ्चनपुरको पुनर्वास घर भएका २० वर्षीय पुरुषमा कोरोना संक्रमण देखिएको हो ।जोशीका अनुसार उनीहरूमा ज्वरो र रुघाखोकीको लक्षण देखिएको छ । तीनै जनालाई 'होम आइसोलेसन'मा पठाइएको छ । नयाँ भेरियन्टको कोरोना हो वा होइन भन्ने यकिन गर्न पीसीआरबाट परीक्षण गर्न उनीहरूको स्वाब संकलन गरेर काठमाडौं पठाइएको छ ।"
भिजिट भिसा प्रकरण : गृहमन्त्रीको राजीनामा र छानबिन समिति दुवै सत्तापक्षलाई अमान्य,"काठमाडौँ — सत्तापक्षले भिजिट भिसा प्रकरणमा विपक्षीले संसद्को अवरोध नहटाए सभामुख देवराज घिमिरेलेलाई संसद् चलाउन आग्रह गर्ने भएको छ । कांग्रेस एमालेले भिजिट भिसा प्रकरणमा गृहमन्त्रीको राजीनामा र छानबिन समिति बनाउनु पर्ने विपक्षीको मागको औचित्य नभएको भन्दै सभामुखलाई संसद् चलाउन आग्रह गर्ने तयारी गरेका छन् ।जेठ १५ मा संसद्‍मा बजेट प्रस्तुत भएपछि भएका सबै बैठक विपक्षीका कारण अवरुद्ध र स्थगित हुँदै आएका छन् । जसका कारण संसद्‍मा बजेटसम्बन्धी छलफल र कर्मचारीसम्बन्धी विधेयक अघि बढ्न सकेको छैन ।एमाले मुख्य सचेतक महेश बर्तौलाले विपक्षीले अख्तियार अनुसन्धान आयोगले अनुसन्धान गरिरहेको भिजिट भिसा प्रकरणमा छानबिन गर्न समिति गठन गर्नुको औचित्य नभएको उल्लेख गर्दै संसदको अवरोध नहटाएर सभामुखलाई अघि बढाउन आग्रह गर्ने बताए ।‘संसद् अवरुद्ध हुँदा धेरै बिजेनस ठप्प छ । बजेटमाथि छलफल, कर्मचारीलगायत विधेयक अघि बढाउनुपर्ने छ,’ उनले भने, ‘सत्तापक्षले सभामुखज्यूलाई संसद्को बैठक अघि बढाउन आग्रह गरेका छौँ । विपक्षी जिम्मेवार भएर संसद्को अवरोध हटाउनुपर्छ ।’ उनले विपक्षीको अवरोधलाई धैर्यपूर्वक हेरिरहेको भन्दै धेरै दिन पर्खने अवस्था नभएको बताए । ‘अहिलेसम्म हामीले संसद् अवरोध सह्यौँ । अब कतिञ्जेल अवरोध गर्ने ?,’ उनले भने, ‘अब संसद् खोल्ने जिम्मेवारी विपक्षीको हो ।’कांग्रेसका प्रमुख सचेतक श्यामकुमार घिमिरेले विपक्षीले भिजिट भिसा प्रकरणको बहानमा संसद् अवरुद्ध गरेको आरोप लगाउँदै आफैं जिम्मेवार भएर संसद्को अवरोध हटाउने बताए । ‘जनताप्रति जवाफदेही हुन पनि विपक्षीले संसद् खोल्नुपर्छ ।’भिजिट भिसा प्रकरणमा छानबिन समिति बनाए गृहमन्त्री रमेश लेखकको राजीनामा दिन नपर्ने गरी प्रमुख प्रतिपक्ष माओवादीले बुधबार प्रस्ताव अघि सारेको थियो । कांग्रेसले सम्हालिइरहेको गृह मन्त्रालयसँग जोडिएको भिजिट भिसा प्रकरणमा कांग्रेस र एमालले असहमति जनाएपछि बिहीबार संसद्को बैठक चल्न चल्न सकेन ।माओवादीले संसदीय दलको बैठकले भिजिट भिसा प्रकरणमा गृहमन्त्री लेखकले राजीनामा दिनुपर्ने, छानबिन समिति नबनाए संसद् चल्न नदिने निर्णय गरेको थियो । तर मंगलबार माओवादी भिजिट भिसा प्रकरणमा संसदीय समिति बनाउन तयार भए गृहमन्त्रीले राजीनामा दिनुपर्ने अडानबाट लचिलो भएको थियो ।बुधबार सभामुख देवराज घिमिरेले बोलाएको बैठकमा कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान अघि बढाएकाले गृहमन्त्रीको राजीनामा र छानबिन समिति गठन आवश्यक नभएको अडान राख्यो । कांग्रेसको यो अडान आएपछि माओवादीले छानबिन समिति बनाउनसमेत तयार नहुने हो भने संसद् अवरुद्ध जारी अडान दोहोर्‍यायो । सत्तापक्ष र विपक्षीबीच सहमति नभएपछि बुधबार प्रतिनिधिसभाको बंठक सूचना टाँसगरी बिहीबारसम्मका लागि स्थगित भयो ।कांग्रेसका प्रमुख सचेतक घिमिरेले माओवादीलगायत विपक्षीको मागलाई सम्बोधन गर्न नसकिने बताए । ‘भिजिट भिसा प्रकरणमा अख्तियारले अनुसन्धान अघि बढाएको छ । स्वतन्त्र रूपमा अख्तियारले छानबिन गरिहेको बेला अर्को संसदीय समिति गठन गर्न आवश्यक किन पर्‍यो ?,’ उनले भने, ‘यो प्रकरणमा गृहमन्त्रीमाथि अनुसन्धान नै भएको छैन । गृहमन्त्रीको राजीनामाको विषय नै होइन ।’सरकारी निकायमा हुने प्रकरणमा सबन्धित मन्त्रीले राजीनामाको माग हुने हो भने कुनै पनि मन्त्रीले काम गर्न नसक्ने घिमिरेको भनाइ छ । प्रमुख प्रतिपक्ष दलले अख्तियारले छानबिन गरिरहेको विषयमा अर्को छानबिनको माग गरेर उसको संवैधानिक अधिकारमाथि अवरोध गरेको सत्तापक्षको भनाइ छ । ‘अख्तियारले हेरिरहेको विषयमा अर्को छानबिन समिति आवश्यक नै छैन,’ एमाले संसदीय दलका मुख्य सचेतक बर्तौलाले भने, ‘भिजिट भिसा प्रकरणको छानबिन अघि बढाउने काम अख्तियारले गर्छ । हामीले राज्यको भरपर्दो अंगलाई विश्वास गर्नुपर्छ । विपक्षीले यसमा अर्को समिति गठनको माग गर्नु अपरिपक्व र गैरजिम्मेवार छ ।’प्रमुख प्रतिपक्ष दल माओवादीका अध्यक्ष पुष्पकमल दाहालले भिजिट भिसा प्रकरणमा गृहमन्त्रीको राजीनामा दिने विषयमा माओवादी लचिलो भए पनि सत्तापक्ष छानबिन समिमित बनाउन तयार नहुनु गम्भीर विषय भएको बताएका छन् । उनले निकट नेताहरुसँग खुमलटारमा छलफल गर्दै संसद् खुलाउने विषयमा सत्तापक्ष नै जिम्मेवार हुनुपर्ने उल्लेख गर्दै छानबिन समिति नबनेसम्म संसद् अवरुद्ध हुने बताएका छ । ‘गृहमन्त्रीको राजीनामा दिने विषयमा लचिलो हुँदासमेत भिजिट भिसामा छानबिन समिति बनाउन तयार नहुनु गम्भीर विषय हो । कम्तीमा छानबिन समिति नबनेसम्म संसद्‍मा अवरोध जारी रहन्छ,’ दाहालको भनाइ थियो ।माओवादी प्रमुख सचेतक हितराज पाण्डेले भिजिट भिसा प्रकरणमा निष्पक्ष छानबिन गरी सत्यतथ्य ल्याउन छानबिन समिति गठनमा सत्तापक्ष तयार नभए संसद अवरुद्ध जारी रहने बताए । ‘छानबिन समिति बनाउनै तयार नभएपछि संसद् खोल्ने विषयमा सहमति हुन सक्दैन,’ उनले भने, ‘छानबिन समिति बनाउन तयार नभएर सत्तापक्ष संसद्‍मा सहज वातावरण बनाउन तयार देखिएनन् ।’ उनले सयौँ व्यक्ति पीडित भएको, लाखौं रकम असुल्न सेटिङ भएको भिजिट भिसा प्रकरणलाई विपक्षीले नछाड्ने बताए ।माओवादी सांसद रेखा शर्माले सत्ता पक्षबीचको बाटो (छानबिन समिति) बनाउनसमेत तयार नभई जबरजस्ती संसद् चलाउने पक्षमा भएको बताइन् । ‘विपक्षीले विगतदेखि हालसम्म भिजिट भिसासम्बन्धी छानबिन गर्न समिति गठन गरेर सहमति खोजौँ भनको हो । सत्तापक्षले त्यो पनि नमानी जबरजस्ती संसद् चलाउने पक्षमा देखिन्छ,’ उनले भनिन्, ‘सत्तापक्ष जानीजानी संसद्‍मा द्वन्द्व निम्त्याउने पक्षमा छ ।’उनले सत्तापक्षको आग्रहमा विपक्षीको विरोधबीच संसद् चलाउन खोजे विपक्षीहरूले त्यसको प्रतिवाद गर्नुपर्ने अवस्था आउन सक्ने बताइन् । ‘विपक्षीले संसद् खोल्ने गरी लचिलो प्रस्ताव अघि सारेको हो । बल प्रयोग गरेर संसद् चलाउनु दूःखद हुन्छ,’ उनले भनिन् ।"
युवाहरूका लागि उद्यमशीलता र रोजगारी सिर्जनामा सरकारको उच्च प्राथमिकता रहनेछ : प्रधानमन्त्री,"काठमाडौँ — प्रधानमन्त्री केपी शर्मा ओलीले स्वदेशमै उद्यमशीलता र रोजगारी सृजना गर्ने युवाहरूका साथमा सरकार रहने भएकाले उच्च मनोबल र आत्मविश्वास लिएर काम गर्न आग्रह गरेका छन् ।बागबजारस्थित ‘आइडिया स्टुडियो’मा आयोजित ‘नवप्रवर्तक युवाहरूसँग प्रधानमन्त्री’ कार्यक्रममा प्रधानमन्त्री ओलीले आफू पहिलो पटक प्रधानमन्त्री हुँदा शिक्षामा जनशक्ति प्रक्षेपणको नीति तर्जुमाका लागि अध्ययन गराएको स्मरण गर्दै आगामी आर्थिक वर्षको बजेटमा ‘जेन जी’ पुस्ता र ‘स्टार्टअप’ का कार्यक्रमलाई उच्च महत्व दिइएको बताए ।प्रधानमन्त्री ओलीले युवाहरू परिवर्तनका लागि अगाडि आउनुपर्ने बताए । 'युवाहरूले हाल जे जस्तो छ, त्यसैमा सन्तोष मान्नुहुन्न । परिवर्तनका लागि र राम्रोका लागि लाग्ने स्वभाव बोक्नुपर्छ । असन्तोष मान्नुपर्छ भन्नुको अर्थ सामाजिक सञ्जालमा मुख छाड्ने प्रवृत्ति पनि ठिक होइन, त्यस्तो गर्नेहरू उल्टै पारिवारिक तनावमा परेका हुन्छन्,' प्रधानमन्त्री ओलीले भने, 'अब युवाहरूले जब खोज्नेतिर होइन, जब सृजना गर्नेतिर लाग्नुपर्छ । उद्यमशीलता, रोजगारी, बजारीकरण र नयाँपनका माध्यमबाट स्वदेशमै अवसर छ भन्ने देखाएर कामकै लागि युवा विदेश जाने क्रम रोक्नुपर्छ ।’प्रधानमन्त्री ओलीले युवाहरूले रचनात्मकतामा निरन्तरता दिनुपर्नेमा जोड दिँदै सुरुङमार्ग, जलमार्गजस्ता पूर्वाधार विकासमा भइरहेकाले सरकार र सबै क्षेत्रको सत्प्रयासबाट मुलुकको समृद्धि हासिल हुने बताए । सो अवसरमा प्रधानमन्त्री ओलीले ‘आइडिया स्टुडियो’ को सम्बर्धनमा स्वदेशमै उत्पादित सामान तथा आविष्कारहरूको प्रदर्शनी अवलोकन गरेका थिए ।‘आइडिया स्टुडियो’ का संस्थापक डा. छिरिङ लामा र काठमाडौं मोडेल कलेजका अध्यक्ष रामेश्वर अर्यालले युवाहरूको नवप्रवर्तनका लागि भइरहेका प्रयास र उपलब्धिबारे प्रधानमन्त्री ओलीलाई अवगत गराएका थिए ।"
गृहमन्त्रीलाई राजीनामा गर्न असजिलो भए छानबिन समिति गठन गरेर संसद् अगाडि बढाउँ : प्रमुख सचेतक पाण्डे,"काठमाडौँ — भिजिट भिसा प्रकरणमा गृहमन्त्री रमेश लेखकलाई पदबाट राजीनामा गर्न असजिलो भएमा संसदीय वा न्यायिक छानबिन समिति गठन गर्न तयार हुनुपर्ने प्रमुख प्रतिपक्षी माओवादीका प्रमुख सचेतक हितराज पाण्डेले बताएका छन् । छानबिन समिति गठन गर्न सरकार तयार भएमा संसद्को अवरोध हट्ने पनि उनको भनाइ थियो ।प्रतिनिधिसभाको बुधबारको बैठक अवरुद्ध भएपछि माओवादी प्रमुख सचेतक पाण्डेले छानबिन समिति गठन गरेमा सदन अगाडि बढ्न सक्ने बताए । 'मार्ग प्रसस्त गर्नमा गृहमन्त्रीलाई असजिलो भइरहेको छ भने छानबिन समिति बनाउने बारेमा सरकारको तर्फबाट बोलिदिनुस्, त्यसपछि सदन अगाडि बढाउँ,' पाण्डेले भने ।प्रतिनिधिसभामा जेठ १३ देखि विपक्षीले उठाएका विषयवस्तु मुलुकको सुशासनसँग सम्बन्धित रहेको र त्यसबाट पछि हट्न नसकिने पाण्डेको भनाइ छ । सत्तारुढ दलहरू भिजिट भिसा प्रकरणको छानबिन गर्न पनि तयार नरहेको उनले बताए । 'विपक्षी दलहरूले सदन रोक्न खोजेको छैन । हामी प्रतिपक्षी भएको हिसाबले जनताको आवाज बोल्ने हो,' उनले भने ।गृहमन्त्रीलाई संसद्मा बोल्न दिनका लागि प्रतिपक्ष तयार रहेको पनि पाण्डेले बताए । 'आरोप लागिसकेपछि बोल्न पाइँदैन भनेका छैनौं । विगतमा हाम्रो अध्यक्ष प्रधानमन्त्री हुँदा पनि बोल्न दिनुपर्छ भनेको हुनाले अहिले पनि बोल्न दिनुपर्छ भनेको हो । यो विषयको बारेमा बोल्नुपर्‍यो । छानबिन समिति बनाउने हो भनेर बोल्नुभए हुन्छ,' उनले भने । सरकारको तर्फबाट गृहमन्त्री, प्रधानमन्त्री वा कानुनमन्त्री जो बोले पनि प्रतिपक्षलाई मान्य हुने तर छानबिन समिति बनाउनुपर्ने उनले बताए ।सत्तापक्षले गृहमन्त्रीको राजीनामासँगै छानबिन बनाउन पनि अस्वीकार गरेको र संसद् खोल्न आग्रह गरिरहेको पाण्डेले बताए । सभामुख देवराज घिमिरेले बोलाएको प्रमुख सचेतकहरूको बैठकमा सत्तापक्षले अवरोध अन्त्य गरेर सदन चल्न दिनुपर्ने माग गरिरहेको पाण्डेको भनाइ थियो । ‘अख्तियार दुरुपयोग अनुसन्धान आयोगले अनुसन्धान गरिरहेको र मुद्दा चलाइरहेको विषय भिजिट भिसा प्रकरणसँग मेल खाँदैन । यसमा त आम जनताले के-के भोगिरहेको छ भन्ने कुरा हेर्ने होला नि त ! यो मुलतः सुशासनको विषय हो । उहाँहरूको सहसचिव तीर्थ भट्टराईको मात्रै कुरा गर्नुहुन्छ,’ उनले भने ।त्रिभूवन अन्तर्राष्ट्रिय विमानस्थल हुँदै वैदेशिक भ्रमणमा जाने नागरिकहरूसँग रकम असुली हुने गरेको आरोपमा अख्तियार दुरुपयोग अनुसन्धान आयोगले गृह मन्त्रालयका सहसचिव तीर्थ भट्टराईलगायत केही कर्मचारीहरू विरुद्ध अनुसन्धान अघि बढाएको छ । यस मुद्दालाई लिएर विपक्षी दलहरूले गृहमन्त्री लेखकको राजीनामाको माग गर्दै संसद् बैठक अवरुद्ध गर्दै आएका छन् । संसद् बैठक अवरोधकै कारण अगामी आर्थिक वर्षको बजेटमाथिको छलफल समेत प्रभावित भएको छ ।"
आज देश दुनियाँमा के-के भयो ?,"काठमाडौँ — माओवादी उपाध्यक्ष सापकोटाविरुद्ध ज्यान मुद्दामा अनुसन्धान हुने, ‘राइड सेयरिङ’ नियमन समेटेर गण्डकीको नीति तथा कार्यक्रम सार्वजनिक, भिजिट भिसा प्रकरणमा विपक्षी दलको अडान कायमै, बिहीबारसम्मका लागि बैठक स्थगितदेखि दक्षिण कोरियाको राष्ट्रपतिमा जे–म्यूङ निर्वाचितसम्मका खबर आज चर्चामा रहे ।०००माओवादी केन्द्र उपाध्यक्ष तथा पूर्वसभामुख अग्निप्रसादसापकोटाविरुद्ध ज्यान मुद्दामा अनुसन्धान हुनेभएको छ । सर्वोच्च अदालतको संवैधानिक इजलासले सापकोटाविरुद्ध १४ वर्ष पुरानो रिटमा सुनुवाइ गर्दै ज्यान मुद्दामा अनुसन्धान गर्न सरकारलाई परमादेश दिएको हो । सापकोटा सूचना तथा सञ्चारमन्त्री भएका बेला कनकमणि दीक्षितलगायत मानवअधिकारवादीले रिट दायर गर्दै ज्यान मुद्दाका दोषीलाई मन्त्री बनाएको भन्दै उनलाई बर्खास्त गरी जिल्ला अदालत काभ्रेमा मुद्दा चलाउनुपर्ने माग गरेका थिए ।०००संघ सरकारको हस्तक्षेपपछि राइड सेयरिङ नियमावली कार्यान्वयनबाट तत्काललाई पछि हटेको गण्डकी प्रदेश सरकारले त्यसको नियमन गर्ने विषय समेटेर आगामी आर्थिक वर्षको वार्षिक नीति तथा कार्यक्रम सार्वजनिक गरेको छ । प्रदेश प्रमुख डिल्लीराज भट्टले प्रदेशसभाको बुधबारको बैठकमा प्रस्तुत गरेको आगामी आव २०८२र८३ को वार्षिक नीति तथा कार्यक्रममाराइड सेयरिङलाई प्रभावकारी नियमन र व्यवस्थापन गरिनेउल्लेख छ ।०००भिजिट भिसा प्रकरणले प्रतिनिधिसभा बैठक निरन्तर अवरुद्धभइरहेको छ । बुधबार पनि बैठक नै नबसी बिहीबारसम्मका लागि स्थगित गरिएको छ । १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३स्१५ बजेका लागि सारिएको बताएको थियो । तर उक्त समयमा पनि बैठक नबसेपछि संसद् सचिवालयले बिहीबार दिउँसो १ बजेसम्मका लागि प्रतिनिधिसभा बैठक स्थगित भएको जनाएको छ ।०००त्रिभुवन विश्वविद्यालयमा तोडफोडभएको एक सातापछि विज्ञप्ति जारी गर्दै शिक्षा मन्त्रालयले शिक्षामन्त्री रघुजी पन्त गृह प्रशासनको उच्च तहसँग परामर्शमा रहेको जनाएको छ । गत बुधबार सत्तारुढ नेविसंघबाट निर्वाचित स्ववियु अध्यक्षलगायतका पदाधिकारीले उपकुलपति खड्ग केसीको कार्यकक्षमा तोडफोड गरी क्षति पुर्‍याएका थिए । त्रिवि कार्यकारी परिषद्ले दोषीलाई कारबाही गर्न प्रहरी वृत्त कीर्तिपुरमा उजुरी दिए पनि प्रहरीले अनुसन्धान प्रक्रिया अघि बढाएको छैन ।०००दक्षिण कोरियाका नवनियुक्त राष्ट्रपति ली जे–म्युङले आणविक शक्ति सम्पन्न उत्तर कोरियासँग सम्पर्क गरेर ‘घाउ निको पार्ने’ प्रतिबद्धता व्यक्त गरेका छन् । दक्षिण कोरियाका नयाँ मध्यमार्गी वामपन्थी नेताले ‘बढ्दो संरक्षणवाद र आपूर्ति शृङ्खलाको पुनर्संरचना’ ले एशियाको निर्यातमा निर्भर चौथो ठूलो अर्थतन्त्रका लागि अस्तित्वको खतरा उत्पन्न गरेको चेतावनी पनि दिएका छन् । मध्यावधि निर्वाचनमालीले पूर्व राष्ट्रपति युन सुक योलको पूर्व पार्टी कन्जरभेटिभ पार्टीका नेता किम मुन–सोलाई पराजित गर्दै विजयी भएका छन् ।"
अमानवीय व्यवहार रहेसम्म मुलुकको विकास सम्भव छैन : सभापति देउवा,"काठमाडौँ — कांग्रेसका सभापति शेरबहादुर देउवाले अमानवीय र दण्डनीय व्यवहार राज्यमा विद्यमान रहेसम्म मुलुकको विकास हुन नसक्ने बताएका छन् ।पार्टी केन्द्रीय कार्यालय सानेपामा बुधबार आयोजित कार्यक्रममा सभापति देउवाले २०६२/०६३ को परिवर्तनसँगै समतामूलक समाज निर्माण गर्ने उद्देश्यले पुनःस्थापित संसद्मा नेपाललाई छुवाछूत मुक्त राष्ट्र घोषणा गर्ने संकल्प प्रस्ताव पनि पारित गरिएको पनि स्मरण गरेका थिए ।सभापति देउवाले धेरै प्रयास गर्दागर्दै पनि दलित समुदायका मानिसले ज्यानै गुमाउनुपरेको जस्ता विभेदका घटना देख्दा, सुन्दा अत्यन्तै पीडाबोध हुने गरेको बताए । नेपाललाई विभेदरहित राज्य बनाइ समतामूलक समाज सथापना गर्न पार्टीको स्थापनाकालदेखि नै उद्देश्य राखेर आएको बताए ।‘२०६२/०६३ को परिवर्तनसँगै समतामूलक समाज निर्माण गर्ने उद्देश्यले पुनःस्थापित संसद‍्मा नेपाललाई छुवाछूत मुक्त राष्ट्र घोषणा गर्ने संकल्प प्रस्ताव पनि पारित गरिएको हो । यतिका धेरै प्रयास गर्दागर्दै पनि दलित समुदायका मानिसले ज्यानै गुमाउनुपरेको जस्ता विभेदका घटना देख्दा, सुन्दा अत्यन्तै पीडाबोध हुन्छ,' उनले भने, 'यस्तो अमानवीय र दण्डनीय व्यवहार राज्यमा विद्यमान रहेसम्म मुलुकको विकास हुँदैन भन्नेकुरा विगतका अनुभवले साबित गरिसकेको छ । नेपाललाई विभेदरहित राज्य बनाइ समतामूलक समाज स्थापना गर्न हाम्रो पार्टीको स्थापनाकालदेखि नै उद्देश्य राखेर आएको छ ।’सभापति देउवाले मुलुकका सबै समस्याको पहिचानसँगै समाधान गर्न नेपाली कांग्रेस मात्रै सक्षम रहेको बताए । जातीय भेद‍्भाव गर्ने व्यक्ति कांग्रेसको सदस्य रहन नसक्ने विधानमै व्यवस्था रहेको बताए ।"
माओवादी उपाध्यक्ष सापकोटाविरुद्ध ज्यान मुद्दामा अनुसन्धान हुने,"काठमाडौँ — माओवादी केन्द्र उपाध्यक्ष तथा पूर्वसभामुख अग्निप्रसाद सापकोटाविरुद्ध ज्यान मुद्दामा अनुसन्धान हुने भएको छ । सर्वोच्च अदालतको संवैधानिक इजलासले सापकोटाविरुद्ध १४ वर्ष पुरानो रिटमा सुनुवाइ गर्दै ज्यान मुद्दामा अनुसन्धान गर्न सरकारलाई परमादेश दिएको हो ।सापकोटा सूचना तथा सञ्चारमन्त्री भएका बेला कनकमणि दीक्षितलगायत मानवअधिकारवादीले रिट दायर गर्दै ज्यान मुद्दाका दोषीलाई मन्त्री बनाएको भन्दै उनलाई बर्खास्त गरी जिल्ला अदालत काभ्रेमा मुद्दा चलाउनुपर्ने माग गरेका थिए ।मुद्दा चल्दाचल्दै सभामुखसमेत भएका सापकोटाविरुद्ध काभ्रेका अर्जुन लामाको हत्या गरेको आरोप छ । अर्जुनकी पत्नी पूर्णिमाया लामाले पनि सापकोटाविरुद्ध जिल्ला प्रहरी कार्यालय काभ्रेमा दिएको किटानी जाहेरीमाथि अनुसन्धान सुरु गराइ पाउँ भनी सर्वोच्चमा १३ वर्षअघि अर्को रिट दायर गरेकी थिइन् । त्यस्तै सापकोटाविरुद्ध मुद्दा चलाउन माग गर्दै २०७२ मा सुशील प्याकुरेललगायत मानवअधिकारवादीहरुले सर्वोच्चमा अर्को निवेदन दायर गरेका थिए । सर्वोच्चले यी तीन रिटमाथि सुनुवाइ गर्दै सापकोटाविरुद्ध अनुसन्धान गर्ने आदेश गरेको हो ।प्रधानन्यायाधीश प्रकाशमानसिंह राउत, वरिष्ठतम् न्यायाधीश सपना मल्ल प्रधान तथा न्यायाधीशहरु कुमार रेग्मी, मनोजकुमार शर्मा र कुमार चुँडालको संवैधानिक इजलासले सापकोटाविरुद्ध परेको किटानी जाहेरीमा फौजदारी अनुसन्धान गर्न आदेश जारी गरेको हो ।सर्वोच्चले पूर्णमाया लामाद्वारा दायर रिट जारी गरेको छ । पत्रकार दीक्षितलगायतको रिटमा मागदाबी नपुग्ने र प्याकुरेलको रिट खारेज हुने सर्वोच्चको निर्णय छ ।"
"यो यथास्थितिवादी, कामचलाउ र प्रशासनिक बजेटमात्र भयो : श्रेष्ठ","काठमाडौँ — माओवादीका वरिष्ठ उपाध्यक्ष एवं राष्ट्रिय सभामा दलका नेता नारायणकाजी श्रेष्ठले आगामी आर्थिक वर्षको बजेट राजनीतिक, आर्थिक वित्तीय दस्तावेजका रुपमा आउनुपर्नेमा प्रशासनिक र वित्तीय दस्तावेजका रुपमा मात्रै आएको बताएका छन् ।राष्ट्रिय सभाको बुधबारको बैठकमा बजेटमाथिको छलफलमा भाग लिँदै सांसद श्रेष्ठले सामाजिक न्यायसहित समृद्धिमा फड्को मार्ने गरी बजेटको आवश्यकता रहेको तर सरकारले आगामी आर्थिक वर्षका लागि ल्याएको बजेटमा ती कुरा नरहेको बताए ।बजेटले मितव्ययिताका कोणबाट सामान्य खर्च कटाउने सम्भावना र पुँजीगत खर्च कार्यान्वयनको क्षमता बढाउने चुनौतिलाई सम्बोधन गर्नेतर्फ ध्यान नदिएको उनको भनाइ थियो । 'राष्ट्रको प्रमुख कार्यभार सामाजिक न्यायसहितको समृद्धिमा फड्को मार्ने, त्यसलाई सम्बोधन गर्नेगरी बजेट आउन सकेन,' उनले भने, 'नयाँ सम्भावना के छन् भन्नेतिर ध्यान दिएको देखिँदैन । राजश्व जति संकलन गरिएको छ त्यसमा ४० प्रतिशत चुहावट छ भनेर अर्थविद्हरूले स्वीकार गरेका छन् । त्यस्तै मितव्ययिताको कोणबाट सामान्य खर्च कटाउने धेरै सम्भावना छन् । पूँजीगत खर्च कार्यान्वयनको क्षमता बृद्धि गर्ने थुप्रै चुनौतिलाई सम्बोधन गर्नुपर्नेछ । त्यो दिशातिर ध्यानै दिइएको छैन, त्यसकारणले यो यथास्थितिवादी, कामचलाउ र प्रशासनिक बजेटमात्र भएको छ ।'जनताको चाहनाअनुसार बजेटले योजना र कार्यक्रम ल्याउन नसकेको पनि श्रेष्ठको भनाइ थियो । देशमा युगान्तकारी महत्वको राजनीतिक परिवर्तनपछि सामाजिक, आर्थिक रुपान्तरणको माग गरिएको तर विकास र समृद्धिको तिव्रताको मागका बाबजुद बजेटले त्यस्ता योजना नल्याएको उनले बताए । 'नेपालीजनलाई डेलिभरी दिएर नयाँ जीवन दिने माग गरेको छ । त्यसको दिशामा हामीले सकारात्मक काम गरेका छैनौं भन्ने होइन, गरेका छौं । तरपनि त्यसले अपेक्षाअनुसार नेपाली समाजको आजको आवश्यकता हुन नसकेको कारणले जनतामा असन्तुष्टि छ, त्यसले आक्रोशपनि एकस्तरमा व्यक्त गरेको छ र निराशा पनि पैदा गरेको छ,' उनले भने, 'त्यसैमाथि टेकेर प्रतिगामी शक्ति, पुनरुत्थानवादी राजावादी शक्ति अहिले सलबलाई राखेका छन् । क्रियाशील हुन थालिरहेका छन् । आजको बजेटले राजनीतिक कोणबाट पनि सम्बोधन गर्न सक्नुपर्छ । आजको प्रतिगमनको खतरालाई अन्त गर्ने अचुक अस्त्र भनेको सुशासन, समृद्धि र सामाजिक न्यायबाहेक अरु हुनै सक्दैन ।’बजेटले सार्वजनिक रूपमा चर्चा गरिएजस्तो यथार्थवादी, व्यवहारिक हुन खोजिएको, सन्तुलन कायम गर्न नसकेको पनि श्रेष्ठको भनाइ थियो ।"
उत्पादन र रोजगारीका क्षेत्रको बजेट कटौती गरियो : भुसाल,"काठमाडौँ — एकीकृत समाजवादीका सांसद वेदुराम भुसालले बजेटमा घाटाको अनुपात बढेको तथा उत्पादन र रोजगारी सिर्जना गर्ने क्षेत्रमा बजेट कटौति गरिएको आरोप लगाएका छन् ।राष्ट्रिय सभाको बुधबारको बैठकमा बजेटमाथिको छलफलमा भाग लिँदै भुसालले लामो समय देखि घाटाको बजेट प्रस्तुत हुँदै आएको बताए । उनले अर्थमन्त्रीले मुलुकको यथार्थमा टेकेर बजेट ल्याएको भनेपनि घाटाको अनुपात बढेको बताए ।मुलुकको अर्थतन्त्रमा २५ प्रतिशतभन्दा बढी घाटा हुन नहुने भएपनि नेपाल ३० प्रतिशत घाटामा गइसकेको भुसालको भनाइ थियो । कृषि, उद्योग, पर्यटन, उर्जा लगायतका क्षेत्रमा बजेट कटौति गरेकै कारण उत्पादन र रोजगारी सिर्जनामा वृद्धि गर्ने कुरा सम्भव नहुने उनको भनाइ थियो ।‘धेरै वर्षदेखि हामीले घाटाको बजेट प्रस्तुत गर्दै आइरहेका छौँ । घाटाको बजेटको पनि अनुपातमा वृद्धि भएको छ । अर्थमन्त्रीले यथार्थपरक बजेट ल्याएको भन्नुभएको छ । तर घाटाको अनुपात बढेको देखिन्छ । अर्थतन्त्रमा २५ प्रतिशतभन्दा बढी घाटा हुनु हुँदैन भनिन्छ । तर हामी ३० प्रतिशतभन्दा बढी घाटामा गइसक्यौँ,' भुसालले भने, 'बजेटले गरेको उत्पाद र रोजगारी सिर्जनाको वृद्धि गर्ने कुरा पनि म सम्भव देख्दिनँ । किनभने रोजगारी सिर्जना गर्ने क्षेत्र कृषि, उद्योग, पर्यटन, ऊर्जा र श्रमका क्षेत्रमा अनुपातिक रुपमा बजेट घटेको छ । चालु वर्षको हिसाबले हेर्दापनि धेरै कम छ ।’उत्पादक क्षेत्रको बजेट कटौति गरेर अनुपात्दक क्षेत्रमा बजेट खन्याएको भन्दै भुसालले अर्थमन्त्रीको आलोचना पनि गरेका थिए ।"
त्रिविमा नेविसंघको तोडफोड : १ हप्तापछि पनि शिक्षा मन्त्रालय भन्छ- अध्ययन हुँदैछ,"काठमाडौँ — त्रिभुवन विश्वविद्यालयमा तोडफोड भएको एक सातापछि विज्ञप्ति जारी गर्दै शिक्षा मन्त्रालयले शिक्षामन्त्री रघुजी पन्त गृह प्रशासनको उच्च तहसँग परामर्शमा रहेको जनाएको छ । गत बुधबार सत्तारुढ नेविसंघबाट निर्वाचित स्ववियु अध्यक्षलगायतका पदाधिकारीले उपकुलपति खड्ग केसीको कार्यकक्षमा तोडफोड गरी क्षति पुर्‍याएका थिए ।त्रिवि कार्यकारी परिषद्ले दोषीलाई कारबाही गर्न प्रहरी वृत्त कीर्तिपुरमा उजुरी दिए पनि प्रहरीले अनुसन्धान प्रक्रिया अघि बढाएको छैन । प्रहरीले सार्वजनिक सम्पत्ति तोडफोड जस्तो आपराधिक घटनाको अनुसन्धान र कारबाही गर्न किटानी जाहेरी आवश्यक पर्ने भन्दै पन्छिँदै आएको छ ।शिक्षा मन्त्रालयका प्रवक्ता शिवकुमार सापकोटाले विज्ञप्ति जारी गरेर सहकुलपति तथा शिक्षामन्त्रीले घटना सूक्ष्म अध्ययन गरिरहेको जनाएका छन् । ‘मन्त्रीज्यू यस्तो अनुशासनहीन र गैरकानुनी कार्यमा संलग्न जोसुकै भए पनि गम्भीर अनुसन्धानबाट पहिचान गरी तिनलाई कानुनी कारबाहीको दायरामा ल्याउन गृह प्रशासनको उच्च तहसँग परामर्श गर्दै सम्बन्धित पदाधिकारीलाई आवश्यक अनुरोध गर्नु भएको छ,’ विज्ञप्तिमा भनिएको छ ।दोषी नेविसंघ कार्यकर्ताको गृहमन्त्री रमेश लेखकदेखि कांग्रेस सभपाति शेरबहादुर देउवाको संरक्षणमा रहेकाले कारबाहीको आशंका गरिएको छ । शिक्षा मन्त्रालयले भविष्यमा कुनै पनि विश्वविद्यालय तथा शैक्षिक संस्थामा यस्ता अप्रिय घटना हुन नदिने गरी सम्बन्धित पक्षबाट स्वतःस्फूर्त रूपमा सावधानीपूर्ण प्रत्यन गर्न पनि आग्रह गरेको छ । तोडफोडको घटनाप्रति ध्यानार्कषण भएको जनाउँदै मन्त्रालयले विश्वविद्यालयमा हिंसात्मक, गैरकानुनी र शैक्षिक क्यालेन्डरलाई बाधा पुर्‍याउने कार्य निन्दनीय र भर्त्सनायोग्य रहेको जनाएको छ ।"
भिजिट भिसा प्रकरणमा विपक्षी दलको अडान कायमै : प्रतिनिधिसभा बैठक बिहीबारसम्मका लागि स्थगित,"काठमाडौँ — भिजिट भिसा प्रकरणले प्रतिनिधिसभा बैठक निरन्तर अवरुद्ध भइरहेको छ । बुधबार पनि बैठक नै नबसी बिहीबारसम्मका लागि स्थगित गरिएको छ ।  १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३:१५ बजेका लागि सारिएको बताएको थियो ।तर उक्त समयमा पनि बैठक नबसेपछि संसद् सचिवालयले बिहीबार दिउँसो १ बजेसम्मका लागि प्रतिनिधिसभा बैठक स्थगित भएको जनाएको छ ।भिजिट भिसा प्रकरणलाई लिएर प्रतिनिधिसभाको चौथो बैठक अवरुद्ध भएको हो । यसअघि जेठ १३ र १४ का लागि बोलाइएका बैठकमा विपक्षी दलले अवरोध गरेका थिए । त्यस्तै भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो । मंगलबारको बैठकमा गृहमन्त्रीलाई सम्बोधन गर्न दिने तर छानबिन समिति गठनको घोषणा हुनुपर्ने विपक्षी दलहरूको माग थियो ।तर, सत्तारूढ एमाले र कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान गरिरहेकाले अर्को न्यायिक वा संसदीय छानबिन समिति गठन गर्न नसकिने अडान राखेपछि प्रतिनिधिसभा बैठक सूचना टाँसेर बुधबार १ बजेसम्मका लागि स्थगित गरिएको छ ।भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।"
भिजिट भिसा प्रकरण : प्रतिनिधिसभाको बैठक सूचना टाँसेर सारियो,"काठमाडौँ — भिजिट भिसा प्रकरणले प्रतिनिधिसभा बैठक निरन्तर अवरुद्ध भइरहेको छ । बुधबार १ बजेका लागि बोलाइएको बैठक केही बेरअघि संघीय संसद् सचिवालयले सूचना टाँस गरेर ३:१५ बजेका लागि सारिएको बताएको छ । तर ३:१५ भइसक्दा पनि बैठक बस्ने सुरसार भने छैन ।भिजिट भिसा प्रकरणमा सत्तापक्ष र प्रतिपक्षीबीच सहमति नहुँदा प्रतिनिधिसभाको बैठक मंगलबार पनि अवरुद्ध भएको थियो । मंगलबारको बैठकमा गृहमन्त्रीलाई सम्बोधन गर्न दिने तर छानबिन समिति गठनको घोषणा हुनुपर्ने विपक्षी दलहरूको माग थियो । तर, सत्तारूढ एमाले र कांग्रेसले भिजिट भिसा प्रकरणमा अख्तियार दुरुपयोग अनुसन्धान आयोगले अनुसन्धान गरिरहेकाले अर्को न्यायिक वा संसदीय छानबिन समिति गठन गर्न नसकिने अडान राखेपछि प्रतिनिधिसभा बैठक सूचना टाँसेर बुधबार १ बजेसम्मका लागि स्थगित गरिएको छ ।भिजिट भिसा प्रकरणलाई लिएर प्रतिनिधिसभाको तेस्रो बैठक अवरुद्ध भएको हो । यसअघि जेठ १३ र १४ का लागि बोलाइएका बैठकमा विपक्षी दलले अवरोध गरेका थिए ।भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।"
"भिजिट भिसा प्रकरणमा सरकार गम्भीर देखिएन, सदनमा अवरोध जारी रहन्छ : माओवादी","काठमाडौँ — भिजिट भिसा प्रकरणमा विपक्षी दलहरू गृहमन्त्री रमेश लेखकले राजीनामा दिएर छानबिनमा सघाउनुपर्ने पुराने अडान दोहोर्‍याएका छन् । बुधबार दिउँसो संसद् भवनमा सभामुख देवराज घिमिरेले बोलाएको प्रमुख सचेतहरूको बैठकमा प्रमुख प्रतिपक्षी दल माओवादीले पुरानै अडान यथावत रहेको बताएको हो।बैठकमा सहभागी माओवादी प्रमुख सचेतक हितराज पाण्डेले सरकार पक्ष गृहमन्त्रीको राजीनामा र छानबिन समिति बनाउन दुवैमा तयार नभएपछि सहमति नभएको बताउँछन् । उनले भने, 'सरकारले यी दुवै कुरा नगरी सदन मात्र खुलाउने कुरा गरेपछि सहमति हुन सकेन । हामीले छानबिन समितिलाई सघाउन गृहमन्त्रीले मार्गप्रशस्त गर्नुपर्छ भनेका हौँ । हाम्रो मुख्य मुद्दा भनेको भिजिट भिसा सेटिङको स्वतन्त्र छानबिन होस् भन्ने हो ।' सरकार यी माग पूरा गर्न तयार नभए सदनमा अवरोध जारी रहने पनि पाण्डेले बताए ।सभामुख घिमिरेले बोलाएको बैठकमा कानुनमन्त्री अजयकुमार चौरिसया, एमाले मुख्य सचेतक महेश बर्तौला, कांग्रेस प्रमुख सचेतक श्यामकुमार घिमिरे र माओवादी प्रमुख सचेतक हितराज पाण्डे थिए । विपक्षी दलहरूको अडानले मंगलबार संसद् बैठक बस्नै सकेन । बुधबार दिउँसो १ बजेका लागि बोलाइएको बैठक पनि अनिश्चित बनेको छ । तर १ घण्टा भन्दा बढी समय जाँदा पनि अघि बढेको छैन ।"
"तीनकुने प्रकरण : अदालतमा उपस्थितको बयान सकिएपछि थुनछेक बहस सुरु, मिश्र र जबरासहित ११ जना उपस्थित भएनन् अदालतमा","काठमाडौँ — गत चैत १५ गते काठमाडौंको तीनकुनेमा राजतन्त्र पक्षधरहरूको हिंसात्मक प्रदर्शनमा संलग्न भएको आरोपमा मुद्दा लागेकाहरुमध्ये अदालतमा उपस्थितहरुको बयान सकिएको छ । जिल्ला अदालत काठमाडौंका न्यायाधीश ध्रुवराज कार्कीको इजलास २६ मा बयान सकिएपछि अहिले थुनछेक बहस सुरू भएको जिल्ला अदालतका सूचना अधिकारी दीपककुमार श्रेष्ठले जानकारी दिए ।‘सरकारी वकिलको कार्यालयले प्रसाईँसहित ५० र ११ जनाको छुट्टाछुट्टै अभियोग पत्र बनाएर मुलुकी फौजदारी कार्यविधि संहिता, २०७४ को दफा ३२ बमोजिम ११ जेठमा मुद्दा दायर भएको थियो । त्यसमध्ये आपराधिक उपद्रव अन्तर्गत ११ जना यसअघि नै धरौटी माग गरेर छाडिएको छ । ५० जनामध्ये उपस्थितहरुको बयान सकिएर आजदेखि थुनछेक बहस सुरू भएको हो’, श्रेष्ठले भने,‘सरकारी वकिलले थुनछेक गरेपछि प्रतिवादी र वादीहरुले थुनछेक बयान दिनेछन् ।’उनका अनुसार ५० जनाविरूद्ध मुद्दा दायर भएपनि अदालतमा ३९ जना मात्रै उपस्थित भएका थिए । अहिले उपस्थितहरुको बयान सकेर थुनछेक बहस सुरु भएको छ ।राप्रपा वरिष्ठ उपाध्यक्ष रवीन्द्र मिश्र, राप्रपा महामन्त्री एवम् सांसद धवल शम्शेर राणा लगायत हाजिरी जमानीमा छुटेका ११ जना अहिले सम्पर्कमा छैनन् ।जिल्ला प्रहरी परिसर भद्रकाली काठमाडौंमा कार्यरत प्रहरी नायब उपरीक्षक प्रल्हाद कार्की, प्रहरी निरीक्षक वाङ्गेल लामा, पप्पुकुमार दास, प्रहरी वरिष्ठ नायब निरीक्षक विष्णु खतिवडा, विजय शाही, प्रहरी नायब निरीक्षक अर्जुन सेठ्ठी, प्रहरी वरिष्ठ हवल्दार विष्णु सापकोटासमेतको जाहेरीले नेपाल सरकार वादी र दुर्गा प्रसाईंसमेत ५० जनालाई प्रतिवादी बनाएर राजद्रोह, आपराधिक उपद्रव, कर्तव्य ज्यान, ज्यान मार्ने उद्योग र संगठीत अपराधमा मुद्दा दायर भएको थियो । हिंसात्मक प्रदर्शनमा संलग्न भएका उनी बाहेकका चार बालकविरुद्ध पनि बाल अदालतमा मुद्दा दायर गर्ने तयारी चलिरहेको छ ।नवराज सुवेदी नेतृत्वको ‘संयुक्त जनआन्दोलन समिति’ले तोकेका ‘जनकमाण्डर’ प्रसाईंको नेतृत्वमा आहृवान भएको तीनकुनेको प्रदर्शन हिंसात्मक हुँदा एभिन्युज टेलिभिजनका पत्रकार सुरेश रजक र कीर्तिपुर–४ का २९ वर्षीय सविन महर्जनको मृत्यु भएको थियो भने २० जना प्रहरीको गोली लागेर घाइते भएका थिए । गोली लागेका कोही पनि प्रदर्शनकारी थिएनन् ।गोली लागेर घाइते भएका ३ जना अझैपनि उपचारको क्रममा छन् । तीघ्रामा गोली लागेकी उदयपुरकी रेबिका खत्री, पेटमा गोली लागेका भोजपुरका डिल्लीप्रसाद लुइँटेल र पाखुरामा गोली लागेका काभ्रेका रामहरि (रिदम) श्रेष्ठको उपचारकै क्रममा छन । प्रदर्शनमा ५६ वटा घर, संस्था एवं कार्यालयमा भएको तोडफोड तथा आगजनी भएको प्रहरीको तथ्यांकमा छ । १५ निजी घर, ३७ निजी संस्था (दुई सञ्चार गृह, एउटा सुपर मार्केट, दुई अस्पताल, चार बैंक, दुई सहकारी, २० व्यवसाय, एक विद्यालय, दुई पार्टी कार्यालय र तीन कार्यालय), एक उद्योग, दुई प्रहरी कार्यालय र ट्राफिक आइल्यान्डमा क्षति पुगेको प्रहरीले जनाएको छ । प्रदर्शनका क्रममा भएको आगजनी र तोडफोडमा ६९ सवारीसाधनमा क्षति पुगेको थियो । त्यसमध्ये ६३ चारपांग्रे र ६ दुईपांग्रे सवारी छन् । सीसीटीभी लगायतका अन्य भौतिक चिजहरुमासमेत क्षति पुगेको प्रहरीले जनाएको छ।"
भिजिट भिसा प्रकरणबारे संसद्‌मा सबै प्रश्नको जवाफ दिन्छु : गृहमन्त्री लेखक,"काठमाडौँ — गृहमन्त्री रमेश लेखकले भिजिट भिसा प्रकरणबारे संसदमै जवाफ दिने बताएका छन् ।बुधबारको राज्य व्यवस्था तथा सुशासन समितिको बैठकमा सांसदहरुले भिजिट भिसा प्रकरणबारे गृहमन्त्री लेखकसँग प्रश्न गरेका थिए । जसमा समितिमा जवाफ दिँदा सबै सांसदहरुले जवाफ नपाउने भएकाले संसद्मै जवाफ दिने गरी व्यवस्था मिलाइदिन समिति सदस्यहरुसँग आग्रह गरे ।त्रिभुवन अन्तर्राष्ट्रिय विमानस्थल अध्यागमन कार्यालयका केही कर्मचारीहरुमाथि अख्तियार दुरुपयोग अनुसन्धान आयोगले गरिरहेको छानबिन गरिहरेको छ । जसबारेमा गृहमन्त्री रमेश लेखक पनि संलग्न रहेको अरोप लगाउँदै विपक्षी दलहरुले संसद् अवरुद्ध पार्दै आएका छन् ।मन्त्री लेखकले भने, ‘अहिले त्रिभुवन अन्तर्राष्ट्रिय विमानस्थल अध्यागमन कार्यालयका केही साथीहरु, कर्मचारीहरु र केहीमा अख्तियार दुरुपयोग अनुसन्धान आयोगले गरिरहेको छानबिन र तत्सम्बन्धमा भइरहेको विषयमा जिज्ञासा राख्नुभयो । यो जिज्ञासा यो समितिका मात्रै साथीहरुलाई मात्रै भएको भए यी जवाफ दिएर जान्थेँ । यो अरु साथीहरुलाई पनि यो जिज्ञासा भएकाले मेरो प्रार्थना के छ भने हाउसमा बोल्न पाउँ, यो उठेका सबै प्रश्नको जवाफ दिन्छु ।’गृहमन्त्री लेखकले संसदमा जवाफ दिँदा सबै सदस्यहरुको प्रश्नको जवाफ आउने र संसदमा सबै प्रश्नको जवाफ दिने बताए ।"
विगतमा कानुन बनाएरै जातीय विभेद गरेको कुरालाई राज्यले लुकाउन खोजिरहेको छ : सहमहामन्त्री परियार,"काठमाडौँ — नेपाली कांग्रेसका सहमहामन्त्री एवम् प्रतिनिधिसभा सदस्य जीवन परियारले अहिले पनि समाजमा जातीय भेदभाव र छुवाछूतजन्य व्यवहार हुनु विश्व समुदायमाझ नेपालका लागि लज्जाको विषय भएको बताएका छन् । उनले विभेदपूर्ण सोचकै कारण सरकारले दलित समुदायको अधिकारका लागि संविधानको मौलिक हकको व्यवस्थाबमोजिम कानुन निर्माण गरेर कार्यान्वयनका लागि चासो नदिएको आरोप लगाए ।बुधबार १९ औँ जातीय भेदभाव तथा छुवाछूत उन्मूलन दिवसको सन्दर्भमा राष्ट्रिय दलित आयोगले गरेको कार्यक्रममा बोल्दै सहमहामन्त्री परियारले संविधान कार्यान्वयन भएको दशक बित्दा पनि धारा ४० को व्यवस्था कार्यान्वयनका लागि कानुन निर्माण नभएको भन्दै त्यसका लागि अब धेरै ढिला गर्न नहुने बताए ।संसद्‌मा रहेका दलित समुदायका सांसदहरुले कानुन निर्माणका लागि पहल गरिरहेको, तर सरकारले चासो नदिएको उनको भनाइ थियो ।'विगतमा राज्यले कानुन बनाएरै जातीय विभेद र छुवाछूत गरेको थियो । त्यो कुरा अहिले कसैले लुकाउन सक्दैन,' उनले भने, 'एउटा समयमा राज्यले कानुनीरुपमै विभेद गरेपछि त्यसप्रति क्षमायाचनाका लागि पनि तयार हुनुपर्छ ।'सहमहामन्त्री परियारले सरकारले नीति तथा कार्यक्रम र बजेटबाट दलित समुदायको अधिकारका लागि कुनै पनि प्रबन्ध नगरेको भन्दै आक्रोश पोखे ।सरकारको कागजी घोषणाले मात्रै जातीय विभेद र छुवाछूत मेटाउन नसकिने उनको भनाइ थियो ।"
"खानीजन्य, नदीजन्य वस्तुहरु उत्खनन, निर्यात गर्ने व्यवस्था मिलाउँछौ : अर्थमन्त्री पौडेल","काठमाडौँ — अर्थमन्त्री विष्णु पौडेलले खानीजन्य वस्तु निर्यात गर्नेगरी सरकार अघि बढेको बताएका छन् । पूर्वाधार पत्रकार समाजले गरेको कार्यक्रममा उनले खानीजन्य र नदीजन्य निर्माण सामग्रीको उत्खनन गरेर उपयोग गर्ने मात्रै नभई निर्यात गर्नेसम्म सम्मको बजेटमा राखिएको बताउँदै त्यस्ता कार्यक्रमको प्रभावकारी कार्यन्वयन गरिने पनि बताएका हुन् ।अर्थमन्त्री पौडेलले निर्माण क्षेत्रमा नदीजन्य वस्तुहरुको अभाव हुन नदिने बताउँदै भने, 'वातावरणीय प्रभाव अध्ययनबाट उपयुक्त र आर्थिक दृष्टिले सम्भाव्य देखिएका खानीजन्य र नदीजन्य निर्माण सामग्री उत्खनन र प्रशोधन गरी आन्तरिक उपयोग गर्नेछौं । नेपालमा मात्रै नभई निर्यात गर्ने व्यवस्था मिलाउनेछौं ।'अर्थमन्त्री पौडेलले यस्तो बताएपनि बजेटमा राखेको कार्यक्रम अदालतको फैसला विपरीत रहेको भन्दै सर्वोच्च अदालतमा मुद्दा दर्ता भइसकेको छ । अधिवक्ता दिनेश त्रिपाठीले प्रधानमन्त्री–अर्थमन्त्रीलाई कारबाहीको माग राख्दै अवहेलना मुद्दा दर्ता गराएका छन् । अर्थमन्त्री पौडेलले जहिले पनि बजेटको विश्वसनियतामाथि प्रश्न उठ्दै आएको बताउँदै यसपाला बजेटको आकार बढाउनेभन्दा पनि यथार्थपरक बजेट ल्याइएका कारण विश्वसियतामाथि कसैले प्रश्न उठाउन नसकेको तर्क गरे । उनले पुँजीगत खर्चलाई बढाउने प्रयास गरिएको बताउँदै स्रोतको दुरुपयोग नहोस् भन्ने हिसाबले बजेट छुट्टाइएको बताए।अर्थमन्त्रीले ३ करोडभन्दा तलका आयोजनाहरु अब कसैले पनि बजेटमा राख्न हिम्मत नगर्ने बताउँदै बजेट अनुशासनका हिसाबले यो महत्त्वपूर्ण डिपार्चर रहेको दाबी गरे ।"
"न्यायपरिषद्‌को बैठक सकियो, आलमलाई सफाइ दिने न्यायाधीशमाथिको छलफल निरन्तर","काठमाडौँ — पूर्वमन्त्री तथा कांग्रेस नेता मोहम्मद आफताब आलमसहित चार जनालाई सफाइ दिने न्यायाधीशहरुमाथि छलफल गर्न बसेको न्यायपरिषद्‌को आकस्मिक बैठक सकिएको छ ।परिषद् स्रोतका अनुसार बिहान बसेको उक्त बैठकमा आलमको मुद्दामा फैसला गर्ने न्यायाधीशमाथि पनि छलफल भएको थियो । उच्च अदालतका न्यायाधीशहरू डा. खुसीप्रसाद थारु र अर्जुन महर्जनमाथि छानबिन हुनुपर्ने मागसहित केही दिनअघि न्याय परिषद्‌मा उजुरीसमेत परेको थियो । स्रोतका अनुसार यसबारे कुनै टुंगो नलागेको तर न्यायपरिषद्ले छलफललाई जारी राख्ने निर्णय भएको छ ।उच्च अदालत जनकपुर, अस्थायी इजलास वीरगन्जले सफाइ दिएपछि कांग्रेस पूर्वसांसद आफताब आलम छुटेका थिए । ललितपुरस्थितनख्खु कारागारमा रहेका आलमलाई बुधबार साँझ रिहा गरिएकोथियो ।रौतहटमा भएको बम विस्फोटका अभियुक्त मोहम्मद आलमलाई जिल्ला अदालत रौतहटको आदेशलाई उल्ट्याएर बुधबार उच्च अदालत जनकपुर, अस्थायी इजलास वीरगन्जले रिहा गर्न आदेश दिएको थियो । न्यायाधीशद्वय खुसीप्रसाद थारु र अर्जुन महर्जनको इजलासले बुधबार जिल्ला अदालतको फैसला उल्ट्याउँदै सफाइ दिएको हो ।जिल्ला अदालत रौतहटको आदेशविरुद्ध उनी उच्च अदालत जनकपुरको वीरगन्ज इजलासमा पुगेका थिए । उक्त इजलासले पनि जिल्ला अदालतको पुर्पक्षका लागि थुनामा राख्‍न दिएको आदेश सदर गरेको थियो ।रौतहटको राजपुरमा भएको घटनामा संलग्न रहेका कांग्रेस नेता आलमसहित चार जनालाई जिल्ला अदालत रौतहटले २०८१ वैशाखमा जन्मकैदको फैसला सुनाएको थियो । जन्मकैदको सजाय पाउनेहरूमा कांग्रेस नेता आलम, उनका भाइ मोहम्मद महताब आलम, शेख सराज र बद्री सहनी रहेका थिए ।"
त्रिवि उपकुलपति कार्यालय तोडफोड गर्नेलाई गृह प्रशासनकै संरक्षण,"काठमाडौँ — त्रिभुवन विश्वविद्यालय (त्रिवि) उपकुलपति कार्यालय तोडफोडमा संलग्नलाई अनुसन्धान र कारबाही प्रक्रिया अघि बढाउन प्रहरी उदासीन देखिएको छ । त्रिवि कार्यकारी परिषद्ले उपकुलपति कार्यालय तोडफोडमा संलग्नलाई कारबाही गरी क्षतिपूर्ति भराउन कीर्तिपुर प्रहरी वृत्तमा उजुरी दिए पनि किटानी जाहेरी नपरेको भन्दै प्रहरीले अनुसन्धान र कारबाही प्रक्रिया अघि बढाएको छैन । सत्तारूढ कांग्रेसनिकट नेविसंघका कार्यकर्ताले गत बुधबार प्रहरीकै सामुन्ने उपकुलपति खड्ग केसीको सचिवालयमा तोडफोड गरी सार्वजनिक सम्पत्तिमा क्षति पुर्‍याएका थिए ।दोषीहरू राजनीतिक संरक्षणमा रहेको र गृह प्रशासनसम्मै पहुँच देखिएपछि प्रहरीले किटानी जाहेरी आवश्यक पर्ने भन्दै अनुसन्धान र कारबाही प्रक्रिया रोकेर राखेको हो । कीर्तिपुर वृत्तका प्रहरी नायब उपरीक्षक राजबाबु महर्जनले अनुसन्धान र कारबाहीका लागि किटानी जाहेरी अनिवार्य भएकाले पठाउन त्रिविलाई पत्राचार गरिएको बताए । ‘अनुसन्धानमा सहयोग गर्नका लागि किटानी जाहेरी चाहिन्छ । अनुसन्धान गर्नुपर्छ भन्ने निवेदन दर्ता भएको थियो,’ उनले भने, ‘त्यसको जवाफमा जाहेरी माग गरेका छौं ।’तोडफोडमा संलग्नलाई कारबाही गर्न त्रिवि कार्यकारी परिषद्ले निर्णय गरी आइतबार कीर्तिपुर प्रहरी वृत्तमा उजुरी दिएको थियो । घटनामा संलग्नहरूको विवरण र सीसीटीभी फुटेजसहित उजुरी दिएको त्रिविले जनाएको छ । फौजदारी कानुनका जानकार अधिवक्ता सुवास आचार्य भने सरकारवादी मुद्दामा किटानी जाहेरी अनिवार्य नहुने बताए । ‘घटनाको सूचना पाएपछि प्रहरीले अनुसन्धान प्रक्रिया अघि बढाउन सक्छ । किटानी जाहेरी नै चाहिन्छ भन्ने हुँदैन,’ उनले भने, ‘कानुनले निषेध गरेको सार्वजनिक सम्पत्ति तोडफोडको सूचना पाउँदा पनि प्रहरीले कारबाही अघि नबढाएर जाहेरी चाहिन्छ भनेर बस्छ भने विधिको शासन र फौजदारी कानुनमा राजनीतिक वा गैरराजनीतिक प्रभाव परेको भन्ने बुझ्नुपर्छ ।’ घटनाको सूचना पाएपछि आफैंले जाहेरी बनाएर वा सिधै अनुसन्धान प्रतिवेदन तयार पारेर पनि प्रहरीले मुद्दा दर्ता गर्न सक्ने उनले जनाए । ‘सार्वजनिक सम्पत्तिमा क्षति पुगेको विषयमा पीडितबाहेक जसले जसरी पनि सूचना दिन सक्छ । लिखित, मौखिक वा विद्युतीय माध्यमबाट पनि सूचना दिन सक्ने व्यवस्था छ,’ अधिवक्ता आचार्यले भने, ‘सूचना/जानकारी पाएपछि प्रहरीले रेकर्ड गरेर जाहेरीको मस्यौदा तयारीअघि पीडितको मन्जुरी लिएर पनि अघि बढ्न सक्छ । सिधै प्रहरीले अनुसन्धान प्रतिवेदन खडा गरेर पनि मुद्दा उठान गर्न मिल्छ । प्रहरी कुनै पनि बहानामा पन्छिन चाहिँ मिल्दैन ।’ प्रहरीले सूचना नै नदिएको भए पनि उसले कारबाही र अनुसन्धान अघि बढाउनुपर्ने उनले जनाए ।शंकरदेव क्याम्पसका सहित विभिन्न क्याम्पसका नेविसंघबाट निर्वाचित स्ववियु पदाधिकारीले उपकुलपति केसीको सचिवालयमा तोडफोड गरी सार्वजनिक सम्पत्तिमा हानि–नोक्सानी पुर्‍याएका थिए । तोडफोडमा शंकरदेव क्याम्पसमा स्ववियु सचिव मदनराज उपाध्याय, सहसचिव भुवन ओझा, गजेन्द्र बम, लोकेश कुँवर, सविन भट्ट, सोनु साह, किशोर थापा र भोजराज भनिने नेविसंघका कार्यकर्ता संलग्न रहेको त्रिविले जनाएको छ । उपाध्याय र ओझालगायतको सिधा सम्पर्क र सम्बन्ध कांग्रेस सभापति शेरबहादुर देउवादेखि गृहमन्त्री रमेश लेखकसँग रहेकाले कारबाही प्रक्रिया प्रभावित बनेको नेविसंघको एक केन्द्रीय सदस्यले बताए । उपाध्याय तोडफोड अघि र पछि पनि नियमित गृहमन्त्रीसँग भेटघाटमा रहेको गृह मन्त्रालयका अधिकारीहरूको भनाइ छ । नेविसंघ केन्द्रीय समितिसहित केही क्याम्पसका स्ववियु अध्यक्षले तोडफोडप्रति असन्तुष्टि जनाउँदै कारबाही हुनुपर्ने माग राखेका छन् ।त्यस्तै पब्लिक युथ क्याम्पस स्ववियु अध्यक्ष सन्तोष श्रेष्ठ, सरस्वती क्याम्पसका स्ववियु अध्यक्ष मुस्कानराज गौतम, भक्तपुर क्याम्पसका स्ववियु अध्यक्ष पुकार पराजुली तोडफोडमा संलग्न थिए । पराजुलीबाहेक अन्य २०७९ मा भएको स्ववियु निर्वाचनमा निर्वाचित पदाधिकारी हुन् । यसपालि शंकरदेव, सरस्वती, पब्लिक युथ क्याम्पसमा निर्वाचन हुन सकेन । स्ववियु पदाधिकारीकै अवरोध र असहयोगका कारण निर्वाचन हुन नसकेको आरोप छ ।कैलाशकुट बहुमुखी क्याम्पस स्ववियु अध्यक्ष मुरारी गौतम, सानोठिमी क्याम्पसका विकल्प कार्की, राजेश तिमिल्सिना, कान्तिपुर कलेजका आँसु फुयाल, काभ्रे बहुमुखी क्याम्पसका रोहित पराजुली तोडफोडमा संलग्न रहेको त्रिविले जनाएको छ । उनीहरूले सामाजिक सञ्जाल फेसबुकमा भिडियो राख्दै तोडफोडको जिम्मेवारीसमेत लिएका छन् । उपाध्यक्ष, ओझा र श्रेष्ठले एकअर्कालाई सेयर गरेको फेसबुक पोस्टमा त्रिवि पदाधिकारीहरूमाथि तुच्छ शब्दसमेत प्रयोग गरिएको छ । ‘नालायक भ्रष्ट त्रिवि पदाधिकारीहरूको अराजकताविरुद्ध स्नातक तह प्रथम वर्षका विद्यार्थीहरूको भर्ना हुनुपर्छ भन्दै काठमाडौं भ्यालीभित्रका उपलब्ध नेविसंघ केन्द्रीय सदस्य, विभिन्न क्याम्पसका स्वतन्त्र विद्यार्थी युनियनका सभापति, पदाधिकारीलगायत सम्पूर्ण विद्यार्थीहरूसहित विज्ञप्ति बुझाउन जाँदा भीसीको निर्देशनमा प्रहरीले हस्तक्षेप गरी विद्यार्थीलाई चोट लगाएको हुनाले यसका विरुद्ध आमविद्यार्थीहरूलाई एकजुट भएर देशभरिबाट लाग्न अनुरोध गर्दछौं, साथै विद्यार्थीको पढ्न पाउने हक सुनिश्चित गर्न हाम्रो आन्दोलन जारी रहनेछ ।’त्रिवि पदाधिकारहरूका अनुसार तोडफोड घटनामा संलग्नहरूले गत माघमा नै रोकिएको स्नातक तह पहिलो वर्षको भर्ना खुलाउन दबाब दिँदै आएका छन् । स्ववियु निर्वाचनका कारण स्थगित गरिएको भर्ना पुनः खुलाउनुपर्ने उनीहरूको माग छ । सोही माग लिएर उपकुलपति कार्यालय पुगेको समूहले तोडफोड गरेको थियो । तीमध्ये कतिपयले भर्ना नखुलाए ज्यान मार्ने धम्की दिएको त्रिवि पदाधिकारीहरूको भनाइ छ । उपकुलपति केसीलगायत पदाधिकारीले भने त्रिविमा शैक्षिक क्यालेन्डरअनुसार स्थगित भएको भर्ना फेरि खुलाउन नसकिने बताउँदै आएका छन् । त्रिवि रजिस्ट्रार कार्यालयले भदौदेखि माघसम्म भर्ना भएका विद्यार्थीले परीक्षा आवेदन फारामसमेत बुझाइसकेकाले नयाँ विद्यार्थीलाई भर्ना खोल्न नसकिने जनाएको छ ।"
आलमलाई सफाइ दिने न्यायाधीशमाथि छलफलका लागि न्यायपरिषद्को आकस्मिक बैठक,"काठमाडौँ — पूर्वमन्त्री तथा कांग्रेस नेता मोहम्मद आफताब आलमसहित चार जनालाई सफाइ दिने न्यायाधीशहरुमाथि छलफल गर्न न्यायपरिषद्‌को आकस्मिक बैठक बस्दै छ । कानुनमन्त्री अजय चौरासियाले बैठक बस्दै गरेको पुष्टि गरे ।परिषद् स्रोतका अनुसार केही न्यायाधीश नियुक्तिको सिफारिस र आलमको मुद्दामा फैसला गर्ने न्यायाधिशमाथि पनि छलफल गर्ने एजेन्डा रहेको छ ।उच्च अदालतका न्यायाधीशहरू डा. खुसीप्रसाद थारु र अर्जुन महर्जनमाथि छानबिन हुनुपर्ने मागसहित केही दिनअघि न्याय परिषद्‌मा उजुरीसमेत परेको थियो । स्रोतका अनुसार यसबारे न्यायपरिषद्ले आन्तरिक रुपमा बुझिरहेको छ ।उच्च अदालत जनकपुर, अस्थायी इजलास वीरगन्जले सफाइ दिएपछि कांग्रेस पूर्वसांसद आफताब आलम छुटेका थिए । ललितपुरस्थितनख्खु कारागारमा रहेका आलमलाई बुधबार साँझ रिहा गरिएकोथियो ।रौतहटमा भएको बम विस्फोटका अभियुक्त मोहम्मद आलमलाई जिल्ला अदालत रौतहटको आदेशलाई उल्ट्याएर बुधबार उच्च अदालत जनकपुर, अस्थायी इजलास वीरगन्जले रिहा गर्न आदेश दिएको थियो । न्यायाधीशद्वय खुसीप्रसाद थारु र अर्जुन महर्जनको इजलासले बुधबार जिल्ला अदालतको फैसला उल्ट्याउँदै सफाइ दिएको हो ।जिल्ला अदालत रौतहटको आदेशविरुद्ध उनी उच्च अदालत जनकपुरको वीरगन्ज इजलासमा पुगेका थिए । उक्त इजलासले पनि जिल्ला अदालतको पुर्पक्षका लागि थुनामा राख्‍न दिएको आदेश सदर गरेको थियो ।रौतहटको राजपुरमा भएको घटनामा संलग्न रहेका कांग्रेस नेता आलमसहित चार जनालाई जिल्ला अदालत रौतहटले २०८१ वैशाखमा जन्मकैदको फैसला सुनाएको थियो । जन्मकैदको सजाय पाउनेहरूमा कांग्रेस नेता आलम, उनका भाइ मोहम्मद महताब आलम, शेख सराज र बद्री सहनी रहेका थिए ।"
"जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनु छ : प्रधानमन्त्री ओली","काठमाडौँ — प्रधानमन्त्री केपी शर्मा ओलीले समभाव र समनताको विकास गर्दै जातीय छुवाछूत उन्मूलन गर्नुपर्ने बताएका छन्। उनले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनुपर्ने बताए।जातीय भेदभाव तथा छुवाछूत उन्मूलन राष्ट्रिय दिवसका अवसरमा सामाजिक सञ्जालबाट शुभकामना व्यक्त गर्दै प्रधानमन्त्री ओलीले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनुपर्ने बताएका छन्।“आमाले जात जन्माउँदिनन्, नवजात मानव जन्माउँछिन् । नवजात शिशु हिँड्न थालेपछि समाजले जात र थर सोध्न थाल्यो । मानवताभन्दा माथि कुनै जात छैन । रगत सबैको एउटै रङको हुन्छ । आँसु सबैको उस्तै वेदनाले बग्छ । हामीले जात, थर वा जन्मले होइन, कर्म, विचार र योगदानले मूल्याङ्कन गरिने समाज बनाउनु छ”, उनले भनेका छन्।"
"जातीय विभेद सामाजिक, नैतिक तथा मानवीय गरिमा विरुद्धको अपराध : राष्ट्रपति पौडेल","काठमाडौँ — राष्ट्रपति रामचन्द्र पौडेलले जातीय छुवाछूत तथा विभेदविरुद्ध दृढतापूर्वक उभिनुपर्ने बताएका छन्। जातीय भेदभाव तथा छुवाछूत उन्मूलन राष्ट्रिय दिवसका अवसरमा बुधबार शुभकामना सन्देश जारी गर्दै उनले जातीय विभेद सामाजिक, नैतिक तथा मानवीय गरिमा विरुद्धको अपराध भएको बताएका छन्।उनले सामाजिक जागरण र सबैमा समभावको विकास गर्न सबै जात–जाति र समुदायबीच आपसी सद्भाव, मेलमिलाप र सहयोगको भावना अभिवृद्धि गरी समतासहितको राष्ट्रिय एकतालाई सुदृढ बनाउन र जातीय छुवाछूत तथा विभेदविरूद्ध दृढतापूर्वक उभिदैँ लोकतान्त्रिक राज्य प्रणालीलाई सार्थक बनाउनुपर्नेमा जोड दिएका छन्।छुवाछूत तथा विभेदविरूद्ध लाग्न राष्ट्रपतिले सम्पूर्ण व्यक्ति, परिवार, समाज, तीनवटै तहका सरकारी निकाय, राजनीतिक दल, राष्ट्रिय तथा अन्तरराष्ट्रिय गैरसरकारी सङ्घसंस्था, नागरिक समाज र सञ्चारकर्मीलाई अझ बढी संवेदनशील हुन आह्वान समेत गरेका छन्।'नेपालको संविधानमा बहुजातीय, बहुभाषिक, बहुधार्मिक, बहुसांस्कृतिक तथा भौगोलिक विविधतायुक्त विशेषतालाई आत्मसात् गरी विविधताबीचको एकता, सामाजिक सांस्कृतिक ऐक्यबद्धता, सहिष्णुता र सद्भावलाई संरक्षण एवं प्रवद्र्धन गर्दै वर्गीय, जातीय, क्षेत्रीय, भाषिक, धार्मिक, लैङ्गिक विभेद र सबै प्रकारका जातीय छुवाछूतको अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक सिद्धान्तका आधारमा समतामूलक समाजको निर्माण गर्ने सङ्कल्प गरिएको छ,' राष्ट्रपति पौडेलले सन्देशमा भनेका छन्।सोच, शैली, प्रथा एवं सामाजिक प्रचलन तथा व्यवहारमा सकारात्मक परिवर्तन ल्याई आपसी एकता, मेलमिलाप तथा सद्भावको अभिवृद्धिबाट सामाजिक व्यवहारमा रहेको जातीय भेदभाव तथा छुवाछूतजन्यलाई घटाउन सकिने विचार व्यक्त गर्दै राष्ट्रपति पौडेलले सन्देशमा जातीय भेदभाव तथा छुवाछूत उन्मूलन राष्ट्रिय दिवसबाट सुसंस्कृत र छुवाछूतरहित समतामूलक समृद्ध राष्ट्र निर्माण गर्न सबैलाई प्रेरणा मिलोस् भन्ने शुभकामना व्यक्त गरेका छन्।विसं २०६३ जेठ २१ गते सरकारले मुलुकलाई ‘जातीय छुवाछूत मुक्त राष्ट्र’ घोषणा गरेको दिनको स्मरणमा प्रत्येक वर्ष जेठ २१ गतेलाई ‘जातीय भेदभाव तथा छुवाछूत उन्मूलन दिवस’का रूपमा मनाउने गरिएको छ।"
दलित समुदायमाथिको अन्याय अन्त्य गर्न न्याय प्रणालीलाई प्रभावकारी बनाउन माग,"काठमाडौँ — दलित समुदायले अझै पनि जातीय भेदभाव, छुवाछुत, हिंसा र दण्डहीनताको दुष्चक्र भोगिरहेका भन्दै दलित अधिकारसम्बन्धी अध्ययन अनुसन्धान गर्दै आएको संस्था डिग्निटी इनिसिएटिभले त्यस्तो अन्याय र अत्याचारको अन्त्य गर्न न्याय प्रणालीलाई प्रभावकारी बनाउन माग गरेको छ ।जातीय भेदभाव तथा छुवाछुत उन्मूलन राष्ट्रिय दिवसको सन्दर्भमा बुधबार एक संक्षिप्त नीतिपत्र समेत सार्वजनिक गर्दै उक्त संस्थाले नेपालको संविधान, कानुन र नीतिगत संरचनाले यस्ता विभेदलाई निषेध गरेको भएपनि व्यवहारमा भने दलित समुदायले न्यूनतम न्याय पाउन समेत संघर्ष गर्नुपरेको जनाएको छ ।‘नेपालको कुल जनसंख्याको १३.४ प्रतिशत अर्थात् करिब ३९ लाख दलित छन् । तर सरकारी तहमै उनीहरूको प्रतिनिधित्व अत्यन्त न्यून छ – संघीय संसद्मा ७.१८ प्रतिशत, प्रदेशसभामा ५.४५ प्रतिशत, निजामती सेवामा २.३७ प्रतिशत मात्र दलित छन् । सर्वोच्च अदालतमा आजसम्म कुनै दलित न्यायाधीश छैनन्,’ उक्त संस्थाले भनेको छ ।डिग्निटी इनिसिएटिभका अध्यक्ष रुप सुनारले सदियौंदेखि कायम दलित समुदायमाथिको अन्याय अन्त्य गर्न न्याय प्रणालीलाई प्रभावकारी बनाउन माग पनि गरे ।‘दलित समुदायलाई न्याय प्राप्तिका लागि प्रभावकारी, समानुपातिक र संवेदनशील प्रणाली आवश्यक छ । कानुन बनाउने मात्र होइन, कार्यान्वयन गर्ने प्रणाली सुधार नगरेसम्म दलित समुदायले न्याय अनुभूति गर्न सक्दैनन्,’ उनले भने, ‘सबै नेपाली नागरिकको समान अधिकार सुनिश्चित गर्न राज्यका सबै तहमा जातीय विभेद र छुवाछुतविरुद्ध शून्य सहनशीलताको नीति लागू गर्न जरुरी छ ।’शिक्षा, स्वास्थ्य, रोजगारी, भूमि स्वामित्व, राजनीतिक पहुँचलगायतका सूचकहरूमा दलितहरू अन्य समुदायको तुलनामा धेरै पछाडि रहेको तथ्यांकले देखाएका छन् । ‘दलित समुदायको साक्षरता दर ६७.२ प्रतिशतमा सीमित छ, तराईका २७.५ प्रतिशत दलित बालबालिकाले त कहिल्यै विद्यालयको मुखसमेत देखेका छैनन्,’ नीतिपत्रमा भनिएको छ ।डिग्निटी इनिसियटिभका सचिव रेशम विश्वकर्माले बुधबार प्रेस विज्ञप्ति जारी गर्दै विगतमा राजनीतिक परिवर्तनका प्रत्येक चरणमा दलित समुदायको उल्लेख्य सहभागिता रहे पनि उनीहरूले त्यसको उचित मूल्य नपाएको दाबी गरेका छन् । नेपाललाई छुवाछूतमुक्त राष्ट्र घोषणा गरिएको १९ वर्ष बितिसक्दा अझैपनि सार्वजनिक ठाउँ, मन्दिर, होटल, पसल, धारापोखरी, पूजाआजा जस्ता ठाउँमा उनीहरूमाथिको निषेध निरन्तर रहेको अध्ययनको निष्कर्ष छ ।‘यस्ता घटनामा कानुनी प्रक्रिया अपनाउन खोज्दा पीडितमाथि समाजकै विभिन्न तहबाट दबाब, धाकधम्की र अपमान सहनुपर्ने बाध्यता देखिएको छ । कतिपय घटनामा त मुद्दा दर्ता हुनुअघि नै मिलापत्र गराउन दबाब दिने प्रवृत्तिले पनि न्याय प्रक्रियामा अवरोध पुर्‍याएको छ,’ उक्त नीतिपत्रमा उल्लेख छ ।नीतिपत्रमार्फत् तथ्यांकहरूको विश्लेषण गर्दै डिग्निटीले दलित समुदायमाथि हुने जातीय भेदभाव, छुवाछुत, हिंसा र दमनका घटनामा तत्काल, निष्पक्ष र प्रभावकारी अनुसन्धान र कारबाहीको सुनिश्चितता गर्न माग गरेको छ ।त्यस्तै, प्रहरी, सरकारी वकिल र न्यायालयका पदाधिकारीहरूलाई जातीय विभेदविरुद्धको कानुनी व्यवस्था र पीडित–मैत्री व्यवहारसम्बन्धी प्रशिक्षण प्रदान गर्न र अन्तरजातीय विवाहको विरोधमा गरिने हिंसा र सामाजिक बहिष्कारलाई शून्य सहनशीलतामार्फत् कडा कारबाहीको व्यवस्था गर्न माग गरेको छ।त्यस्तै, दलित समुदायको न्यायमा पहुँच सुनिश्चित गर्न प्रत्येक जिल्लामा दलित कानुनी सहायता केन्द्र स्थापना गर्न, डिजिटल माध्यममा फैलिरहेको जातीय घृणाविरुद्ध कडा अनुगमन र कारबाही प्रणाली लागू गर्न तथा दलित महिलामाथि हुने यौन हिंसा र विभेदका घटनामा विशेष ध्यान दिई अनुसन्धान, अभियोजन र पीडित संरक्षण प्रणाली मजबुत बनाउन माग गरेको छ ।"
कोशी प्रदेशका केही स्थानमा भारी वर्षा हुने पूर्वानुमान,"काठमाडौँ — हाल देशका पश्चिम र मध्य भागमा पश्चिमी तथा स्थानीय वायुको प्रभाव रहेको छ भने कोशी प्रदेशका अधिकांश भागमा मनसुनी वायुको प्रभाव रहेको जल तथा मौसम पूर्वानुमान महाशाखाले जनाएको छ ।आज दिउँसो देशभर आंशिकदेखि साधारणतया बदली हुने छ । कोशी, गण्डकी, लुम्बिनी र सुदूरपश्चिम प्रदेशका केही स्थान र बाँकी प्रदेशका एकदुई स्थानमा मेघगर्जन र चट्याङसहित हल्कादेखि मध्यम वर्षा हुनसक्ने छ । महाशाखाका अनुसार कोशी प्रदेशका एक–दुई स्थानमा भारी वर्षाकोे सम्भावना छ । देशको उच्चपहाडी तथा हिमाली भागका केही स्थानमा हल्का वर्षा र हिमपात हुनसक्ने छ ।त्यसैगरी, आज राति कोशी, मधेश, बागमती, गण्डकी र लुम्बिनी प्रदेशलगायत देशका पहाडी भागमा आंशिकदेखि साधारणतया बदली रही बाँकी भागमा मौसम सफा रहने छ । कोशी, मधेश, बागमती, गण्डकी र लुम्बिनी प्रदेशका केही स्थान तथा बाँकी प्रदेशका पहाडी भागका एकदुई स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ ।कोशी र मधेस प्रदेशका एकदुई स्थानमा भारी वर्षाको सम्भावना छ । कोशी, बागमती र गण्डकी प्रदेशका उच्चपहाडी तथा हिमाली भागका केही स्थानमा हल्का वर्षा र हिमपातको सम्भावना छ ।"
जातीय भेदभाव तथा छुवाछुत उन्मूलन राष्ट्रिय दिवस मनाइँदै,"काठमाडौँ — आज जातीय भेदभाव तथा छुवाछुत उन्मूलन राष्ट्रिय दिवस मनाइँदैछ । नेपालमा दलित समुदायमाथि हजारौँ वर्ष पहिलेदेखि हुँदै आएको जातीय भेदभाव तथा छुवाछूत प्रथाको अन्त्य गर्ने प्रणसहित २०६३ साल जेठ २१ गते तत्कालीन व्यवस्थापिका संसद्ले ‘छुवाछूतमुक्त राष्ट्र’ घोषणा गरेको थियो ।उक्त दिनको स्मरणमा त्यसयता नेपालमा हरेक वर्ष जेठ २१ मा जातीय भेदभाव तथा छुवाछुत उन्मूलन राष्ट्रिय दिवस मनाउने गरिएको छ ।दिवसको अवसरमा राष्ट्रिय दलित आयोग र सामाजिक संघसंस्था, राजनीतिक दलका भातृ संस्थाहरू र दलित अधिकारकर्मीहरुको अगुवाईमा देशभरि विभिन्न्न कार्यक्रमहरू हुँदैछन् । दिवसको अवसरमा बुधबार राष्ट्रिय दलित आयोगले काठमाडौँमा राष्ट्रिय सभाका अध्यक्ष नारायण दाहालको प्रमुख आतिथ्यतामा विशेष कार्यक्रम गर्दैछ ।नेपाली कांग्रेसको दलित समन्वय तथा सहजीकरण विभागले पनि सानेपास्थित केन्द्रीय कार्यालयमा अन्तरक्रिया कार्यक्रमको आयोजना गरेको छ । कार्यक्रममा सभापति शेरबहादुर देउवासहित नेताहरूले सम्बोधन गर्ने छन् । त्यस्तै, नेकपा माओवादी केन्द्रनिकट नेपाल दलित मुक्ति मोर्चाले पनि विशेष कार्यक्रमको आयोजना गरी दिवस मनाउँदैछ ।सरकारले जातीय विभेद र छुवाछूत अन्त्यको घोषणा गरेपनि समाजमा दलित समुदायमाथि अझै पनि विभेद र बहिष्करण भोग्दै आएका छन्।"
यातायात व्यवसायीको आन्दोलन फिर्ता,काठमाडौँ — राइड सेयरिङ नियमावली कार्यान्वयनको निर्णयबाट गण्डकी प्रदेश सरकार तत्काललाई पछि हटेसँगै यातायात व्यवसायीले गर्दै आएको आन्दोलन पनि स्थगित भएको छ ।सार्वजनिक यातायात बचाऊ केन्द्रीय आन्दोलन परिचालन कमिटीका संयोजक एवम् नेपाल यातायात व्यवसायी राष्ट्रिय महासंघका वरिष्ठ उपाध्यक्ष सरोज सिटौलाले आन्दोलनका कार्यक्रम सबै स्थगित भएको बताए । उनका अनुसार थप विवरण बुधबार पत्रकार सम्मेलनमार्फत जानकारी गराइने छ ।राइड सेयरिङ नियमावलीसँगै व्यवसायीहरुले सरकारसँग विभिन्न ६ बुँदामा सहमति गरेका थिए । सरकारी वार्ता टोली र सार्वजनिक यातायात व्यवसायीबीच भएको सहमतिमा गण्डकी प्रदेश लगायतका प्रदेश सरकारहरुद्वारा विभिन्न मितिमा जारी गरिएका निजी सवारी साधन (रातो नम्बर प्लेटका) लाई यात्रु बोक्न दिनेगरी ल्याइएको राइड सेयरिङसम्बन्धी नियमावलीहरु यससम्बन्धी संघीय कानुनहरु तर्जुमाको क्रममा रहेकोले सो कार्यान्वयनमा नआउँदासम्म सम्बन्धित प्रदेशका राईड सेयरिङसम्बन्धी नियमावलीहरु स्थगन गर्न गण्डकी प्रदेश सरकार लगायतका प्रदेश सरकारहरुलाई प्रधानमन्त्री तथा मन्त्रिपरिषद् कार्यालयमार्फत अनुरोध गर्न भौतिक पूर्वाधार तथा यातायात मन्त्रालयलाई सिफारिस गर्नेलगायत उल्लेख गरिएको छ ।
कान्तिपुरकर्मी चौधरी ‘दशकका उत्कृष्ट कृषि पत्रकार’बाट सम्मानित,"काठमाडौँ — कान्तिपुरकर्मी राजु चौधरी उत्कृष्ट कृषि पत्रकारबाट सम्मानित भएका छन् । नेपालमा कृषिको महत्वपूर्ण हिस्साका रुपमा रहेको दुग्ध क्षेत्रको संरक्षण तथा प्रवर्द्धनमा खोज पत्रकारिताको माध्यमबाट लामो समयदेखि अनवरत रुपमा पुर्‍याएको योगदानको कदर गर्दै डेरी उद्योग संघले चौधरीलाई ‘दशकका उत्कृष्ट कृषि पत्रकार’का रुपमा सम्मान गरेको हो ।विश्व दूध दिवसको अवसरमा मंगलबार आयोजित डेरी उद्योग संघको १६औं वार्षिक साधारणसभामा प्रमुख अतिथि कृषि तथा पशुपन्छी विकासमन्त्री रामनाथ अधिकारीले चौधरीलाई नगदसहित सम्मानपत्र प्रदान गरेका हुन् ।सो अवसरका चौधरीसहित टक्सार म्यागजिनका किरण आचार्य, गोरखापत्र दैनिकका सुरेश यादव, क्लिकमाण्डु डट कमका राजेश बर्मा र न्युज २४ का नवराज चालिसे पनि सम्मानित भएका छन् ।कार्यक्रममा कृषिमन्त्री अधिकारीले दुग्ध किसानको बक्यौक्ता अझै ५ अर्ब बाँकी रहेकाले डेरी उद्योगी र दुग्ध विकास संस्थान जिम्मेवार हुनुपर्ने बताए । किसानलाई समयमै भुक्तानी दिन र जिम्मेवारीबाट नपन्छिन पनि मन्त्री अधिकारीले निर्देशन दिए ।"
"यातायात क्षेत्रमा हड्ताल गर्न नपाउने परमादेश माग्दै सर्वोच्चमा रिट, बुधबार पेसी","काठमाडौँ — यातायातलगायत २५ क्षेत्रमा आगामी दिनमा कुनै पनि अवस्था र परिस्थितिमा बन्द, हड्ताल गर्न नपाउने परमादेश माग्दै सर्वोच्च अदालतमा रिट दायर भएको छ । अधिवक्ता विमल पोखरेलले दायर गरेको रिटमा बुधबार सुनुवाइका लागि पेसी तोकिएको छ ।सर्वोच्च अदालतका उपरजिष्ट्रार निराजन पाण्डेका अनुसार नेपाल राष्ट्रिय यातायात व्यवसायी राष्ट्रिय महासंघका साथै भौतिक पूर्वाधार र गृह मन्त्रालयलाई विपक्षी बनाइएको छ । सर्वसाधारणको मौलिक अधिकार हनन हुने गरी कानुन विपरीत यातायात क्षेत्रमा बन्द गरिएको रिटमा उल्लेख छ ।अत्यावश्यक क्षेत्रमा हड्ताल गर्न नपाइने बारेमा सबैलाई जानकारी रहेकोमा यातायात व्यवसायीले अदालतबाट भएका आदेशसमेत उलंघन गरी उक्त कार्य गरिरहेको रिट निवेदनमा उल्लेख छ । 'अदालतले अत्यावश्यक क्षेत्रमा बन्द नगर्न आदेश पनि गरेको छ । अदालतबाट भएका आदेशहरू लत्याउँदै हड्ताल गरिनु अदालतको अपहेलना समेतको कार्य हो । यसले कानुनी शासन र अदालतको आदेशको परिपालनामा गम्भीर खेलवाड गरिएको छ र कानुनको उल्लंघन गरिएको छ,' रिट निवेदनमा भनिएको छ, 'कुनै निश्चित क्षेत्रको सामान्य मागलाई लिएर राष्ट्रिय रुपमा हड्ताल गरिनु अनैतिक र अपराधिक कार्य हो । यातायात क्षेत्रमा सिन्डिकेट लगाउने उद्देश्यले हड्ताल गरिएको छ र उक्त कार्य कानुन विपरीत हो ।'यातायात व्यवसायीले सिन्डिकेट लगाउनका लागि बन्द गरेको पनि रिट निवेदनमा लेखिएको छ । 'यातायात व्यावसायीहरूले प्रतिस्पर्धालाई निस्तेज पार्न खोजिरहेका छन् भने प्रविधिको प्रयोगलाई समेत रोक लगाई कालोबजारी, सिन्डिकेट, गैरकानुनी आर्जन गर्न खोजिरहेका छन् । यसले देशको अर्थतन्त्रलाई पनि कमजोर बनाउने काम गरेको छ,' रिट निवेदनमा उल्लेख छ, 'सार्वजनिक यातायातका साधनहरु मिति २०५२ जेठ १९ गते बिहानदेखि पूरै बन्द भएको हुँदा देशका आम नागरिकको जीवन अस्तव्यस्त भएको, संविधानको धारा १७ को उपधारा २ मा व्यवस्था गरिएको आवतजावत, हिडडुल गर्न, पेशा, रोजगार गर्न पाउने मौलिक हकमाथि बञ्चित गरिएको र आम जनताको दैनिक जीवन अस्तव्यस्त हुने गरी ठप्प भएको हुनाले सर्वोच्च अदालत नियमावली २०७४ को नियम ४९ बमोजिम सार्वजनिक यातायातका साधनहरु तत्काल सुचारु गर्न विपक्षीहरुका नाममा अन्तरिम आदेश जारी गरी पाउँ ।'सरकारले २०८२ मंसिर २८ मा राजपत्रमार्फत प्रकाशित गरेका हड्ताल गर्न निषेध गरिएका डँक, हवाई, सार्वजनिक यातायात, खानेपानी, अस्पताल स्वास्थ्य केन्द्र, औषधि निर्माण र बिक्री वितरण, दैनिक उपभोग्य वस्तुको ढुवानी र भण्डारण, इन्टरनेटलगायत विभिन्न २५ क्षेत्र तोकेको उल्लेख गर्दै रिट निवेदकले आगामी दिनमा कुनै पनि अवस्था वा परिस्थितिमा हड्ताल नगर्न, नगराउन-परमादेश जारी गरी पाउँ भन्ने माग गरेका छन् ।"
राइड सेयरिङ नियमावली १ महिनाका लागि रोक्ने गण्डकी सरकारको निर्णय,"कास्की — राइड सेयरिङ नियमावली कार्यान्वयनको निर्णयबाट गण्डकी प्रदेश सरकार तत्काललाई पछि हटेको छ । मंगलबार बसेको मुख्यमन्त्री, मन्त्री, वार्ता समितिबीचको संयुक्त बैठकले राइड सेयरिङ (नियमन तथा व्यवस्थापन) नियमावली, २०८२ एक महिनालाई कार्यान्वयन नगर्ने निर्णय गरेको हो ।एक महिनाको समयमा यातायात व्यवसायीसँग वार्ताका लागि बैठक बस्ने र समस्या समाधान गरेर यसलाई पुन: कार्यान्वयन गरिने प्रदेश सरकारका प्रवक्ता एवं आर्थिक मामिला मन्त्री टकराज गुरुङले बताए ।यातायात व्यवसायीलाई वार्तामा सहभागी हुन तेस्रोपटक आह्वान गरिने उनले बताए ।प्रधानमन्त्री तथा मन्त्रिपरिषद्को कार्यालयले मंगलबार दिउँसो मुख्यमन्त्री तथा मन्त्रिपरिषद कार्यालय गण्डकीलाई सार्वजनिक यातायात बन्दले जनजीवन प्रभावित भएको भन्दै नियमावलीमा उल्लेखित प्रावधान कार्यान्वयन हाललाई स्थगित गर्न पत्र पठाएको थियो । त्यसपछि मुख्यमन्त्री सुरेन्द्रराज पाण्डेले मन्त्री, वार्ता टोली संयोजक र सदस्यलाई छलफलमा बोलाएका थिए ।गण्डकी प्रदेश सरकारले जेठ १ मा राजपत्रमा प्रकाशन गरेको राइड सेयरिङ (नियमन तथा व्यवस्थापन) नियमावली, २०८२ को विरोधमा सार्वजनिक यातायात व्यवसायी जेठ १६ देखि आन्दोलित छन् । रातो नम्बर प्लेटका सवारीलाई प्रयोजनविपरीत भाडामा लगाउन नियमावली ल्याइएको, आफूहरूको लगानीलाई बेवास्ता गरिएको भन्दै गण्डकीमा जेठ १६ देखि सार्वजनिक यातायात बन्द छ । सोमबारदेखि व्यवसायीले देशभर सार्वजनिक यातायात सञ्चालन ठप्प पारेका छन् ।संघ सरकार र सिन्डिकेट पक्षधर व्यवसायी सम्मिलित कार्यदलले सोमबार मध्यरातसम्म छलफल गरी राइड सेयरिङ नियमावली स्थगित गर्न गण्डकी सरकारलाई पत्राचार गर्ने सहमति गरेको थियो ।"
आज देश-दुनियाँमा के-के भयो ?,"काठमाडौँ — राइड सेयरिङ स्थगन गर्न गण्डकी प्रदेश सरकारलाई प्रधानमन्त्री कार्यालयको पत्र, सरकारसँग सहमतिपछि पनि यातायात व्यवसायीले गाडी नचलाउँदा सर्वसाधारणलाई सास्ती, काठमाडौं महानगरका प्रहरी प्रमुख पाण्डे ६ महिनाका लागि निलम्बितदेखि परिवारै भ्रष्टाचारमा संलग्न रहेको आरोपपछि मंगोलियाका प्रधानमन्त्रीको राजीनामासम्मको खबर चर्चामा रहे ।000राइड सेयरिङ नियमावलीमा उल्लेखित प्रावधानको कार्यान्वयन हाललाई स्थगन गर्नप्रधानमन्त्री कार्यालयले गण्डकी प्रदेश सरकारलाई मंगलबार पत्र पठाएको छ ।प्रधानमन्त्री तथा मन्त्रिपरिषद्को कार्यालयले गण्डकी प्रदेशको मुख्यमन्त्री कार्यालयलाई लेखेको पत्रमा भनिएको छ, ‘यातायातसम्बन्धी महासंघ र संघसंगठनले आह्वान गरेको सार्वजनिक यातायात बन्दको कार्यक्रमले जनजीवन असहज भइरहेको सन्दर्भमा सार्वजनिक यातायात बन्दको कार्यक्रम फिर्ता गरी जनजीवनलाई सामान्यीकरण गर्ने वातावरण निर्माणका लागि गण्डकी प्रदेश सरकारलगायत प्रदेश सरकारहरुलाई नियमावलीमा उल्लेखित राइड सेयरिङसम्बन्धी प्रावधानको कार्यान्वयन हाललाई स्थगन गर्न मन्त्रीस्तरको निर्णयअनुसार अनुरोध भइ आएकोले उक्त निर्णय कार्यान्वयनको लागि पठाइएको छ ।’000सोमबार मध्यरातमा संघीय सरकार र यातायात व्यवसायी संघबीच ‘राइड सेयरिङ’ नियमावली स्थगित गर्ने विषयमा गण्डकी सरकारलाई पत्राचार गर्ने सहमति भए पनि यातायात व्यवसायीले मंगलबार पनि सार्वजनिक सवारी साधन चलाएनन् ।सार्वजनिक सवारी साधन नचलेपछि आज पनि सर्वसाधारणलले सास्ती भोग्नुपरेको छ ।000काठमाडौं महानगरपालिकाका प्रहरी प्रमुख वरिष्ठ नगर प्रहरी उपरीक्षक (एसएसपी) राजुनाथपाण्डे निलम्बितभएका छन् । उनीमाथि छानबिन गर्न ६ महिनाका लागि निलम्बनको पत्र पठाइएको महानगरका प्रमुख प्रशासकीय अधिकृत सरोज गुरागाईंले बताए । मेयर बालेन्द्र ९बालेन० शाहको मौखिक निर्देशनमा गुरागाईंलाई कार्यालय प्रवेशमा रोक लगाउन खोजेको विषयमा पाण्डेलाई यसअघि सातबुँदे स्पष्टीकरण सोधिएको थियो ।000दलहरूबीच सहमति नजुट्दा मंगलबारका लागि बोलाइएकोप्रतिनिधिसभा बैठक बुधबार दिउँसो १ बजेसम्मका लागि स्थगितगरिएको छ । यसअघि बिहान ११ बजेका लागि बोलाइएको प्रतिनिधिसभा बैठक दिउँसो २ बजेसम्मका लागि सारिएको थियो । राष्ट्रिय सभा बैठक भने चलिरहेको छ । भिजिट भिसामार्फत मानव तस्करी भएको विषयमा गृहमन्त्री रमेश लेखकले राजीनामा दिनुपर्ने विपक्षी दलहरूले अडान राखेपछि संसद्‍मा गतिरोध देखिएको हो ।000मंगोलियाका प्रधानमन्त्री लुभ्सान्नामस्राइन ओयुनएर्डेनले राजीनामा दिएका छन् । संसद्‌मा विश्वासको मत गुमाएपछि उनले राजीनामा दिएका हुन् । सन् २०२१ मा उनले सत्ता सम्हालेका थिए । गत वर्षको चुनावमा ओयुन एर्डेनको मंगोलियन पिपुल्स पार्टी (एमपीपी) ले बहुमत ल्याउन नसकेपछि तीन दलको गठबन्धन सरकार बनेको थियो ।"
भिजिट भिसा प्रकरणमा गहिरो अनुसन्धान हुनुपर्छ : महामन्त्री शर्मा,"काठमाडौँ — कांग्रेस महामन्त्री विश्वप्रकाश शर्माले भिजिट भिसाको आवरणमा हुने गरेको मानव तस्करी प्रकरणमा गहिरो अनुसन्धान हुनुपर्ने बताएका छन् ।मंगलबार संसद् भवन परिसरमा सञ्चारकर्मीहरूसँग कुराकानी गर्दै महामन्त्री शर्माले भिजिट भिसा प्रकरणको अनुसन्धान गर्दै जाँदा सरकारका शीर्ष तहसम्म संलग्नता देखिए कानुनअनुसार कारबाही हुनुपर्ने बताएका हुन् ।‘उजुरी जो व्यक्तिमाथि परेको छ । त्यो उजुरीलाई गहिरो अनुसन्धान गरिनुपर्‍यो । अनुसन्धान गर्दै जाँदा लहरो तान्दा पहरो जान्छ भन्ने जुन छ नि, त्यो हो रहेछ भने वर्तमान गृहमन्त्रीजी, त्योभन्दा पहिलेका मन्त्रीहरू र प्रधानमन्त्रीसम्म पुग्छ भने पनि जे कानुनको दायरा हो त्यो दायरमा सबै आउनुपर्छ,’ महामन्त्री शर्माले भने ।यस प्रकरणमा संसदीय छानबिन समिति बनाउनुभन्दा संवैधानिक अधिकार भएको अख्तियार दुरुपयोग अनुसन्धान आयोगलाई छानबिन गर्न दिनुपर्ने महामन्त्री शर्माको भनाइ छ ।"
गृहमन्त्रीले चाहँदा पनि सत्तारुढ गठबन्धनले राजीनामा नदिन दबाब दियो : सापकोटा,"काठमाडौँ — भिजिट भिसा प्रकरण सार्वजनिक भई संसद् अवरोध भएपछि गृहमन्त्री रमेश लेखकले राजीनामा गर्न चाहेको तर सत्तारुढ गठबन्धनले रोकेको प्रमुख प्रतिपक्षी माओवादीका सांसद माधव सापकोटाले दाबी गरेका छन् । गृहमन्त्रीले राजीनामा नगरेसम्म संसद् अवरुद्ध कायमै रहने पनि उनले बताए ।मंगलबार संसद् भवन परिसरमा सञ्चारकर्मीहरूसँग कुरा गर्दै सांसद सापकोटाले गृहमन्त्री लेखकले राजीनामा दिन चाहेको देखिएको बताए ।गृहमन्त्रीले नैतिकताको आधारमा राजीनामा दिनुपर्ने सापकोटाको भनाइ थियो । ‘गृहमन्त्रीको राजीनामा नआउँदासम्म संसद् चल्न सक्दैन भन्ने हाम्रो पूर्ववत् अडान कायमै छ । यसमा हामी थप के स्पष्ट पार्न चाहन्छौँ भने हाम्रो मुख्य चासो भने छानबिन गर्नुपर्‍यो भन्ने हो । यो एउटा सामान्य विषय नभई राष्ट्रिय मुद्दाको रुपमा स्थापित भइसकेको छ । राष्ट्रिय मुद्दा भएकोले निष्पक्ष रुपले छानबिन गर्ने र सत्यतथ्यलाई सार्वजनिक गरेर जनताका बीचमा ल्याउनुपर्छ,' उनले भने, 'उहाँहरू छानबिनका लागि पनि तयार भइसक्नु भएको छैन । गृहमन्त्री व्यक्तिगत रुपमा राजीनामा दिनको लागि तयार भएको जस्तो पाउँछौँ तर गठबन्धन र उहाँको पार्टीले राजीनामा नदिन भनिराखेको जस्तो बुझिन्छ ।’भिजिट भिसा प्रकरणमा भएका कामकारबाही र क्रियाकलापका बारेमा छानबिन गरेर सत्यतथ्य सार्वजनिक गर्नुपर्छ भन्ने विपक्षी दलहरूको प्रमुख माग रहेको सापकोटाको भनाइ छ । छानबिनलाई प्रभावकारी बनाउन नैतिक रुपमा गृहमन्त्रीले राजीनामा दिँदा राम्रो हुने उनले बताए ।"
राइड सेयरिङ स्थगन गर्न गण्डकी प्रदेश सरकारलाई प्रधानमन्त्री कार्यालयको पत्र,"पोखरा — राइड सेयरिङ नियमावलीमा उल्लेखित प्रावधानको कार्यान्वयन हाललाई स्थगन गर्न प्रधानमन्त्री कार्यालयले गण्डकी प्रदेश सरकारलाई मंगलबार पत्र पठाएको छ ।प्रधानमन्त्री तथा मन्त्रिपरिषद्को कार्यालयले गण्डकी प्रदेशको मुख्यमन्त्री कार्यालयलाई लेखेको पत्रमा भनिएको छ, ‘यातायातसम्बन्धी महासंघ र संघसंगठनले आह्वान गरेको सार्वजनिक यातायात बन्दको कार्यक्रमले जनजीवन असहज भइरहेको सन्दर्भमा सार्वजनिक यातायात बन्दको कार्यक्रम फिर्ता गरी जनजीवनलाई सामान्यीकरण गर्ने वातावरण निर्माणका लागि गण्डकी प्रदेश सरकारलगायत प्रदेश सरकारहरुलाई नियमावलीमा उल्लेखित राइड सेयरिङसम्बन्धी प्रावधानको कार्यान्वयन हाललाई स्थगन गर्न मन्त्रीस्तरको निर्णयअनुसार अनुरोध भइ आएकोले उक्त निर्णय कार्यान्वयनको लागि पठाइएको छ ।’पत्र प्राप्त भएपछि धारणा बनाउन प्रदेश सरकार छलफलमा जुटेको छ । प्रदेश सरकारको बैठकपश्चात् धारणा सार्वजनिक गर्ने तयारी छ ।"
गणतन्त्र र धर्म निरपेक्षताको विरोधमा आन्दोलन गर्ने दललाई कारबाही गर्न आयोगमा उजुरी,"काठमाडौँ — संविधानबमोजिम निर्वाचन आयोगमा दर्ता भएका राजनीतिक दलबाट समेत संविधानको प्रस्तावनाविपरीत गणतन्त्र र धर्म निरपेक्षताको विरोधमा आन्दोलन भएको भन्दै त्यस्ता दललाई कारबाही गर्न निर्वाचन आयोगमा उजुरी परेको छ ।काठमाडौँको टोखा नगरपालिका–८ निवासी अधिवक्ता प्रेमराज सिलवालले आयोगका कार्यवाहक प्रमुख आयुक्त रामप्रसाद भण्डारी र अधिकारीहरूलाई भेटेर सोमबार उजुरी दर्ता गरेका हुन् । निवेदनमा आयोगमा दर्ता भएर संघीय संसद्मा प्रतिनिधित्व गर्दै आएको राजेन्द्र लिङ्देन नेतृत्वको राष्ट्रिय प्रजातन्त्र पार्टीले समेत नेपालको संविधान र गणतान्त्रिक संवैधानिक प्रणालीविरोधी सडक प्रदर्शन गरिरहेका र सो संविधान र कानुनविपरीत भएको जिकिर गरिएको छ ।संविधानको धारा २६९ (१) मा ‘समान राजनीतिक विचारधारा, दर्शन र कार्यक्रममा प्रतिबद्ध व्यक्तिले धारा १७ को उपधारा (२) को खण्ड (ग) अन्तर्गत बनेको कानुनको अधिनमा रही राजनीतिक दल गठन गरी सञ्चालन गर्न र दलको विचारधारा, दर्शन र कार्यक्रमप्रति जनसाधारणको समर्थन र सहयोग प्राप्त गर्नका लागि त्यसको प्रचारप्रसार गर्न, गराउन वा सो प्रयोजनका लागि अन्य आवश्यक काम गर्न सक्ने भनिएकाले सोको परिपालना हुनुपर्ने निवेदनमा उल्लेख छ ।यस्तै, संविधानको धारा २७४ मा संविधानको संशोधन गर्दा समेत ‘जनतामा निहीत सार्वभौमसत्ताको प्रतिकूल हुने गरी संविधानको संशोधन गर्न नसकिने’ कुराको सुनिश्चितता गरिएबाट नेपालको संविधानको आधारभूत संरचना, चरित्र र संवैधानिक प्रबन्ध लोकतान्त्रिक, गणतान्त्रिक रहेको स्पष्टै रहेकाले संवैधानिक प्रबन्धलाई राष्ट्रिय प्रजातन्त्र पार्टीले समेत २०८२ जेठ १५ गतेदेखि गरेको आन्दोलनको नाममा गम्भीर प्रकारले उल्लङ्घन गरेकाले कारबाही गर्न माग गरिएको छ ।अधिवक्ता सिलवालले विधानसमेत पेस गरेको उक्त दलसँग स्पष्टीकरण लिई आन्दोलनका नाममा भएका संविधान तथा कानुनविरोधी कार्य रोक्न र त्यस्ता कार्य गरेकाले दलको दर्ता खारेजी गर्ने सम्मको कानुनी कारबाहीका लागि नेपाल सरकारको तर्फबाट आयोगमा लेखी पठाउन प्रधानमन्त्री तथा मन्त्रिपरिषद्को कार्यालयमा पनि निवेदन दिएको जानकारी दिए ।"
अस्पतालबाट डिस्चार्ज त भए तर डेरा कसरी पुग्लान् ?,"काठमाडौँ — सरकारसँग सहमति गरे पनि यातायात व्यवसायीले सार्वजनिक यातायात बन्द गरेपछि त्यसको मार उपचारका निम्ति अस्पताल जाने र अस्पतालबाट डिस्चार्ज भएर घर फर्किनुपर्ने विपन्न नागरिकलाई परेको छ । यस्तै मर्कामा थिइन्, कालमाटीमा डेरा गरी बस्ने १८ वर्षीया संगीता बिक ।मंगलबार मध्याह्न उनी थापाथलीस्थित परोपकार प्रसूति गृहको गेट छेउमा थिइन् । उनको काखमा थियो, दुई दिने नवजात शिशु । उनका श्रीमान् भने ट्याक्सी खोज्न एक घन्टाअघि हिँडेका थिए तर फर्केका थिएनन् । अस्पतालको गेट बाहिर एक दर्जनजति मोटरसाइकल र केही ट्याक्सीहरु थिए । अरु बेला राइड सेयरिङ एपमार्फत सेवा दिने तिनीहरुमध्ये धेरैजसो अफलाइनमा यात्रु बोक्न मोलतोल गरिरहेका देखिन्थे ।संगीताले भनिन्, ‘डेरासम्म कसरी जाने भन्ने पनि टुंगो लाछैन् । डिस्चार्ज नभएको भए यही अस्पतालमा बस्न हुन्थ्यो ।’दुई दिनकी सुत्केरी संगीतालाई कति बेला डेरा पुग्न पाइएला र आराम होला भनेजस्तो भइरहेको थियो । तर अस्पतालबाट सजिलै साधन खोजेर डेरासम्म जान सक्ने अवस्था थिएन । प्रसूति गृहको प्रांगणमा उनीजस्तै डिस्चार्ज भएका कैयन सुत्केरीहरु थिए, जसका आफन्ती वा परिवारजन श्रीमान् गाडी खोज्न अस्पतालबाहिर निस्केर पनि फर्केका थिएनन् ।अस्पतालबाट डिस्चार्ज हुनेको मात्रै यस्तो समस्या थिएन । अस्पतालसम्म जेनतेन आएका पनि सार्वजनिक यातायात बन्दको मर्काबाट पीडित थिए । जमलमा डेरा गरी बस्ने सिर्जना अर्याल बिहानै प्रसूति गृह आउनैपर्ने थियो । किनकि उनलाई डाक्टरहरुले मंगलबार नै डेलीभरीको डेट दिएका थिए । तर डेराबाट अस्पताल आउनै उनलाई सास्ती भयो ।अनलाइनमा कुनै सवारी नभेटिने, सडक छेउछाउमा भेटिएका ट्याक्सीले चर्को भाडा भन्ने । धेरैबेर यताउती भौतारिएपछि उनी ५ सय रुपैयाँ तिरेर प्राइभेट कारमा अस्पताल आएको बताइन् । भनिन्, ‘अरु दिन तीन सय भाडा तिरे पुग्थ्यो । आज झण्डै दोब्बर तिर्नुपर्‍यो ।’सोमबार मध्यरातमा संघीय सरकार र राष्ट्रिय यातायात व्यवसायी महासंघबीच ‘राइड सेयरिङ’ नियमावली स्थगित गर्ने विषयमा गण्डकी सरकारलाई पत्राचार गर्ने सहमति भए पनि यातायात व्यवसायीले मंगलबार पनि सार्वजनिक सवारी साधन नचलाएका हुन् । गण्डकी प्रदेशमा ५ दिनदेखि सार्वजनिक यातायात अवरुद्ध छ भने अन्य प्रदेशमा दुईदिनदेखि सार्वजनिक यातायात ठप्पै भएको छ ।"
यातायात व्यवसायीसँगको सहमति प्रधानमन्त्री कार्यालय पुग्यो : संयोजक पन्थ,"काठमाडौँ — सरकारी वार्ता टोली र सार्वजनिक यातायात व्यवसायीबीच सोमबार मध्यरात भएको सहमतिको औपचारिक जानकारी प्रधानमन्त्री तथा मन्त्रिपरिषद् कार्यालय पुगेको छ ।सरकारी वार्ता टोलीका संयोजक कृष्णराज पन्थका अनुसार बिहान १० बजे गृह मन्त्रालयलाई जानकारी गराइएको थियो भने ११ बजे गृहमार्फत भौतिक पूर्वाधार तथा यातायात मन्त्रालय पठाइएको थियो । ‘भौतिक पूर्वाधार तथा यातायात मन्त्रालयले १२ बजेतिर प्रधानमन्त्री तथा मन्त्रिपरिषद् कार्यालयमा जानकारी पठाएको बुझेको छु,’ पन्थले भने, ‘प्रधानमन्त्री कार्यालयले अब गण्डकी सरकारलाई पत्र पठाउनेछ । हामीले हाम्रो ड्युटी सकेर बसेका छौं ।’उच्च तहको आन्तरिक सहमतिअनुसार नै सहमति बनेकाले यो विषय छिटो टुंगिने पन्थले बताए । ‘राइड सेयरिङ’ नियमावली स्थगित गर्न गण्डकी प्रदेश सरकारलाई पत्राचार गर्ने सहमति बनेको थियो ।गण्डकी प्रदेशले ‘निजी प्रयोजनका लागि दर्ता प्रमाणपत्र प्राप्त चारपांग्रे तथा दुईपांग्रे सवारीले सार्वजनिक सवारीसरह यात्रु ओसारपसार गर्न सक्ने व्यवस्था’ गरेपछि व्यवसायीहरुले ७ बुँदे मागसहित आन्दोलका कार्यक्रम घोषणा गरेका थिए ।सोमबारदेखि व्यवसायीले छोटा, मध्यम र लामा दुरीका सार्वजनिक सवारी चल्न दिएका छैनन । संघीय सरकारसँग सहमति भए पनि यातायात व्यवसायीले गण्डकी सरकारले नियमावली स्थगन गरेपछि मात्रै बन्द कार्यक्रम फिर्ता लिने बताउँदै आएका छन् ।यस अघि केपी शर्मा ओली नेतृत्वकै तत्कालीन सरकारले सात वर्षअघि सार्वजनिक यातायातमा सिन्डिकेट अन्त्य भएको सगौरव घोषणा गरे पनि व्यवसायीले फेरि सिन्डिकेट ब्यूाताएर ओली सरकारलाई नै प्रदेशको अधिकार खारेज गर्न घुँडा टेकाएका छन्। सार्वजनिक यातायातमा एकाधिकार तोड्न तत्कालीन सरकारले ४ वैशाख ०७५ मा सिन्डिकेट अन्त्य भएको घोषणा गरेको थियो । संयोग त्यो समयमा पनि ओली नै प्रधानमन्त्री थिए ।"
वाईसीएललाई 'जुझारु दस्ता' बनाउने प्रस्ताव,"काठमाडौँ — माओवादीको भ्रातृ संगठन योङ कम्युनिस्ट लिग (वाईसीएल) लाई ‘जुझारु दस्ता’ का रूपमा परिणत गरिने भएको छ । माओवादी शान्ति प्रक्रियामा आएलगत्तै संरचना बनाएर अघि बढाउने राष्ट्रिय सम्मेलनमा एकमत भएको छ ।सोमबारदेखि जारी सम्मेलनमा बोल्ने प्रतिनिधिले वाईसीएल जुझारु दस्ताका रूपमा परिणत गर्ने बताएका हुन् । माओवादी केन्द्रीय सदस्य एवं वाईसीएल इञ्चार्ज रामप्रसाद सापकोटाले शान्ति प्रक्रियापछि पुरानै कार्यशैलीमा वाइसीएललाई फर्काउने एक मत आएको बताए ।‘शान्ति प्रक्रियापछिको जस्तो संगठन, आजको जस्तो गतिमा परिणत गर्न मत आएको छ,’ उनले भने, ‘अब वाईसीएल संघीयता, गणतन्त्रको पक्षमा जुझारु भए उभिने छ ।’ उनले गणतन्त्र र नेताहरूमाथि प्रहार भइरहेको भन्दै त्यसको प्रतिवाद गर्न वाइसीएलले आफ्नो कार्यशैली बदल्ने बताए ।काठमाडौंको प्रज्ञा प्रतिष्ठानमा जारी बन्दसत्रमा समूह नेताहरूले विगतमा वाईसीएल शान्त पोखरीजस्तो भएको भन्दै लडाकु प्रकृतिको बनाउन धारणा राखेका थिए ।सम्मेलनको उद्‍घाटन गर्दै माओवादी अध्यक्ष पुष्पकमल दाहालले ‘आइलागे जाइलाग्न’ भन्दै जुझारु भएर अघि बढ्न निर्देशन दिएका थिए । माओवादी शान्ति प्रक्रियामा आएपछि पनि देशभर वाईसीएलको 'धङधङी' थियो । काठमाडौंमा व्यवसायी, अन्य दलका राजनीतिकर्मी, गुण्डागर्दी गरिरहेका व्यक्ति, ठकेदारलाई नियन्त्रणमा लिएर आफूखुसी कारबाही गरेको थियो । त्यसबेला वाईसीएलको गतिविधिको विरोध भएको थियो ।काठमाडौका विभिन्न ठाउँमा क्याम्प जमाएर बसेका वाईसीएलका कार्यकर्ताले छुट्टै ‘राज्य’ चलाएको भन्दै कांग्रेस एमालेले विरोध गरेको थियो । माओवादीले सरकारको नेतृत्व गरेपछि भने वाईसीएल विस्तारै शान्तिपूर्ण संगठन निर्माणमा लागेको थियो ।"
अस्पताल आउन-जानै दुःख,"कास्की — इमर्जेन्सी विभागमा बिरामी बोकेका एम्बुलेन्स र निजी गाडीको ओहोदोहोर चलिरहेको छ । कसैको प्रवाह नगरी इमर्जेन्सीअघि प्रतीक्षालयमा एउटा जोडी बसेको छ । उनीहरू घर फर्कने गाडीको पर्खाइमा थिए । मिर्गौला फेल भएकाले पोखरा–३० खुदी नहरचोककी ५८ वर्षीया विष्णुमाया कार्की सातामा दुईपटक अस्पताल धाउनुपर्छ ।उनलाई लिएर श्रीमान् श्रीप्रसाद श्रेष्ठ हरेक शुक्रबार र मंगलबार पश्चिमाञ्चल क्षेत्रीय अस्पताल आउँछन् । मंगलबार डायलासिस सकिएपछि उनीहरू घर फर्कन बोलाएको गाडी दुई घण्टा पर्खनुपर्‍यो । ‘बिहान छिमेकीको प्राइभेट गाडीमा आएको । साढे १२ बजे आउँछु भन्थे । खोइ कता गएछन्,’ विष्णुमायाले सुनाइन् । छेउमै बसेका श्रीप्रसादले घडीमा नजर लगाए । ‘अन्तै अरूलाई लिएर गएजस्तो छ,’ उनी बोले ।गण्डकी प्रदेश सरकारले ल्याएको राइड सेयरिङ नियमावलीको विरोधमा सार्वजनिक यातायात व्यवसायीले सवारी चलाउन बन्द गरेको ५ दिन भइसक्यो । सार्वजनिक सवारी नचल्दा अस्पतालमा उपचार, फलोअपमा आउने बिरामीले कष्ट बेहोर्नुपरेको छ । विष्णुमाया र श्रीप्रसाद गत साता शुक्रबार अस्पताल आउँदा गण्डकी प्रदेशमा बन्दको पहिलो दिन थियो । त्यो दिन बस पाएपछि उनीहरू त्यसैमा आए ।मंगलबार बस नचल्ने थाहा पाएपछि छिमेकीलाई निजी गाडीमा अस्पताल पुर्‍याइदिन अघिल्लो दिन आग्रह गरेका थिए । त्यही गाडीमा मंगलबार बिहान साढे ६ बजे विष्णुमायासहित दुई जना बिरामी र श्रीप्रसाद अस्पताल आइपुगे । चार घण्टामा डायलासिस सकियो । त्यसपछि उनीहरू अस्पतालको इमर्जेन्सी विभागअगाडि प्रतिक्षालयमा कुरिरहे । ‘आउँदा–जाँदा २ हजार लाग्छ,’ विष्णुमायाले भनिन्, ‘दबाई खाने पैसा दिने कि कारलाई बुझाउने ? गाडी चले सस्तो हुन्थ्यो ।’विष्णुमायाले मिर्गौला फेल भएर डायलसिस गराउन थालेको ४ वर्ष भएको छ । मंगलबार अस्पताल आउँदा श्रीप्रसादले कोरोना भाइरसको समयका दुःख सम्झिए । त्यतिबेला कोही मान्छे नभेटिने, गाडी नपाइने भएर श्रीमतीलाई अस्पताल ल्याउँदा–लैजाँदा भोगेका दुःखले अहिले उनी खासै आत्तिएका छैनन् । ‘अहिले त खोज्यो भने गाडी त पाइन्छ । त्यतिबेलाको दुःखदेखि अहिले केही होइन,’ उनले सुनाए । श्रीमतीलाई लिएर दिउँसो २ बजेतिर उनी घर फर्किए । करिब १३ किलोमिटर र ३० मिनेट टाढा पर्ने घर फर्कन उनीहरूले साढे २ घण्टा अस्पतालमै पर्खनुपर्‍यो ।प्रायः गरिब र मध्यम वर्गका सर्वसाधारण उपचारलाई आउने पश्चिमाञ्चल क्षेत्रीय अस्पतालमा एम्बुलेन्स, गाउँतिर चल्ने जीप, निजी कार, मोटरसाइल, स्कुटरमा बिरामी आइरहेका छन् । कतिले महँगो भाडा तिरेर निजी गाडीको प्रयोग गर्नुपरेको छ, कतिले समयमा अस्पताल पुग्न नपाउँदा उपचार नै नगरी फर्कनुपरेको छ ।तनहुँ भिमादका गोरे परियार मंगलबार खुट्टाको घाउ ड्रेसिङ गराउन पश्चिमाञ्चल क्षेत्रीय अस्पताल आएका थिए । तर, उनी आइपुग्दा ड्रेसिङ गर्ने टिकट लिने समय सकिइसकेको थियो । ‘बिहान ७ बजेबाट १२ बजेसम्म टिकट पाइने रहेछ,’ उनले सुनाए, ‘गाडी नपाएर आउँदा ढिला भयो । ड्रेसिङ नै गर्न पाइएन ।’तनहुँ भिमादका गोरे परियार ।घाँस काट्न रूखमा चढ्दा लडेर १० दिनअघि उनको दाहिने खुट्टा भाँचिएको छ । हप्तैपिच्छे ड्रेसिङ गर्नुपर्ने, गाउँ फर्किंदा अस्पताल आउन–जान गाह्रो हुने भएकाले उनी पोखरा–१४ खसीबजारमा आफन्तकहाँ बसेका छन् । मंगलबार बिहान खाना खाएर बुहारीले उनलाई अस्पताल ल्याउन गाडी खोज्न थालिन् । खुट्टा भाँचिएकाले मोटरसाइकल/स्कुटरमा आउन जान असहज हुन्थ्यो ।डेढ घण्टासम्म गाडी खोज्दा कुनै उपाय लागेन । त्यसपछि उनी सामान ओसार्ने गाडीमा अस्पताल आए । गाडी नपाएर अस्पताल आउँदा ढिला भएपछि उनी ड्रेसिङ नै नगरी फर्किएका छन् । ‘बल्ल–बल्ल त्यो तरकारी, सामान बोक्ने गाडी चिनेको भएर ल्याइदियो । अब भोलि फेरि आउनुपर्छ । बिमा भएर यहाँ सस्तो पर्छ,’ परियारले भने । घर फर्किने गाडी नपाएपछि उनी राइड सेयरिङमा मोटरसाइकल चढेर फर्किए । सार्वजनिक सवारी नचल्नुको कारण उनले राम्रोसँग बुझेका छैनन् । तर, समस्या समाधान छिटो गरिदिन सरकारलाई उनको आग्रह छ ।"
काठमाडौं महानगरका प्रहरी प्रमुख पाण्डे निलम्बित,"काठमाडौँ — काठमाडौं महानगरपालिकाका प्रहरी प्रमुख वरिष्ठ नगर प्रहरी उपरीक्षक (एसएसपी) राजुनाथ पाण्डे निलम्बित भएका छन् ।उनीमाथि छानबिन गर्न ६ महिनाका लागि निलम्बनको पत्र पठाइएकोमहानगरका प्रमुख प्रशासकीय अधिकृत सरोज गुरागाईंले बताए ।मेयर बालेन्द्र (बालेन) शाहको मौखिक निर्देशनमा गुरागाईंलाई कार्यालय प्रवेशमा रोक लगाउन खोजेको विषयमा पाण्डेलाई यसअघि सातबुँदे स्पष्टीकरण सोधिएको थियो । महानगर प्रहरी ऐन, २०८० अनुसार नगर प्रहरी महानगरको प्रमुख प्रशासकीय अधिकृत मातहत परिचालन हुने व्यवस्था छ ।प्रमुख प्रशासकीय अधिकृतले प्रयोग गर्ने गाडीमा 'ह्विल लक' गरिएको, कार्यालय प्रवेशमा अवरोध गरिएको, जनप्रतिनिधिलाई अमर्यादित व्यवहार गरिएको, प्रमुख प्रशासकीय अधिकृतको कार्यालयमा ताला लगाइएको र हाजिर पुस्तिका कब्जामा लिइएको विषयमा पाण्डेमाथि स्पष्टीकरण सोधिएको थियो ।पाण्डेले जेठ १२ गते स्पष्टीकरण बुझाएका थिए ।"
रवि लामिछाने भैरहवाबाट डिल्लीबजार कारागार स्थानान्तरण* हुँदै,"बुटवल — बुटवलको सुप्रिम सहकारी ऋण तथा बचत सहकारी संस्थाको रकम अपचलन मुद्दामा पुर्पक्षका लागि भैरहवा कारागारमा रहेका रास्वपा सभापति रवि लामिछानेले कारागार स्थानान्तरणका लागि आग्रह गरेका छन् । उनको आग्रहपछि कारागार प्रशासन र अदालतले प्रक्रिया अघि बढाएको छ ।सरुवाका लागि लामिछानेले जिल्ला अदालत, रुपन्देहीबाट अनुमति लिएपछि कारागार प्रशासनले जिल्ला प्रशासनको स्वीकृति पनि लिइसकेका छन् । स्रोतका अनुसार कारागार प्रशासनले सबै प्रक्रिया पूरा गरेर निर्णयका लागि कारागार व्यवस्थापन विभागमा पठाएको छ ।विभागको निर्णयपछि मात्र सरुवा हुने कारागार प्रमुख सुरेश भण्डारीले बताए । ‘अहिले नै कुनै निर्णय भएको अवस्था होइन,’ उनले भने, ‘कारागार विभागबाट सरूवाको निर्णय भएपछि मात्र प्रक्रिया अघि बढला ।’ लामिछाने काठमाडौंको डिल्लीबजार कारागारमा जान चाहेका छन् । डिल्लीबजार कारागार 'भीआईपी' कैदीहरूको रोजाइमा पर्ने गर्छ ।बुटवलको सुप्रिम सहकारी ठगी र संगठित अपराधको कसुरमा उच्च अदालत, तुलसीपुरको बुटवल इजलासले लामिछानेलाई २०८१ चैत २२ गते पुर्पक्षका लागि थुनामा पठाउने आदेश दिएको थियो ।जिल्ला अदालत रूपन्देहीले १३ माघ २०८१ मा एक करोड रुपैयाँ धरौटीमा छाड्न गरेको आदेश बदर गरेपछि लामिछाने थुनामा छन् ।सर्वोच्च अदालतले समेत थुनामै राख्ने आदेश भएपछि लामिछानेले सरुवाको चाहना राखेका हुन । लामिछानेको बुधबार भैरहवाबाट सरुवा हुन सक्ने जिल्ला प्रशासन स्रोतले बतायो ।"
बागमतीमा गेग्र्यान हटाउने काम भइरहेको छ : उपप्रधानमन्त्री सिंह,"काठमाडौँ — उपप्रधानमन्त्री एवं सहरी विकासमन्त्री प्रकाशमान सिंहले बर्खामा हुन सक्ने सम्भावित जोखिमलाई ध्यान दिँदै बाग्मती नदीमा गेग्र्यान हटाउने काम भइरहेको बताएका छन् । उनले सम्भावित जोखिम रहेका ठाउँमा अहिले काम भइरहेको बताए ।मंगलबार सहरी विकास मन्त्रालयअन्तर्गत देशभर रहेका स्थानीय सडक, पुल र बेली ब्रिजलगायत पूर्वाधारमा हुनसक्ने क्षति न्यूनीकरण गर्न मन्त्रालयको पूर्वतयारीबारे पूर्वाधार विकास समितिमा बोलाइएको बैठकमा उपप्रधानमन्त्री सिंहले विगतमा भएका घटनाबाट पाठ सिक्दै मन्त्रालयले पूर्वतयारी गरिररहेको बताएका हुन् ।'विगतका घटनाबाट पाठ सिक्नुपर्छ । नदी समयमा सफा गर्नुपर्छ । उपत्यकामा नदीको बढेको सतह घटाउनुपर्छ भनेर यहाँहरुले जोड दिनुभएको छ । अधिकारसम्पन्न बाग्मती सभ्यता एकीकृत विकास समितिले बागमती नदीमा काम सुरु गरिसकेको छ,' उनले भने । उपप्रधानमन्त्री सिंहले विपद् आउनुअघि नै समितिले ध्यानाकर्षण गराएकामा धन्यवाद व्यक्त गर्दै मौसम पूर्वानुमानको रिपोर्टअनुसार आवश्यक सतर्कता अपनाइने बताए ।बागमती सभ्यताका आयोजना निर्देशक नारायणप्रसाद भण्डारीका अनुसार नख्खु क्षेत्र, बालकुमारीदेखि मनोहरा दोभानसम्मको क्षेत्रमा गेग्र्यान हटाउने काम भइसकेको छ । अहिले बल्खु क्षेत्र, सुन्दरीजलभन्दा तल गोकर्ण क्षेत्र र गुह्येश्वरस् क्षेत्रमा नदीबाट गेग्र्यान हटाउने काम भइरहेको छ ।समितिमा सहरी विकास मन्त्रालयका सचिव गोपाल सिग्देलले स्थानीय सडक र पुलमा भइपरि आउने विपद्का लागि आवश्यक सतर्कता अपनाइएको बताए । उनले विपद् हेर्नेगरी प्रदेश र जिल्लामा रहेका मातहतका कार्यालयमा ‘फोकल पर्सन’ तोकेर काम भइरहेको जानकारी दिए । सचिव सिग्देलले अघिल्लो वर्षको बाढीबाट क्षति पुगेका १० झोलुङ्गे पुल निर्माण कार्य सकिएको बताए ।"
सरकारले यातायात व्यवसायीसँग गरेको सम्झौताले सिन्डिकेट कायम भयो : पूर्वमन्त्री ज्वाला,"काठमाडौँ — नेकपा (एकीकृत समाजवादी) का सांसद तथा पूर्व यातायातमन्त्री प्रकाश ज्वालाले यातायात व्यवसायीहरुसँग सरकारले सोमबार राति गरेको सम्झौताले सिन्डिकेट कायमको भएको बताएका छन् । प्रतिनिधि सभाअन्तर्गतको पूर्वाधार विकास समितिको बैठकमा ज्वालाले सिन्डिकेट अन्त्य गर्ने भनेर लागिरहँदा पुनः सिन्डिकेट स्थापित गर्न लागिपरिरहेको बताए ।'यो त प्रतिस्पर्धाको समय हो । मान्छेले जे सहज हुन्छ, जे सुविधा हुन्छ, जुन साधन प्रयोग गर्न चाहन्छन्, त्यही प्रयोग गर्न पाउनुपर्‍यो नि,' ज्वालाले भने । निश्चित वर्गको निम्ति फाइदा हुनेगरी काम नगर्न समेत ज्वालाले सरकारलाई आग्रह गरे ।गण्डकी प्रदेश सरकारले राइड सेयरिङसम्बन्धी ल्याएको नियमावली सही रहेको भन्दै उनीहरुलाई व्यवस्थित गर्न भने आवश्यक रहेको उनको भनाइ छ । 'केन्द्रबाटै नियमावली बनाएर देशभर राइड सेयरिङलाई व्यवस्थित गर्ने काम गरे पनि हुन्छ,' उनले भने, 'उनीहरुलाई व्यवस्थित गर्नुपर्छ, ट्याक्सको दायरामा पनि आउनुपर्छ । तर प्रतिस्पर्धा नै गर्न नदिने त ? थोत्रो बस चढ्नेभन्दा राइड सेयरिङ खोज्छन् । मान्छेलाई सुविधा चाहियो नि । यो सम्झौता राम्रो भएन । आपत्तिजनक छ । 'समितिको बैठकमा बोल्दै माओवादी सांसद माधव सापकोटाले यातायात व्यवसायीसँग भएको सम्झौताबारे स्पष्ट पार्न भौतिक पूर्वाधार तथा यातायातमन्त्री देवेन्द्र दाहालसँग आग्रह गरे । उनले एकथरीले यातायात बन्द फिर्ता गरेको भन्ने र अर्कोथरी आन्दोलन जारी छ भन्दै गर्दा नागरिकहरु अलमलमा परेको बताए । 'सोमबार भएको सम्झौता अस्थायी हो की दिगो हो ?' सापकोटाले प्रश्न गरे ।बैठकमा राष्ट्रिय स्वतन्त्र पार्टीका सांसद शिव नेपालीले निजी सवारीमा हिँड्दा समेत यातायात व्यवसायीहरुले रोकेर गाडी तोडफोडजस्ता गतिविधि गरिरहेको भन्दै आपत्ति जनाए ।कांग्रेस सांसद सीता गुरुङले राइड सेयरिङलाई निश्चित कानुन बनाएर व्यवस्थित गर्न आग्रह गरिन् । समयमै निर्णय लिन नसके भविष्यमा ठूलो जोखिम निम्त्याउन सक्ने उनको भनाइ छ ।सवारी ऐन २०४९ को परिच्छेद २ को दफा ८ को २ र दफा १२ को १ विपरीत हुनेगरी संघीय ऐनसँग बाझिने सातै प्रदेश सरकारले ल्याउने तयारी गरेको र गण्डकी सरकारले २०८२ जेठ १ गते राजपत्रमा प्रकाशित गरी निजी सवारीसाधन (रातो प्लेट) सञ्चालन गर्न ल्याएको नियमावली २०८२ दफा २ को (ज) तत्काल खारेजीको माग गर्दै यातायात व्यवसायीले आन्दोलन गर्दै आएका छन् ।"
भिजिट भिसा प्रकरणले संसद्‍मा गतिरोध कायमै : बुधबारसम्मका लागि प्रतिनिधिसभा बैठक स्थगित,"काठमाडौँ — दलहरूबीच सहमति नजुट्दा मंगलबारका लागि बोलाइएको प्रतिनिधिसभा बैठक बुधबार दिउँसो १ बजेसम्मका लागि स्थगित गरिएको छ । यसअघि बिहान ११ बजेका लागि बोलाइएको प्रतिनिधिसभा बैठक दिउँसो २ बजेसम्मका लागि सारिएको थियो । राष्ट्रिय सभा बैठक भने चलिरहेको छ ।भिजिट भिसामार्फत मानव तस्करी भएको विषयमा गृहमन्त्री रमेश लेखकले राजीनामा दिनुपर्ने विपक्षी दलहरूले अडान राखेपछि संसद्‍मा गतिरोध देखिएको हो । मंगलबार प्रमुख प्रतिपक्षी दलका नेता माओवादी अध्यक्ष पुष्पकमल दाहालको नेतृत्वमा बसेको विपक्षी दलको बैठकले छानबिनका लागि गृहमन्त्री रमेश लेखकले राजीनामा गर्नुपर्ने निष्कर्ष निकालेको थियो । त्यसपछि सभामुखले विपक्षी र सत्तारुढ दलका प्रमुख सचेतकहरुसँग छलफल गरेका थिए ।संसद्को अवरोध हटाउन सत्तारूढ र प्रमुख प्रतिपक्षी दलका शीर्ष नेताबीच सोमबार भएको छलफल निष्कर्षविहीन भएको थियो । प्रधानमन्त्री केपी शर्मा ओली, कांग्रेस सभापति शेरबहादुर देउवा, प्रमुख प्रतिपक्षी माओवादीका अध्यक्ष पुष्पकमल दाहालबीच सोमबार साँझ सिंहदरबारमा छलफल भए पनि आ–आफ्नो अडानमा रहेकाले सहमति हुन नसकेको हो ।विपक्षी दलले भिजिट भिसा प्रकरणमा गृहमन्त्री रमेश लेखकको राजीनामा माग्दै संसद् अवरोध गर्दै आएको छ । त्रिभुवन अन्तर्राष्ट्रिय विमानस्थल हुँदै भिजिट भिसामा विदेश जाने नेपालीबाट असुल हुने गरेको प्रकरणमा गृहमन्त्री लेखकको सचिवालयका कर्मचारी संलग्न रहेको आरोप विपक्षी दलको छ ।उक्त आधारमा गृहमन्त्रीमाथि अनुसन्धान हुनुपर्ने र त्यसका लागि उनले राजीनामा दिनुपर्ने माग राखी विपक्षीहरूले संसद् अवरोध गर्दै आइरहेका छन् । गृह मन्त्रालयले बनाएको मापदण्डको आडमा अध्यागमनका कर्मचारीले अनावश्यक दुःख दिएर लाखौं असुल्दै आएको भन्दै विपक्षी दलले अनुसन्धानको माग गरेका हुन् ।"
भेटेरिनरी एसोसिएसनको अध्यक्षमा सुवेदी,"काठमाडौँ — नेपाल भेटेरिनरी एसोसिएसन (एनभीए) को  अध्यक्षमा डा. केदार सुवेदी निर्वाचित भएका छन् । ७१२ मतदाता रहेकामा अध्यक्ष पदका लागि भएको निर्वाचनमा उनले ३०३ मत प्राप्त गरे ।काठमाडौंमा सम्पन्न निर्वाचनमा उनले आफ्नो निकटतम प्रतिस्पर्धी डा. केदारराज पाण्डेलाई पराजित गरे । पाण्डेले २१६ मत प्राप्त गर्दा अर्का उम्मेदवार डा. उमेश दाहालले भने १७० मत पाएका छन् ।एनभीएको महासचिवमा डा. शंकर न्यौपाने र कोषाध्यक्षमा डा. विकास श्रेष्ठ निर्वाचित भएका छन् । सदस्यहरुमा डा. गणेश रानाभाट, डा. सुशीलकुमार राई, डा. नवीन पन्थी, डा. साधना घिमिरे, डा. शरद नरसिंह अमात्य र डा. दिनेश अर्याल निर्वाचित भएका छन् ।"
गणतन्त्रवादी जनहितमा दत्तचित्त भएर लाग्नुपर्छ  : पूर्वराष्ट्रपति यादव,काठमाडौँ — गणतन्त्र नेपालका प्रथम राष्ट्रपति डा. रामवरण यादवले नेपालमा सङ्घीय लोकतान्त्रिक गणतन्त्र स्थापना भएको दिन जनता स्वतन्त्र नागरिक भएको दिनका रूपमा लिनुपर्ने बताएका छन् ।भक्तपुरको ऐतिहासिक दरबार स्क्वायर परिसरमा सोमबार राति सम्पन्न ‘म नागरिक म बनाउँछु नेपाल’ कार्यक्रममा” यादवले गणतन्त्रवादी आम जनताको हितमा अझ दत्तचित्त भएर लाग्नुपर्ने बताएका हुन् ।पूर्वराष्ट्रपति यादवले चुरे पहाड दोहनले नेपालको तराई मरुभूमिमा परिणत भएको उल्लेख गर्दै यसलाई समयमै रोक्न सकिएन भने चुरे क्षेत्र थप कमजोर बन्न गई तराई मधेसको जनजीवन अझै सङ्कटग्रस्त हुने बताए ।युवाहरूको विचार र सिर्जनशीलतालाई सम्मान गर्न आयोजित यस्ता कार्यक्रमले देशका युवालाई आफ्नै देशमा केही गर्छु भन्ने सन्देश दिने उनले बताए ।
नेपालमा पहिलोपटक 'मलबर विस्लिङ' चरा अभिलेख,"काठमाडौँ — नेपालमा पहिलोपटक ‘मलबर विस्लिङ’ प्रजातिको चरा अभिलेख गरिएको छ । लुम्बिनी प्रदेशको रुपन्देहीस्थित गोलपार्क नजिक लुम्बिनी केबलकार स्टेसन क्षेत्रमा शुक्रबार उक्त चरा देखिएको हो ।नेपाल पंक्षी संरक्षण संघका परियोजना अधिकृत देउबहादुर राना र अमृत नेपालीले चरा अवलोकन क्रममा अनौठो निलो रङको यो चरा देखेका हुन् । यसको निधारमा स्पष्ट 'भी' आकारको चम्किलो निलो थोप्लो, काँधमा उज्यालो निलो भाग र कालो चुच्चो छ ।अवलोकनपछि उनीहरूले लिएको तस्बिर र भिडियो बर्डलाइफ इन्टरनेसनल र बम्बई नेचुरल हिस्ट्री सोसाइटी भारतका चराविज्ञलाई पठाइएको थियो । विस्तृत अध्ययन र तुलनापछि चरा मलबर विस्लिङ नै पुष्टि भएको अधिकृत रानाले बताए ।'नेपालमा यस प्रजातिको चराको पहिलो आधिकारिक अभिलेख भएको छ,' उनले भने, 'यो फिरन्ते हो वा यस क्षेत्रमा पहिले पत्ता नलागेको भन्ने विषयमा थप अनुसन्धान जरुरी छ ।' यो चरा भारतको पश्चिमी घाट र मध्य भारतमा मात्र पाइन्छ ।"
राइड सेयरिङ : संघ सरकारले कानुन नल्याउँदा यातायात व्यवसायीको मनपरी,"काठमाडौँ — उच्च अदालत, पाटनले ‘राइड सेयरिङ’ लाई कानुन बनाई नियमन गर्न ०७६ माघ २९ मा दिएको आदेश संघ सरकारको मस्यौदामा मात्रै छ । संघ सरकारले कानुन नबनाउँदा प्रदेश सरकारको ‘राइड सेयरिङ’ लाई नियमन गर्ने र करको दायरामा ल्याउने प्रयासलाई यातायात व्यवसायीहरूले बेवास्ता गर्दै आएका छन् ।संघकै ऐनमा निजी सवारी यातायात सेवाका लागि प्रयोग गर्न नपाइने उल्लेख भएको भन्दै व्यवसायीले गण्डकी प्रदेशले ल्याएको राइड सेयरिङ (नियमन र व्यवस्थापन) नियमावली, २०८२ खारेजीको माग गरिरहेका छन् ।संघको सवारी तथा यातायात व्यवस्था ऐन–०४९ को दफा ८ को उपदफा–२ मा निजी सवारी यातायात सेवाका लागि प्रयोग गर्न नपाइने उल्लेख छ । सोही ऐनको दफा १२ को उपदफा १ मा कुनै एक प्रयोजनका लागि दर्ता भएको सवारी अर्को प्रयोजनका लागि प्रयोग गर्न नपाइने उल्लेख छ । यातायात व्यवसायीहरूले गण्डकी प्रदेशले ल्याएको नियमावली संघको सवारी तथा यातायात व्यवस्था ऐन, ०४९ को बर्खिलाप रहेको तर्क अघि सार्दै आएका छन् ।गण्डकीको प्रदेश सवारी तथा यातायात व्यवस्था ऐन, ०७६ को दफा १३ को उपदफा ४ मा निजी प्रयोजनका लागि दर्ता प्रमाणपत्र प्राप्त चारपांग्रे तथा दुईपांग्रे सवारीले सार्वजनिक सवारीसरह यात्रु ओसारपसार गर्न सक्ने उल्लेख छ । सोही ऐनको उपदफा ५ मा (दफा ४) सम्बन्धी अन्य व्यवस्था तोकिए बमोजिम हुने भनिएको छ ।सवारी तथा यातायात व्यवस्था नियमावली, ०८० मा को नियम ८ मा निजी सवारीको प्रयोगबारे उल्लेख छ । निजी प्रयोजनका लागि दर्ता प्रमाणपत्र प्राप्त चारपांग्रे तथा दुईपांग्रे सवारीले सार्वजनिक सवारीसरह यात्रु ओसारपसार गर्न सक्ने गरी मन्त्रालयले आवश्यक मापदण्ड बनाइ जारी गर्न सक्ने भनिएको छ । सोही अनुसार गण्डकी प्रदेशले २०८१ जेठ १ मा राइड सेयरिङ (नियमन र व्यवस्थापन) नियमावली, २०८२ नियमावली राजपत्रमा प्रकाशन गर्‍यो । संघको ऐनले रोक्ने तर प्रदेशले सोही व्यवस्थालाई टेकेर ‘राइड सेयरिङ’लाई नियमन गर्न खोजेपछि यातायात व्यवसायीले देशभर यातायात ठप्प पारे ।यसअघि २०८१ साउनमा पनि सञ्चालमा भइरहेको ‘राइड सेयरिङ’ सेवालाई करको दायरामा ल्याउन गण्डकी प्रदेशले कार्यविधि ल्याउन लागेको थियो । रातो नम्बर प्लेटका सवारीलाई यात्रु ओसारपसार गर्न दिने गरी प्रदेश सरकारले कार्यविधि बनाउन लागेको भन्दै यातायात व्यवसायी विरोधमा उत्रिएका थिए । लगत्तै गण्डकी प्रदेशले कार्यविधि ल्याउन रोकेको थियो । झन्डै ८ वर्षदेखि मुलुकमा राइड सेयरिङ एपमार्फत सेवा दिने सुरु गरिए पनि अझै व्यवस्थित कानुन बन्न सकेको छैन ।भौतिक पूर्वाधार तथा यातायात मन्त्रालयका प्रवक्ता भिमार्जुन अधिकारीले प्रस्तावित संघीय सवारी तथा यातायात व्यवस्थापन ऐन, २०८१ विधेयक अन्तिम चरणमा रहेको बताए । यातायातका विषय प्रदेशसँग जोडिने र ट्राफिक प्रहरीलगायत विभिन्न क्षेत्रसँग जोडिएकाले संघीय ऐन बनाउन केही समय लागेको हुन सक्ने उनको बुझाइ छ । ‘प्रदेशहरू, विभिन्न मन्त्रालयबाट रायसुझाव आइसकेको छ, त्यसलाई विधेयकमा समेटेर अब मन्त्रिपरिषद् लैजान बाँकी छ,’ उनले भने ।महालेखा परीक्षकको ६० औं र ६१ औं प्रतिवेदनले पनि राइड सेयरिङ सेवा लिएपछि बिल प्राप्त नहुने अवस्थामा उच्च अदालत, पाटनले कानुन बनाई नियमन गर्न आदेशसमेत दिएकामा यात्रुको सुरक्षासहित दर्ताबिना सञ्चालनमा रहेको सवारीसाधनलाई नियमनको दायराभित्र नल्याइएको उल्लेख छ ।‘यस सम्बन्धमा विगतको प्रतिवेदनमा समेत औंल्याइएकामा सुधार भएको छैन । सार्वजनिक सवारीको दर्ता, सञ्चालन, व्यवस्थापन तथा अनुगमन निरीक्षणका लागि आवश्यक कानुनी व्यवस्थामार्फत वैधानिक यातायात सेवा सञ्चालन हुनुपर्छ,’ महालेखाको ६१ औं प्रतिवेदनमा उल्लेख छ । सवारी तथा यातायात व्यवस्थापन ऐन, ०४९ को दफा ९३ मा यातायात सेवाको नाम विभागमा पञ्जीकृत नगरी कुनै पनि सार्वजनिक सवारी यातायात सेवा सञ्चालन गर्न नपाइने व्यवस्था छ ।एप्लिकेसन कानुनी दायरामा नआएको, निजी प्रयोजनका निम्ति दर्ता भएका सवारीसाधनले कानुनविपरीत भाडा लिई यात्रु तथा सामग्री ओसारपसार गरेको, असुरक्षित अफलाइन राइड सेयरिङ हुने गरेको र सेवा लिएपछि बिल जारी हुने व्यवस्थासमेत नभएको महालेखाको ६० औं प्रतिवेदनमा उल्लेख छ । कानुन पालनामा कमी रहेको विद्यमान अवस्थामा उच्च अदालत पाटनले कानुन बनाएर नियमन गर्न ०७६ माघ २९ मा आदेश दिए पनि कार्यान्वयन नभएको महालेखाले भनेको छ ।प्रस्तावित संघीय सवारी तथा यातायात व्यवस्थापन ऐन, २०८१ मा सूचना प्रविधिमा आधारित सञ्जालीकृत यातायात सेवा (राइड सेयरिङ) बारे उल्लेख छ । प्रस्तावित विधेयकअनुसार सूचना प्रविधिमा आधारित सञ्जालीकृत यातायात सेवा सञ्चालनका लागि यातायात व्यवस्था विभागले यातायात सेवा सञ्चालनको आधार मापदण्ड निर्धारण गर्न सक्नेछ । विभागले आधार र मापदण्ड निर्धारण गर्दा सवारी साधनको प्रकृति, लिने सक्ने अधिकतम भाडा रकम, यातायात सञ्चालन हुन सक्ने क्षेत्र, चालक र यात्रुको बिमा तथा सेवासुविधा, दूरी र चढाउन पाउने अधिकतम यात्रुको संख्यालाई समेत विचार गर्नुपर्ने उल्लेख छ ।"
प्रतिनिधिसभा बैठक २ बजेसम्मका लागि सर्‍यो,"काठमाडौँ — दलहरूबीच सहमति नजुट्दा मंगलबार बिहान ११ बजेका लागि बोलाइएको प्रतिनिधिसभा बैठक दिउँसो २ बजेसम्मका लागि सारिएको छ । संघीय संसद्का महासचिव पद्मप्रसाद पाण्डेयले केही बेरअघि बैठक बस्ने समय परिवर्तन भएको सूचना जारी गरेका हुन् ।भिजिट भिसामार्फत मानव तस्करी भएको विषयमा विपक्षी दलहरूले संसद्‍मा अवरोध गर्ने भनेपछि बैठक समयमा सुरु हुन नसकेको हो । प्रमुख प्रतिपक्षी दलका नेता माओवादी अध्यक्ष पुष्पकमल दाहालको नेतृत्वमा बसेको विपक्षी दलको बैठकले छानबिनका लागि गृहमन्त्री रमेश लेखकले राजीनामा गर्नुपर्ने निष्कर्ष निकालेको थियो । त्यसपछि सभामुखले विपक्षी र सत्तारुढ दलका प्रमुख सचेतकहरुसँग छलफल गरेका थिए ।संसद्को अवरोध हटाउन सत्तारूढ र प्रमुख प्रतिपक्षी दलका शीर्ष नेताबीच सोमबार भएको छलफल निष्कर्षविहीन भएको थियो । प्रधानमन्त्री केपी शर्मा ओली, कांग्रेस सभापति शेरबहादुर देउवा, प्रमुख प्रतिपक्षी माओवादीका अध्यक्ष पुष्पकमल दाहालबीच सोमबार साँझ सिंहदरबारमा छलफल भए पनि आ–आफ्नो अडानमा रहेकाले सहमति हुन नसकेको हो ।विपक्षी दलले भिजिट भिसा प्रकरणमा गृहमन्त्री रमेश लेखकको राजीनामा माग्दै संसद् अवरोध गर्दै आएको छ । त्रिभुवन अन्तर्राष्ट्रिय विमानस्थल हुँदै भिजिट भिसामा विदेश जाने नेपालीबाट असुल हुने गरेको प्रकरणमा गृहमन्त्री लेखकको सचिवालयका कर्मचारी संलग्न रहेको आरोप विपक्षी दलको छ । उक्त आधारमा गृहमन्त्रीमाथि अनुसन्धान हुनुपर्ने र त्यसका लागि उनले राजीनामा दिनुपर्ने माग राखी विपक्षीहरूले संसद् अवरोध गर्दै आइरहेका छन् ।गृह मन्त्रालयले बनाएको मापदण्डको आडमा अध्यागमनका कर्मचारीले अनावश्यक दुःख दिएर लाखौं असुल्दै आएको भन्दै विपक्षी दलले अनुसन्धानको माग गरेका हुन् ।"
गृहमन्त्रीलाई संसद्‌मा बोल्न दिन विपक्षी सकारात्मक,काठमाडौँ — भिजिट भिसा प्रकरणमा गृहमन्त्री रमेश लेखकको राजीनामा माग्दै आएका विपक्षी दलहरुले गृहमन्त्री लेखकलाई आजको प्रतिनिधिसभा बैठकमा आफ्ना धारणा राख्न दिनका लागि सकारात्मक भएका छन् ।सभामुख देवराज घिमिरेको सचिवालयका अनुसार विपक्षी दलहरुले गृहमन्त्री लेखकलाई आफ्ना धारणा राख्न दिनेबारे सकारात्मक रहेको बताएका छन् ।प्रमुख प्रतिपक्षी दलका नेता पुष्पकमल दाहालको नेतृत्वमा बसेको विपक्षी दलहरुको बैठकले छानबिनका लागि राजीनामा गर्नुपर्ने भनेको थियो । त्यसपछि सभामुखले विपक्षी र सत्तारुढ दलका प्रमुख सचेतकहरुसँग छलफल गरेका थिए ।उक्त छलफलपछि गृहमन्त्रीलाई आफ्ना धारणा राख्न सकारात्मक भएको बताइएको हो ।११ बजे बोलाइएको प्रतिनिधिसभाको बैठक अब २ बजेका लागि डाकिएको सभामुखको सचिवालयले जनाएको छ ।
"यातायात व्यवसायीलाई मन्त्री दाहालको चेतावनी : गाडी नचलाउनु गलत हो, जिम्मेवार बन्नूस्",काठमाडौँ — भौतिक पूर्वाधार तथा यातायातमन्त्री देवेन्द्र दाहालले यातायात व्यवसायीहरूले सार्वजनिक यातायात बन्द गरेर राख्नु गलत भएको बताएका छन् । मन्त्री दाहालले सोमबार राति सरकार र यातायात व्यवसायीहरूबीच भएको सहमतिअनुसार यातायात व्यवसायीहरुले यातायात सञ्चालन गर्नुपर्ने भएपनि हालसम्म सञ्चालन नभएको भन्दै यो गलत भएको बताएका हुन् ।प्रधानमन्त्री तथा मन्त्रीपरिषद्को कार्यालयबाट गण्डकी प्रदेशलाई पत्र गएपछि मात्रै यातायात सञ्चालन हुन्छ भन्ने यातायात व्यवसायीको तर्क पनि गलत भएको मन्त्री दाहालको भनाइ छ । सवारी ऐन २०४९ को परिच्छेद २ को दफा ८ को २ र दफा १२ को १ विपरित हुनेगरी संघीय ऐनसँग बाझिने सातै प्रदेश सरकारहरूले ल्याउने तयारी गरेको र गण्डकी प्रदेश सरकारले मिति २०८२ जेठ १ गते राजपत्रमा प्रकाशित गरी निजी सवारीसाधन (रातो प्लेट) सञ्चालन गर्न ल्याएको नियमावली २०८२ दफा २ को (ज) तत्काल खारेजीको माग गर्दै उनीहरुले आन्दोलन गर्दै आएका छन् ।मन्त्री दाहालले प्रदेशको अधिकारको हनन हुने खालको सम्झौता संघीय सरकारले नगरेको स्पष्ट पार्दै केही सवारी तथा सार्वजनिक यातायात सम्बन्धमा व्यवस्था गर्न बनेको विधेयक अन्तिम अवस्थामा पुर्‍याएकाले बाँकी कुरा विधेयकमार्फत सम्बोधन हुने बताए ।
माओवादी अध्यक्ष दाहालको कार्यकक्षमा प्रतिपक्षी दलहरू छलफलमा,"काठमाडौँ — भिजिट भिसामार्फत मानव तस्करी भएको भन्दै संसद्‍मा अवरोधबारे प्रतिपक्षी दलहरू छलफलमा जुटेका छन् । मंगलबार बिहान ११ बजे प्रतिनिधिसभाको बैठक बोलाइएको छ । तर प्रतिपक्षी दलहरू माओवादी,रास्वपा, एकीकृत समाजवादी र नेसपा छलफलमा जुटेका हुन् । बैठक संसद् भवनस्थित माओवादी अध्यक्ष पुष्पकमल दाहालको कार्यकक्षमा चलिरहेको छ ।संसद्को अवरोध हटाउन सत्तारूढ र प्रमुख प्रतिपक्षी दलका शीर्ष नेताबीच सोमबार भएको छलफल निष्कर्षविहीन भएको थियो । प्रधानमन्त्री केपी शर्मा ओली, कांग्रेस सभापति शेरबहादुर देउवा, प्रमुख प्रतिपक्षी माओवादीका अध्यक्ष पुष्पकमल दाहालबीच सोमबार साँझ सिंहदरबारमा छलफल भए पनि आ–आफ्नो अडानमा रहेकाले सहमति हुन नसकेको हो ।विपक्षी दलले भिजिट भिसा प्रकरणमा गृहमन्त्री रमेश लेखकको राजीनामा माग्दै संसद् अवरोध गर्दै आएको छ । त्रिभुवन अन्तर्राष्ट्रिय विमानस्थल हुँदै भिजिट भिसामा विदेश जाने नेपालीबाट असुल हुने गरेको प्रकरणमा गृहमन्त्री लेखकको सचिवालयका कर्मचारी संलग्न रहेको आरोप विपक्षी दलको छ । उक्त आधारमा गृहमन्त्रीमाथि अनुसन्धान हुनुपर्ने र त्यसका लागि उनले राजीनामा दिनुपर्ने माग राखी विपक्षीहरूले संसद् अवरोध गर्दै आइरहेका छन् ।गृह मन्त्रालयले बनाएको मापदण्डको आडमा अध्यागमनका कर्मचारीले अनावश्यक दुःख दिएर लाखौं असुल्दै आएको भन्दै विपक्षी दलले अनुसन्धानको माग गरेका हुन् ।"
"आज पनि चलेनन् सार्वजनिक सवारी साधन, खाली खाली देखिए सडक","काठमाडौँ — मंगलबार पनि सार्वजनिक सवारी साधन नचल्दा काठमाडौं उपत्यकाका सडकहरु सुनसान बनेका छन् । जसका कारण दैनिक कामकाजमा जाने सर्वसाधारणहरु मर्कामा परेका छन् ।काठमाडौं उपत्यका ट्राफिक प्रहरीका प्रवक्ता दीपक गिरिका अनुसार मंगलबार केही गाडीहरु छिटफुट रुपमा चलेका छन् । उनले भने, 'हिजोको तुलनामा आज केही गाडीहरु चलेका छन् । मयुर यातायात, थानकोट जाने फोर्स गाडी र केही भाडाका ट्याक्सीहरु चलेका छन्।'त्यस्तै साझा यातायातका बसहरु पनि आज सडकमा गुडेको देख्न सकिन्छ । मंगलबार काठमाडौं उपत्यकामा साझा यातायात र प्रहरीले पनि काठमाडौंमा नि:शुल्क बस सञ्चालनमा ल्याएको थियो ।सोमबार मध्यरातमा संघीय सरकार र यातायात व्यवसायी संघबीच ‘राइड सेयरिङ’ नियमावली स्थगित गर्ने विषयमा गण्डकी सरकारलाई पत्राचार गर्ने सहमति भएपनि यातायात व्यवसायीले मंगलबार पनि सार्वजनिक सवारी साधन नचलाएका हुन् ।"
‘राइड सेयरिङ’ नियमावली स्थगनबारे पत्र आएपछि मात्रै गण्डकी सरकारले धारणा बनाउने,"पोखरा — संघीय सरकार र यातायात व्यवसायी संघबीच ‘राइड सेयरिङ’ नियमावली स्थगित गर्न गण्डकी सरकारलाई पत्राचार गर्ने सहमति भएपनि गण्डकी प्रदेश सरकारले भने पत्र प्राप्त गरेपछि मात्रै धारणा सार्वजनिक गर्ने भएको छ ।प्रदेशको भौतिक पूर्वाधार विकास तथा यातायात व्यवस्था मन्त्रालयका सचिव कमलकुमार अधिकारीले हालसम्म पत्र नआइसकेको बताए ।'सहमति भएको भन्ने सुनेका छौँ । पत्र प्राप्त भइसकेको छैन,' उनले भने, 'कस्तो बेहोराको पत्र आउँछ, त्यसअनुसार धारणा बनाउँछौँ ।' संघीय सरकारबाट स्थगनको पत्र आए के गर्ने भन्ने छलफलकै क्रममा रहेको उनले सुनाए ।संघीय सरकार र यातायात व्यवसायीको कार्यदलले भौतिक पूर्वाधार तथा यातायात मन्त्रालयमा सहमतिको जानकारी दिने, मन्त्रालयले प्रधानमन्त्री तथा मन्त्रिपरिषद् कार्यालयमा पठाउने र प्रधानमन्त्री कार्यालयले गण्डकी सरकारलाई स्थगनका लागि पत्राचार गर्ने सहमति गरेको थियो ।"
सार्वजनिक सवारी नचल्दा सर्वसाधारणलाई सास्ती,"काठमाडौँ — काठमाडौंको सहिद गंगालाल राष्ट्रिय हृदय रोग केन्द्रको गेटमा सोमबार ठूलो जेब्रा झोला र कालो फोमको म्याट लिएर एक युवा ओहोरदोहोर गरिरहेका थिए । अलि पर थिइन्, २४ वर्षीया पूजा सेरला । ४० दिने नवजात शिशु काखमा लिएर गेटछेउको चिसो डिलमा उनी अधैर्य भएर टुसुक्क बसेकी थिइन् ।गेटमा यताउति गरिरहेका उनका श्रीमान् रहेछन् । चार दिनअघि पूजा बाजुराको बूढीगंगाबाट काठमाडौं आएकी हुन् । शिशुलाई लगातार ज्वरो आएपछि उनले स्थानीय स्वास्थ्य केन्द्र र जिल्ला अस्पतालमा देखाएकी थिइन् । जिल्ला अस्पतालले काठमाडौं जानु भनेपछि शिशु च्यापेर आफू काठमाडौं आएको उनले बताइन् । शिक्षण अस्पताल महाराजगन्जमा भर्ना भएपछि दम्पतीले थाहा पाए, शिशुलाई निमोनिया मात्र भएको रहेनछ, मुटुमा पनि प्वाल परेको छ ।शिक्षण अस्पतालले गंगालाल पठाएको रहेछ । सार्वजनिक यातायात बन्द भएकाले सोमबार शिशु लिएर दम्पती शिक्षण अस्पतालबाट गंगालालमा समयमै आइपुग्न सकेनन् । पूजाले सुनाइन्, ‘एकातिर बच्चा बिरामी छ, अर्कोतिर गाडी पाइएन, बहुतै आपत् पर्‍यो ।’ समयमै गंगालाल पुग्न नसकेपछि टिकट पाइएन । त्यसैले डाक्टरलाई नदेखाइकनै कलंकीस्थित श्रीमान्को डेरामा जान लागेका उनीहरू गंगालालको गेटमा अलपत्र अवस्थामा थिए ।पूजाका श्रीमान् गाडी खोज्न यताउति भौंतारिरहेका थिए । गेटनजिकै उनले एउटा मोटरसाइकल भेटे । त्यसका चालक ‘अफलाइन’मा जान ‘बार्गेनिङ’ गर्न थाले । चालकले उनलाई अस्पतालदेखि कलंकी जान साढे तीन सय रुपैयाँ लाग्ने बताए, जबकि त्यति नै दूरीमा ट्याक्सीले ५ सय भाडा देखाइरहेको थियो । पूजाले भनिन्, ‘निमोनिया भएको बच्चालाई मोटरसाइकलमा त्यति लामो बाटो कसरी पो लैजाने ?’पूजाका श्रीमान् धेरैबेरदेखि गाडी खोज्न भौंतारिरहेका थिए । के कारणले गाडी नपाइएको हो भन्ने पनि उनलाई थाहा थिएन । पूजाले दिग्दारी हुँदै भनिन्, ‘के भएर यस्तो भएको हो थाहा छैन, बेकारको दुःख मात्रै खेपियो ।’ धेरैबेरपछि सडकमा साझा यातायात देखे, गोंगबु बसपार्कसम्म मात्र जाने । आधा बाटो भए पनि छोटिन्छ भनेर उनीहरू त्यही गाडीमा चढे ।अस्पताल आउन निकै सास्ती खेपेका सागर श्रेष्ठ पनि गंगालालकै गेटनजिकै बसिरहेका थिए । सर्लाही हरिवन घर बताउने सन्तोषकी ४७ वर्षीया श्रीमतीको मुटुमा रगत जमेको रहेछ । उपचारका लागि उनी एक महिनादेखि काठमाडौंको चाबहिलमा बस्दै आएका रहेछन् । अरू बेला बसमा अस्पताल ओहोरदोहोर गरिरहेका उनी सोमबार सार्वजनिक यातायात नपाएर पठाओमा हतारहतार अस्पताल आएका थिए । भन्दै थिए, ‘चाबहिलबाट बल्लबल्ल अस्पताल पठाओ बाइकमा आएँ, अस्पतालले आजै श्रीमतीलाई भर्ना गर्न भनेको छ । बस–ट्याक्सी केही पनि छैन, बिरामीलाई चाबहिलबाट यहाँसम्म कसरी ल्याउने, आपत् परेको छ ।’सागर श्रेष्ठयस्तै बन्दका कारण सास्ती झेल्न परेको दीपा परियार बताउँछिन् । काठमाडौं टोखामा बस्ने उनी कपडा सिलाउने टेलर सञ्चालन गर्छिन् । सामान लिन निस्केकी उनी जमल जाने गाडी पर्खिरहेकी थिइन् । एक घण्टा कुर्दा पनि बस नपाइएपछि ३० रुपैयाँ भाडामा पुगिने ठाउँमा २५० तिरेर पठाओ चढिन् । भन्छिन्, ‘कसले केका लागि किन बन्द गरेको हो, मलाई थाहा छैन । आजै सिलाइदिन पर्ने कपडा भएकाले महँगो भाडा तिरेर भए पनि सामान किनेर ल्याउनैपर्‍यो ।’दीपा परियारटोखा बस्दै आएका राज गुरुङ झोला बोकेर टन्टलापुर घाममा कोठा फर्किरहेका थिए । सामाखुसीमा कोरियन भाषा पढिरहेका उनलाई अरू दिनझैं समयमै कक्षामा पुग्नुपर्ने हतारो थियो । तर सार्वजनिक यातायात बन्दका कारण उनको सोमबारको पढाइ छुट्यो । ‘एक घण्टासम्म बस कुरें । अरू बेला १०/१० मिनेटमा आउने बस किन आएन भन्ने ठानें,’ उनले भने, ‘बन्द भन्ने थाहा पाएपछि घाममा हिँडेर जान सकिएन, आजको पढाइ छुट्यो ।’राज गुरुङचितवनबाट काठमाडौं आएका ७५ वर्षीय हिरलाल कँडेल गंगालाल अस्पतालमा उपचार गराइरहेका छन् । बागबजारको एक होटलमा बसेका उनी अरू दिन सार्वजनिक सवारी चढेर अस्पताल आउनेजाने गरिरहेका थिए । तर सोमबार बिहान उनलाई अस्पताल आउन कम्ता आपत् परेन । उनले बस धेरै बेरसम्म पर्खेर बस्दा पनि पाएनन् । ट्याक्सी पनि भेटेनन् । धेरैबेर पर्खेपछि रातो नम्बर प्लेट भएको कार भेटे तर भाडा अचाक्ली महँगो । भन्छन्, ‘अस्पताल जानैपर्ने भएकाले असाध्यै चर्को भाडा तिर्न बाध्य भएँ ।’ मुटुको अप्रेसन गरेका हिरालाल यातायात बन्दले दुःख पाएको बताउँछन् ।सिरहाकी कविता यादव र चितवनका हिरलाल कँडेल । उपचारका लागि काठमाडौं आएका उनीहरु सार्वजनिक सवारी नचल्दा निकै सकसमा परेको बताए । तस्बिरहरु : आरती पौडेलकँडेलकै जस्तो समस्या थियो, सिराहाबाट मुटुरोगको उपचार गर्न रात्रिकालीन बस चढेर सोमबार बिहान झिसमिसेमै बसपार्क ओर्लेकी कविता यादवको । आइतबार साँझ गाडी चढ्ने बेलासम्म कवितालाई सोमबार देशभर सार्वजनिक सवारी बन्द छ भन्ने थाहा थिएन । बसपार्क झरेपछि अस्पतालसम्म जान गाडी नपाउँदा एकैछिन त उनी अत्तालिइन् । पहिलो पटक काठमाडौं आएको बताउने कविता भन्छिन्, ‘बन्द भन्ने थाहा पाएको भए, काठमाडौं नै आउने थिइनँ ।’धेरैबेर कुर्दा पनि गाडी नभेटेपछि उनले ट्याक्सी खोजिन् । बल्लबल्ल रातो नम्बर प्लेट भएको कारका चालकले लगिदिने बताए । तर उनले असाध्यै चर्को भाडा तिर्नुपर्‍यो । १३ सय रुपैयाँ तिरेर काठमाडौं आएकी उनी बसपार्कबाट अस्पताल जान ७ सय रुपैयाँ तिर्न बाध्य भइन् । भन्छिन्, ‘भोलिपर्सि पनि यस्तै रह्यो भने त पैसाजति भाडा तिर्दैमा सकिन्छ होला ।’– प्रशिक्षार्थी"
कोशीमै रोकियो मनसुन,"काठमाडौँ — पश्चिमी वायु हाबी हुँदा यस वर्षको मनसुन कोशी प्रदेशमै रोकिएको छ । जल तथा मौसम विज्ञान विभागका अनुसार पश्चिमी वायु अलि बढी सक्रिय भइदिँदा कोशीका अधिकांश भूभागमा विस्तार भइसके पनि मनसुन पश्चिमी भूभागतिर अघि बढ्न सकेको छैन ।‘पश्चिमी वायु अलि बढी नै सक्रिय रहिराखेकाले मनसुन कोशी प्रदेशमा नै सीमित भएको छ, थप दुई/तीन दिनसम्म यस्तै अवस्था रहने अर्थात् मनसुन पूर्वबाट पश्चिमतिर अघि नबढ्ने देखिएको छ,’ जल तथा मौसम विज्ञान विभागको मौसम पूर्वानुमान महाशाखाका मौसमविद् सञ्जीव अधिकारीले बताए ।सामान्यतः हिन्द महासागरमा उत्पन्न भएर बंगालको खाडीदेखि भारतको केरला हुँदै उत्तरी भेगतिर उकालो लाग्ने वायु प्रणालीबाट बन्ने मनसुन नेपालको पूर्वी भेगबाट प्रवेश गरेर पश्चिमतिर फैलने गर्छ र उतैबाट बाहिरिन्छ । पश्चिमी तथा स्थानीय वायु बढी सक्रिय भइदिँदा मनसुन भित्रिएको ५ दिन भइसक्दा पनि कोशी प्रदेशमा नै सीमित भएको छ । कुल वार्षिक सरदर वर्षामध्ये ८० प्रतिशत पानी पर्ने मनसुन अवधि सामान्यतः करिब ४ महिनाको हुन्छ ।सरदरभन्दा १५ दिन अघि नै गतबिहीबारदेखि मनसुन भित्रिएको थियो । सामान्यतः भारतको दक्षिणी केरला राज्यमा प्रवेश गरेको १० देखि १३ दिनभित्रमा अर्थात् जुन १३ (जेठ ३०) मा नेपाल भित्रिने भए पनि यस वर्ष छिट्टै प्रवेश गरेको हो । यो २९ वर्षयताकै अर्थात् सन् १९९६ मे ३१ पछिको सबैभन्दा चाँडो भित्रिएको मनसुन हो । केरलामा पनि सरदरभन्दा ८ दिनअगावै गत शनिबार प्रवेश गरेको थियो । मौसम विभागले यो वर्ष अघिल्ला वर्षहरूको तुलनामा सरदरभन्दा बढी वर्षा हुने पूर्वानुमान गरेको छ । मनसुनले बाढी, पहिरो, डुबान, कटानलगायत विपद्को जोखिम बढाउने राष्ट्रिय विपद् जोखिम न्यूनीकरण तथा व्यवस्थापन प्राधिकरणले प्रक्षेपण गरेको छ ।"
आजदेखि नागढुंगा-नौबिसे सडक थप ५ दिन बन्द,"काठमाडौँ — नागढुंगा-नौबिसे सडकको पिप्लामोड खण्ड आजदेखि थप पाँच दिन बन्द हुने भएको छ ।  बिहान साढे १० बजेदेखि ३ बजेसम्म सडक बन्द रहनेछ ।यसअघि जेठ १० देखि आइतबार सम्म दैनिक साढे चार घण्टा उक्त खण्ड बन्द हुँदै आएको थियो । सवारी आवागमन रोकेर सडक निर्माण तथा सुधारको काम भइरहेको छ । यसअघि सडक बन्द गर्दा काम नसकिएपछि थप पाँच दिन त्यही समय राखेर सवारी आवागमन बन्द गरी काम गर्न लागिएको नागढुंगा-मुग्लिन सडक पूर्वी खण्डका प्रमुख केशवप्रसाद ओझाले बताए ।अब थप गरिएको समयभित्र काम सकिने उनको भनाइ छ । ‘अब नागढुंगा चेकपोस्टबाट १ किलोमिटर मात्र कालोपत्र गर्न बाँकी छ,’ उनले भने, ‘झ्याप्ले खोलामा १ सय मिटरमा कालोपत्र गरिँदैन, नागढुंगा-सिस्नेखोला सुरुङबाट काठमाडौंतर्फ आउने सडक २.२ किमि कालोपत्र गरिसकिएको छ ।’उक्त अवधिभर सवारीसाधनलाई वैकल्पिक मार्ग प्रयोग गर्न आयोजनाले आग्रह गरेको छ । आयोजनाले साना तथा मझौला सवारीसाधनका लागि वैकल्पिक रुटका रट्ठपमा सीतापाइला-रामकोट-धार्के सडक र सामाखुसी-टोखा-छहरे-त्रिशूली-गल्छी सडक प्रयोग गर्न भनेको छ । विभिन्न जिल्लाबाट काठमाडौं भित्रिने सवारी साधनलाई धादिङको खानीखोलामा रोकेर काम गरिएको आयोजनाले जनाएको छ ।"
वीरगन्ज नाकाबाट १० महिनामा ८८ करोडको छुर्पी निर्यात,"पर्सा — वीरगन्ज नाकाबाट तेस्रो मुलुक तर्फ छुर्पीको निर्यात उत्साहजनक रूपमा बढेको छ । नेपाली छुर्पीले केही वर्षयता युरोप तथा अमेरिकामा बजार लिन थालेको हो । विशेषगरी अमेरिका, अस्ट्रेलिया, क्यानडालगायत मुलुकमा नेपाली छुर्पीको माग बढेको छ ।वीरगन्ज भन्सार कार्यकालको तथ्यांक अनुसार चालु आर्थिक वर्षको वैशाखसम्म यो नाकाबाट ८८ करोड रुपैयाँ बराबरको ४ लाख ९५ हजार ६ सय ८६ किलो छुर्पी निकासी भएको छ । गत आर्थिक वर्षको यो अवधिमा ५३ करोड बराबरको २ लाख ९४ हजार २ सय १५ किलो छुर्पी निकासी भएको थियो ।तेस्रो मुलुकका घरपालुवा कुकुर, बिरालोले नेपाली छुर्पीको स्वाद रुचाएपछि नेपाली छुर्पीको माग बढ्दै गएको हो । भन्सार बिन्दुबाट यो बस्तु ‘कुकुर वा बिरालोको खाना’ शीर्षकमा निकासी हुन्छ । निकासीको बढ्दो दरले नेपाली छुर्पीको अन्तर्राष्ट्रिय बजारमा प्रवर्द्धन गर्न सके यसले थप बजार पाउने सम्भावना बढी छ ।वीरगन्ज भन्सार कार्यालयका सूचना अधिकारी अमित तिवारी यस वर्ष तुलनात्मक रूपमा वीरगन्ज नाकाबाट छुर्पीको निकासी बढेको बताउँछन् । कुकुर, बिरालो पालकले नेपाली छुर्पीलाई मासुको विकल्पको रूपमा प्रयोग गरिरहेको उनले बताए ।चौपायाको हड्डी भन्दा छुर्पी नरम हुने र कुकुर, बिरालोले स्वादिलो मानेर खाएपछि नेपाली छुर्पीको माग तेस्रो मुलुकमा बढ्दै गएको उनले बताए । नेपालमा विशेषगरी इलाम, ताप्लेजुङ, संखुवासभा, धनकुटालगायत जिल्लामा उत्पादित छुर्पी यो नाकाबाट निकासी हुने गरेको उनले बताए ।इलाममा छुर्पी उद्योग नै सञ्चालनमा रहेकाले त्यहाँ छुर्पीको बढी उत्पादन हुने गरेको छ । छुर्पी निकासी गर्दा भन्सार शुल्क लाग्दैन । निकासीको प्रत्येक प्रज्ञापनपत्रको १ सय १३ रुपैयाँ शुल्क मात्र लाग्ने तिवारीले बताए ।"
बंगलादेशले एलसी नखोल्दा ४० मेगावाट बिजुली निर्यात अन्योल,"काठमाडौँ — आगामी असार १ देखि ४० मेगावाट बिजुली नेपालले निर्यात गर्नुपर्ने भए पनि बंगलादेशले जेठ मसान्तसम्म प्रतीतपत्र (एलसी) खुलाएको छैन । यसकारण ६ दिनपछि बिजुली निर्यात सुरु हुने–नहुनेमा अन्योल देखिएको छ ।गत वर्षको नोभेम्बर १५ मा नेपालले निर्यात गरेको बिजुलीको बक्यौतासमेत बंगलादेशस्थित बंगलादेश पावर डेभलपमेन्ट बोर्ड (बीपीडीबी) ले अहिलेसम्म तिरेको छैन । यस वर्ष पनि सम्झौताअनुसार नै जुन १५ देखि बिजुली निर्यात हुने नेपाल विद्युत् प्राधिकरणका प्रवक्ता राजन ढकालले बताए ।सन् २०२४ नोभेम्बर १५ मा नेपालका ऊर्जा, जलस्रोत तथा सिँचाइमन्त्री दीपक खड्का, भारतका विद्युत्मन्त्री मनोहर लाल र बंगलादेशका विद्युत्, ऊर्जा तथा खनिज मन्त्रालयका सल्लाहकार मोहमद फोजुल कविर खानले भर्चुअल विधिमार्फत संयुक्त रूपमा स्विच अन गरी विद्युत् निर्यातको उद्घाटन गरेका थिए । प्राधिकरण स्रोतका अनुसार उक्त दिन ४ लाख ७० हजार युनिट बिजुली बिक्री गरिएको थियो । यसबाट ३० हजार ८० डलर आम्दानी भएको प्राधिकरण स्रोतले बताएको छ । तर हालसम्म बीपीडीबीले उक्त रकम भुक्तान गरेको छैन ।हरेक वर्षायामको ५ महिना अर्थात् हरेक वर्षको जुन १५–नोभेम्बर १५ सम्म बिजुली बिक्री गर्ने गरी नेपाल, भारत र बंगलादेशबीच २०८१ असोज १७ मा सम्झौता भएको थियो । तर सन् २०२५ मा बिजुली निर्यात हुने/नहुनेमा अन्योल हुँदा एलसी प्रक्रियामा नगएकाले गत वर्षको भुक्तानी नभएको प्राधिकरणका प्रवक्ता ढकालले बताए ।‘गत वर्ष बिजुली निर्यात हुने/नहुने अन्योलबीच अन्तिम दिन दिउँसो १२ देखि बेलुका १२ बजेसम्म बिजुली निर्यात भयो,’ उनले भने, ‘त्यसैले गत वर्ष एलसीको प्रक्रिया नै सुरु भएन । एक दिनको भुक्तानी गर्न ६ महिनाको एलसी खोल्ने कुरा भएन । उनीहरूले अर्को वर्ष एकैचोटि पठाउँछु भनेर आग्रह गरेकाले हामीले मान्यौं ।’बीपीडीबीले एलसीको मस्यौदा पठाएकाले त्यसमा केही ‘कमेन्ट’ गरेर पठाइसकेकाले एलसी खोल्ने प्रक्रिया अन्तिम चरणमा पुगेको ढकालको भनाइ छ । ‘एलसी भनेको भुक्तानीको ग्यारेन्टी हो, एलसी खोल्दा हामीलाई तिर्ने तीन महिनाको पैसा राख्नुपर्ने हुन्छ,’ उनले भने, ‘एलसी छिट्टै खुल्छ । बिजुली निर्यात पनि हुन्छ नै ।’यसअघि नेपाल र भारतबीच मात्र विद्युत् व्यापार हुँदै आएकामा सन् २०२४ देखि नेपालको बिजुली तेस्रो देशमा समेत विस्तार भएको हो । नेपालमा उत्पादित विद्युत् भारतको प्रसारण संरचना हुँदै बंगलादेशसम्म पुगेकोछ । नेपाल र भारतबीचको पहिलो अन्तरदेशीय ढल्केबर–मुजफ्फरपुर ४०० केभी प्रसारण लाइन हुँदै भारतको मुजफ्फरपुर सबस्टेसनमा विद्युत् पुगेको हो । त्यसपछि मुजफ्फरपुर सबस्टेसनबाट भारतको प्रसारण लाइनमार्फत भारत–बंगलादेशबीचको बेहरामपुर (भारत)–भेडामारा (बंगलादेश) ४०० केभी प्रसारण लाइनमार्फत बंगलादेश विद्युत् पुग्छ ।भारतको विद्युत् मन्त्रालयअन्तर्गतको केन्द्रीय विद्युत् प्राधिकरणले त्रिशूली र चिलिमे जलविद्युत् आयोजनाबाट उत्पादित क्रमशः १८.६० र २१.४० गरी ४० मेगावाट विद्युत् बंगलादेशतर्फ निर्यातका लागि स्वीकृति दिएको छ । केन्द्रीय विद्युत् प्राधिकरणले दुई आयोजनाहरूबाट उत्पादित ४० मेगावाट विद्युत् सन् २०२९ अक्टोबर २ सम्म बंगलादेश निर्यात स्वीकृति दिएको हो । यी दुवै भारतमा विद्युत् निर्यातका लागि स्वीकृति पाइसकेका आयोजना हुन् ।प्राधिकरणले वर्षायाममा ४० मेगावाट विद्युत् पाँच वर्षसम्म अमेरिकी डलरमा बंगलादेशलाई बिक्री गर्ने जनाएको छ । नेपाल–बंगलादेशबीच विद्युत् व्यापार डलरमा भएको प्राधिकरणले जनाएको छ । प्राधिकरणले बंगलादेश विद्युत् बिक्री गरी प्रतियुनिट ६.४० अमेरिकी सेन्ट पाउने गरी सम्झौता भएको छ । बंगलादेश निर्यात हुने विद्युत्को मूल्य प्राधिकरणले भारतको मुजफ्फरपुर बिन्दुमा पाउनेछ । ढल्केबरबाट मुजफ्फरपुरसम्मको प्रसारण लाइनको प्राविधिक चुहावट प्राधिकरणले नै बेहोर्ने छ ।मुजफ्फरपुर बिन्दुपछिको प्रसारण लाइन शुल्क, चुहावट, एनभीभीएन, भारतले लिने ट्रेडिङ मार्जिनलगायतका सम्पूर्ण कर तथा शुल्कहरू बंगलादेशले नै बेहोर्ने प्राधिकरणले बताएको छ । नेपालबाट ४० मेगावाट विद्युत् भारतीय प्रसारण ग्रिड प्रयोग गरी बंगलादेश लैजानका लागि नेपाल विद्युत् प्राधिकरण, भारतको एनटीपीसी विद्युत् व्यापार निगम (एनभीभीएन) र बंगलादेशको बीपीडीबीबीच त्रिपक्षीय विद्युत् बिक्री सम्झौता भएको थियो ।त्रिपक्षीय विद्युत् बिक्री सम्झौतापछि प्राधिकरणले गत २३ असोजमा बंगलादेश विद्युत् निर्यात स्वीकृतिका लागि आयोजनाहरूको सूची भारतको केन्द्रीय विद्युत् प्राधिकरणमा पठाएको थियो । भारतको केन्द्रीय विद्युत् प्राधिकरणले स्वीकृति दिएपछि विद्युत् निर्यात सुरु गरिएको हो ।कानुनमा भएको व्यवस्थाबमोजिम बीपीडीबी १६ पुस २०८० मा नेपालबाट उत्पादित ४० मेगावाट विद्युत् बंगलादेश, भारत र नेपालका निकायहरूबीचको त्रिपक्षीय सम्झौताअनुसार हुने गरी पाँच वर्षसम्म खरिदका लागि बोलपत्र (टेन्डर) आह्वान गरेको थियो ।प्राधिकरणले विद्युत् बिक्रीका लागि तोकिएको ढाँचामा बिक्री गरिने विद्युत्को दरसहितको बोलपत्रसम्बन्धी कागजात पेस गरेको थियो । प्राधिकरणले पेस गरेको बोलपत्र स्वीकृति भएपछि त्रिपक्षीय विद्युत् बिक्री सम्झौताको प्रक्रिया अगाडि बढेको थियो ।"
धितोपत्र बोर्डका कर्मचारीको चिन्ता : बोर्ड इतिहासमै कमजोर बन्यो,"काठमाडौँ — नेपाल धितोपत्र बोर्ड इतिहासमै कमजोर अवस्थामा रहेको र नियामक निकायजस्तो बन्न नसकेको कर्मचारीहरूले गुनासो गरेका छन् । कमजोर नीतिगत आधार र कामकारबाहीमा प्रभावकारिता आउन नसक्दा बोर्ड निकै गम्भीर अवस्थामा पुगेको उनीहरूको भनाइ छ ।बोर्डको ३३ औं वार्षिकोत्सवका अवसरमा आइतबार आयोजित कार्यक्रममा कर्मचारी युनियनका अध्यक्षहरूले निकै गम्भीर अवस्थामा रहेकाले सरकारले पुँजी बजार सुधार कार्यक्रम लागू गर्नुपर्ने बताए ।पछिल्लो समय धितोपत्र बोर्डप्रति व्यापक रूपमा जनगुनासो बढिरहेको छ । बजारमा भित्री कारोबार झाँगिँदै गएको, प्रभावकारी अनुगमन र दोषीलाई कारबाही हुन नसकेको, प्राथमिक सेयर निष्कासन (आईपीओ) को अनुमतिपत्र वितरणमा अनियमितता भएको, कमिसन माग्ने गरेको लगायत आरोप बोर्डलाई लाग्दै आएको छ । यस्तो अवस्थामा बोर्डमा सक्रिय दुई कर्मचारी युनियनका अध्यक्षले धितोपत्र बोर्डमा तत्काल सुधारका कार्यक्रम सुरु नगरिए अवस्था निकै डरलाग्दो हुने दाबी गरेका हुन् ।‘धितोपत्र बोर्ड इतिहासकै गम्भीर क्षणमा छ, अब हामीले भविष्यको दिशा गम्भीर ढंगबाट समीक्षा गरेर अविलम्ब गर्न पहिलो चरणको पुँजी बजार सुधार कार्यक्रम सुरु गर्नुपर्नेछ,’ नेपाल धितोपत्र बोर्ड कर्मचारी युनियनका अध्यक्ष अजय ढुंगानाले भने, ‘पुँजी बजार डाइनामिक छ, यसका अवयव निरन्तर परिवर्तन भइरहन्छन् । तर यी निरन्तर बदलिराख्ने विषयलाई नियमन गर्ने कानुनी संरचना अपूरो छ । यस्तो ऐन दिएर सरकारले बोर्डलाई किन चुस्त नियमन/सुपरिवेक्षण भएन भनेर प्रश्न गर्न मिल्दैन ?’हाल संसद्मा पेस भएका धितोपत्र ऐनको संशोधन विधेयकले यो क्षेत्रको विद्यमान समस्या सम्बोधन गर्न नसक्ने भएकाले त्यसलाई फिर्ता गरेर परिमार्जन गर्न वा नयाँ ड्राफ्ट गर्न उनले सांसदहरूलाई आग्रह गरे ।‘बोर्ड इतिहासमै यतिविधि कहिल्यै बिग्रिएको थिएन । अहिले हिँडिरहेको बाटो पछ्याइरहे झनै खराब अवस्था आउनेवाला छ,’ उनले भने, ‘किनभने हामी नियामकका रूपमा नियामकजस्तो रहेनौं, अस्थिर नीति–नियम, सरोकारवाला पक्षसँगको छलफलबिनाका नीति निर्माण र अनेकन आश्चर्यजनक नीतिले गर्दा हामीलाई न नियामकीय विश्वास मिलेको छ, न पुँजी बजारका मूलभूत समस्या नै समाधान भएका छन् । बोर्ड अनेक ठाउँबाट आएका अनेक निर्देशनहरू कार्यान्वयन गर्ने इकाइजस्तो मात्रै बन्यो । धितोपत्र ऐनले दिएको स्वायत्तता नियमावलीले खोसिदिँदा हामी निर्देशन कार्यान्वयन गर्ने इकाइजस्तो भयौं ।’आठ वर्षदेखि बोर्डले वस्तु विनिमय बजार ऐन लागू गर्न नसक्नु पनि ठूलो कमजोरी रहेको उनको भनाइ छ । ‘कमोडिटी बजार सुरुवात गर्न हाम्रो उदासीनता कहिलेसम्म हो ?’ उनले प्रश्न गरे । विभिन्न दबाब र चुनौतीबीच हाल धितोपत्र बोर्डले विषम परिस्थितिको सामना गरिरहेको नेपाल धितोपत्र बोर्ड स्वतन्त्र कर्मचारी संगठनका अध्यक्ष नारायण पौडेलले बताए । विश्वव्यापी पुँजी बजारको विकासमा गुणात्मक परिवर्तन आइरहेको सन्दर्भमा नेपालको पुँजी बजार भने सीमिततामा अल्झिनु विडम्बना मात्र नभई दुःखद कुरा भएको उनको भनाइ छ ।‘कमजोर भौतिक संरचना तथा संस्थागत सुदृढीकरणको अभावका कारण बोर्डमाथि हेयको भाव राखिनु दुःखद विषय हो । यसको दीर्घकालीन समाधानका लागि उच्च नेतृत्व तहबाट नै आवश्यक कदम चाल्नुपर्छ,’ उनले भने, ‘पछिल्ला दिनमा बोर्डका अध्यक्षलाई जोडेर विभिन्न खालका समाचार प्रकाशन हुनुले कर्मचारीमा त्रासको वातावरण सिर्जना भएको छ ।’ विभिन्न समयमा पुँजी बजार र बोर्डसँग सम्बन्धित विभिन्न अध्ययन प्रतिवेदन सार्वजनिक र कार्यान्वयन गरी संस्थागत सुशासन अभिवृद्धि गर्न पनि पौडेलले माग गरे ।कार्यक्रममा उपप्रधान एवं अर्थमन्त्री विष्णु पौडेलले कसैको दबाब र प्रभावबाट माथि उठेर काम गर्न धितोपत्र बोर्डलाई निर्देशन दिए । अर्थमन्त्री पौडेलले राम्रो गर्नेलाई प्रोत्साहन र गल्ती गर्नेलाई दण्डित गर्ने नीति अवलम्बन गर्न बोर्डलाई निर्देशन दिए ।‘पुँजी बजारको विकास र विस्तारमा धितोपत्र बोर्डको भूमिका अपरिहार्य छ । यसकारण कसैको दबाब र प्रभावबाट माथि उठेर काम गर्नुस्,’ उनले भने, ‘राम्रो काम गर्नेलाई प्रोत्साहन र नराम्रो गर्नेलाई दण्डित गर्नुहोस् ।’ सरकारले धितोपत्र बोर्डको क्षमता र भूमिकामा गुणात्मक सुधार चाहेकाले सोहीअनुसार काम गर्न उनको निर्देशन छ । ‘सेयर बजारमा भित्री कारोबार, सेयर कर्नरिङ, कारोबारमा पारदर्शितालगायत धेरै समस्या छन्, त्यस्ता कारोबार नियन्त्रणका लागि बोर्डले शून्य सहनशीलताको नीति अपनाओस्,’ अर्थमन्त्री पौडेलले भने । धितोपत्र बोर्डको कामकारबाहीलाई लगानीकर्ताको भरोसा जगाउने गरी काम गर्नुपर्ने उनको भनाइ छ ।सेयर बजारको विकास र विस्तारका क्रममा नयाँ–नयाँ औजारहरू भित्र्याउन पनि बोर्डले भूमिका खेल्नुपर्ने उनको भनाइ छ । बजार विकासअनुसार सेवाको नियामक क्षमता विस्तार हुन नसकेको धितोपत्र बोर्डका अध्यक्ष सन्तोषनारायण श्रेष्ठले स्विकारे । सुपरिवेक्षण क्षमतामा चुनौती रहेको उनको भनाइ छ । आगामी आर्थिक वर्षको बजेटमा सेवाको क्षमता बढाउने, एनआरएनएलाई बजारमा प्रवेश गराउनेलगायतका योजना रहेको र यसले बजार विकासमा सहायता पुग्ने उनले जनाए ।बजेटमा उल्लिखित कार्यक्रमले साना तथा मझौला उद्यमीहरूलाई बजार प्रवेशमा सहज हुने अध्यक्ष श्रेष्ठले बताए । बजारमा भित्री कारोबार नियन्त्रण नभएको, सेयरको ‘कर्नरिङ’ बढिरहेका बेला अध्यक्ष श्रेष्ठले सेयर बजारमा अन्तिम समयमा हुने चलखेल रोक्नका लागि काम भइरहेको दाबी गरे ।"
"थामिएन नेप्से घट्ने क्रम, कारोबार रकम भने बढ्यो","काठमाडौँ — साप्ताहिक कारोबारको पहिलो दिन सेयर कारोबार मापक नेप्से परिसूचक ११.०६ अंकले घटेको छ । अघिल्लो कारोबार दिनको तुलनामा शून्य दशमलव ४१ प्रतिशतले घटेर २ हजार ६ सय २९ दशमलव ८९ बिन्दुमा ओर्लिएको छ । गत मंगलबारयता नेप्से घट्ने क्रम जारी छ । गत मंगलबार ३५.७३, बुधबार ११.९७ र बिहीबार ५.९९ अंकले घटेको थियो । नेप्सेले सोमबार पनि सोही प्रवृत्ति पछ्याएको हो ।सो दिन कारोबारमा आएकामध्ये कुल ८६ कम्पनीको सेयर मूल्य बढ्यो भने १६२ कम्पनीको मूल्य घट्यो । नेप्सेका अनुसार ८६ हजार ६ सय ३६ पटकको किनबेचबाट ९ अर्ब १३ करोड ७४ लाख रुपैयाँ कारोबार भएको छ । आइतबार कारोबार रकम भने बढेको छ । गत बिहीबार ७ अर्ब ९७ करोड रुपैयाँ कारोबार भएकामा आइतबार सवा ९ अर्ब रुपैयाँ कारोबार भएको छ । कुल १ करोड ९९ लाख ९२ हजार १ सय ८१ कित्ता सेयर किनबेच भए ।नेप्से घटेसँगै पछिल्ला चार कारोबार दिनमा सेयर बजारको आकार (कुल बजार पुँजीकरण) मा १ खर्ब ७ अर्ब ३१ करोड ९८ लाख रुपैयाँले संकुचन आएको छ  । गत सोमबार ४४ खर्ब ८७ अर्ब ८९ करोड रुपैयाँ रहेको कुल बजार पुँजीकरण आइतबार ४३ खर्ब ८० अर्ब ५७ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।जलविद्युत्, होटल तथा पर्यटनबाहेक उपसमूहहरू घटे । जलविद्युत् ४२.४२, होटल तथा पर्यटन ८.४१ अंकले बढेको थियो । घट्ने उपसमूहहरूमा निर्जीवन बिमा ११६.३३, जीवन बिमा १००.४७, उत्पादन तथा प्रशोधन ५३.१३, लघुवित्त ३३.३४ र फाइनान्स २१.५३ अंकले अघि रहे । रिभर फल्स पावर लिमिटेड र पियोर इनर्जीको मूल्य ९.९९ प्रतिशतले बढ्यो । चिलिमे हाइड्रोपावरको ८.०१, छ्याङ्दी हाइड्रोपावरको ८.०१ र हिमालयन पावर पार्टनरको मूल्य ७.९५ प्रतिशतले मूल्य घट्यो ।सो दिन ओम मेगाश्री फर्मासिटिकल्सको मूल्य १० प्रतिशतले घटेर सर्किट ब्रेकरमार्फत कारोबार नियन्त्रण गर्नुपरेको थियो । नेपाल माइक्रो इन्स्योरेन्स कम्पनीको ९.८३, समाज लघुवित्तको ८.३५, क्रेस्ट माइक्रो लाइफ इन्स्योरेन्सको ६.८० र उपकार लघुवित्तको मूल्य ६.६२ प्रतिशतले घट्यो । कारोबार रकमका आधारमा राधी विद्युत् कम्पनी, युनिभर्सल पावर कम्पनी, ङादी ग्रुप पावर, बुटवल पावर कम्पनी र सानिमा माई हाइड्रोपावर अघि रहे । राधी विद्युत् कम्पनीको ७२ करोड ९५ लाख, युनिभर्सल पावर कम्पनीको ६२ करोड २७ लाख, ङादी ग्रुप पावरको ६१ करोड ७१ लाख, बुटवल पावर कम्पनीको ४४ करोड ५१ लाख र सानिमा माई हाइड्रोपावरको ४४ करोड रुपैयाँको कारोबार भएको नेप्सेले जनाएको छ ।"
यस्तो छ आजका लागि विदेशी मुद्राको विनिमय दर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिदर १३६ रुपैयाँ ७१ पैसा र बिक्रीदर १३७ रुपैयाँ ३१ पैसा कायम गरेको छ ।युरोपियन युरो एकको खरिदर १५५ रुपैयाँ ७८ पैसा र बिक्रीदर १५६ रुपैयाँ ४६ पैसा, युके पाउण्ड स्टर्लिङ एकको खरिदर १८४ रुपैयाँ ९० पैसा र बिक्रीदर १८५ रुपैयाँ ७१ पैसा, स्वीस फ्रयाङ्क एकको खरिदर १६६ रुपैयाँ ३८ पैसा र बिक्रीदर १६७ रुपैयाँ ११ पैसा कायम गरिएको छ ।अष्ट्रेलियन डलर एकको खरिदर ८८ रुपैयाँ ७६ पैसा र बिक्रीदर ८९ रुपैयाँ १५ पैसा, क्यानेडियन डलर एकको खरिदर ९९ रुपैयाँ ८४ पैसा र बिक्रीदर १०० रुपैयाँ २८ पैसा, सिङ्गापुर डलर एकको खरिदर १०६ रुपैयाँ २ पैसा र बिक्रीदर १०६ रुपैयाँ ४९ पैसा निर्धारण गरिएको छ ।त्यसैगरी जापानी येन १० को खरिदर नौ रुपैयाँ ४४ पैसा र बिक्रीदर नौ रुपैयाँ ४८ पैसा, चिनियाँ युआन एकको खरिदर १९ रुपैयाँ २ पैसा र बिक्रीदर १९ रुपैयाँ १० पैसा, साउदी अरेबियन रियाल एकको खरिदर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५२ पैसा र बिक्रीदर ३७ रुपैयाँ ६८ पैसा कायम भएको छ ।केन्द्रीय बैंकका अनुसार थाइ भाट एकको खरिदर चार रुपैयाँ १७ पैसा र बिक्रीदर चार रुपैयाँ १९ पैसा, युएई दिराम एकको खरिदर ३७ रुपैयाँ २२ पैसा र बिक्रीदर ३७ रुपैयाँ ३८ पैसा, मलेसियन रिङ्गेट एकको खरिदर ३२ रुपैयाँ ३४ पैसा र बिक्रीदर ३२ रुपैयाँ ४८ पैसा, साउथ कोरियन वन एक सयको खरिद १० रुपैयाँ ५ पैसा र बिक्रीदर १० रुपैयाँ ९ पैसा, स्वीडिस क्रोनर एकको खरिदर १४ रुपैयाँ १७ पैसा र बिक्रीदर १४ रुपैयाँ २४ पैसा र डेनिस क्रोनर एकको खरिदर २० रुपैयाँ ८९ पैसा र बिक्रीदर २० रुपैयाँ ९८ पैसा तोकिएको छ ।राष्ट्र बैंकले हङकङ डलर एकको खरिदर १७ रुपैयाँ ४२ पैसा र बिक्रीदर १७ रुपैयाँ ५० पैसा, कुवेती दिनार एकको खरिदर ४४५ रुपैयाँ ४५ पैसा र बिक्रीदर ४४७ रुपैयाँ ४१ पैसा, बहराइन दिनार एकको खरिदर ३६२ रुपैयाँ ६३ पैसा र बिक्रीदर ३६४ रुपैयाँ २२ पैसा, ओमनी रियाल एकको खरिदर ३५५ रुयैयाँ ७ पैसा र विक्रिदर ३५६ रुपैयाँ ६३ पैसा रहेको छ ।भारतीय रुपैयाँ एक सयको खरिदर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैंकको वेबसाइटमा उपलब्ध हुने जनाइएको छ ।"
७७ जिल्लामा कार्यालय खोलेर खाद्य स्वच्छता कायम गर्छौं : मन्त्री अधिकारी,"काठमाडौँ — कृषि तथा पशुपन्छी विकासमन्त्री रामनाथ अधिकारीले ७७ वटै जिल्लामा खाद्य प्रविधि तथा गुण नियन्त्रणका कार्यालय खोलेर खाद्य स्वच्छता कायम गर्ने बताएका छन् । यस वर्ष विभागमा २० जना कर्मचारी थप गरिएको बताउँदै मन्त्री अधिकारीले बजार अनुगमन, नियमनसँगै खाद्य वस्तुको परीक्षण गर्न कर्मचारीहरुलाई निर्देशन दिएका छन् ।विश्व खाद्य स्वच्छता दिवस तथा १७ औं राष्ट्रिय खाद्य स्वच्छता दिवस २०८२ को अवसरमा खाद्य प्रविधि तथा गुण नियन्त्रण विभागले शनिबार आयोजना गरेको कार्यक्रममा उनले वैज्ञानिक आधारमा खाद्य स्वच्छताको सुनिश्चितता गरिने समेत बताए ।‘विभाग र विभाग मातहत कार्यालयका लागि यस वर्ष २० जना कर्मचारी थपिएको छ । ७७ वटै जिल्लामा खाद्य प्रविधिको कार्यालय सञ्चालन गर्न सके खाद्य स्वच्छता कायम गर्न सकिन्छ,’ उनले भने, ‘त्यसका लागि मन्त्रालय प्रयासरत छ । अहिले पनि दूध र पानीलगायत खाद्य वस्तुमा कैफियतको गुनासो आउने गरेको छ । यसको नियमित परीक्षण गर्न जरुरी छ ।’ उनले खाद्य सामग्रीको परीक्षण र नेपालका सबै प्रयोगशालालाई अन्तर्राष्ट्रियस्तरको बनाइने समेत दाबी गरे ।उनले स्वदेशमा उत्पादन हुने र आयात हुने खाद्य पदार्थको कडाइका साथ जाँच र नियमन गर्न यसै मोबाइल ल्याब भ्यान परिचालन गरिएको बताए । ‘चालु आवमा मोबाइल ल्याब, भ्यान परिचालन गरी बजार तथा उद्योगको अनुगमन गरी अन द स्पट जाँच परीक्षण गरिरहेका छौं,’ उनले भने ,‘यसले उपभोक्तामा सकारात्मक सन्देशसँगै नियमनमा प्रभावकारिता पनि देखिएको छ ।’दैनिक उपभोग गर्ने खाना सुरक्षित गराउन राष्ट्रिय खाद्य स्वच्छता नीति कार्यान्वयनमा लगेको बताए । राष्ट्रिय खाद्य स्वच्छता नीति २०७६ अनुसारको परिषद् गठनका लागि गृहकार्य भइरहेको उनले जनाए ।मन्त्रालयका कृषि सचिव गोविन्दप्रसाद शर्मा र पशु विकास सचिव डा दीपककुमार खरालले सबै पक्षले आफ्नो भूमिका निर्वाह गरे स्वच्छता कायम गर्न सकिने जनाए । खाद्य स्वच्छता र गुण नियन्त्रणका लागि मन्त्रालयबाट नियमित रुपमा काम भइराखेको उनीहरुले जनाए । ‘उपभोक्ता, व्यवसायीदेखि खाद्य प्रविधि विभागले आफ्नो भूमिका जिम्मेवारीपूर्वक निवार्ह गर्रौं,’ सचिव शर्माले भने, ‘ सरकारले पनि आफ्नो जिम्मेवारी पूरा गर्छ । खाद्य स्वच्छताका लागि कुनै कसर बाँकी राख्दैन ।’विभागका महानिर्देशक सञ्जीवकुमार कर्णले विश्वमा खाद्यवस्तुबाटै २०० प्रकारका रोग लाग्ने गरेकाले खाद्य स्वच्छता कायम गरेर धेरै रोग नियन्त्रण गर्न सकिने बताए । त्यसका लागि विभागअन्तर्गत ३० जिल्लामा रहेका ४३ कार्यालयका करिब ३७५ जनशक्तिले नियमित खाद्य स्वच्छता कायम गराउन काम गरिरहेको दाबी गरे ।"
विद्युत् खरिदबिक्री सम्झौतामा 'टेक एन्ड पे'ले केही असर गर्दैन : अर्थमन्त्री,"काठमाडौँ — स्वतन्त्र ऊर्जा उत्पादकहरुको संस्था, नेपाल (इप्पान)ले आगामी आर्थिक वर्षको बजेटबाट कुनै पनि हालतमा विद्युत् खरिदबिक्री सम्झौता (पीपीए)मा टेक एन्ड पे प्रावधान हटाउन उपप्रधान एवं अर्थमन्त्री विष्णु पौडेलसँग माग गरेको छ । अर्थ मन्त्रालयमा आइतबार भएको भेटमा मन्त्री पौडेलले बजेटको उक्त बुँदाले ऊर्जा उत्पादनमा कुनै पनि अफ्ठ्यारो नपर्ने जिकिर दोहोर्‍याउँदा उत्पादकहरुले भने उक्त बुँदाले यो क्षेत्रमा थप लगानी नै नआउने भन्दै जसरी पनि सच्याउन आग्रह गरे ।इप्पानका अध्यक्ष गणेश कार्कीले 'टेक एन्ड पे' मा मात्रै विद्युत् खरिदबिक्री गर्ने बुँदाले जलविद्युत् आयोजनामा बैंकले लगानी नगर्ने हुँदा कोही पनि प्रवर्द्धक पीपीएका लागि विद्युत् प्राधिकरणमै नजाने बताए । उनले आयोजना अध्ययनका लागि अनुमतिपत्र लिएर काम गर्दा जे जति रकम खर्च भएको छ उक्त रकम राज्यले फिर्ता गरे प्रवर्द्धकहरुले आयोजनाको लाइसेन्स सरकारलाई नै फिर्ता गरिदिने पनि बताए ।इप्पानका वरिष्ठ उपाध्यक्ष मोहनकुमार डाँगीले बजेटमा आएका अन्य विषयमा इप्पानको आपत्ति नभएको तर टेक एन्ड पे भन्ने शब्द राख्दा २०७५ सालदेखि पीपीए हुने आशामा पाइपलाइनमा बसेका प्रवर्द्धकहरु निकै निराश भएकोले उक्त शब्द हटाउनै पर्ने बताए ।इप्पानका उपाध्यक्ष उत्तम भ्लोनले निजी क्षेत्रले व्यापारको अनुमति नपाएको अवस्थामा टेक एन्ड पे प्रावधान ल्याउनै नहुने बताए । विद्युत् उत्पादन र व्यापारको अनुमति निजी क्षेत्रले पाए आफैं बजार खोजेर आयोजना बनाउन सक्ने भए पनि अहिले विद्युत् प्राधिकरण एकल खरिदकर्ता रहेको अवस्थामा टेक एन्ड पे ल्याउनु भनेको निजी क्षेत्रको ढोका बन्द गर्नुसरह भएको उनको भनाइ थियो ।इप्पानका उपमहासचिव प्रकाश दुलालले टेक एन्ड पे मा पीपीए गर्नु र नगर्नुको कुनै अर्थ नभएको बताए । बैंकले लगानी नगर्ने भएपछि त्यस्तो पीपीए गर्नु र नगर्नुको के अर्थ ? दुलालले प्रश्न गर्दै भने ।इप्पान पदाधिकारीका कुरा सुनिसकेपछि अर्थमन्त्री पौडेलले निजी क्षेत्रलाई निरुत्साहित गर्ने आफ्नो मनसाय नरहेको र आयोजना निर्माणका कुनै पनि समस्या आए आफूले समाधानको पहल गर्ने बताए ।जेठ १५ गते सार्वजनिक भएको बजेटमा उत्पादन र खपतको तादम्यता मिलाउन नदी प्रवाहमा आधारित आयोजनाको बिजुली टेक एन्ड पे प्रावधानअनुसार मात्रै खरिद गरिने उल्लेख गरेपछि प्रवर्द्धकहरुले कडा आपत्ति जनाएका थिए । यसै विषयलाई लिएर इप्पानले ऊर्जामन्त्री, अर्थमन्त्री, पूर्वप्रधानमन्त्रीलाई समेत भेटेर यसले ऊर्जा क्षेत्रमा दूरगामी प्रभाव पार्ने बताइसकेको छ ।अहिले अध्ययनको चरणमा रहेका र पीपीएको लागि निवेदन दिएका गरी १७ हजार मेगावाट क्षमताका ३५० बढी आयोजनाहरु नदी प्रवाही रहेकोले ती आयोजनाको भविष्य अन्योलमा परेको छ । ती आयोजनाको अध्ययनमा खर्च भएको ६६ अर्ब रुपैयाँ पनि डुब्ने अवस्था आएको छ ।ऊर्जामन्त्री दीपक खड्काले उक्त प्रस्ताव ऊर्जा मन्त्रालयले नलिएको र यसमा आफ्नो आपत्ति रहेको बताइसकेका छन् भने इप्पानले उक्त बुँदा नसच्याए चरणबद्ध आन्दोलन गर्ने घोषणा गरिसकेको छ ।"
११ अंकले घट्यो नेप्से,काठमाडौँ — सेयर कारोबार मापक नेप्से परिसूचक ११.०६ अंकले घटेको छ । शून्य दशमलव ४१ प्रतिशतले घटेर २ हजार ६ सय २९ दशमलव ८९ विन्दुमा ओर्लिएको छ ।कुल ८६ कम्पनीको सेयर मूल्य बढ्यो भने १६२ कम्पनीको मूल्य घट्यो । नेप्सेका अनुसार ८६ हजार ६३६ पटकको किनबेचबाट ९ अर्ब १३ करोड ७४ लाख रुपैयाँ कारोबार भएको छ । कुल १ करोड ९९ लाख ९२ हजार १८१ कित्ता सेयर किनबेच भए । जलविद्युत् र होटल तथा पर्यटनबाहेक उपसमूह घट्यो । रिभर फल्स पावर लिमिटेड र पियोर इनर्जीको मूल्य १० प्रतिशतले बढ्यो ।
दबाब र प्रभावबाट माथि उठेर काम गर्न धितोपत्र बोर्डलाई अर्थमन्त्रीको निर्देशन,"काठमाडौँ — कसैको दबाब प्रभावमा नपर्न र त्यसबाट माथि उठेर काम गर्न उपप्रधान एवं अर्थमन्त्री विष्णु पौडेलले नेपाल धितोपत्र बोर्डलाई निर्देशन दिएका हुन् । आइतबार बोर्डको ३३औं वार्षिकोत्सव कार्यक्रममा अर्थमन्त्री पौडेलले राम्रो गर्नेलाई प्रोत्साहन र गल्ती गर्नेलाई दण्डित गर्ने नीति अबलम्बन गर्न बोर्डलाई निर्देशन दिएका हुन् ।‘पुँजी बजारको विकास र विस्तारमा धितोपत्र बोर्डको भूमिका अपरिहार्य छ । यसकारण कसैको दबाब र प्रभावबाट माथि उठेर काम गर्नुस्,’ उनले भने, ‘राम्रो काम गर्नेलाई प्रोत्साहन र नराम्रो गर्नेलाई दण्डित गर्नुहोस् ।’ सरकारले धितोपत्र बोर्डको क्षमता र भूमिकामा गुणात्मक सुधार चाहेकाले सोहीअनुसार काम गर्न उनको निर्देशन थियो ।‘सेयर बजारमा भित्री कारोबार, सेयर कर्नरिङ, कारोबारमा पारदर्शिता लगायत धेरै समस्या छन्, त्यस्ता कारोबार नियन्त्रणका लागि बोर्डले शून्य सहनशिलताको नीति अपनाओस्,’ अर्थमन्त्री पौडेलले भने । धितोपत्र बोर्डको काम कारबाहीलाई लगानीकर्ताको भरोसा जगाउने गरी काम गर्नुपर्ने उनको भनाइ थियो ।सेयर बजारको विकास र विस्तार क्रममा नयाँनयाँ औजार भित्र्याउनका लागि पनि बोर्डले भूमिका खोल्नुपर्ने उनले बताए ।"
अब घरजग्गा किनबेचमा बैंक स्टेटमेन्ट बुझाउनु नपर्ने,"काठमाडौँ — भूमि व्यवस्थापन तथा अभिलेख विभागले सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी भएको निर्देशन २०८२ (पहिलो संशोधन)  जारी गरेको छ । विभागले आइतबार पहिलो संशोधित निर्देशन जारी गर्दै  घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य पेस गर्नुपर्ने, केवाईसी भर्नुपर्नेलगायत ५ वटा प्रावधान हटाएको छ  ।प्रधानमन्त्री तथा मन्त्रिपरिषद् कार्यालयको चासो र व्यवसायीहरूको विरोधपछि विभागले उक्त निर्देशन संशोधन गरेको हो ।विभागले अनिवार्य बैंक स्टेटमेन्टको प्रावधान हटाए पनि ५० लाख रुपैयाँभन्दा माथिका घरजग्गा कारोबारलाई कडाइ गर्न खोजिएको छ। 'घरजग्गा खरिद–बिक्रीको कारोबार गर्दा १० लाखभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ। तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको ‘गुड फर पेमेन्ट’ चेकमार्फत गर्नुपर्नेछ,' पहिलो निर्देशनमा भनिएको थियो ।विभागका अनुसार अब १० लाखभन्दा माथि ५० लाख रुपैयाँसम्मको घरजग्गाको खरिदबिक्री गर्दा जुनसुकै प्रकारको भुक्तानी बैंकिङ उपकरणमार्फत गरी त्यसको प्रमाण बुझाउनु पर्नेछ ।'५० लाख रुपैयाँभन्दा माथिको घरजग्गा खरिद गर्दा क्रेताले बैंकबाट भुक्तानी गर्न गुड फर पेमेन्ट चेक वा बैंक ग्यारेन्टी वा इपेमेन्ट वा नेपाल राष्ट्र बैंकको निर्देशिकाबमोजिम तोकिएका भुक्तानीका अन्य उपकरणहरूबाट भुक्तानी भएको प्रमाण वा बिक्रेताको नाममा रहेको बैंक खातामा नगद रकम जम्मा गरेको बैंक भौचरको फोटोकपीमा खरिदकर्ता र बिक्रीकर्ताको नाममा रहेको बैंक खातामा नगद रकम जम्मा गरेको बैंक भौचरको फोटोकपीमा खरिदकर्ता र बिक्रीकर्ता दुवैले प्रमाणित गरी पेस गर्नु पर्नेछ,' संशोधित निर्देशनमा उल्लेख छ ।यसअघि ३ करोड वा सो भन्दा बढी रकमको घरजग्गा खरिद वा बिक्री गर्दा कार्यायले सो को विवरण नेपाल राष्ट्र बैंकको वित्तीय जानकारी इकाईमा पठाउनुपर्ने व्यवस्था थियो । अब एक करोड रुपैयाँभन्दा माथिका घरजग्गा कारोबारको विवरण राष्ट्र बैंकलाई जानकारी दिनुपर्नेछ ।"
आज फेरि २५ अर्ब रुपैयाँ झिक्दै राष्ट्र बैंक,"काठमाडौँ — बैंक तथा वित्तीय प्रणालीमा पैसा बढी भएपछि राष्ट्र बैंकले आज (आइतबार) फेरि २५ अर्ब रुपैयाँ झिक्न लागेको छ । तरलता व्यवस्थापनका लागि निक्षेप संकलन उपकरणमार्फत राष्ट्र बैंकले ४२ दिनका लागि उक्त रकम झिक्न लागेको हो ।पछिल्ला साताहरुमा हरेक दिनजसो राष्ट्र बैंकले बजारबाट पैसा झिक्दै आएको छ । सोही क्रममा आज फेरि बजारबाट पैसा झिक्न लागेको हो । निक्षेप संकलन खरिदका लागि आज (आइतबार) दिउँसो ३ बजेसम्म अनलाइन बोलकबोल गर्न राष्ट्र बैंकले बैंक तथा वित्तीय संस्थालाई आहृवान गरेको छ । घटीमा १० करोड र बढीमा पाँच करोड रुपैयाँले भाग गर्दा निःशेष भाग जाने गरी बोलकबोल गर्न सकिने राष्ट्र बैंकको सूचनामा उल्लेख छ ।वित्तीय प्रणालीमा पैसा धेरै भएकै कारण ब्याजदर निकै तल नझरोस् भन्नकै लागि राष्ट्र बैंकले केही दिनको अन्तरमा बजारबाट पैसा झिक्दै आइरहेको छ । अन्तर बैंक दर तीन प्रतिशतभन्दा तल झरेपछि फेरि बजारबाट पैसा झिक्न लागिएको राष्ट्र बैंकले जनाएको छ । निक्षेप संकलनको बोलकबोल ब्याजदरमा गर्नुपर्नेछ भने बहुब्याजदरमा पनि बहुबोलकबोल गर्न सकिने राष्ट्र बैंकले जनाएको छ ।निक्षेप संकलन उपकरणको बोलकबोलमा ‘क’, ‘ख’ र ‘ग’ वर्गका बैंक तथा वित्तीय संस्था मात्र सहभागी हुन पाउने छन् । यसरी खरिद गरेको निक्षेप संकलन उपकरण अन्य बैंक तथा वित्तीय संस्थामा धितोका रूपमा प्रयोग गर्न सकिने पनि राष्ट्र बैंकको सूचनामा उल्लेख छ ।"
नागढुंगा-नौबिसे सडक फेरि ५ दिन बन्द हुने,"काठमाडौँ — नागढुंगा-नौबिसे सडकको पिप्लामोड खण्ड सोमबारदेखि थप पाँच दिन बन्द हुने भएको छ । यसअघि जेठ १० देखि आज (आइतबार) सम्म दैनिक साढे चार घण्टा बन्द हुँदै आएको थियो । दैनिक बिहान साढे १० बजेबाट दिउँसो ३ बजेसम्म बन्द गरेर सडक निर्माण तथा सुधारको काम भइरहेको थियो ।उक्त काम नसकिएपछि थप पाँच दिन त्यही समय राखेर सवारी आवागमन बन्द गरी काम गर्न लागिएको नागढुंगा-मुग्लिन सडक पूर्वी खण्डका प्रमुख केशवप्रसाद ओझाले बताए ।अब भने थपेको समयभित्र काम सकिने उनको भनाइ छ । ‘अब नागढुंगा चेकपोस्टबाट १ किलोमिटर मात्र कालोपत्र गर्न बाँकी छ,’ उनले भने, ‘झ्याप्ले खोलामा १ सय मिटरमा कालोपत्र गरिँदैन, नागढुंगा–सिस्नेखोला सुरुङबाट काठमाडौंतर्फ आउने सडक २.२ किमि कालोपत्र गरिसकिएको छ ।’उक्त अवधिभर सवारीसाधनलाई वैकल्पिक मार्ग प्रयोग गर्न आयोजनाले आग्रह गरेको छ । आयोजनाले साना तथा मझौला सवारीसाधनका लागि वैकल्पिक रुटका रुपमा सीतापाईला–रामकोट–धार्के सडक र सामाखुसी–टोखा–छहरे–त्रिशूली–गल्छी सडक प्रयोग गर्न भनेको छ । विभिन्न जिल्लाबाट काठमाडौं भित्रिने सवारी साधनलाई धादिङको खानीखोलामा रोकेर काम गरिएको आयोजनाले जनाएको छ ।"
सुनचाँदीमा लगाइएको दुई प्रतिशत विलासिता कर खारेजीको माग गर्दै व्यवसायी आन्दोलित,"काठमाडौँ — सुनचाँदी व्यवसायीहरूले सुनचाँदीका गहनामा लगाइएको २ प्रतिशत विलासिता कर खारेज गर्न माग गर्दै प्रदर्शन गरेका छन् । सुनचाँदीमा सरकारले लगाएको करका विरुद्ध ध्यानाकर्षण गराउने भन्दै नेपाल सुनचाँदी व्यवसायी तथा कालिगढ संघर्ष समितिको अगुवाइमा व्यवसायी आन्दोलित भएका हुन् ।आइतबार उनीहरूले न्युरोड गेटदेखि इन्द्रचोक डबलीसम्म र्‍यालीसहित आन्दोलन गरेका हुन् । कानुनले सुनलाई नगदसरहको सम्पत्तिको मान्यता दिएकाले सुनमा लगाइएको २ प्रतिशत विलासी शुल्क खारेज हुनुपर्ने संघर्ष समितिको माग छ ।त्यस्तै हिरा, जवहरातमा लगाइएको १३ प्रतिशत मूल्य अभिवृद्धि कर खारेज गरेर पूर्ववत व्यवस्था कायम गरिनुपर्ने, उपभोक्ताहित, गहना उत्पादक तथा कालिगढ, व्यवसायीमैत्री सुनचाँदीसम्बन्धी ऐन, कानुन र कार्यविधि तुरुन्त जारी गरिनुपर्ने, सानो परिमाणमा ५० ग्राम र १०० ग्रामका सुनका टुक्रा खुल्ला रुपमा पान नम्बर र कर चुक्ता प्रमाणापत्रको आधारमा गहना उत्पादक तथा कालिगढ व्यवसायीले खरिद गर्ने व्यवस्था मिलाइनुपर्ने उनीहरूको माग छ ।सरकारले अगामी आर्थिक वर्षको बजेटमार्फत सुनचाँदीका गहनामा दुई प्रतिशत विलासिता कर लाग्ने घोषणा गरेको थियो ।"
सुनको भाउ तोलामै ३ हजार रुपैयाँ घट्यो,काठमाडौँ — सुनको भाउ आइतबार तोलामै ३ हजार रुपैयाँले घटेको छ । नेपाल सुनचाँदी व्यवसायी महासंघका अनुसार आइतबार नेपाली बजारमा सुनको भाउ प्रतितोला १ लाख ९० हजार ७ सय रुपैयाँ कायम भएको छ ।यसअघि शुक्रबार सुनको भाउ तोलाकै १ लाख ९३ हजार ७ सय रुपैयाँ थियो ।सुनको भाउ सातामै गत सातामा ५ हजार २ सय रुपैयाँले बढेको थियो । गत साताको पहिलो दिन आइतबार प्रतितोला सुन १ लाख ८८ हजार ८ सय रुपैयाँमा कारोबार भएको थियो । साताको अन्तिम दिन शुक्रबार सुन प्रतितोला १ लाख ९३ हजार ७ सय रुपैयाँमा कायम भएको नेपाल सुनचाँदी व्यवसायी महासंघले जनाएको छ ।चाँदीको भाउ भने शुक्रबारको तुलनामा आइतबार ५ रुपैयाँले घटेको छ । शुक्रबार २ हजार १ सय ५० रुपैयाँमा कारोबार भएको चाँदीको भाउ आइतबार २ हजार १ सय ४५ रुपैयाँ कायम भएको छ ।
"बजेट सकारात्मक, निजी क्षेत्रले काम गर्ने माहोल बनोस् : महासंघ","काठमाडौँ — आगामी आर्थिक वर्षको बजेट सकारात्मक रहेको नेपाल उद्योग वाणिज्य महासंघले जनाएको छ । बजेटले निजी क्षेत्रलाई अर्थतन्त्रको संवाहक मानी आर्थिक सुधारलाई प्राथमिकता दिने प्रतिबद्धता जनाएकामा यसलाई सकारात्मक रूपमा लिएको महासंघले शनिबार जारी गरेको विज्ञप्तिमा उल्लेख छ ।‘महासंघद्वारा प्रस्तुत सुझावलाई प्राथमिकता दिइएको बजेटले स्थायी र पूर्वानुमानयोग्य नीतिको मागअनुरूप भूतप्रभावी कानुन नबन्ने र नीतिगत स्थिरता कायम गरिने विषयलाई समेटेको छ,’ विज्ञप्तिमा भनिएको छ, ‘उच्चस्तरीय आर्थिक सुधार आयोगको सुझावलाई क्रमशः लागू गर्दै जाने प्रतिबद्धता बजेटमा छ । लगानीको वातावरण बनाउन र उद्योग व्यवसाय विस्तारका लागि आवश्यक सुझाव कार्यान्वयन हुनु आवश्यक छ ।’उद्यमी व्यवसायीले एकै ठाउँमा सेवा पाउनुपर्ने विषयमा उद्यमीले उठाइरहेका निरन्तरका मागको आंशिक सम्बोधन भएको पनि महासंघले बताएको छ ।व्यवसाय स्थापना र बन्द गर्न एकद्वार प्रणाली स्थापना गरिने व्यवस्था बजेटमा उल्लेख छ । यी सेवा नागरिक एप जस्ता डिजिटल प्ल्याटफर्मबाट प्रदान गर्न सके थप प्रभावकारी हुने महासंघको भनाइ छ ।‘बजेटमा सार्वजनिक निजी साझेदारीसम्बन्धी कानुनहरूमा समायानुकूल सुधार र परिमार्जन गर्ने भनिएको छ । लगानी सम्बद्ध कानुनको सुधारसँगै सम्बद्ध नियमावली तथा कार्यविधि बनाई सुशासनको प्रतिबद्धता पनि आवश्यक हुन्छ,’ विज्ञप्तिमा भनिएको छ, ‘ईआईए, आईईई अध्ययन र स्वीकृतिको प्रक्रिया छोट्याउने र सरलीकरण गर्ने, प्रत्यक्ष वैदेशिक लगानीका लागि नेपाललाई उत्कृष्ट गन्तव्य बनाइने, पर्यटकीय गन्तव्यको विकासमा निजी क्षेत्रको लगानी आकर्षित गरिने, सूचना प्रविधि एवं होटल–रिसोर्टहरूलाई विशेष उद्योगसरह मान्यता दिने व्यवस्थाले लगानीकर्तालाई उत्साहित बनाउनेछ ।’विशेष आर्थिक क्षेत्र एवं औद्योगिक क्षेत्रको भाडादर घटाउने र औद्योगिक क्षेत्रका उद्योगको उत्पादन ३० प्रतिशतभन्दा बढी निर्यात गरे विशेष आर्थिक क्षेत्रका उद्योगसरहको सुविधा दिने व्यवस्थाले उत्पादनमूलक क्षेत्रमा सकारात्मक प्रभाव पार्ने महासंघको अपेक्षा छ । औद्योगिक ४.० को अवधारणा अंगीकार गर्ने नीतिले प्रविधिको प्रयोग बढाउन सहयोग पुग्ने महासंघको निष्कर्ष छ ।औद्योगिक क्षेत्रमा स्थापना हुने उद्योगलाई विशेष आर्थिक क्षेत्रका उद्योगसरहको सुविधा उपलब्ध गराइने बजेटका प्रावधान सकारात्मक रहेको महासंघको भनाइ छ । विदेशी लगानी सहजीकरणका लागि लगानी बोर्डलाई अधिकारसम्पन्न बनाइएको छ । तर एकीकृत कानुन, एकल बिन्दु सेवा र प्रभावकारी संयन्त्रको अभावले लगानी आकर्षित नभइरहेको सन्दर्भमा लगानी बोर्ड, उद्योग विभागलगायत सम्बद्ध निकाय गाभेर एकीकृत सेवा र कानुनी प्रबन्ध गर्नु आवश्यक छ ।जेन जी पुस्तालाई उद्यमशील बनाउन सरकार, विश्वविद्यालय र निजी क्षेत्रको सहकार्यमा इन्क्युबेसन सेन्टर सञ्चालन गरिने, नवप्रवर्तनमा आधारित स्टार्टअपलाई ब्याजदर लगायतमा प्रोत्साहन गर्ने तथा १० करोडसम्मको वार्षिक कारोबार गर्ने स्टार्टअप व्यवसायलाई पाँच वर्षसम्म आयकर नलाग्ने व्यवस्थाले युवा पुस्तालाई व्यवसायतर्फ आकर्षित गर्नेछ ।लघु, घरेलु तथा साना मझौला उद्योगको प्रवर्द्धन तथा स्वदेशी काठको संकलन, ओसारपसार र उपयोगलाई सहज बनाउन प्रक्रियाहरू सरलीकरण गर्ने घोषणा सकारात्मक रहेको पनि महासंघको भनाइ छ ।देशभित्रका काठ तथा काठजन्य सामग्रीको गुणस्तरीय उत्पादन तथा उपभोग बढाउन सिजनिङ उद्योगलाई प्रोत्साहन गरिने विषय उपयोगी रहेको पनि महासंघले बताएको छ ।‘महिला उद्यमी विकास केन्द्र स्थापना गरी व्यवसाय प्रवर्द्धनमा नीतिगत सहजताका लागि सरकारसँग सहकार्यका लागि पहल गरिरहेको महासंघलाई महिला उद्यमीहरूलाई व्यवसाय दर्तामा छुट दिने व्यवस्थाले उत्साहित बनाएको छ,’ महासंघको विज्ञप्तिमा भनिएको छ, ‘महिला उद्यमीलाई बजार र पुँजीसम्म पहुँच बढाउन थप व्यवस्था आवश्यक छ ।’ विदेशबाट फर्किएका युवाहरूलाई उद्यममा प्रोत्साहित गर्ने विषय सकारात्मक भए पनि थप नतिजा दिन विदेशमा भएकै बखत औपचारिक माध्यमबाट रेमिट्यान्स पठाउनेको आश्रित परिवारका एकजनालाई सहुलियतमा उद्यम गर्न सक्ने व्यवस्था गर्नु थप प्रभावकारी हुने महासंघको सुझाव छ ।"
सातामै ५२ सय रुपैयाँले बढ्यो सुनको मूल्य,"काठमाडौँ — सुनको मूल्य गत सातामा ५ हजार २ सय रुपैयाँले बढेको छ । अघिल्लो शुक्रबार (जेठ १६) मा सूनको मूल्य तोलामा १ लाख ८८ हजार ५ सय रुपैयाँ थियो । गत साताको पहिलो दिन आइतबार प्रतितोला सुन १ लाख ८८ हजार ८ सय रुपैयाँमा कारोबार भएको थियो । साताको अन्तिम दिन शुक्रबार सुन प्रतितोला १ लाख ९३ हजार ७ सय रुपैयाँमा कायम भएको नेपाल सुनचाँदी व्यवसायी महासंघले जनाएको छ ।अघिल्लो साताको शुक्रबारको तुलनामा सुनको मूल्य सातामै ५ हजार २ सय रुपैयाँले वृद्धि भएको महासंघले बताएको छ । अन्तर्राष्ट्रिय बजारमा देखिएको सुस्त आर्थिक गतिविधि, भूराजनीतिक अनिश्चिततालगायत विविध कारणले सुरक्षित लगानीका रूपमा रहेको सुनको मूल्य बढ्न पुगेको विश्लेषक बताउँछन् ।गत साता चाँदी प्रतितोला १ सय ७० रुपैयाँले महँगिएको छ । नेपाली बजारमा चाँदीको मूल्यमा नयाँ रेकर्ड कायम भएको महासंघका महासचिव किरणभाइ बज्राचार्यको भनाइ छ । गत शुक्रबार चाँदी प्रतितोला २ हजार १ सय ५० रुपैयाँ पुगेको छ । अघिल्लो शुक्रबार चाँदीको मूल्य तोलाको एक हजार ९ सय ८० रुपैयाँ थियो । ‘साताको पहिलो दिन आइतबार प्रति १० ग्राम १ हजार ७ सय २ रुपैयाँ रहेकोमा साताको पछिल्लो कारोबार भएको दिन शुक्रबार प्रति १० ग्राम १ हजार ८ सय ४३ रुपैयाँ कायम भएर हालसम्मकै उच्च मूल्य रहन पुग्यो,’ उनले भने ।अन्तर्राष्ट्रिय बजारमा पनि शुक्रबार सुनको मूल्य शून्य दशमलव २ प्रतिशतले बढेर प्रतिऔंस ३३५९.२६ अमेरिकी डलर पुगेको भारतीय सञ्चारमाध्यमहरूले उल्लेख गरेका छन् । चाँदीको मूल्य सन् २०१२ यताकै उच्च भएको समेत जनाइएको छ । विभिन्न तथ्यांकले अमेरिकी केन्द्रीय बैंकले ब्याजदर कटौती गर्ने आशालाई बढावा दिएका कारण सुनको मूल्य साप्ताहिक रूपमा बढ्ने अनुमान गरिएको छ । बढ्दो व्यापार तनाव, कर, खनिजलगायत विवादबीच अमेरिकी राष्ट्रपति डोनाल्ड ट्रम्प र चिनियाँ राष्ट्रपति सी चिनफिङबीच बिहीबार फोनवार्ता भए पनि त्यसबाट ती समस्या समाधान नहुने र भन्सारसम्बन्धी नकारात्मक समाचार आइरहे सुनको मूल्य अझै बढ्ने विश्लेषकहरू बताउँछन् ।यसैबीच आर्थिक वर्ष २०८२/८३ को बजेटमार्फत सुन तथा सुनका गरगहनामा २ प्रतिशत विलासिता कर र हिरालगायत बहुमूल्य पत्थरमा १३ प्रतिशत मूल्य अभिवृद्धि कर (भ्याट) लाग्ने भएको छ । उपभोक्तालाई सुन र सुनका मात्रै गरगहनामा ६ देखि ८ प्रतिशत मूल्य बढ्ने व्यवसायी बताउँछन् । साथै सुन र पत्थरजडित मिश्रित गरगहनामा १३ प्रतिशत भ्याट र ६ देखि ८ प्रतिशत विलासिता कर थपिने उनीहरूको भनाइ छ । यसअघि १० लाख रुपैयाँभन्दा माथिका सुन तथा सुनका गरहगना, हीरालगायतमा २ प्रतिशत विलासिता लाग्ने गरेको थियो ।सरकारले २ प्रतिशत विलासिता कर भने पनि उपभोक्तासम्म पुग्दा त्यस्तो बहु कर थपिने महासंघका वरिष्ठ उपाध्यक्ष दियशरत्न शाक्यको भनाइ छ । ‘वाणिज्य बैंकले सुन आयात गर्दा २ प्रतिशत विलासिता कर तिर्छ, त्यसपछि महासंघको सिफारिसमा व्यवसायीले किन्दा थप २ प्रतिशत, गरगहना बनाएर बेच्दा थप २ प्रतिशत थपिँदा ६ प्रतिशत पुग्छ,’ उनले भने, ‘उपभोक्ताले गरगहना बनाउँदा ६ प्रतिशत विलासिता कर मात्रै तिर्नुपर्छ । त्यसैले बहु कर भयो ।’हीरा, नीलम, पन्ना, रुबिमालगायत पत्थरका गहनामा १३ प्रतिशत भ्याट लाग्ने भन्दै सुनसहित मिश्रित गहना बनाउँदा १९ प्रतिशत कर तिर्नुपर्ने देखिएको उनको भनाइ छ । ‘सय रुपैयाँको सुन र १० रुपैयाँको बहमूल्य पत्थर जोडिएको छ भने त्यसको उत्पादनमा ११० रुपैयाँको १३ प्रतिशत भ्याट लाग्छ । यसरी हेर्दा उपभोक्तालाई ६ प्रतिशत विलासिता कर र १३ प्रतिशत भ्याट गरी १९ प्रतिशत कर तिर्नुपर्छ,’ उनले भने । पहिला खरिददर र बिक्रीदरको अन्तर सामान्य मात्रै हुने गरे पनि अब उच्च अन्तर देखिने उनले बताए ।बढ्दो सुनको मूल्यले बजार मन्दीको अवस्था रहेको र विवाहलगायत बाध्यकारी अवस्थाले मात्रै बजार धानिरहेको उनको भनाइ छ । ‘सरकारको नीतिले अब सुनचाँदी बजार बन्द हुन्छ भन्ने लाग्छ,’ उनले भने, ‘सरकारले हतारोमा ल्याएको नीति हो । राज्यले गृहकार्य गरेको भए यो अवस्था आउँदैनथ्यो । यसमा पुनर्विचार गरियोस् ।’चालु आर्थिक वर्षको १० महिनामा १७ अर्ब १२ करोड ८९ लाख ५० हजार रुपैयाँको सुन आयात भएको भन्सार विभागको तथ्यांक छ । विभागका अनुसार दुबईबाट १६ अर्ब ३ करोड, टर्किएबाट १ अर्ब ४ करोड, कतारबाट ४ करोड ८३ लाख र कुवेतबाट ३६ लाख ७९ हजार रुपैयाँको सुन आयात भएको छ ।"
बीपी राजमार्ग बिग्रँदा होटल–रिसोर्टमा घटे पाहुना,"मुल्कोट, सिन्धुली — सुनकोशी गाउँपालिका–५, मुल्कोटस्थित क्वालिटी बिच रिसोर्ट सञ्चालनमा आएदेखि प्रायः शुक्रबार र शनिबार पाहुनाको भीड लाग्थ्यो । कहिलेकाहीँ कोठा नपुगेर रिसोर्ट सञ्चालकले बुकिङ नै क्यान्सिल गर्नुपर्ने बाध्यता आइलाग्थ्यो । तर गत असोज ११ र १२ मा सुनकोशीमा आएको बाढीले रिसोर्ट डुबानमा पर्‍यो । भुइँतलाका सामान र कोठामा क्षति पुग्यो ।साढे चार महिना लगाएर गत माघ २५ बाट यो सञ्चालनमा आयो । रिसोर्टलाई पहिलाकै अवस्थामा ल्याउन होटलका सञ्चालक, कर्मचारी काममा खटिए । पहिलाकै अवस्थामा ल्याउन १० करोडभन्दा बढी लगानी लागेको रिसोर्ट सञ्चालकहरूको भनाइ छ । यतिका मिहिनेत गरेर सञ्चालनमा ल्याएको रिसोर्टमा बास बस्न आउने पाहुनाको संख्या भने घटेको छ ।पहिला जस्तो अहिले रिसोर्टमा खासै चहलपहल छैन । कारण, बाढीले रिसोर्ट मात्र बगाएन, काठमाडौंबाट रिसोर्टसम्म आउने बीपी राजमार्गको करिब १२ किलोमिटर सडक नै बगर बनाइदियो । बाढी आएको ८ महिना बित्दा पनि राजमार्ग दिगो नबन्नु दुःखद भएको रिसोर्टका सञ्चालक एवं म्यानेजमेन्ट इन्चार्जले राजेश श्रेष्ठको भनाइ छ । ‘सबैको प्रयासले रिसोर्टलाई पहिलाकै अवस्थामा ल्याउन सक्यौं,’ उनले भने, ‘राजमार्गको अवस्था भने उस्तै छ, बाटोकै कारण पाहुना आउन मान्दैनन् ।’पहिलाको तुलनामा अहिले ६० प्रतिशतले पाहुना घटेका छन् । ‘रिसोर्टमा केही समस्या छैन, सबै रूपले हामी पहिलाकै अवस्थामा आइसकेका छौं,’ श्रेष्ठले भने, ‘बीपी राजमार्ग छिटो बने आउने पाहुना पनि बढ्ने थिए ।’ राजमार्गसँग धेरै क्षेत्रको रोजीरोटी जोडिएकाले सरकारले यसको दिगो निर्माणमा गम्भीर भएर लाग्नुपर्ने उनको भनाइ छ । सुरुमा यो रिसोर्ट २०७८ चैत २ बाट सञ्चालनमा आएको थियो ।अहिले करिब २५ रोपनी क्षेत्रफलमा फैलिएको रिसोर्टमा सुरुको लगानी ३० करोड रुपैयाँ हो ।बीपी राजमार्ग भएर राजधानी काठमाडौं आउजाउ गर्दा मुल्कोटबाट उकालो–ओरालो गर्दै सुनकोशी किनारमा रहेको रिसोर्टले सबैलाई आकर्षित गर्ने गरेको छ । मुल्कोट क्षेत्रमा करिब दुई दर्जनभन्दा बढी होटल, रिसोर्ट तथा रेस्टुरेन्ट सञ्चालनमा छन् ।बीपी राजमार्ग निर्माण भएपछि राजधानीसँगको छोटो दूरीलाई दृष्टिगत गर्दै काठमाडौंकी रश्मि बस्नेतले होटल सञ्चालन गर्ने योजना बुनिन् । र, बर्दिवासमा रहेको होटल पौवासँग सहकार्य गर्दै त्यही नाममा मुल्कोटमा होटल सुरु गरिन् । तर पौवाले पछि साथ दिएन । २५ करोडभन्दा बढी लगानी गरेर रिसोर्टको संरचना निर्माण भयो । राम्रैसँग चल्दै थियो । तर असोजमा सुनकोशीमा आएको बाढीले उनको सपना पनि बाढीमै विलिन हुन पुग्यो ।अहिले फेरि पौवा होटलको सहकार्यमा पुनर्निर्माण थालेको बस्नेतको भनाइ छ । असार पहिलो सातासम्म पौवा होटल तथा रिसोर्ट तयार गर्ने गरी काम थाले पनि सडकको अवस्थाले चिन्ता थपेको उनले गुनासो गरिन् । ‘करोडौंको लगानी डुब्यो, फेरि लगानी थप्दै छौं,’ उनले भनिन्, ‘सडकको अवस्थाले लगानी उठ्ने छाँट छैन, किनकि होटल बनाइसकेपछि पाहुना आउने बाटो नै त्यही हो, बाटै बन्द भएपछि के अवस्था होला ?’सरकारले बीपी राजमार्गको भत्किएको सडक बनाउन तकरुकता देखाएको भए यात्रु, चालक र घुमफिरमा निस्कनेहरूलाई ठूलो राहत मिल्ने उनले सुनाइन् । ‘व्यवसायीसँग कर लिने तर पीर मार्का कसैले साथ नदिने र नबुझ्ने अवस्था छ,’ बस्नेतले भनिन्, ‘सडकसँग हाम्रो मात्र रोजीरोटी जोडिएको छैन, कैयौंको जीवनयापन जोडिएको छ, सहज यात्राका कुरा जोडिएका छन्, अब पनि सरकारी निकाय गम्भीर नबन्ने हो भने गरिरहेको व्यापार व्यवसाय छाड्नुको विकल्प रहन्न ।’मुल्कोटकै होटल व्यवसायी मनोज श्रेष्ठले पनि डुबेको होटलमा करोडौं लगानी गरेर व्यवसायलाई लयमा फर्काउन सफल भए । ‘राजधानी जोड्ने छोटो दूरीको सडक भएकैले पूर्वी तराई तथा पहाड जानेआउने यात्री तथा पर्यटकले होटल भरिभराउ हुन्थ्यो,’ उनले भने, ‘अब सडक नै दिगो नभएपछि यस्तो कुरा कल्पना गरेर बस्नुको विकल्प रहेन ।’युनिक होटल एन्ड रिसोर्टका सञ्चालक श्रेष्ठले बाढीले पुरेको रिसोर्ट सफा गरेर सञ्चालनमा ल्याएका छन् । ‘बाढीअघि एकदम राम्रोसँग व्यवसाय चलिरहेको थियो,’ उनी भन्छन्, ‘अहिले पहिलाको भन्दा राम्रो गरी सेवा दिने गरेर आएका छौं, बाढीपछि गरेको दुःख भुलेर अहिले पाहुनाको पर्खाइमा छौं ।’ बाटो अप्ठ्यारो भए पनि फाट्टफुट्ट रूपमा पाहुना आइरहेको उनले सुनाए ।मुल्कोटमा स्विमिङ पुलसहितका ५ वटा होटल तथा रिसोर्ट छन् । बाढीले राजमार्ग, बजार पसल मात्र डुबेन । रिसोर्टभन्दा केही तल रहेको पशुपति आधारभूत विद्यालय पनि डुब्यो । तर अभिभावक र शिक्षक एकजुट भएर विद्यालयलाई पहिलाकै अवस्थामा ल्याएका छन् ।राजमार्ग चाँडै बन्नुपर्ने मुल्कोटका होटल व्यवसायीसमेत रहेका सुनकोशी गाउँपालिका–५ वडाध्यक्ष सुरथबहादुर बसेलले जनाए । ‘सबैले राजमार्ग बनिहाल्छ भन्दै धेरै रकम खर्च गरेर पहिलाकै अवस्थामा रिसोर्ट ल्याउनुभयो,’ उनले भने, ‘तर होटल–रिसोर्ट सञ्चालनमा आए पनि सडकको अझै बेहाल छ, सरकारले सडक बनाउने कुरामा ढिलासुस्ती गर्न भएन ।’बीपी राजमार्गलाई बर्खामा समेत सहज रूपमा चल्ने गरी निर्माण गरिदिन होटल व्यवसायी तथा अन्यले दैनिक फोन गरेर आफूलाई भनिरहेकाले सम्बन्धित निकायको ध्यानाकर्षण गराइरहेको सिन्धुलीका प्रमुख जिल्ला अधिकारी लीलाप्रसाद शर्माले बताए । ‘भन्नुपर्ने निकाय कुनै काँकी राखेको छैन,’ उनले भने, ‘मन्त्रीहरू आउँदा पनि लौ न, बीपी राजमार्ग बर्खामा चल्ने हुने गरी बनाउनुपर्‍यो भनेर आग्रह गरिरहेको छु ।’बीपी राजमार्गका कारण यस खण्ड भएर गुड्ने सवारी साधनको संख्यासमेत घटेको छ । पहिला दिनको ७ हजारभन्दा बढी सवारी साधनले यो राजमार्ग भएर ओहोरदोहोर गर्थे । अहिले ४ हजार हाराहारी सवारी साधन मात्र चल्ने गरेका छन् । पानी पर्दा यात्रु यो मार्ग भएर हिँड्न डराउँछन् । राजमार्गकै कारण यो खण्ड भएर गुड्ने विद्युतीय सवारी साधनको संख्या घट्दै गएको छ । अहिले बर्खाका लागि भनेर खोलो तर्काएर त्यसकै माथि उचो बनाई ग्राभेल र ठूला ढुंगाको आड दिएर बीपी राजमार्ग सञ्चालन गरिएको छ ।"
साताको सेयर कारोबारमा जलविद्युत्‌को हिस्सा ५० प्रतिशत,"काठमाडौँ — गत साता सेयर कारोबार मापक नेप्से परिसूचक ५२.१ अंकले घटेको छ । अघिल्लो साता २ हजार ६ सय ९३.०६ बिन्दुमा रहेको नेप्से गत साता घटेर २ हजार ६ सय ४०.९६ बिन्दुमा ओर्लिएको छ । आइतबार सार्वजनिक बिदा भएकाले गत साता चार दिन मात्रै कारोबार भएको थियो । गत साता सोमबार मात्रै १.६० अंकले बढ्यो । तर, गत मंगलबार ३५.७३, बुधबार ११.९७ र बिहीबार ५.९९ अंकले घटेको हो ।मौद्रिक नीतिको अर्धवार्षिक समीक्षामार्फत राष्ट्र बैंकद्वारा सेयर कर्जाको जोखिम भार कम घटाएको छ । नयाँ व्यवस्थाले बैंक तथा वित्तीय संस्थाको यो क्षेत्रमा कर्जा विस्तार क्षमता बढ्ने भएकाले सेयर बजारमा सकारात्मक प्रभाव पार्ने अपेक्षा थियो । तर, हरेक दिनजसो सेयर बजार घटिरहेको छ । उता राष्ट्र बैंकको तथ्यांकले सेयर धितोमा बैंक तथा वित्तीय संस्थाबाट प्रवाह भएको कर्जा बढेको देखाएको छ । सामान्यतः यो कर्जा बढ्दा सेयर बजार पनि बढ्नुपर्ने हो । तर, सेयर बजार बढ्न सकेको छैन । यसले सेयर धितोमा प्रवाह भएको कर्जा अन्यन्त्र क्षेत्रमा लगानी भएको हुन सक्ने आशंका रहेको सेयर ब्रोकरहरू बताउँछन् ।उक्त साता २ लाख ९५ हजार ३ सय २४ पटकको सेयर किनबेचबाट २९ अर्ब ४ करोड १ लाख रुपैयाँको सेयर कारोबार भएको छ । गत साता ६ करोड ८४ लाख ६१ हजार ६ सय १२ कित्ता सेयर किनबेच भयो । गत साता सबैभन्दा बढी सोमबार ९ अर्ब २२ करोड ६३ लाख २२ हजार रुपैयाँको कारोबार भएको छ । गत बिहीबार २ करोड २० लाख ३१ हजार ८ सय ६१ कित्ता सेयर किनबेच भयो । गत मंगलबार १ करोड ५५ लाख ३८ हजार ४ सय ७४ कित्ता किनबेचबाट ६ अर्ब ६७ करोड ९५ लाख ६१ हजार रुपैयाँको सेयर कारोबार भएको छ ।गत बुधबार १ करोड ३७ लाख ८२ हजार ४ सय ६८ किता सेयर खरिदबिक्रीबाट ५ अर्ब १६ करोड ३३ लाख ३४ हजार रुपैयाँको कारोबार भएको छ । यस्तै गत बिहीबार १ करोड ७१ लाख ८ हजार ८ सय ९ कित्ता सेयर किनबेचबाट ७ अर्ब ९७ करोड ८ लाख ८६ हजार रुपैयाँको कारोबार भएको छ ।गत साता सामूहिक लगानी कोष ०.० ५ अंक र लगानी १.०२ अंकले बढ्यो । अन्य सबै उपसमूह घट्यो । उत्पादन तथा प्रशोधन १०७.५७ अंकले घटेको छ । अघिल्लो बिहीबार ७ हजार २ सय ८६.२२ अंकमा बन्द भएको नेप्से गत बिहीबार ७१७८.६५ बिन्दुमा बन्द भएको थियो । गत साता होटल तथा पर्यटन ४९.९६, जीवन बिमा २०४.४९, व्यापार ९०.१९ र निर्जीवन बिमा २०४.९७ अंकले घटेको छ । हाइड्रोपावर २०.२३, विकास बैंक १०२.७४ , फाइनान्स ४४.२८, अन्य ४२.८४ , लघुवित्त १२६.१२, बैकिङ ५५.८२ घट्यो ।अघिल्ला साताजस्तै गत साता पनि सेयर कारोबारमा जलविद्युत् कम्पनीका सेयरमा लगानीकर्ताको आकर्षण धेरै देखिएको छ । साताको कुल सेयर कारोबारमा जलविद्युत् उपसमूहको हिस्सा कुल ५० प्रतिशत हुनुले यसको पुष्टि गर्छ । कुल २९ अर्ब ४ करोड रुपैयाँ कारोबार हुँदा जलविद्युत् कम्पनीको १४ अर्ब ५२ करोड ३६ लाख रुपैयाँ बराबरको सेयर कारोबार भयो । यो कुल कारोबारको ५०.०१ प्रतिशत हो ।साप्ताहिक कुल कारोबारमा बिमा र बैंक तथा वित्तीय संस्थाको हिस्सा साढे २७ प्रतिशत हुन आउँछ । तर नेपाल स्टक एक्सचेन्ज (नेप्से) मा यी क्षेत्रका कम्पनीको सेयर बैंकिङ, विकास बैंक, फाइनान्स कम्पनी, लघुवित्त, जीवन बिमा र निर्जीवन बिमा गरी छुट्टाछुट्टै उपसमूहमा सूचीकृत गरिएको छ । गत साताको कुल कारोबारमा यी सबै उपसमूहको कारोबार रकम जोड्दा २७.५८ प्रतिशत हुन आउँछ । यो पछिल्ला वर्षमा सेयर बजारमा वित्तीय र बिमा क्षेत्रको प्रभुत्व घट्दै र जलविद्युत् क्षेत्रको बढ्दै गएको संकेत भएको जानकार बताउँछन् ।"
यस्तो छ आजको विदेशी मुद्रा विनिमयदर,"काठमाडौँ — नेपाल राष्ट्र बैंकले आइतबारका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ७१ पैसा र बिक्रीदर १३७ रुपैयाँ ३१ पैसा निर्धारण गरिएको छ ।युरोपियन युरो एकको खरिददर १५६ रुपैयाँ १३ पैसा र बिक्रीदर १५६ रुपैयाँ ८१ पैसा, युके पाउण्ड स्ट्रलिङ एकको खरिददर १८५ रुपैयाँ १४ पैसा र बिक्रीदर १८५ रुपैयाँ ९५ पैसा, स्वीस फ्रयाङ्क एकको खरिददर १६६ रुपैयाँ ४२ पैसा र बिक्रीदर १६७ रुपैयाँ १५ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ ७८ पैसा र बिक्रीदर ८९ रुपैयाँ १७ पैसा, क्यानेडियन डलर एकको खरिददर ९९ रुपैयाँ ९० पैसा र बिक्रीदर १०० रुपैयाँ ३४ पैसा, सिङ्गापुर डलर एकको खरिददर १०६ रुपैयाँ ३१ पैसा र बिक्रीदर १०६ रुपैयाँ ७७ पैसा तोकिएको छ ।जापानी येन १० को खरिददर नौ रुपैयाँ ४८ पैसा र बिक्रीदर नौ रुपैयाँ ५२ पैसा, चिनियाँ युआन एकको खरिददर १९ रुपैयाँ ०३ पैसा र बिक्रीदर १९ रुपैयाँ १२ पैसा, साउदी अरेबियन रियाल एकको खरिददर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५१ पैसा र बिक्रीदर ३७ रुपैयाँ ६७ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ २२ पैसा र बिक्रीदर ३७ रुपैयाँ ३८ पैसा, मलेसियन रिङ्गेट एकको खरिददर ३२ रुपैयाँ ३२ पैसा र बिक्रीदर ३२ रुपैयाँ ४६ पैसा, साउथ कोरियन वन १०० को खरिददर १० रुपैयाँ ०७ पैसा र बिक्रीदर १० रुपैयाँ ११ पैसा, स्वीडिस क्रोनर एकको खरिददर १४ रुपैयाँ २५ पैसा र बिक्रीदर १४ रुपैयाँ ३१ पैसा र डेनिस क्रोनर एकको खरिददर २० रुपैयाँ ९३ पैसा र बिक्रीदर २१ रुपैयाँ ०२ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ५० पैसा, कुवेती दिनार एकको खरिददर ४४६ रुपैयाँ ०७ पैसा र बिक्रीदर ४४८ रुपैयाँ ०३ पैसा, बहराइन दिनार एकको खरिददर ३६२ रुपैयाँ ६४ पैसा र बिक्रीदर ३६४ रुपैयाँ २३ पैसा, ओमनी रियाल एकको खरिददर ३५५ रुपैयाँ ०९ पैसा र बिक्रीदर ३५६ रुपैयाँ ६४ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
१० महिनामा साढे ८८ हजारले त्यागे बिमा,"काठमाडौँ — चालु आर्थिक वर्षको १० महिनामा करिब साढे ८८ हजारले बीचैमा बिमालेख छाडेका छन् । अर्थतन्त्र चलायमान बन्न नसकेपछि आर्थिक गतिविधि खुम्चिएकाले नागरिकको आयआर्जन घटेको छ । त्यसको असरका कारण गएको १० महिनामा करिब साढे ८८ हजारले बीचैमा बिमालेख त्यागेको जानकार बताउँछन् ।चालु आर्थिक वर्षको साउनदेखि वैशाखसम्म ८८ हजार ६ सय ३५ जनाले बीचैमा बिमालेख त्यागेको बिमा क्षेत्रको नियामक निकाय नेपाल बिमा प्राधिकरणले जनाएको छ । बीचैमा बिमालेख छाड्दा उनीहरूले १२ अर्ब २७ करोड २३ लाख रुपैयाँ बुझेका छन् । आर्थिक वर्ष २०८१/८२ को वैशाखसम्म ८९ लाख ७७ जनाले बिमालेख छाडेका थिए । ती बिमालेखबाट बिमितले १० अर्ब ९८ करोड ७१ लाख रुपैयाँ बुझेका थिए । गत आर्थिक वर्षको १० महिनाको तुलनामा चालु आर्थिक वर्षको सोही अवधिमा बिमा त्यग्ने संख्या ०.५० प्रतिशतले घटे पनि त्यसबापत फिर्ता लाने रकम ११.७० प्रतिशतले बढेको प्राधिकरणले बताएको छ ।चालु आर्थिक वर्षको १० महिनासम्ममा १२ लाख ५४ हजार ४ सय ७८ वटा बिमालेख नवीकरण भएका छैनन् अर्थात् व्यतित भएका छन् । ती बिमालेखबापतको रकम ३६ अर्ब ४६ करोड रुपैयाँ छ । जब कि गत आर्थिक वर्षको १० महिनासम्म ११ लाख २३ हजार ७ सय ४२ बिमालेख व्यतित भएका छन् भने ती बिमालेखको रकम ३० अर्ब ९८ करोड रुपैयाँ थियो ।अर्थतन्त्रमा देखिएको शिथिलताको असर बिमा क्षेत्रमा पनि परेकाले बीचैमा बिमा छाड्ने र नवीकरण नहुने प्रवृत्ति देखिएको नेपाल जीवन बिमक संघका अध्यक्ष पोषकराज पौडेलले जनाए । ‘खासगरी अर्थतन्त्रमा शिथिलता देखिएसँगै बिमा सरेन्डर (बीचैमा छाड्ने) गर्ने र ल्याप्सेस (नवीकरण नगर्ने) हुने क्रम धेरै बढेको थियो,’ उनले भने, ‘गत वर्षको तुलनामा यस वर्ष सरेन्डर गर्ने संख्या थोरै घटेको हो ।’ अर्थतन्त्र चलायमान नबन्दा उद्योग, व्यवसाय र रोजगारी प्रभावित भयो । यसले नागरिकको आयआर्जनमा कमी आएकाले त्यसको असर अरू क्षेत्रमा जस्तै बिमामा पनि परेको पौडेलले बताए । पछिल्ला महिनामा बिमालेख बीचमै छाड्ने र नवीकरण नगर्ने संख्या घट्दै गएको उनले बताए ।चालु आर्थिक वर्षको वैशाखसम्ममा जीवन र लघुजीवन बिमा कम्पनीबाट ५६ लाख ४६ हजार ९ सय ९ वटा बिमालेख जारी भएका छन् । सो अवधिमा निर्जीवन र लघुनिर्जीवन बिमा कम्पनीबाट २६ लाख ६६ हजार ८ सय ८६ वटा बिमालेख जारी भएको प्राधिकरणको तथ्यांक छ । गत वर्षको सोही अवधिको तुलनामा चालु आर्थिक वर्षको १० महिनासम्ममा जारी जीवन बिमालेख संख्या १.८६ र निर्जीवन बिमालेख संख्या ७.५९ प्रतिशतले बढेको हो । समग्रमा यस आर्थिक वर्षको वैशाखसम्ममा १ करोड ५३ लाख ६ हजार ९ सय ९३ वटा कुल सक्रिय जीवन बिमालेख छ । गत वर्षको सोही अवधिको तुलनामा यो ९.६८ प्रतिशतले बढेको प्राधिकरणको मासिक प्रतिवेदनले देखाएको छ ।गत वर्षको वैशाखसम्मको तुलनामा चालु आर्थिक वर्षको सोही अवधिमा कुल बिमा शुल्क १४.३ प्रतिशतले बढेको छ । गत वर्षको वैशाखसम्म १ खर्ब ५४ अर्ब ५३ करोड बिमा शुल्क संकलन भएकोमा यस वर्षको सोही अवधिमा यो १ खर्ब ७६ अर्ब २१ करोड रुपैयाँ पुगेको छ । यसअनुसार जीवन तथा लघुजीवन बिमाको बिमा शुल्क १५.५५ प्रतिशतले बढेर १ खर्ब ४० अर्ब ३५ करोड पुगेको छ । सोही अवधिमा निर्जीवन तथा लघुनिर्जीवन बिमाको बिमा शुल्क ८.४६ प्रतिशतले बढेर ३५ अर्ब ८६ करोड रुपैयाँ पुगेको छ ।गत वर्षको १० महिनाको तुलनामा चालु आर्थिक वर्षको सोही अवधिमा जीवन बिमा दाबी भुक्तानी संख्या १२.०७ र दाबी भुक्तानी रकम ३.३८ प्रतिशतले घटेको छ । ‘चालु आर्थिक वर्षको वैशाखसम्म जीवन बिमा कम्पनीहरूले भुक्तानी गरेको दाबी संख्या २ लाख १८ हजार ९ सय ५१ रहेको र जसअन्तर्गत ४८ अर्ब ९५ करोड भुक्तानी भएको छ,’ प्राधिकरणले भनेको छ, ‘गत वर्षको वैशाखसम्मको तुलनामा दाबी भुक्तानी संख्या र रकममा केही कमी आएको देखिन्छ ।’प्रादेशिक रूपमा हेर्दा गत वैशाखसम्म बागमती प्रदेशले सबैभन्दा बढी बिमा शुल्क संकलन गरेको छ । यस्तो शुल्क कर्णाली प्रदेशको सबैभन्दा कम छ । बिमा शुल्कका आधारमा बागमतीपछि धेरै बिमा शुल्क संकलन गर्ने प्रदेश क्रमशः लुम्बिनी, कोशी, गण्डकी, मधेश र सुदूरपश्चिम प्रदेश छन् ।कुल जारी बिमालेखको संख्या बागमती प्रदेशमा धेरै रहेकाले बिमा शुल्क संकलन पनि सोही प्रदेशमा धेरै रहेको जानकार बताउँछन् । गत वैशाखसम्म जारी कुल बिमालेखमध्ये ६६.१७ प्रतिशत बागमती प्रदेशमा मात्र छ । यसले अझै पनि बिमा सेवा विकेन्द्रित हुन नसकेको पुष्टि हुने जानकारको भनाइ छ ।"
सरकारले कार्यान्वयन गर्ला ‘भूमि बैंक’ ?,"काठमाडौँ — सरकारले आगामी आर्थिक वर्षको नीति तथा कार्यक्रम र बजेटमा ‘भूमि बैंक’ लाई समेटेको छ । तर सरकारले समेटेको भूमि बैंकको नयाँ अवधारणासमेत बनेको छैन । यसअघि २०७७ मै पूर्वभूमिमन्त्री पद्मा अर्यालको पालामा बनेको ‘भूमि बैंक’सम्बन्धी अवधारणा स्वीकृत भएको छैन ।आगामी आर्थिक वर्षको बजेटमा एक सय स्थानीय तहमा भूमि बैंक स्थापना गर्ने घोषणा गरेको छ । यही जेठ १५ मा आर्थिक वर्ष २०८२/०८३ को बजेटमार्फत सरकारले कृषियोग्य भूमि बाँझो राख्न नपाइने नीति लिइने समेत जनाएको छ ।‘भूमि बैंकमार्फत जमिनको उपलब्धता सुनिश्चित गर्दै परियोजनालाई नै धितोमा राखी स्थानीय वित्तीय संस्थामार्फत वित्तीय र अन्य सामग्रीको व्यवस्था गरिनेछ,’ आगामी आर्थिक वर्षको नीति तथा कार्यक्रममा उल्लेख छ ।‘कृषियोग्य भूमिको उपयोग गर्न भूमि बैंकसम्बन्धी कानूनी तथा संस्थागत प्रबन्ध गरिने,’ बजेट वक्तव्यमा भनिएको छ, ‘आगामी आर्थिक वर्षमा कम्तीमा एक सय स्थानीय तहमा भूमि बैंक स्थापना गरिनेछ ।’जग्गाधनीले जग्गा लिजमा दिन चाहेमा स्थानीय तहसँग करार सम्झौता गर्ने व्यवस्था मिलाइने आगामी आर्थिक वर्षको बजेटमा उल्लेख छ । ‘भूमि बैंकमा अभिलिखित जग्गा व्यावसायिक कृषिका लागि स्थानीय तहसँग करार सम्झौता गरी प्राप्त गर्न सक्ने व्यवस्था मिलाइने,’ बजेटमा भनिएको छ । पूर्वभूमिमन्त्री पद्मा अर्यालको कार्यकालमा सरकारले भूमि बैंकलाई अघि बढाउन खोजेको थियो । अर्यालले ०७७ भदौमै भूमि बैंक सञ्चालनसम्बन्धी अवधारणासमेत सार्वजनिक गरेकी थिइन् । तर स्विकृत भएको थिएन ।भूमि मन्त्रालयका प्रवक्ता गणेश भट्टले यसअघि बनेको भूमि बैंकसम्बन्धी अवधारणामाथी बृहत् छलफल गर्ने बताए । ‘पहिले नै बनेको अवधारणा र कार्याविधि छ, त्यसमा थप छलफल गर्ने हो, आवश्यक परेमा परिमार्जनसहित तयार गरेर कार्यान्वयनमा जाने हो,’ उनले भने, ‘पालिकाहरुले कार्यान्वयन गर्ने हो ।’ भूमि बैंकसम्बन्धी विगतको अनुभव नभएको र पहिलो अभ्यास भएकाले प्रक्रियामै रहेको उनले बताए । प्रयोग नभएको जग्गालाई प्रयोग गर्ने र प्रयो गर्न दिइने भएकाले प्रभावकारी हुने उनको भनाइ छ ।संघीय सरकारले भू–उपयोग ऐन–०७६ को दफा २१ मा पनि भूमि बैंकसम्बन्धी व्यवस्था छ । तर ०७९ जेठ २३ मा जारी नियमावली भूमि बैंकसम्बन्धी हटाइएको छ । ऐनमा भूमि बैंकसम्बन्धी व्यवस्था भए पनि नियमावलीमा छैन । ‘भूउपयोग वर्गीकरणसम्बन्धी व्यवस्था कार्यान्वयन गर्न, भूमिको अधिकतम उपयोग गरेर उत्पादकत्व वृद्धि गर्न नेपाल सरकारले आवश्यकताअनुसार स्थानीय तहमा भूमि बैंक स्थापना गर्न सक्नेछ । र, भूमि बैंकसम्बन्धी अन्य व्यवस्था तोकिएबमोजिम हुनेछ,’ ऐनमा भनिएको छ । नियमावली पेस गर्दा भूमि बैंकलाई समावेश गरिए पनि पास भएर आउँदा हटेर आएको मन्त्रालयकै एक कर्मचारी बताउँछन् ।बाँझो जमिनलाई उत्पादनमा लगाउने र उत्पादन वृद्धि गर्नु नै भूमि बैंकको मुख्य उद्देश्य हो । उपयोगमा नरहेको जग्गा न्यून आय भएका गरिब, किसान तथा सीमान्तकृत परिवारलाई निश्चित सर्त र सुविधासहित उपयोग गर्न दिने र निष्क्रिय भूमिको उपयोगमार्फत वैदेशिक रोजगारीबाट फर्केकालगायत ग्रामीण युवाका लागि स्थानीयस्तरमा रोजगार सिर्जना गर्नेसमेत बैंकको अवधारणामा उल्लेख छ ।भूमि बैंकको अवधारणामार्फत नै स्थानीय तहमा भूमि बैंक सञ्चालन र व्यवस्थापन प्रयोजनका लागि एउटा कोष स्थापना गर्ने परिकल्पना पूर्वमन्त्री अर्याल हुँदा नै गरिसकिएको थियो । भूमि बैंक सञ्चालन र व्यवस्थापनका लागि स्थानीय तहको ५०, प्रदेशको २० र संघीय सरकारको ३० प्रतिशत लगानी रहनेसमेत अवधारणामा उल्लेख छ ।यसअघि सरकारले आर्थिक वर्ष ०७७/७८ मा मुलुकभर बाँझो र उपयोगविहीन व्यक्तिगत जग्गा उपयोगमा ल्याउन भूमि बैंक स्थापना गर्ने घोषणा गरेको थियो । मुलुकभर व्यक्तिगत जग्गा बाँझो रहने क्रम बढेपछि त्यसलाई व्यावसायिक रूपमा उपयोगमा ल्याई उत्पादकत्व बढाउन सरकारले उक्त घोषणा गरेको थियो । संघ, प्रदेश र स्थानीय तहको सहलगानीमा ३०० पालिकामा भूमि बैंकको इकाइ स्थापना गरिने आर्थिक वर्ष ०७७/७८ को नीति तथा कार्यक्रममा उल्लेख छ । सर्वसाधारणको जग्गा संकलन गरी अभिलेख राख्ने र लिजमा लगाउने काम भूमि बैंकको हो ।सबै पालिकामा खोलिने भूमि बैंकमा आफ्नो स्वामित्वमा रहेको जग्गा उपयोग गर्न नचाहने/नसक्ने जग्गाधनीले जग्गाको कित्ता र आफूले लिजमा दिन चाहेको अवधि खुलाई निवेदन दिनुपर्ने प्रस्तावित अवधारणमा छ । जग्गाको वर्गीकरण गरी बैंकले आफूसित जम्मा (डिपोजिट) रहेको जग्गा लिजमा लिन चाहने इच्छुक व्यक्ति या कम्पनीलाई आवेदन दिन सूचना प्रकाशित गरी सार्वजनिक आहृवान गर्ने प्रस्तावित अवधारणमा उल्लेख छ ।"
योजनाको सूची बुझाउँदै सांसद,"विराटनगर/कास्की — कोशी प्रदेश सरकारले आगामी आर्थिक वर्ष २०८२/८३ मा सांसदहरूलाई विभिन्न योजना शीर्षकमा करिब २ अर्ब रुपैयाँ बजेट बाँड्ने तयारी गरेको छ । मुख्यमन्त्री हिक्मतकुमार कार्कीले योजना मागेपछि सांसदहरू  आफ्नो क्षेत्रका योजना बुझाउन व्यस्त छन् ।चुनावमा गरेका वाचा पूरा गर्न भन्दै प्रत्यक्ष निर्वाचित सांसदले ५ करोड र समानुपातिक सांसदले २ करोड मागेका थिए । तर सरकारले प्रत्यक्षलाई २ करोड ५० लाख र समानुपातिक सांसदलाई १ करोड ५० लाखसम्मका योजना दिने तयारी छ । योजना बैंकमा ४४ हजारभन्दा बढी योजना दर्ता भइसकेको छ । थप योजना आउने क्रम जारी रहेको योजना आयोगका सचिव मीमांश अधिकारीले बताए । उनका अनुसार योजना बैंकबाट मात्रै योजना छनोट गरिनेछ । तर सांसद र स्थानीय तहका पदाधिकारी आफ्ना स–साना योजना पनि जबर्जस्ती अघि सार्न सक्रिय देखिएका छन् ।बजेट बाँडफाँटको मापदण्डप्रति सांसदहरूकै असन्तोष छ । अर्थ समितिको पछिल्लो बैठकमा सांसद डोल्मा तामाङले सरकारले तोकेको मापदण्डले सबै क्षेत्रको आवश्यकता समेट्न नसक्ने गुनासो राखेकी थिइन् । आर्थिक मामिला तथा योजनामन्त्री रामबहादुर मगरले सांसदहरूलाई पालिका तहभन्दा माथि उठेर दीर्घकालीन सोचका योजना ल्याउन आग्रह गरेका छन् । तर सांसदहरूले चुनावी वाचा पूरा गर्न साना योजनामै जोडबल गरिरहेका छन् । कोशी प्रदेशसभामा ९३ मध्ये ५६ प्रत्यक्ष निर्वाचित र ३७ जना समानुपातिक सांसद छन् ।गण्डकीमा चिर्कटोकै भरगण्डकी प्रदेशको भौतिक पूर्वाधार विकास तथा यातायात व्यवस्था मन्त्रालयमा शुक्रबारसम्म अनुमानित ६ हजारभन्दा बढी संख्यामा योजना माग भएका छन् । यति ठूलो संख्यामा योजना पर्दा मन्त्री र सचिवालयका कर्मचारी भने बजेट आएपछि गाली खानुपर्ने चिन्तामा छन् । आगामी आर्थिक वर्षको बजेटको ‘सिलिङ’ चालु आर्थिक वर्षभन्दा ३ अर्ब घटेर आएको छ, जसले गर्दा माग भएका सबै योजनामा बजेट विनियोजन सम्भव छैन ।प्रदेश सांसद्ले आफ्नो निर्वाचन क्षेत्रका योजनाको सूची विकासे मन्त्रालयमा बुझाइरहेका छन् । मन्त्रालयले सांसद्लाई योजनाको ‘सिलिङ’ दिएका छैनन् । ‘सूची बुझाएका छौं । तर कति योजना पर्ने हो टुंगो छैन,’ एक सांसद्ले भने । चालु आर्थिक वर्षको बजेट ल्याउने बेला सरकारले विश्वासको मत लिनुपरेकाले योजना छनोट अस्तव्यस्त थियो । विश्वासको मत पाएपछि मन्त्रालयमा बुझाइएका योजनाका सूचीबाट प्राथमिकता छुट्याउन भनिएका थियो । त्यसपछि ती योजनामा बजेट राखिएको थियो । सबै मन्त्रालयबाट गरेर एक सांसद्को भागमा ३ करोड हाराहारीका योजना पारिएका थिए ।प्रदेश सरकारले टुक्रे बजेट विनियोजन गरेर योजना अलपत्र पार्ने गरेको माओवादी सांसद् दमयन्ती रुचालको टिप्पणी छ । संघले गर्न सक्ने र स्थानीय तहले गर्न सक्ने कामको स्तर नहेरी बजेट विनियोजन गर्दा प्रदेश सरकारले परिणाम दिन नसक्ने उनी बताउँछिन् । बजेट विनियोजनमा प्रदेश सरकारले गरेको अभ्यास राजतन्त्रात्मक र बहुदलकालीन भएको समेत उनले आरोप लगाइन् । ‘कनिका जसरी छरेर सन्तुलित विकास कदापि हुन सक्दैन । सरकारले आफूलाई अपग्रेड गरोस्,’ उनले भनिन् । आयोजना बैंकमा योजना राखेर प्राथमिकताका आधारमा छनोट गर्न सरकारलाई उनको सुझाव छ ।प्रदेश सरकारले गत फागुनमा आयोजना बैंक कार्यविधि जारी गरेको थियो । कार्यविधिमा ५० लाखभन्दा बढी लागतका योजना अनिवार्य रूपमा आयोजना बैंकमा प्रविष्ट हुनुपर्ने र त्यहींबाट छनोट गर्ने भनिएको छ । नीति तथा योजना आयोगभन्दा पनि मन्त्रालयमै योजना बुझाउनेको भीड बढी रहेकाले आयोजना बैंक नाम मात्रको हुने देखिन्छ । मन्त्रालयमा योजना बुझाइए पनि बहुवर्षीय, विस्तृत परियोजना प्रतिवेदन (डीपीआर) र स्रोत सुनिश्चित भएका ५० लाख रुपैयाँमाथिका योजना आयोजना बैंकबाटै छनोट गरिने नीति तथा योजना आयोग उपाध्यक्ष कृष्णचन्द्र देवकोटाको दाबी छ । ‘बहुवर्षीय योजना र ठूला योजना सबै आयोजना बैंकमा प्रविष्ट गर्छौं,’ उनले भने, ‘भौतिक पूर्वाधार र सिँचाइका धेरै योजना आएका छन् । त्यहीं प्रवेश गरिएका र स्रोत सुनिश्चित भएका योजना जान्छन् ।’प्रदेश सरकारले भौतिक पूर्वाधारतर्फ ५० लाख, ऊर्जा जलस्रोतचतर्फ १० लाख, सामाजिक, पर्यटन र वन मन्त्रालयतर्फ ५ लाख रुपैयाँभन्दा कमका योजनामा बजेट नहाल्ने योजना बनाएको छ । आर्थिक मामिलामन्त्री टकराज गुरुङका अनुसार चालु खर्च विनियोजन गरेपछि मात्र पुँजीगत खर्च हुने कार्यक्रम छनोट गरिन्छ । ‘समपूरक, ससर्त, विशेष अनुदानका योजना पहिचान गरेपछि मात्र सांसद्का सिफारिस छनोटको चरणमा प्रवेश गरिन्छ,’ उनले भने । गण्डकी सरकारले चालु आर्थिक वर्षमा ३२ अर्ब ९७ करोड ८५ लाख रुपैयाँको बजेट ल्याएको थियो ।"
"विश्वमा सस्तो बन्दै मोबाइल ब्रोडब्यान्ड, फिक्स्ड ब्रोडब्यान्ड अझै पनि महँगो","काठमाडौँ — पछिल्लो समय प्रायः देशमा मोबाइल ब्रोडब्यान्ड सेवा सस्तो बन्दै गएको तर फिक्स्ड ब्रोडब्यान्ड सेवा अझै पनि कैयौं मानिसको पहुँचभन्दा बाहिर रहेको पाइएको छ । संयुक्त राष्ट्रसंघअन्तर्गतको इन्टरनेसनल टेलिकम्युनिकेसन युनियन (आईटीयू) ले हालै सार्वजनिक गरेको प्रतिवेदनअनुसार सन् २०१८ यता फिक्स्ड ब्रोडब्यान्ड सेवाको तुलनामा मोबाइल ब्रोडब्यान्ड सेवा तीन गुणाले पहुँचयोग्य (एफोर्डेबल) बनेको छ ।विश्वभर मोबाइल इन्टरनेट सेवाको मूल्य सन् २०२२ मा प्रतिव्यक्ति कुल राष्ट्रिय आयको १४.१ र सन् २०२४ मा १७.९ प्रतिशतले घटेको ‘द एफोर्डाबिलिटी अफ आईसीटी सर्भिसेज’ प्रतिवेदनमा उल्लेख छ । यही अवधिमा फिक्स्ड ब्रोडब्यान्ड सेवाको मूल्य भने वार्षिक रूपमा प्रतिव्यक्ति कुल राष्ट्रिय आयको ९.४ प्रतिशतले मात्रै घटेको थियो । अफ्रिकामा मोबाइल सेवाको मूल्य प्रतिव्यक्ति कुल राष्ट्रिय आयको ३ देखि ७ प्रतिशत पर्ने र फ्रिक्स्ड ब्रोडब्यान्ड सेवा भने सबैभन्दा महँगो प्रतिव्यक्ति कुल राष्ट्रिय आयको १४ प्रतिशत बराबर रहेको प्रतिवेदनमा उल्लेख छ ।स्मार्टफोन, ट्याब्लेट वा वाईफाई डिभाइस प्रयोग गरेर थ्रीजी, फोरजी, फाइजीजस्ता मोबाइल नेटवर्कमार्फत प्रदान गरिने इन्टरनेट सेवा मोबाइल ब्रोडब्यान्ड हो । यसका लागि सिमकार्ड वा मोबाइल डेटा प्याक आवश्यक पर्छ । फिक्स्ड ब्रोडब्यान्ड भनेको चाहिँ अप्टिकल फाइबर, एडसीएल वा केबलमार्फत घर वा कार्यालयहरूमा जडान गरिने इन्टरनेट सेवा हो । यसमा राउटरले विभिन्न उपकरणमा इन्टरनेट वितरण गर्छ ।एसिया प्यासिफिक क्षेत्रमा मोबाइल ब्रोडब्यान्ड सेवाको मूल्य प्रतिव्यक्ति कुल राष्ट्रिय आयको २ प्रतिशतभन्दा कममा झरे पनि फिक्स्ड ब्रोडब्यान्ड अझै २ प्रतिशतभन्दा माथि रहेको देखिन्छ । अमेरिकामा भने फिक्स्ड ब्रोडब्यान्डको समेत उल्लेखनीय रूपमा मूल्य घटेको छ । प्रतिव्यक्ति कुल राष्ट्रिय आयको २ प्रतिशतभन्दा माथिलाई महँगो मानिन्छ । यस हिसाबले युरोपमा मोबाइल र फिक्स्ड दुवै इन्टरनेट सेवा सर्वसुलभ र राम्रो स्थितिमा देखिएका छन् । त्यहाँ मोबाइल सेवा र फिक्स्ड ब्रोडब्यान्डको शुल्क प्रतिव्यक्ति कुल राष्ट्रिय आयको क्रमशः ०.५ प्रतिशत र १.१ प्रतिशत छन् ।आईटीयू र युनेस्कोको संयुक्त ब्रोडब्यान्ड आयोगले सन् २०२५ सम्म विकासोन्मुख देशहरूमा सुरुवाती चरणको ब्रोडब्यान्ड सेवाको मूल्य प्रतिव्यक्ति मासिक कुल राष्ट्रिय आयको २ प्रतिशतभन्दा कममा उपलब्ध गराउने लक्ष्य लिएको थियो । उक्त लक्ष्य मोबाइल सेवाको हकमा धेरै देशले पूरा गरिरहे पनि फिक्स्ड ब्रोडब्यान्ड सेवाको हकमा अझै धेरै देश पछि परेको आईटीयूको दूरसञ्चार विकास ब्युरोका निर्देशक कसमस लकिसन जाभाजाभाले औंल्याएका छन् ।नेपालले मोबाइल ब्रोडब्यान्ड सेवाको हकमा लक्ष्य पूरा गरिसकेको प्रतिवेदनमा देखिन्छ । यहाँ कम्तीमा २ जीबी डेटा हुने मोबाइल इन्टरनेट सेवा मासिक कुल राष्ट्रिय आयको २ प्रतिशतभन्दा कम शुल्कमा उपलब्ध छ । यसले मोबाइल इन्टरनेटको पहुँच बढ्दो क्रममा रहेको र प्रयोगकर्ताले अपेक्षाकृत सस्तो दरमा सेवा पाउन थालेको देखाउँछ । तर मोबाइल सेवाको मूल्य राष्ट्रिय औसतभन्दा सस्तो भए पनि न्यून आय हुने प्रयोगकर्ताका लागि अझै पनि महँगो मानिएको छ ।प्रतिवेदनअनुसार नेपाल ती देशहरूमध्ये पर्छ, जहाँ असमान आयका कारण सेवा सस्तो देखिए पनि अधिकांश प्रयोगकर्ताका लागि महँगो छ । तुलनात्मक रूपमा मूल्य सस्तो रहे पनि इन्टरनेट प्रयोग नै कम रहेको देशमा नेपाललाई राखिएको छ । विश्वभर फिक्स्ड ब्रोडब्यान्डको गुणस्तर सुधारिएको भए पनि न्यून आय भएका देशहरूमा स्पिड अझै पनि १० एमबीपीएसभन्दा कम रहेको पाइएको छ । सन् २०२४ मा नेपालजस्ता देशमा औसत स्पिडमा खासै सुधार देखिएको छैन ।प्रतिवेदनमा उल्लेख भएअनुसार उच्च आय भएका देशमा भने फिक्स्ड ब्रोडब्यान्डको मासिक शुल्क राष्ट्रिय कुल आयको १ प्रतिशत बराबरमा झरेको छ । निम्न आय भएका देशहरूमा यो दर अझै पनि २९ प्रतिशतभन्दा बढी छ । नेपालजस्ता तल्लो–मध्यम आय भएका देशमा यो समस्या अझै गम्भीर मानिएको छ । किनभने यहाँ धेरै उपभोक्ताले फिक्स्ड ब्रोडब्यान्ड सेवा खरिद गर्न सक्दैनन् ।फिक्स्ड ब्रोडब्यान्ड सेवाको गुणस्तरमा भने पछिल्ला वर्षमा सुधार देखिएको छ । ‘औसत डाउनलोड स्पिड उल्लेखनीय रूपमा बढेको र सेवा प्रवाह फाइबर वा हाइब्रिड केबलमार्फत हुने क्रम पनि विस्तार भएको पाइन्छ,’ प्रतिवेदनमा भनिएको छ, ‘तर, यस्तो प्रविधिको विस्तार सबै देशमा समान रूपमा भएको छैन ।’ नेपालमा पनि कपर तार हटाएर सेवा प्रदायकहरूले अप्टिकल फाइबर प्रयोगलाई बढाएका छन् । नेपाल टेलिकमले कपर बेस्ड नेटवर्कलाई फाइबर टु द होम प्रविधिमा रूपान्तरण गर्ने कार्य अन्तिम चरणमा पुगेको जनाएको छ । कम्पनीले गत माघमा आफ्नो २१ औं वार्षिकोत्सवमा कर्णालीलाई कपर नेटवर्करहित प्रदेश घोषणासमेत गरेको थियो ।आईटीयूले इन्टरनेट सेवाको मूल्य मात्र नभएर, त्यसको गुणस्तर, सेवा पहुँच र आम्दानीको सापेक्ष लागतलाई समेत ध्यानमा राखेर मूल्यांकन गरिएको जनाएको छ । डिजिटल पहुँचका लागि मूल्य मात्रै सस्तो भएर नहुने बरु सेवा गुणस्तरीय, सुलभ र सर्वसुलभ हुनुपर्नेमा जोड दिएको छ ।"
जीआई तारको कच्चा पदार्थमा बढी भन्सारले असन्तुष्ट व्यवसायी,"विराटनगर,पर्सा — सरकारले जीआई तार उत्पादनका लागि आवश्यक कच्चा पदार्थ आयातमा आर्थिक वर्ष २०७९/८० को बजेटमार्फत १० प्रतिशत भन्सार शुल्क लागू गरेको थियो । त्यति बेला घरेलु उत्पादनमाथि प्रतिकूल असर पर्ने भन्दै उद्योगी व्यवसायीले उक्त शुल्क घटाई १ प्रतिशत कायम गर्न माग गरेका थिए ।तर उद्योगीहरूका उक्त मागप्रति सरकारले बेवास्ता गर्दै आएको थियो । दुई वर्षअघि देखिएको यही समस्या अहिले पुनः दोहोरिएको छ । हालै सार्वजनिक बजेटमार्फत बाइन्डिङ र जीआई तारका लागि आवश्यक कच्चा पदार्थ आयातमा पुनः भन्सार शुल्क वृद्धि गरिएको छ । जसले पुरानै समस्या उल्टाएर उद्योगी व्यवसायीको थाप्लोमा फेरि सास्ती दिने काम भएको छ ।उद्योगीहरूका अनुसार यस्तो नीति घरेलु उद्योगलाई धराशायी बनाउने खालको छ । यसले उत्पादन लागत बढाउनुका साथै विकास निर्माणका परियोजनाहरूमा समेत प्रतिकूल असर पार्ने उनीहरूको भनाइ छ । पर्साको वीरगन्जस्थित उद्योगी व्यवसायीले बिहीबार संघीय सरकारका अर्थमन्त्री विष्णु पौडेललाई पत्राचार गर्दै कच्चा पदार्थमा बढाइएको भन्सार शुल्कप्रति औपचारिक रूपमा विरोध जनाएका छन् ।वीरगन्ज उद्योग वाणिज्य संघका कार्यवाहक अध्यक्ष माधव राजपालद्वारा हस्ताक्षरित उक्त पत्रमा विगतमा लाग्दै आएको ५ प्रतिशत भन्सार शुल्कलाई आर्थिक वर्ष २०८२/८३ को बजेटमार्फत १० प्रतिशत पुर्‍याइएपछि सम्बन्धित उद्योगहरू संकटमा परेको र कतिपय बन्द हुने अवस्थामा पुगेको उल्लेख गरिएको छ ।तयारी वस्तुको तुलनामा कच्चा पदार्थमा भन्सार महसुल कम हुनु स्वाभाविक हुँदाहुँदै पनि त्यसविपरीत बाइन्डिङ तार तथा जीआई तारमा ६ प्रतिशत (साफ्टा छुटसहित) र कच्चा पदार्थ तारको डन्डीमा १० प्रतिशत भन्सार शुल्क कायम गरिएकाले आयातमुखी अर्थतन्त्रलाई प्रोत्साहन दिने संकेत मिलेको पत्रमा उल्लेख गरिएको छ ।नेपालभर दुई दर्जनभन्दा बढी उद्योगहरूले फलामे डन्डी आयात गरेर बाइन्डिङ तार उत्पादन गरी आन्तरिक बजारमा आपूर्ति गर्दै आएका छन् ।यस्तो प्रावधानले सञ्चालनमा रहेका यी उद्योगको अर्बौं रुपैयाँ लगानी र हजारौं रोजगारी संकटमा पार्ने खतरा रहेको पत्रमा चेतावनी दिइएको छ ।पत्रमार्फत तारको डन्डीमा पूर्ववत् ५ प्रतिशत भन्सार शुल्क कायम गरी बाइन्डिङ तार तथा जीआई तार उत्पादन गर्ने स्वदेशी उद्योगलाई संरक्षण गर्न माग गरिएको छ ।उता, विराटनगरका उद्योगी व्यवसायीहरूले पनि सरकारको उक्त कदमको विरोध गरेका छन् । आर्थिक वर्ष २०७९/८० मा तोकिएको करलाई पुनः वृद्धि गरेर सरकारले उद्योगीहरूलाई समस्यामाथि समस्या थोपर्न खोजेको मोरङ उद्योग व्यापार संघका अध्यक्ष अनुपम राठीको आरोप छ ।देशभर जीआई तारका दर्जनभन्दा बढी उद्योग छन् । वायर र रड उद्योग एउटा मात्रै छ, जगदम्बा स्टिल । ‘एउटा उद्योगलाई पोस्ने र अरू धेरै उद्योगलाई मास्ने सरकारको नियत देखिएको छ,’ राठीले थपे, ‘यो कदापि मान्य हुँदैन ।’ सुनसरी–मोरङ औद्योगिक कोरिडोरमा प्रिमियम, पायोनियर, कमला रोलिङ मिल, हुलास र अरियन्त गरी ५ वटा जीआर तार उद्योग सञ्चालनमा छन् । सरकारको उक्त नीतिपछि ती उद्योगमा समस्या बढ्न सक्ने उद्योगी व्यवसायीहरूको चेतावनी छ ।"
आणविक ऊर्जातर्फ लगानी बढाउँदै प्रविधि कम्पनी,"काठमाडौँ — ठूला प्रविधि कम्पनीहरूले आणविक ऊर्जा क्षेत्रमा लगानी गर्दै गएको पछिल्लो शृंखलामा मेटा पनि थपिएको छ । एआई कम्प्युटिङका आवश्यकता पूरा गर्न फेसबुकको प्यारेन्ट कम्पनी मेटाले ‘कन्स्टिलेसन इनर्जी’ सँग २० वर्ष अवधिको सम्झौता गरेको छ । यससँगै इलिनोइसस्थित कन्स्टिलेसन इनर्जीको आणविक ऊर्जा केन्द्रको उत्पादन क्षमता पनि विस्तार हुने भएको छ ।मेटासँगको सम्झौतापछि कन्स्टिलेसनको ‘क्लिन्टन क्लिन इनर्जी सेन्टर’ पुनः सञ्चालनमा आउने भएको छ । अधिक नोक्सानी बेहोरेपछि सन् २०१७ मै बन्द गर्न लागिएको भए पनि त्यो बेला अमेरिकामा जिरो–इमिसन क्रेडिट प्रोग्राम (शून्य–उत्सर्जन क्रेडिट कार्यक्रम) सम्बन्धी कानुन पारित भएपछि उक्त प्लान्ट सञ्चालनमै राख्न मिल्ने आधार बनेको थियो । न्युक्लियर इनर्जी इन्स्टिच्युटका अनुसार गत वर्ष अमेरिकाका २५ राज्यले उन्नत आणविक ऊर्जालाई प्रवर्द्धन गर्ने कानुन पारित गरेका थिए । यस वर्ष पनि त्यहाँका सांसदले आणविक ऊर्जालाई समर्थन गर्ने गरी २ सयभन्दा बढी विधेयक पेस गरेका छन् ।नयाँ सम्झौताले प्लान्टको उत्पादन ३० मेगावाटले बढाउने, स्थानीयस्तरमा ११ सय रोजगारी जोगाउनुका साथै वार्षिक १ करोड ३५ लाख अमेरिकी डलर राजस्व सिर्जना गर्ने दाबी गरिएको छ । एपीको समाचारअनुसार क्लिन्टन प्लान्टबाट हाल करिब ८ लाख अमेरिकी घरधुरीलाई विद्युत् आपूर्ति भइरहेको कम्पनीले जनाएको छ ।एआई र डेटा सेन्टरहरूका लागि आवश्यक ठूलो परिणामको ऊर्जा आपूर्ति बढाउन र हरितगृह ग्यास उत्सर्जन उल्लेख्य रूपमा कटौती गर्ने विषयमा हाल ठूला प्रविधि कम्पनीहरूले दबाब सामना गरिरहेका छन् । स–साना न्युक्लियर रिएक्टरहरूमा लगानी बढिरहेका बेला ठूला कम्पनीहरू वैकल्पिक ऊर्जाका लागि आणविक ऊर्जामा सम्भावना खोजिरहेका हुन् ।फाइनान्सियल टाइम्सका अनुसार गत वर्ष अमेजन र गुगलले ऐतिहासिक ऊर्जा खरिद सम्झौता गरेका थिए । गुगलले काइरस पावर कम्पनी र अमेजनले एक्स–इनर्जी रियाक्टरसँग सम्झौता गरेको थियो । गुगलले एलिमेन्टर पावरसँग पनि तीन वटा उन्नत आणविक ऊर्जा परियोजनामा लगानी गर्ने घोषणा गरिसकेको छ । माइक्रोसफ्टले कन्स्टिलेसन इनर्जीसँग गरेको खरिद सम्झौता सन् २०२८ बाट कार्यान्वयन आउने र २० वर्ष अवधिका लागि मान्य हुने कन्स्टिलेसन इनर्जीले जनाएको छ । यस प्लान्टले माइक्रोसफ्टलाई झन्डै ८३५ मेगावाट कार्बनरहित ऊर्जा उपलब्ध गराउनेछ ।प्रविधि कम्पनीहरूले एआईसम्बन्धी आफ्ना विभिन्न परियोजना र डेटा सेन्टर सञ्चालनका कारण ऊर्जाको माग बढ्दै गएपछि आणविक ऊर्जामा चासो र लगानी बढाउन थालेका हुन् । लो–कार्बन इलेक्ट्रिसिटी उत्पादन गर्न प्रयोग गरिने उन्नत स्मल मोडलर रियाक्टर (एसएमआर) को विकासका लागि लगानी गर्ने गरी पछिल्ला सम्झौता भइरहेका छन् ।योसँगै एसएमआर विकासमा सक्रिय ओक्लो इंक, न्युस्केल पावर, क्यामेको, कन्स्टिलेसन इनर्जी, बीडब्लूएक्स टेक्नोलोजीजस्ता कम्पनीहरूको सेयर मूल्य बढेको छ ।अमेरिकी नियामकहरूले आणविक ऊर्जालाई स्वच्छ मान्नुका साथै यो चौबिसै घण्टा उपलब्ध हुने र कम लागतमा विकास गर्न सकिने स्मल मोडुलर रियाक्टरहरूमार्फत सञ्चालन हुनुलाई यसका विशेष फाइदाका रूपमा प्रचार गरेका छन् । तथापि वातावरण संरक्षणको पक्षमा वकालत गर्नेहरूले भने आणविक ऊर्जालाई ‘स्वच्छ’ मान्दैनन् । विशेषगरी माइक्रोसफ्ट र कन्स्टिलेसन इनर्जीले थ्री माइल आइल्यान्ड भनिने स्थानमा रहेको पेन्सिल्भेनिया प्लान्ट पुनः सञ्चालन गर्ने विषयमा वातावरणविद्हरूले चिन्ता प्रकट गरेका छन् । यो प्लान्ट सन् १९७९ मा एक दुर्घटना भएपछि बन्द गरिएको थियो । सो दुर्घटनालाई अमेरिकी इतिहासकै खराब परमाणु दुर्घटनाका रूपमा लिइन्छ ।"
जगदुल्लाको ठेक्कामा प्रस्ट नभई सम्झौता नगर्न लेखा समितिको निर्देशन,"काठमाडौँ — प्रतिनिधिसभाको सार्वजनिक लेखा समितिले जगदुल्ला हाइड्रोपावर कम्पनीसँग जोडिएर केही निर्माता कम्पनी नक्कली कागजात पेस गरी बोलपत्रमा समावेश भएको भनी आएका गुनासाका विषयमा प्रस्ट नभई सम्झौता अघि नबढाउन निर्देशन दिएको छ ।‘समितिमा प्राप्त जगदुल्ला हाइड्रोपावर निर्माणका लागि आशयपत्र माग तथा छनोटमा भएको अनियमितता सम्बन्धमा आशयपत्र प्रस्तुत गर्ने/प्रस्ताव गर्ने निर्माण कम्पनीले नक्कली वा धोकाधडीयुक्त कागजात–प्रमाण पेस गरेको भन्ने विषय सार्वजनिक कानुनको परिपालना तथा पूर्वाधार निर्माणका दृष्टिले गम्भीर देखिएकाले यस प्रक्रियालाई अविलम्ब रोक्न तथा उक्त कागजातको विषयमा शीघ्र यकिन तथा छानबिन गरी निष्कर्षमा पुग्न ऊर्जा, जलस्रोत तथा सिँचाइ मन्त्रालय, सार्वजनिक खरिद अनुगमन कार्यालय र जगदुल्ला हाइड्रोपावर कम्पनी समेतलाई निर्देश गर्दछ,’ समितिको निर्णयमा उल्लेख छ । राष्ट्रिय महत्त्वको आयोजनामा अनियमितता भएको भन्दै डोल्पाका लाप्पा शेर्पाले उजुरी दिएका थिए ।सरकारले नै डोल्पामा बनाउन लागेको १०६ मेगावाटको जगदुल्ला जलविद्युत् आयोजनाको ठेक्काको विषयमा सिनो हाइड्रोले गरेको उजुरीमा अख्तियार अनुसन्धान दुरुपयोग आयोग र केन्द्रीय अनुसन्धान ब्युरो (सीआईबी) ले समेत अनुसन्धान गरिरहेका छन् । सिउ इन्फ्रास्ट्रक्चर र हाई हिमालय हाइड्रो कन्स्ट्रक्सन जेभीले दायर गरेको रिटमाथि जेठ २१ को पेसी सरेर असार १० मा तोकिएको छ । यसअघि नै सिउ इन्फ्रास्ट्रक्चर र हाई हिमालय हाइड्रो कन्स्ट्रक्सन जेभीको रिटमा उच्च अदालत पाटनले अन्तरिम आदेश दिन अस्वीकार गरिसकेको छ ।अधिवक्ता सन्तोष आचार्यसहितको समूहले जेठ २२ मा जगदुल्ला हाइड्रोपावरको ठेक्काविरुद्ध जगदुल्ला हाइड्रोपावर कम्पनी, एएनके कन्स्ट्रक्सन कम्पनी, जियाङ्सी कन्स्ट्रक्सन इन्जिनियरिङ ग्रुप कर्पोरेसन, ऊर्जा मन्त्रालय र सार्वजनिक खरिद अनुगमन कार्यालयाई विपक्षी बनाएर रिट दायर गरेका छन् । उक्त रिटमा सर्वोच्च अदालतका न्यायाधीश हरिप्रसाद फुयालको इजलासले कारण देखाऊ आदेश जारी गरेको छ ।जेठ १३ मा जगदुल्ला हाइड्रोपावर कम्पनी लिमिटेडले सिभिल र हाइड्रो मेकानिकलअन्तर्गत इन्जिनियरिङ, प्रोक्योरमेन्ट र कन्स्ट्रक्सन (ईपीसी) तर्फ आह्वान गरेको ठेक्काको आशयपत्र जारी गरेको छ । आर्थिक प्रस्तावमा कररहित १२ अर्ब १५ करोड रुपैयाँ कबोल गरेको जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) र एएनके कन्स्ट्रक्सन नेपाल जेभी योग्य रहेको भन्दै कम्पनीले आशयपत्र जारी गरेको हो ।चित्त नबुझेको खण्डमा आशयपत्रमाथि सिनो हाइड्रो कर्पोरेसनले १५ दिनभित्र सार्वजनिक खरिद पुनरावलोकन समितिमा उजुरी दिन सक्नेछ । आशयपत्रमाथि कुनै उजुरी आएन भने जियाङ्सी र एएनके जेभीसँग ठेक्का सम्झौता गर्न प्रक्रिया अघि बढाइने कम्पनीले जनाएको छ । चीनको हेझाउ साङ्चेङ इलेक्ट्रिक पावर कम्पनीले साङ्चेङ जलविद्युत् आयोजना सकिएको पुष्टि गर्ने कुनै पनि प्रमाणपत्र जारी नगरेको र जियाङ्सी कन्स्ट्रक्सनले आफ्नो कम्पनीको नाम अनधिकृत प्रयोग गरेको भन्दै यही जेठ ७ मा ‘इमेल’ मार्फत जगदुल्ला कम्पनीलाई जानकारी गराएको छ ।९० मेगावाटको साङ्चेङ जलविद्युत् आयोजना बनाउने भनिए पनि आर्थिक कारणले रद्द भएको र निर्माण नभएको इमेलमा उल्लेख छ ।‘साङ्चेङ इलेक्ट्रिक पावर कम्पनी’ वा ‘साङ्चेङ जलविद्युत् स्टेसन’ को नाम वा झूटो दाबी गरी सम्झौता गर्ने वा फन्ड लिने काम गरिन्छ भने हाम्रो कम्पनी त्यसमा संलग्न छैन,’ इमेलमा भनिएको छ, ‘त्यस किसिमका कुनै गतिविधिका जिम्मेवारी लिँदैनौं ।’जगदुल्ला हाइड्रोपावर कम्पनीले वैशाख ९ मा जियाङ्सी र एएनके जेभी र सिनो हाइड्रो योग्य रहेको भन्दै आर्थिक प्रस्ताव खोल्ने सूचना जारी गरेको थियो । २०८१ वैशाख २४ मा खोलेको आर्थिक प्रस्तावबाट सबैभन्दा कम मूल्य कबोल गरेपछि ठेक्का जियाङ्सी र एएनके जेभीले पाउने भएका छन् । कम्पनीले गत माघ ६ मा पुनः आयोजनाको ठेक्का प्रक्रिया आह्वान गरेको थियो । सिनो हाइड्रो, सिउ इन्फ्रास्ट्रक्चर र हाई हिमालय हाइड्रो कन्स्ट्रक्सन जेभी, जियाङ्सी र एएनके जेभी, फेवा कन्स्ट्रक्सन र टूएमजी इनसाट मेडिनक्लाक जेभीले आवेदन दिएका थिए ।जगदुल्ला कम्पनीले गत जेठ २० मा सिभिल र हाइड्रो मेकानिकलतर्फको ठेक्का आह्वान गरेको थियो । उक्त ठेक्काका लागि हाई हिमालयन हाइड्रो र एजीई कम्पनीे जेभी, शर्मा र झोङदिङ इन्टरनेसनल जेभी, रेल विकास निगम, पटेल इन्जिनियरिङ र लामा कन्स्ट्रक्सन जेभी, रामेछाप शेर्पा कन्स्ट्रक्स र सोमा इन्टरप्राइजेज जेभी, सिनो हाइड्रो, ओम इन्फ्रा र फेवा कन्स्ट्रक्सन जेभी गरी सात कम्पनीले आवेदन दिएका थिए । तर प्राविधिक प्रस्तावमा कुनै पनि कम्पनी पास नभएपछि गत पुस २२ मा ठेक्का रद्द गरिएको जगदुल्ला कम्पनीको दाबी थियो ।"
हट्यो घरजग्गा कारोबारमा केवाईसी र बैंक स्टेटमेन्टको प्रावधान,"काठमाडौँ — प्रधानमन्त्री तथा मन्त्रिपरिषद् कार्यालयको चासो र व्यवसायीहरूको विरोधपछि सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी भएको निर्देशन २०८२ संशोधन गरिएको छ । उक्त निर्देशनबाट घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य पेस गर्नुपर्ने, केवाईसी भर्नुपर्नेलगायत ५ वटा प्रावधान हटाइएको छ ।भूमि व्यवस्थापन तथा अभिलेख विभागले यही जेठ १३ मा स्वीकृत गर्दै जेठ १४ मा देशभरका भूमिसुधार तथा मालपोत कार्यालय र मालपोत कार्यालयहरूलाई यस सम्बन्धमा ‘सर्कुलर’ गरेको थियो । केवाईसी दोहोरो हुने भन्दै सरलीकरण गर्न हटाइएको भूमि मन्त्रालयका सचिव केदारनाथ शर्माले जनाए । ‘केवाईसी भर्नुपर्ने प्रावधान तत्काललाई हटाइएको छ,’ उनले भने ।घरजग्गा कारोबारमा खरिद–बिक्रीकर्ताको बैंक स्टेटमेन्ट अनिवार्य पेस गर्ने, राजस्व खातामा जम्मा गर्नुपर्ने र बैनाबट्टाको कागजमा खुलाउनुपर्नेलगायत प्रावधान हटाइएको विभाग स्रोतको भनाइ छ । यसअघि ‘घरजग्गा खरिद–बिक्रीको कारोबार गर्दा सूचक संस्थाले खरिदकर्ताको बैंक खाताबाट बिक्रीकर्ताको बैंक खातामा कारोबार बराबरको रकम जम्मा भएको प्रमाण लिखतसाथ संलग्न गर्नुपर्नेछ,’ निर्देशनमा भनिएको थियो । कारोबार रकमको प्रमाण भनिए पनि आममानिसले सम्पूर्ण बैंक स्टेटमेन्ट बुझ्दा हटाउन बाध्य भएको विभाग स्रोतले बताएको छ ।‘सूचक संस्थाले घरजग्गा खरिद–बिक्रीको कारोबार गर्दा क्रेता तथा विक्रेता दुवैको केवाईसी फाराम भर्न लगाई लिखतसाथ सिस्टममा अपलोड गर्नुपर्नेछ । त्यस्ता केवाईसी फाराम भू–सेवा केन्द्र लागू भएका कार्यालयमा भू–सेवा केन्द्रले र भू–सेवा केन्द्र लागू नभएका कार्यालयमा कार्यालयको सर्भिस डेस्कले भर्न लगाई लिखतसाथ सिस्टममा अपलोड गर्नुपर्नेछ,’ निर्देशनमा भनिएको थियो । यसले दोहोरोपना हुने भन्दै हटाइएको विभागको दाबी छ ।अब घरजग्गा खरिद–बिक्रीको कारोबार गर्दा १० लाखभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ । तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको ‘गुड फर पेमेन्ट’ चेकमार्फत गर्नुपर्नेछ । उक्त व्यवस्थामा भने केही परिमार्जन गरिएको विभागले जनाएको छ ।घरजग्गा कारोबारमा पालिकाले प्रमाणित गरेको बैनाबट्टाको कागज पेस गरे १० लाख रुपैयाँभन्दा बढीको बैनाबट्टा भए त्यस्तो रकम खरिदकर्ताको बैंक खाताबाट बिक्रीकर्ताको खातामा बैंकिङ वा विद्युतीय प्रणालीमार्फत लेनदेन भएको विवरण बैनाबट्टाको कागजातसाथ पेस गर्न विभागले भनेको थियो । उक्त व्यवस्था पनि हटाइएको हो ।‘बैंकमार्फत राजस्व दाखिला गर्ने व्यवस्था भएका कार्यालयको हकमा १० लाखभन्दा बढीको घरजग्गा कारोबार गर्दा लाग्ने रजिस्ट्रेसनबापतको शुल्क र दस्तुर खरिदकर्ताको खाताबाट र लाभकरबापतको राजस्व बिक्रीकर्ताको खाताबाट सम्बन्धित कार्यालयले तोकिदिएको राजस्व खातामा जम्मा गर्नुपर्नेछ,’ निर्देशनमा भनिएको थियो । उक्त प्रावधान पनि विभागले हटाएको हो ।नेपाल फाइनान्सियल एक्सन टास्क फोर्स (एफएटीएफ) को ग्रे लिस्टमा परेको छ । उक्त सूचीबाट मुलुकलाई बाहिर निकाल्न नेपालले दुई वर्षको समय पाएको छ । यसका लागि कार्ययोजना पनि बनाएको छ । सोही कार्ययोजनाबमोजिम विभागले घरजग्गा कारोबार सम्बन्धमा सम्पत्ति शुद्धीकरण निर्देशन जारी गरेको हो । तर चौतर्फी दबाब आएपछि विभागको निर्देशन एक साता पनि टिक्न सकेन ।मालपोत ऐन, २०३४ संशोधन गरेर घरजग्गासम्बन्धी कारोबार गर्न अनुमतिपत्र लिनुपर्नेलगायत व्यवस्था गरिसकेको छ । तर मालपोत नियमावली संशोधन भइसकेको छैन । विभागले नियमावली संशोधनका लागि पठाए पनि मन्त्रालयमै छ । अब यी विषयलाई मालपोत नियमावलीमा समावेश गरी कार्यान्वयनमा लगिने विभागले जनाएको छ ।"
"सुनको मूल्य स्थिर, चाँदीको बढ्यो",काठमाडौँ — स्थानीय बजारमा आज सुनको मूल्य स्थिर छभने चाँदीको मूल्य बढेको छ । बिहीबारको तुलनामा आज चाँदी तोलामा रु ७५ ले बढेको छ ।नेपाल सुनचाँदी व्यवसायी महासङ्घका अनुसार आज एक तोला सुनको मोल रु एक लाख ९३ हजार ७०० कायम भएको छभने सोही परिमाणको चाँदीको मूल्य रु दुई हजार १५० निर्धारण भएको छ ।अन्तर्राष्ट्रिय बजारमा आज एक औँस सुनको मूल्य तीन हजार ३८९ डलर कायम भएको अन्तरराष्ट्रिय सञ्चारमाध्यमरूले जनाएका छन् ।
घरजग्गा कारोबारमा बैंक स्टेटमेन्ट अनिवार्य गर्ने व्यवस्थामा सरकारी निकायबीच नै विवाद,"काठमाडौँ — घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य पेस गर्नुपर्ने प्रावधान तत्काल लागू नहुने देखिएको छ । प्रधानमन्त्री तथा मन्त्रिपरिषद् कार्यालयको चासोमा उक्त प्रावधान स्थगन गर्ने कि संशोधन गर्नेबारे छलफल भइरहेको भूमि मन्त्रालयका अधिकारी बताउँछन् ।भूमि व्यवस्थापन तथा अभिलेख विभागले यही जेठ १३ मा सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी गरेको निर्देशन २०८२ स्वीकृत गरेको छ । विभागले जेठ १४ मा देशभरका भूमिसुधार तथा मालपोत कार्यालय र मालपोत कार्यालयहरूलाई यससम्बन्धी ‘सर्कुलर’ समेत गरेको छ । त्यसयता घरजग्गा कारोबारमा खरिद–बिक्रीकर्ताको बैंक स्टेटमेन्ट अनिवार्य पेस गर्ने विषयलाई लिएर कार्यान्वयन गर्ने–नगर्ने विषयमा सरकारी निकायबीच नै मतभेद भएको छ ।भूमि मन्त्रालय स्रोतका अनुसार मालपोत कार्यालयमा कम मूल्य देखाउने तर ठूलो रकममा घरजग्गा कारोबार हुनेलगायत विषयलाई नियन्त्रण गर्न विभागले निर्देशन दिएको छ । तर प्रधानमन्त्री कार्यालयबाट आएको निर्देशनपछि के गर्ने भनेर आन्तरिक रूपमा छलफल भइरहेको स्रोतले जनायो । ‘तत्काल स्थगित नगर्ने पक्षमा नै हो, ढिलोचाँडो यही नै गर्नुपर्छ,’ स्रोतले भन्यो, ‘तर प्रधानमन्त्री कार्यालयबाट अनौपचारिक निर्देशन आएकाले छलफलमै छौं, संशोधन गर्ने कि स्थगित गर्ने ?’नेपाल फाइनान्सियल एक्सन टास्क फोर्स (एफएटीएफ) को ग्रे लिस्टमा परेको छ । उक्त सूचीबाट मुलुकलाई बाहिर निकाल्न नेपालले दुई वर्षको समय पाएको छ । यसका लागि कार्ययोजना पनि बनाएको छ । सोही कार्ययोजनाबमोजिम विभागले घरजग्गा कारोबार सम्बन्धमा सम्पत्ति शुद्धीकरण निर्देशन जारी गरेको हो । ‘घरजग्गा खरिद बिक्रीको कारोबार गर्दा सूचक संस्थाले खरिदकर्ताको बैंक खाताबाट बिक्रीकर्ताको बैंक खातामा कारोबार बराबरको रकम जम्मा भएको प्रमाण लिखतसाथ संलग्न गर्नुपर्नेछ,’ निर्देशनमा भनिएको छ ।घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य रूपमा पेस गर्नुपर्ने र केवाईसी भर्नुपर्ने विषयलाई तत्काल लागू गर्ने कि नगर्ने छलफल भइरहेको छ । ‘सूचक संस्थाले घरजग्गा खरिद–बिक्रीको कारोबार गर्दा क्रेता तथा विक्रेता दुवैको केवाईसी फाराम भर्न लगाई लिखतसाथ सिस्टममा अपलोड गर्नुपर्नेछ, त्यस्ता केवाईसी फाराम भू–सेवा केन्द्र लागू भएका कार्यालयमा भू–सेवा केन्द्रले र भू–सेवा केन्द्र लागू नभएका कार्यालयमा कार्यालयको सर्भिस डेक्सले भर्न लगाई लिखतसाथ सिस्टममा अपलोड गर्नुपर्नेछ,’ निर्देशनमा भनिएको छ ।विभागले हतारो र अपरिपक्व निर्देशन लागू गरेको प्रधानमन्त्री तथा मन्त्रिपरिषद् कार्यालयका सचिव फणीन्द्र गौतमले बताए । ‘लिने–दिने दुवैले बैंक स्टेटमेन्ट दाखिला गर्नुपर्ने व्यवस्था राखिएको रहेछ, केवाईसी भर्नुपर्ने विषय पनि छ, जुन मिलेन । यो स्थगन गर्ने प्रक्रियामा छ,’ उनले भने ।सम्पत्ति शुद्धीकरणसम्बन्धी ऐनले घरजग्गा व्यवसायीलाई निश्चित क्षेत्रफल र निश्चित रकमभन्दा बढी कारोबारको सीमा तोक्ने, अनुमतिपत्र दिने र ती कम्पनीले मात्रै काम गर्न पाउने व्यवस्था गरेको छ । बैंकको स्टेटमेन्ट भनेको मान्छेको व्यक्तिको गोप्य विषय रहेकाले त्यसलाई बाहिर ल्याउन छुट्टै कानुनी आधार चाहिने उनले जनाए ।केवाईसीको विषय तत्काल लागू नगर्न, घरजग्गा व्यवसायीको दर्ता प्रक्रिया सुरु र लाइसेन्स लिइसकेपछि मात्रै काम अघि बढाउन विभागलाई भनिरहेको उनले सुनाए ।‘उहाँहरूले शुक्रबारसम्म गर्नुहोला, यसबारे शुक्रबार निर्णय हुन्छ,’ उनले भने । अब घरजग्गा खरिद–बिक्रीको कारोबार गर्दा १० लाख रुपैयाँभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ । तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको ‘गुड फर पेमेन्ट’ चेकमार्फत गर्नुपर्नेछ । यस्तै, घरजग्गा कारोबारमा स्थानीय तहले प्रमाणित गरेको बैनाबट्टाको कागज पेस गरेमा १० लाख रुपैयाँभन्दा बढीको बैनाबट्टा भएको भए त्यस्तो रकम खरिदकर्ताको बैंक खाताबाट बिक्रीकर्ताको बैंक खातामा विद्युतीय प्रणालीमार्फत लेनदेन भएको विवरण बैनाबट्टाको कागजातसाथ पेस गर्न विभागले भनेको छ ।भूमि मन्त्रालयका सचिव केदारनाथ शर्माले पनि आन्तरिक छलफल भइरहेको बताए । ‘संशोधन हुने वा स्थगन गर्ने विषयमा आन्तरिक छलफल भइरहेको छ,’ उनले भने, ‘शुक्रबारसम्म केही आउला ।’विभागले ल्याएको बैंक स्टेटमेन्ट अनिवार्य गर्ने निर्देशन सहज नभए पनि कार्यान्वयन गर्नुपर्ने भूमि विज्ञ जगत देउजाले जनाए । ‘घरजग्गा कारोबार गर्ने नाममा जथाभाबी गर्ने छुट दिनु हुँदैन,’ उनले भने, ‘प्रावधान राम्रो छ, संशोधन नै नगरी कार्यान्वयन गर्न जरुरी छ ।’ किनबेच गर्ने दुवैको बैंक स्टेटमेन्ट र केवाईसी भर्नुपर्ने विषय असान्दर्भिक रहेको नेपाल घरजग्गा तथा आवास विकास महासंघका अध्यक्ष विष्णु घिमिरेको भनाइ छ ।"
‘टेक एन्ड पे’ पीपीए संशोधन नभए आन्दोलनमा जाने ऊर्जा उत्पादकहरूको चेतावनी,"काठमाडौँ — आगामी आर्थिक वर्षको बजेटमा नदी प्रवाहमा आधारित (आरओआर) जलविद्युत् आयोजनाको ‘टेक एन्ड पे’ (लिऊ र तिर) प्रावधानअनुसार विद्युत खरिद–बिक्री सम्झौता (पीपीए) गर्ने घोषणाविरुद्ध ऊर्जा उत्पादक एकजुट भएका छन् । स्वतन्त्र ऊर्जा उत्पादकहरूको संस्था, नेपाल (इप्पान) ले बिहीबार कालो ब्यानरमा गरेको सार्वजनिक कार्यक्रममा उनीहरूले ऊर्जा, जलस्रोत तथा सिँचाइमन्त्री दीपक खड्काको राजीनामासमेत मागे ।ऊर्जा प्रवर्द्धकको सम्बन्धित निकाय नेपाल विद्युत् प्राधिकरणका कार्यकारी निर्देशक हितेन्द्रदेव शाक्य, ऊर्जामन्त्री खड्कादेखि अर्थमन्त्री विष्णु पौडेलसमेत आफूले नपठाएको र कहाँबाट आयो भन्दै जिम्मेवारी लिनुका साटो पन्छिन थालेको प्रवर्द्धकहरू बताउँछन् । नदी प्रवाहमा आधारित जलविद्युत् आयोजनाको अनुमतिपत्रवाहक प्रवर्द्धकहरूको भेलामा बजेटमार्फत आएको उक्त बुँदा नसच्याए चरणबद्ध आन्दोलन अघि बढाउँदै ‘ब्ल्याकआउट’ सम्ममा जानुपर्ने धारणा राखे ।भेलालाई सम्बोधन गर्दै इप्पानका अध्यक्ष गणेश कार्कीले ‘टेक एन्ड पे’ विरुद्ध अब निर्णायक आन्दोलनभन्दा अर्को विकल्प नदेखेको बताए । बजेटको एउटा बुँदामा आएको एउटा सानो वाक्यले १७ हजार मेगावाट क्षमताका आयोजनाको भविष्य नै अन्योलमा परेको र लगानी भइसकेको ६६ अर्ब रुपैयाँभन्दा बढी लगानी जोखिममा परेको उनको भनाइ छ ।‘अर्थमन्त्री, ऊर्जामन्त्री, ऊर्जा सचिव र नेपाल विद्युत् प्राधिकरणका कार्यकारी निर्देशकले ‘टेक एन्ड पे’ को विषय बजेटमा कसरी आयो भन्नेमा आफूहरूलाई जानकारी नै नभएको भन्नुभएको छ ।आधिकारिक निकायबाट प्रस्ताव नगए पनि पावर र पहुँचका आधारमा मौखिक प्रस्तावमै ऊर्जा क्षेत्रलाई सिध्याउने कुरा बजेटमा राखिएको छ,’ उनले भने, ‘यो प्रस्ताव नसच्चिए ऊर्जा क्षेत्र समाप्त हुन्छ । क्षेत्र सकिए ऊर्जा उत्पादकहरू पनि सकिन्छन् । उत्पादकहरू या त झुन्डिन तयार हुनुपर्ने भयो या त आन्दोलन गर्न तयार हुनुपर्ने भयो ।’पहिले कार्पेट उद्योग फस्टाउँदा त्यसलाई जसरी सिध्याए अहिले ऊर्जा क्षेत्रलाई पनि त्यसैगरी सिध्याउने खेल सुरु भएको इप्पानका वरिष्ठ उपाध्यक्ष मोहनकुमार डाँगीले बताए । ‘यो रातारात आएको कुरा होइन । प्रवर्द्धकको ३३ प्रतिशत सेयर लक गर्ने, आयोजनाले बत्ती नबाली आईपीओ ल्याउन नदिने, सर्वोच्चको एउटा फैसलाबाट २० हजार मेगावाटका आयोजना बन्न नदिने र अहिले ‘टेक एन्ड पे’ भनेर अर्को १७ हजार मेगावाटका आयोजना पनि बन्न नदिने योजनाबद्ध चाल चलिरहेका छन्,’ उनले भने, ‘यसका लागि कडाभन्दा कडा आन्दोलनभन्दा अर्को विकल्प छैन ।’इप्पानका वरिष्ठ उपाध्यक्ष मोहनकुमार डाँगीको नेतृत्वमा संघर्ष समिति बनाई संघर्षका कार्यक्रमहरूको मोडालिटी बनाइने इप्पानका महासचिव बलराम खतिवडाले बताए । संघर्ष नगरी यत्तिकै यो प्रावधान सरकारले नहटाउने समेत उनले सुनाए । ‘टेक एन्ड पे’ प्रावधानभन्दा खतरनाक कुरा विद्युत् ऐनमा राखेर ऐन ल्याउन लागिएको भन्दै ऐन आएको भोलिपल्टबाट यो क्षेत्रका उद्यमीहरू भाग्नुपर्ने अवस्था आउने भन्दै विद्युत् ऐनमा निजी क्षेत्रका सवालहरू के कति समेटिँदै छन्, त्यतातर्फ ध्यान दिनुपर्ने उनको भनाइ छ ।नेतृत्वमा बसेकाले थाहा छैन भन्दै पन्छिन नमिल्ने भएकाले कि इप्पानसँग आन्दोलनमा हिँड्नुपर्ने कि त ऊर्जामन्त्रीले राजीनामा दिनुपर्ने ऊर्जा प्रवर्द्धक गोरे शेर्पाले बताए । ‘नेतृत्वमा बसेकालाई थाहा छैन रे, त्यसो भए कि इप्पानसँग मिलेर आन्दोलन गर्नुपर्‍यो कि ऊर्जामन्त्रीले राजीनामा दिनुपर्‍यो,’ उनले भने, ‘बैंकले टेक एन्ड पेमा पीपीए भएको आयोजनामा लगानी गर्छ कि गर्दैन त्यो पनि जानकारी लिनुपर्‍यो ।’‘टेक एन्ड पे’ प्रावधानबारे सहमत भए सहमत छु भन्नुपर्ने नत्र ऊर्जामन्त्रीले कहाँबाट आयो भनेर भन्न नमिल्ने इप्पानका सल्लाहकार अरुण सुवेदीले तर्क गरे । ‘ऊर्जामन्त्री जस्तो मान्छेले बजेटमा कहाँबाट आयो भन्न मिल्छ, ?’ उनले प्रश्न सोधे । ‘टेक एन्ड पे’ प्रावधान सच्याउन इप्पानको टोली गत मंगलबार मात्रै ऊर्जामन्त्री खड्कालाई लिएर अर्थमन्त्री पौडेलकोमा पुगेको थियो । अर्थमन्त्रीले उक्त बुँदा सच्याउन सल्लाह गर्नुपर्ने बताउँदा ऊर्जामन्त्रीले भने यो व्यवस्था नसच्चिए आफू पनि निजी क्षेत्रकै साथमा रहेर आन्दोलनमा सहभागी हुने बताएका थिए ।ऊर्जा मन्त्रालयले २८ हजार ५ सय मेगावाट विद्युत् उत्पादन पुर्‍याउने मार्गचित्र ल्याउँदा अर्थ मन्त्रालयले भने बजेटमा उक्त कुरा कतै पनि छोएन । बरु उल्टै नदी प्रवाहमा आधारित आयोजनाहरूको ‘टेक एन्ड पे’ मा पीपीए गर्ने कुरा समेटेर यो क्षेत्रमा गरिएको लगानी नै जोखिममा पार्ने काम गरिदिएको छ । यही व्यवस्था कायम रहे अहिले अध्ययनको चरणमा रहेका करिब २ हजार मेगावाट क्षमताका ३ दर्जन हाराहारी अर्धजलाशययुक्त जलविद्युत आयोजनाको मात्रै पीपीए हुनेछ ।"
"नेप्से घट्यो, जलविद्युत्‌‌मा आकर्षण","काठमाडौँ — सेयर कारोबार मापक नेप्से परिसूचक बिहीबार ५.९९ अंकले घटेको छ । यस दिन शून्य दशमलव २२ प्रतिशतले घटेर २ हजार ६ सय ४० दशमलव ९६ बिन्दुमा ओर्लिएको छ । गत सोमबार एक दशमलव ६० अंकले बढेको नेप्से मंगलबार ३५.७३ र बुधबार ११.९७ अंकले घटेको थियो । नेप्से घट्ने क्रम साताको अन्तिम कारोबार दिन बिहीबार पनि जारी नै रह्यो ।बिहीबार कुल ९४ कम्पनीको सेयर मूल्य बढ्यो, १५३ कम्पनीको मूल्य घट्यो भने एक कम्पनीको स्थिर रह्यो । नेप्सेका अनुसार ७७ हजार ६ सय ७० पटकको किनबेचबाट ७ अर्ब ९७ करोड ८ लाख रुपैयाँ कारोबार भएको छ । कुल १ करोड ७१ लाख ८ हजार ८ सय ९ कित्ता सेयर किनबेच भए ।नेप्से घटेसँगै तीन कारोबार दिनमा सेयर बजारको आकार (कुल बजार पुँजीकरण) मा ८८ अर्ब ८८ करोड ७८ लाख रुपैयाँले संकुचन आएको छ  । अघिल्लो दिन सोमबार ४४ खर्ब ८७ अर्ब ८९ करोड रुपैयाँ रहेको कुल बजार पुँजीकरण बिहीबार ४३ खर्ब ९९ अर्ब १ करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।जलविद्युत् र लगानीबाहेक सबै उपसमूह घट्यो । जलविद्युत् ३८.८५ र लगानी शून्य दशमलव शून्य ४ अंकले बढ्यो । उत्पादन तथा प्रशोधन ७५.६५, जीवन बिमा ७३.३६, व्यापार ३६.६३ र होटल तथा पर्यटन भने ३२.८० अंकले घटेका छन् ।रिभर फल्स पावर लिमिटेडको मूल्य १० प्रतिशतले बढेर सर्किट ब्रेक लाग्यो । बुटवल पावर कम्पनीको ९.९८, पियोर इनर्जीको ९.९८, वरुण हाइड्रोपावरको ९.९६ र सप्तकोशी विकास बैंकको ९.५० प्रतिशतले सेयर मूल्य बढ्यो । ओम मेगाश्री फर्मास्युटिकल्सको ९.३०, ग्रिन डेभलपमेन्ट बैंकको ३.९०, एनएमबी ५० को ३.६७, सुपर माई हाइड्रोपावरको ३.५५ र जनउत्थान सामुदायिक लघुवित्तको ३.४७ प्रतिशतले सेयर मूल्य घट्यो ।कारोबार रकमका आधारमा राधी विद्युत् कम्पनी, युनिभर्सल पावर कम्पनी, बुटवल पावर कम्पनी, ङादी ग्रुप पावर र अरुण काबेली पावर अघि रह्यो । राधी विद्युत् कम्पनीको ९१ करोड २३ लाख, युनिभर्सल पावर कम्पनीको ६४ करोड ३७ लाख, बुटवल पावर कम्पनीको ४९ करोड ५५ लाख, ङादी ग्रुप पावरको ४३ करोड ३५ लाख र अरुण काबेली पावरको २९ करोड ३ लाख रुपैयाँको कारोबार भएको छ ।युनिभर्सल पावर कम्पनीको सबैभन्दा धेरै कित्ता सेयर खरिदबिक्री भएको छ । युनिभर्सल पावर कम्पनीको १४ लाख ५ हजार ४ सय ५ कित्ता, राधी विद्युत् कम्पनीको ११ लाख १९ हजार १ सय १३, ङादी ग्रुप पावरको ११ लाख १२ हजार २ सय ५९, अरुण काबेली पावरको १० लाख ५७ हजार २ सय ८५ र बुटवल पावर कम्पनीको ८ लाख ९ हजार २ सय ५१ कित्ता सेयर खरिदबिक्री भएको नेप्सेले जनाएको छ ।"
यस्तो छ आजको लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ९७ पैसा र बिक्रीदर १३७ रुपैयाँ ५७ पैसा कायम भएको छ ।युरोपियन युरो एकको खरिददर १५६ रुपैयाँ ४५ पैसा र बिक्रीदर १५७ रुपैयाँ १३ पैसा, युके पाउण्ड स्ट्रलिङ एकको खरिददर १८५ रुपैयाँ ८७ पैसा र बिक्रीदर १८६ रुपैयाँ ६८ पैसा, स्वीस फ्रयाङ्क एकको खरिददर १६७ रुपैयाँ १२ पैसा र बिक्रीदर १६७ रुपैयाँ ८५ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ १४ पैसा र बिक्रीदर ८९ रुपैयाँ ५३ पैसा, क्यानेडियन डलर एकको खरिददर १०० रुपैयाँ २५ पैसा र बिक्रीदर १०० रुपैयाँ ६९ पैसा, सिङ्गापुर डलर एकको खरिददर १०६ रुपैयाँ ६२ पैसा र बिक्रीदर १०७ रुपैयाँ ०९ पैसा निर्धारण गरिएको छ ।जापानी येन १० को खरिददर नौ रुपैयाँ ५६ पैसा र बिक्रीदर नौ रुपैयाँ ६१ पैसा, चिनियाँ युआन एकको खरिददर १९ रुपैयाँ ०८ पैसा र बिक्रीदर १९ रुपैयाँ १६ पैसा, साउदी अरेबियन रियाल एकको खरिददर ३६ रुपैयाँ ५२ पैसा र बिक्रीदर ३६ रुपैयाँ ६८ पैसा, कतारी रियाल एकको खरिददर ३७ रुपैयाँ ५८ पैसा र बिक्रीदर ३७ रुपैयाँ ७४ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ २१ पैसा र बिक्रीदर चार रुपैयाँ २३ पैसा, युएई दिराम एकको खरिददर ३७ रुपैयाँ २९ पैसा र बिक्रीदर ३७ रुपैयाँ ४६ पैसा, मलेसियन रिङ्गेट एकको खरिददर ३२ रुपैयाँ ३८ पैसा र बिक्रीदर ३२ रुपैयाँ ५२ पैसा, साउथ कोरियन वन १०० को खरिददर १० रुपैयाँ ०९ पैसा र बिक्रीदर १० रुपैयाँ १४ पैसा, स्वीडिस क्रोनर एकको खरिददर १४ रुपैयाँ ३० पैसा र बिक्रीदर १४ रुपैयाँ ३६ पैसा र डेनिस क्रोनर एकको खरिददर २० रुपैयाँ ९७ पैसा र बिक्रीदर २१ रुपैयाँ ०७ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४६ पैसा र बिक्रीदर १७ रुपैयाँ ५३ पैसा, कुवेती दिनार एकको खरिददर ४४६ रुपैयाँ ६४ पैसा र बिक्रीदर ४४८ रुपैयाँ ५९ पैसा, बहराइन दिनार एकको खरिददर ३६३ रुपैयाँ ३० पैसा र बिक्रीदर ३६४ रुपैयाँ ८९ पैसा, ओमनी रियाल एकको खरिददर ३५५ रुपैयाँ ७९ पैसा र बिक्रीदर ३५७ रुपैयाँ ३५ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
चेम्बर र आईएमएफका प्रतिनिधिबीच नेपालको आर्थिक अवस्थाबारे छलफल,"काठमाडौँ — नेपाल चेम्बर अफ कमर्स र अन्तर्राष्ट्रिय मुद्रा कोष (आईएमएफ) का उच्चस्तरीय प्रतिनिधिबीच नेपालको वर्तमान आर्थिक अवस्था, निजी क्षेत्रले भोग्नुपरेका कठिनाई, आगामी आर्थिक वर्षको बजेट लगायतका विषयमा छलफल भएको छ ।काठमाडौंको जमलस्थित चेम्बर भवनमा बिहीबार आयोजित कार्यक्रममा मुलुकको औद्योगिक र व्यावसायिक वातावरण, कोभिड पछिको अर्थतन्त्र, आगामी आर्थिक वर्षको बजेट र मौद्रिक नीति लगायतका विषयमा केन्द्रित भएर छलफल भएको हो ।आईएमएफका प्रतिनिधिसँग चेम्बरका अध्यक्ष कमलेशकुमार अग्रवालले अर्थतन्त्रको वर्तमान समस्यालाई सम्वोधन गर्नेगरी आगामी आर्थिक बर्षको बजेट आएकाले निजी क्षेत्रमा आशा पलाएको बताए । ‘सरकारले उच्चस्तरीय आर्थिक सुधार सुझाव आयोगको प्रतिवेदन र निजी क्षेत्रले दिएका सुझावका आधारमा नै आगामी अर्थिक वर्षको बजेट ल्याएको छ,’ उनले भने, ‘बजेट समग्रमा सन्तुलित छ । कार्यान्वयनको पाटो प्रभावकारी बनाउन सरकारलाई सुझाव दिएका छौं ।’कुल ६ प्रतिशतको आर्थिक वृद्धि गर्ने गरी ल्याइएको बजेटको लक्ष्य पूरा गर्न सोही अनुसारको सहजीकरण हुनेगरी मौद्रिक नीति आउनुपर्नेमा अध्यक्ष अग्रवालले जोड दिए ।कोभिड १९ पछि अंगिकार गरिएका संकुचित नीतिहरुका कारण निजी क्षेत्रले धेरै ठूलो क्षति बेहोर्नुपरेको र वर्तमान आर्थिक शिथिलताको कारण पनि सोही नीतिहरु नै रहेको अध्यक्ष अग्रवालले बताए ।मुलुकको अर्थतन्त्र केही दवावमा रहेपनि आगामी बजेटको प्रभावकारी कार्यन्वयन हुन सके अधिकांश समस्या सम्वोधन हुनेमा आफुहरु विश्वस्त रहेको अध्यक्ष अग्रवालले जनाए ।आइएमएफ मिसन चिफ डा. सर्वात जाहान नेतृत्वको प्रतिनिधि मण्डललले चेम्बर पदाधिकारीहरुसंगको भेटमा नेपालको वर्तमान आर्थिक अवस्था, निजी क्षेत्रले भोग्नुपरेका समस्या, आगामी आर्थिक वर्षको बजेट र मौद्रिक नीति लगायतका विषयमा जिज्ञासा राखेका थिए ।"
लगानी बोर्डले स्वीकृत गर्‍यो सवा खर्ब रुपैयाँ लगानी,"काठमाडौँ — लगानी बोर्ड नेपालको ६४ औं बैठकले १ खर्ब १७ अर्ब ४० करोड रुपैयाँ लगानी स्वीकृत गरेको छ । प्रधानमन्त्री एवं बोर्डका अध्यक्ष केपी शर्मा ओलीको अध्यक्षतामा बिहीबार बसेको बोर्ड बैठकले मुक्तिनाथ केबलकार र माथिल्लो सेती जलविद्युत् आयोजनाको प्रस्तावक कम्पनीसँग पीडीए गर्न बोर्डका प्रमुख कार्यकारी अधिकृत (सीईओ) सुशील ज्ञवालीको संयोजकत्वमा छुट्टाछुट्टै समिति गठन गर्ने निर्णय गरेको हो ।बोर्डका अनुसार ४३ दशमलव २ मेगावाटको छिलुङखोला जलविद्युत् आयोजना, २१६ मेगावाटको बझाङ माथिल्लो सेती जलविद्युत् आयोजना र ४४ मेगावाटको बकान खोला जलविद्युत् परियोजनाको ५९ अर्ब ७६ करोड रुपैयाँ र मुक्तिानाथ केबलकारका लागि ५७ अर्ब ६४ करोड रुपैयाँ लगानी स्वीकृत गरेको हो ।पर्वतको सेराफाँट (वीरेठाँटी/नयाँपुल) देखि मुस्ताङको मुक्तिनाथसम्म सात स्थानमा स्टेसनसहित ८१ दशमलव ४१ किलोमिटरको लामो केबलकार निर्माण गर्न लागिएको छ । परियोजना निर्माण, स्वामित्वकरण, सञ्चालन र हस्तान्तरण (बुट) ढाँचामा मुक्तिनाथ दर्शन प्रालिले निर्माण गर्न प्रस्ताव गरेको थियो । बैठकले उक्त प्रालिसँग परियोजना विकासको सम्झौताको सर्त आदि विषयमा वार्ता गर्न बोर्डका सीईओ ज्ञवालीको संयोजकत्वमा समिति गठन गरेको छ । उक्त केबलकार सञ्चालनमा आए स्थानीयस्तरमा ठूलो मात्रामा पर्यटक र रोजगारी वृद्धि हुने अपेक्षा गरिएको छ ।बैठकले ७ सय ५० मेगावाट क्षमताको १ खर्ब ६० अर्ब लगानी रहने पश्चिम सेती जलाशययुक्त आयोजनाको विस्तृत प्रतिवेदन थप अध्ययन गर्ने भएको छ । नेपालमा रेलमार्ग क्षेत्रमा सहकार्यका लागि अध्ययन गर्न दक्षिण कोरियाको कोरेल संस्थासँग गरिने सम्झौताको मस्यौदा मन्त्रिपरिषद्बाट स्वीकृति लिने निर्णय पनि गरेको बोर्डका प्रवक्ता प्रद्युम्न उपाध्यायले बताए । बैठकले जनकपुरमा रिफाइन इडिबल ओयल (खाने तेल) उद्योग र विभिन्न स्थानमा सूचना प्रविधि उद्यान स्थापनाका लागि प्राप्त प्रस्तावहरू अघि बढाउने निर्णय पनि गरेको छ ।"
सामान्य अंकले घट्यो नेप्से,"काठमाडौँ — सेयर कारोबार मापक नेप्से परिसूचक ५.९९ अंकले घटेको छ । शून्य दशमलव २२ प्रतिशतले घटेर २ हजार ६ सय ४० दशमलव ९६ विन्दुमा ओर्लिएको  छ ।कुल ९४ कम्पनीको सेयर मूल्य बढ्यो, १५३ कम्पनीको मूल्य घट्यो भने एक कम्पनीको स्थिर रह्यो ।नेप्सेका अनुसार ७७ हजार ६७० पटकको किनबेचबाट ७ अर्ब ९७ करोड ८ लाख रुपैयाँ कारोबार भएको छ । कुल १ करोड ७१ लाख ८ हजार ८०९ कित्ता सेयर किनबेच भए ।जलविद्युत् र लगानी बाहेक उपसमूहहरु घट्यो ।"
घरजग्गा खरिद-बिक्रीकर्ताको अनिवार्य बैंक स्टेटमेन्टको प्रावधान संशोधन हुने,"काठमाडौँ — अब घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य रुपमा पेस गर्नुपर्ने प्रावधान संशोधन हुने भएको छ । भूमि व्यवस्था तथा अभिलेख विभागले मंगलबार सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी गरिएको निर्देशन २०८२ मा सो व्यवस्था जारी गरेको थियो  ।भूमि व्यवस्था, गरिबी निवारण तथा सहकारी मन्त्रालयका सचिव केदारनाथ शर्माले निर्देशनको कुनकुन बुँदा संशोधन गर्न भन्नेबारे छलफल भइरहेको बताए । 'संशोधनमा साथीहरूले छलफल गरिरहनुभएको छ,' उनले भने, 'आज साँझसम्म उक्त निर्देशन संशोधन होला ।'मन्त्रालयका स्रोतअनुसार प्रधानमन्त्री कार्यालयले बुधबार अनिवार्य बैंक स्टेटमेन्ट प्रावधान हटाउन निर्देशन दिएको थियो । सोहीअनुसार निर्देशन संशोधन गर्न छलफल भइरहेको स्रोतको भनाइ छ ।हाल नेपाल फाइनान्सियल एक्सन टास्क फोर्स (एफएटीएफ) को ग्रे लिस्टमा परेको छ । उक्त सूचीबाट मुलुकलाई बाहिर निकाल्न नेपालले दुई वर्षको समय पाएको छ । यसका लागि कार्ययोजना पनि बनाएको छ । सोही कार्ययोजनाबमोजिम विभागले घरजग्गा कारोबार सम्बन्धमा सम्पत्ति शुद्धीकरण निर्देशन जारी गरेको हो ।‘घरजग्गा खरिद बिक्रीको कारोबार गर्दा सूचक संस्थाले खरिदकर्ताको बैंक खाताबाट बिक्रीकर्ताको बैंक खातामा कारोबार बराबरको रकम जम्मा भएको प्रमाण लिखत साथ संलग्न गनुपर्नेछ,’ निर्देशनमा भनिएको छ ।घरजग्गा खरिद बिक्रीको कारोबार गर्दा १० लाख रुपैयाँभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ । तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको गुड फर पेमेन्ट चेकमार्फत गर्नुपर्नेछ ।यस्तै, घरजग्गा कारोबारमा स्थानीय तहले प्रमाणित गरेको बैनाबट्टाको कागज पेस गरेमा १० लाख रुपैयाँभन्दा बढीको बैनाबट्टा भएको भए त्यस्तो रकम खरिदकर्ताको बैंक खाताबाट बिक्रीकर्ताको बैंक खातामा विद्युतीय प्रणालीमार्फत लेनदेन भएको विवरण बैनाबट्टाको कागजात साथ पेस गर्न विभागले भनेको छ ।"
अर्थ मन्त्रालयले सुरु गर्‍यो बजेट कार्यान्वयनको गृहकार्य,"काठमाडौँ — अर्थ मन्त्रालयले आगामी वर्षको बजेट कार्यान्वयनको गृहकार्य सुरु गरेको छ । अर्थ मन्त्रालयमा आयोजित बैठकमा नीति तथा कार्यक्रम, बजेट र माइलस्टोनबीच तादात्म्य मिलाई कार्य योजना बनाएर कार्यान्वयन गर्ने गृहकार्य सुरु भएको हो ।उपप्रधानमन्त्री एवं अर्थमन्त्री विष्णुप्रसाद पौडेलले बजेट वक्तव्यमा समावेश भएका कार्यक्रम तथा आयोजनाका लागि खरिदसम्बन्धी तयारी कार्य अघि बढाउन निर्देशन दिएका छन् । बजेट स्वीकृत भएलगत्तै सम्झौता गर्न सकिने गरी तयारी गर्दा छिटो काम गर्न सहज हुने उनको भनाइ छ ।मुख्य सचिव एकनारायण अर्यालले खरिद प्रक्रिया अघि बढाउन थप ऐन कानुन जरुरी नभएको उल्लेख गर्दै बजेटमा उल्लेख भएअनुसार खरिदका लागि तयारी प्रक्रिया अघि बढाउदा हुने धारणा व्यक्त गरे ।बैठकमा चालु आर्थिक वर्षको पुँजीगत खर्च वृद्धिमा विशेष ध्यान दिनेबारे पनि छलफल भएको थियो । बैठकमा अर्थ सचिव घनश्याम उपाध्यायले स्रोत सुनिश्चितता भएका र आवश्यक कागजात भएका योजना तथा कार्यक्रमको सम्बन्धमा रकमान्तर लगायतका विषयमा अर्थ मन्त्रालयले तत्काल सहजीकरण गर्ने बताए ।उनले स्रोत सहमति भएका र कागजात पूरा भएका आयोजना तथा कार्यक्रमको सम्बन्धमा सहजीकरणका लागि आवश्यक परे बिदा र शनिबारको दिन पनि काम गर्ने बताउँदै प्रक्रिया पुगेका र हुन सक्ने काम मात्र अर्थ मन्त्रालयमा पठाउन सम्बन्धित मन्त्रालयका सचिवहरुलाई अनुरोध गरे ।बैठकमा भौतिक पूर्वाधार तथा यातायात मन्त्रालय, जल स्रोत तथा सिँचाइ मन्त्रालय, खानेपानी मन्त्रालय लगायतका सचिवको उपस्थिति थियो ।"
"सुनको मूल्यमा सामान्य वृद्धि, चाँदीको स्थिर",काठमाडौँ — अन्तरराष्ट्रिय बजारमा सुनचाँदीको मूल्यमा सामान्य वृद्धि भएसँगै त्यसको प्रभाव स्थानीय बजारमा पनि परेको छ । बुधबारको तुलनामा आज सुन तोलामा पाँच सयले बढेको छभने चाँदीको भाउ स्थिर छ ।नेपाल सुनचाँदी व्यवसायी महासङ्घका अनुसार आज एक तोला सुनको मोल एक लाख ९३ हजार ७०० कायम भएको छभने सोही परिमाणको चाँदीको मूल्य दुई हजार ७५ निर्धारण भएको छ ।अन्तरराष्ट्रिय बजारमा आज एक औँस सुनको मूल्य तीन हजार ३८९ डलर कायम भएको अन्तरराष्ट्रिय सञ्चारमाध्यमरूले जनाएका छन् ।
नबिल बैंकको प्रमुख कार्यकारी अधिकृत (सिइओ)मा मनोज कुमार ज्ञवाली नियुक्त,"काठमाडौँ — नबिल बैंक लिमिटेडको प्रमुख कार्यकारी अधिकृत (सिइओ)मा मनोज कुमार ज्ञवाली नियुक्त भएका छन् । बिहिबार बिहान बसेकोे सञ्चालक समितिको  ६८२ औं बैठकले ज्ञवालीलाई चार वर्षका लागि प्रमुख कार्यकारी अधिकृत पदमा नियुक्त गरेको हो ।यस अघि कायममुकायम सिइओको भूमिका निर्वाह गर्दै आएका ज्ञवाली बैकिङ क्षेत्रमा स्पष्ट वक्ताका रुपमा चिनिन्छन् । उनले नेपाल राष्ट्र बैंक लगायत विभिन्न वाणिज्य बैंकको व्यवस्थापन तहमा नेतृत्वदायी भूमिकामा रही बैंकिङ क्षेत्रको अनुभव बटुलीसकेका छन् ।सीएसमेत रहेका ज्ञवालीसँग बैंकहरुको नियमनकारी निकाय नेपाल राष्ट्र बैंक, ग्लोबल आइएमई बैंक, ग्लोबल आइएमई क्यापिटल र ज्योति विकास बैंकसहित पुँजीबजार तथा बैंकिङ क्षेत्रमा २६ वर्ष लामोे अनुभव छ । ज्ञवालीको कुशल र सक्षम नेतृत्वमा आगामी दिनमा नबिल बैंक लिमिटेडले विभिन्न वित्तीय सूचकाङ्कहरूमा अग्रणी स्थान हासिल गर्दै थप उचाइ प्राप्त गर्ने आशा गरिएको छ ।त्यस्तै सोही समितीले नायब महाप्रबन्धक आदर्श बजगाँइलाई नायब प्रमुख कार्यकारी अधिकृतमा बढुवा गरेको छ भने प्रमुख कानुन विभाग भिष्म न्यौपानेलाई कम्पनी सचिवको जिम्मेवारी दिएको छ ।नबिल बैंक लिमिटेड नेपालको निजी क्षेत्रको अग्रणी बैंक हो । बैंकले जिम्मेवार संस्थाका रूपमा समग्र देश तथा समाजको विकासमा योगदान गर्न प्रतिबद्ध छ । नबिलले २४ लाखभन्दा बढी सेवाग्राहीहरूलाई देशभरिको २६८ शाखा र ३२० एटिएम मेसिनबाट सेवा प्रदान गर्दै आएको छ । नेपाली बैंकिङ क्षेत्रमा नवीनतम सेवाको सुरुवात गर्न अग्रणी भूमिका खेलेको नबिल नेपालको बैंकिङ विकासको इतिहासमा कोसेढुङ्गाको रूपमा काम गर्दै आएको छ ।"
अनौपचारिक व्यापार फस्टाउँदा राजस्व गुमाउँदै सरकार,"काठमाडौँ — उपत्यका लगायत प्रमुख सहरमा औपचारिकभन्दा अनौपचारिक दूध बढी बिक्री भएको एक अध्ययनले देखाएको छ । अनौपचारिक क्षेत्र फस्टाउँदा डेरी उद्योगलाई मार परेसँगै सरकारले पनि राजस्व गुमाएको डेरी उद्योग संघले गरेको अध्ययनले देखाएको छ ।काठमाडौं उपत्यका, विराटनगर र पोखरामा गरेको अध्ययनले यस्तो देखाएको संघका उपाध्यक्ष निरन्जन श्रेष्ठले जनाए । उपत्यकामा दिनको ४ लाख ६५ हजार लिटर, विराटनगरमा ६० हजार लिटर र पोखरामा ४० हजार लिटर दूध अनौपचारिक क्षेत्रबाट बिक्री हुने गरेको उनले बताए । तीन सहरबाट सरकारले वर्षको २ अर्ब राजस्व गुमाएको उनको दाबी छ ।उपत्यकामा दिनको २ लाख ८० हजार लिटर, पोखरामा २४ हजार लिटर र विराटनगरमा २० हजार लिटर औपचारिक क्षेत्रबाट बिक्री हुने गरेको श्रेष्ठले जनाए । किसानले उपत्यकामा ५० हजार लिटर सिधै पसल र उपभोक्तालाई बिक्री गर्छन् । यस्तो क्रम पोखरामा ८ हजार र विराटनगरमा १२ हजार लिटर बिक्री हुने गरेको उनले बताए ।‘दुग्ध क्षेत्रमा डेरी उद्योगले करिब ३० अर्ब लगानी गरेका छन् । यसबाट औपचारिक क्षेत्रले वार्षिक ३ अर्ब राजस्व बुझाउँछ । तर अनौपचारिक क्षेत्रबाट ६ अर्बको राजस्व गुमेको छ,’ श्रेष्ठले भने, ‘अनौपचारिक क्षेत्रलाई पनि औपचारिकमा ल्याउन सके डेरी उद्योगमा थप २० अर्ब लगानी बढ्छ ।’ अहिले दिनको ७२ लाख लिटर दूध उत्पादन हुन्छ, जसमध्ये ३६ लाख लिटर दूध किसानकै घरमा खपत हुने गरेको श्रेष्ठको भनाइ छ ।३६ लाख लिटर बजारमा बिक्री हुन्छ । त्यसमध्ये औपचारिक क्षेत्रबाट १२ लाख लिटर बिक्री हुन्छ । अनौपचारिक क्षेत्रबाट १८ लाख लिटर बजारमा जान्छ । किसानमार्फत सीधै ६ लाख लिटर बजारमा आपूर्ति हुने गरेको श्रेष्ठले बताए । अनौपचारिक क्षेत्रबाट बिक्री हुने दूधको गुणस्तर परीक्षण हुँदैन । प्याकेजिङ पनि हुँदैन, जसले गर्दा उपभोक्तासमेत ठगिएको जानकार बताउँछन् ।डेरी प्रोडक्टको आयात घट्दो, निर्यात बढ्दोदस वर्षमा दुग्ध पदार्थको आयात घटे पनि निर्यात भने बढेको सरकारी तथ्यांकले देखाएको छ । आर्थिक वर्ष २०७१/७२ मा २ अर्ब ९ करोडको दुग्धपदार्थ आयात भएको थिय्ो । २०८०/८१ मा आयात घटेर १ अर्ब ५० करोड पुगेको छ । निर्यातको आँकडा हेर्दा २०७१/७२ मा ४७ करोडको निर्यात भएको थियो । २०८०/८१ मा निर्यात बढेर ३ अर्ब ५३ करोडको निर्यात भएको छ ।२०७९/८० को तुलनामा निर्यात १ करोड घटे पनि दशकको तुलनामा क्रमिक सुधार देखिएको छ । ‘निर्यात अझै बढाउन सकिन्छ, त्यसका लागि लागत प्रतिलिटर ४० रुपैयाँ झार्नुपर्छ । किसानलाई गुणस्तरका आधारमा अनुदान दिनुपर्छ । दूधको उत्पादकत्वमा वृद्धि गराउनुपर्छ,’ उपाध्यक्ष श्रेष्ठले भने, ‘निजी र सरकारी संस्थानलाई समान व्यवहार गरेर धुलो दूध निर्यातका लागि सरकारले पहल गर्नुपर्छ । अनौपचारिक क्षेत्रलाई औपचारिकमा ल्याउन सके निर्यात अझै बढ्छ ।’"
"नेप्सेमा झन्डै १२ अंकको गिरावट, कारोबार रकम पनि घट्यो","काठमाडौँ — सेयर कारोबार मापक नेप्से परिसूचक बुधबार ११.९७ अंकले घटेर बन्द भएको छ । अघिल्लो दिनको तुलनामा ०.६५ प्रतिशतले घट्दा समग्र नेप्से २ हजार ६ सय ४६.९५ बिन्दुमा पुगेर बन्द भएको छ ।मंगलबार ३५ अंकले घटेर बन्द भएको नेप्सेमा बुधबार पनि दोहोरो अंकको गिरावट आएको हो । मंगलबार करिब ३६ अंकले घटेको नेप्सेमा बुधबार पनि दोहोरो अंकको गिरावट भएको हो ।खासगरी गभर्नरको नियुक्ति र त्यसलगतै जारी मौद्रिक नीतिको तेस्रो त्रैमासिक समीक्षामा सेयर धितो कर्जाको जोखिम भार १५० प्रतिशतबाट घटाएर १ सय प्रतिशत कायमलगायत व्यवस्था गरिएको थियो ।यो व्यवस्थाले लगानीकर्ताको आत्मविश्वास बढ्ने भएकाले सेयर बजारमा सकारात्मक प्रभाव पार्ने अपेक्षा गरिएको थियो । तर, त्यसको सकारात्मक असर सेयर बजारमा देखिएको छैन । मौद्रिक नीतिको समीक्षा जारी भएपछिका अधिकांश दिन नेप्से घटेको छ भने बढेको दिन पनि वृद्धिदर निकै कम छ ।बजारलाई आवश्यक अपेक्षित उत्साह अझै प्राप्त हुन नसकेकाले लगानीकर्ताले अझै लगानी विस्तारका हिम्मत गर्न नसकेको, उनीहरू पर्ख र हेरको अवस्थामा रहेको जानकारहरू बताउँछन् । बुधबार कारोबारमा आएकामध्ये ६६ कम्पनीको सेयर मूल्य बढ्यो भने १८१ वटाको घट्यो र १ वटा कम्पनीको स्थिर रह्यो ।५९ हजार १ सय ३० पटकको सेयर कारोबारमा १ करोड ३७ लाख ८२ हजार ४६८ कित्ता सेयर किनबेच भए । ती किनबेचमा ५ अर्ब १६ करोड ३३ लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम पनि घटेको हो । मंगलबार सेयर बजारमा ६ अर्ब ६७ करोड ९५ लाख रुपैयाँ बराबरको कारोबार भएको थियो । नेप्सेसँगै कारोबार रकम पनि घट्नुले लगानीकर्तामा आत्मविश्वासमा कमी आएको पुष्टि हुने सेयर ब्रोकर बताउँछन् ।बुधबार कारोबारमा आएका १३ उपसमूहमध्ये सामूहिक लगानी कोष र व्यापारबाहेक सबैको परिसूचक घटे । सामूहिक लगानी कोष उपसमूहको परिसूचक ०.०८ र व्यापारको २१.०९ अंकले बढे । सेयर बजार बढ्न नसके पनि सेयर धितोमा कर्जा लिने प्रवृत्ति ह्वात्तै बढेको तथ्यांकले देखाएको छ ।"
जेठ पहिलो सातासम्म कर्णाली सरकारको खर्च ३५ प्रतिशत मात्र,"वीरेन्द्रनगर — जेठ पहिलो सातासम्म कर्णाली प्रदेश सरकारको खर्च ३५ प्रतिशत मात्र भएको छ । चालु आर्थिक वर्ष २०८१/८२ को साउनदेखि जेठ १० सम्म कर्णाली प्रदेशको खर्च प्रगति ३५.२८ प्रतिशत छ । गत वर्ष यो समयमा ३०.६७ प्रतिशत खर्च थियो ।सरकारले यस वर्ष ११ अर्ब ८ करोड १७ लाख ८५ हजार खर्च गरेको छ । जेठ १० सम्म कर्णाली प्रदेश सरकारको खर्च प्रगति ३५ प्रतिशत हाराहारी भएको प्रदेश कोष तथा लेखा नियन्त्रण कार्यालयका सूचना अधिकारी एवं वरिष्ठ लेखा अधिकृत दीपेन्द्र मगरातीले जनाए । कर्णालीको चालु आर्थिक वर्षको बजेट ३१ अर्ब ४१ करोड ४१ हजार थियो ।मन्त्रालयतर्फ सबैभन्दा बढी खर्च गर्ने आर्थिक मामिला तथा योजना मन्त्रालय छ । यस मन्त्रालयले ५८.५४ प्रतिशत खर्च प्रगति गरेको छ । यो मन्त्रालयको बजेट १७ करोड ५३ लाख ५५ हजार थियो । १० करोड २६ लाख ५५ हजार खर्च गरेको प्रदेश लेखा नियन्त्रण कार्यालयले जनाएको छ ।आर्थिक मामिलापछि सामाजिक विकास मन्त्रालयको खर्च प्रगति बढी छ । कुल बजेट ५ अर्ब ७१ करोड ९४ लाख ८५ हजार रहेकोमा दुई अर्ब ५४ करोड ८८ लाख ५८ हजार खर्च भएको छ । ४४.५६ प्रतिशत प्रगति मन्त्रालयको छ ।यस्तै विकास बजेट रहेको भौतिक पूर्वाधार विकास मन्त्रालयको बजेट खर्च ३० प्रतिशत छ । मुख्यमन्त्री तथा मन्त्रिपरिषद्को कार्यालयले ३६.१२ प्रतिशत खर्च गरेको छ भने आन्तरिक मामिला तथा कानुन मन्त्रालयले सबैभन्दा कम १८.८४ प्रतिशत खर्च गरेको छ ।उद्योग, पर्यटन, वन तथा वातावरण मन्त्रालयको ३६.५३ प्रतिशत, जलस्रोत तथा ऊर्जा विकास मन्त्रालयको ३२.०६ प्रतिशत, भूमि व्यवस्था, कृषि तथा सहकारी मन्त्रालयको ३६.८७ प्रतिशत खर्च भएको छ । जेठ र असारमा बढी खर्च हुने भएकाले प्रदेशको खर्च ५० देखि ६० प्रतिशतसम्म पुग्ने लेखा अधिकृत मगरातीको अनुमान छ । ‘प्रदेशको खर्चको अवस्था सन्तोषजनक नभए पनि सुधारात्मक छ । आगामी वर्षमा खर्च प्रगति बढ्ने देखिन्छ,’ उनले भने ।प्रतिपक्षी दल माओवादीले भने दिइएको बजेट पनि खर्च गर्न नसकी प्रदेश सरकारको गति सुस्त रहेको आरोप लगाएको छ । पूर्वमन्त्रीसमेत रहेका माओवादीका प्रमुख सचेतक कृष्णबहादुर जिसीले सरकारले बजेट खर्च गर्न नसकेको र योजना सम्पन्न हुन लागेका योजनामा बजेट नदिएर अलपत्र पार्ने काम गरेको दाबी गरे ।‘उपभोक्तालाई कामको जिम्मा नदिएको, समयमा ठेक्का लगाउन नसकेको र खर्च गर्ने कार्यविधि बनाउन सकेको छैन,’ उनले भने, ‘जसका कारण प्रदेश सरकारको खर्च प्रगति बढ्न सकेन । सरकारले बर्सेनि बजेट खर्च गर्न नसक्दा जनताले चाहेको विकास हुन सकेको छैन ।’ बर्सेनि खर्च गर्ने दरमा सुधार आउन नसक्नु दुःखद भएको कांग्रेसका कर्णाली प्रदेशसभा सदस्य एवं पूर्वआर्थिक मामिला तथा योजनामन्त्री वेदराज सिंहले बताए ।सरकारले खर्च मापदण्ड तथा कार्यविधि बनाउन ढिलाइ गरेकाले बजेट खर्च हुन नसकेको उनको भनाइ छ । बर्सेनि दिइएको बजेट खर्च गर्न नसक्ने अनि बजेट कम भयो भनेर बोल्नुको कुनै औचित्य नभएको उनले बताए । सरकारले खर्च मापदण्ड तथा कार्यविधि बनाएर काम गर्न सके मात्र खर्च प्रगति बढ्ने उनले जनाए ।"
करको बोझले धराशायी स्विच-सकेट उद्योग,"विराटनगर — मुलुकभर सञ्चालनमा रहेका स्विच र सकेट उत्पादन गर्ने ५० भन्दा बढी उद्योग बन्द हुने संघारमा पुगेका छन् । सरकारले तयारी वस्तुमा शून्य भन्सार (कस्टम ड्युटी) कायम राखेका कारण र कच्चापदार्थमा १५ प्रतिशत भन्सार शुल्कसहित थप १५ प्रतिशत उपभोग कर (एक्साइज ड्युटी) लगाएकाले स्वदेशी उत्पादनको लागत अत्यधिक भएको उद्योगीहरूको गुनासो छ ।उत्पादन खर्च बढ्दा बजारमा प्रतिस्पर्धा गर्न नसक्ने अवस्था आएको उनीहरूको भनाइ छ ।चीन र भारतबाट आयातित तयारी स्विच–सकेट तुलनात्मक रूपमा सस्तो पर्दै आएको उद्योगी बताउँछन् । भारतबाट वार्षिक ७ अर्ब रुपैयाँभन्दा बढी र चीनबाट ३ अर्ब रुपैयाँभन्दा बढी मूल्यका स्विच–सकेट आयात भइरहेका छन् । यही कारणले गर्दा स्वदेशी उत्पादन बजार प्रतिस्पर्धाबाट क्रमशः बाहिरिँदै गएको छ । स्वदेशमै उत्पादन गर्दा कच्चापदार्थमा ३० प्रतिशतभन्दा बढी कर तिर्नुपर्ने बाध्यता छ, जब कि तयारी सामग्री आयात गर्दा भन्सार शुल्क नै नलाग्ने व्यवस्था छ ।असमान कर संरचनाका कारण स्वदेशी उद्योगहरू बन्द हुने संकटमा परेका हुन् । ‘हालसम्म झन्डै ५० वटा उद्योग बन्द हुने स्थितिमा पुगिसकेका छन् । उत्पादन घट्दो छ, बजार गुम्दै छ र कामदारहरूलाई हटाउनुपर्ने अवस्था आउँदै छ,’ अन्नपूर्ण इलेक्ट्रिक्सका सञ्चालक तथा उद्योगी अरुण राठी भन्छन्, ‘करिब ५ हजारभन्दा बढी मजदुर र कर्मचारी बेरोजगार हुने खतरा बढेको छ ।’एकातिर सरकारले ‘नेपालमै उत्पादन गरौं’ भन्ने नारा दिन्छ, अर्कोतिर स्वदेशी उत्पादनमै बाधा पुर्‍याउने किसिमको कर संरचना बनाएको उद्योगीहरूको गुनासो छ । स्वदेशी उद्योगलाई जोगाउनुपर्ने माग राख्दै बजेट आउनुअघि नै उद्योगीहरूले अर्थमन्त्री विष्णु पौडेल र प्रधानमन्त्रीका आर्थिक सल्लाहकार युवराज खतिवडासित भेट गरीसमस्या अवगत गराएका थिए । ‘उहाँहरूले आवश्यक सुधार गर्ने आश्वासन पनि दिनुभएको थियो,’, राठी भन्छन्, ‘तर बजेटले फेरि पनि हामीलाई निराश पार्‍यो ।’"
धुलो दूध र बटर स्टक रहेको बहानामा किसानको दूध संकलनमा कडाइ गर्दै डीडीसी,"काठमाडौँ — धुलो दूध र बटर स्टक बढेको भन्दै सरकारी दुग्ध विकास संस्थान (डीडीसी) ले किसानबाट दूध संकलनमा कडाइ गरेको छ । कन्भर्सन गरिएको धुलो दूध र बटर राख्ने ठाउँ नभएको र बिक्री नहुँदा किसानको बक्यौता बढेको भन्दै काठमाडौं दुग्ध वितरण आयोजनाले दूध संकलन कम गर्न चिस्यान केन्द्रलाई पत्र पठाएको छ ।नियमित दूध दिने संघसंस्थाबाहेक अन्यबाट दूध नकिन्न र खरिद गरे चिस्यान केन्द्र इन्चार्ज नै जिम्मेवार हुनेसमेत उसले चेतावनी दिएको छ ।‘मौज्दात अत्यधिक हुँदा ५ महिनादेखि किसानको दूध खरिदबापतको भुक्तानी दिन सकिएको छैन । त्यसलाई दृष्टिगत गर्दै चिस्यान केन्द्रमा दैनिक संकलन हुने कच्चा दूध परिमाणमा न्यूनीकरण गर्दै नियमित दूध दिने संस्था र फर्मबाट संकलन गर्न जानकारी गराइन्छ,’ काठमाडौं दुग्ध वितरण आयोजनाले सबै चिस्यान केन्द्रलाई पठाएको पत्रमा भनिएको छ, ‘दूध संस्थानको मापदण्डअनुसार मात्रै संकलन गर्नू । पत्रअनुसार दूध संकलन नगरे त्यसमा चिस्यान सेन्टर इन्चार्जको जिम्मेवारी रहनेछ ।’आयोजनाले जेठ ११ मा पत्र पठाएपछि चिस्यान केन्द्रले दूध संकलन घटाएका छन् । यसअघि काठमाडौं उपत्यकामा दिनको ५८ हजारदेखि ६० हजार लिटर दूध संकलन हुन्थ्यो । अहिले घटेर ४६ हजारदेखि ५४ हजार लिटर मात्रै संकलन भइरहेको आयोजना प्रमुख इन्द्रभूषण कुमार यादवले जनाए । ‘किसानलाई तिर्नुपर्ने बक्यौता रकम १ अर्ब २ करोडभन्दा बढी भइसकेको छ । धुलो दूध ८ सय ८० टन र बटर ७ सय २८ टन मौज्दात छ,’ उनले भने, ‘स्टक धेरै भएकाले संकलनमा सावधानी अपनाएका हौं । दूध खरिदको कोटा लगाउन केन्द्रीय कार्यालयलाई पत्र पठाएका छौं ।’दूध संकलनमा डीडीसीले नियन्त्रणको नीति लिएपछि मिल्क होलिडेको सम्भावना बढेको किसान बताउँछन् । ‘उत्पादन बढाऊ भन्ने तर उत्पादन भएको दूध राज्यले नै नकिने किसानले कहाँ गएर बेच्ने ? सीमित संस्थाबाट खरिद गर्ने आयोजना र चिस्यान केन्द्रको निर्णय सिन्डिकेटबाट प्रेरित देखिन्छ,’ कृषक समूह महासंघ नेपालका संस्थापक अध्यक्ष उद्धव अधिकारीले भने, ‘किसानले उत्पादन गरेको दूध किन्नु राज्यको दायित्व हो । मौज्दात बढे निर्यातमा जोड दिनुपर्छ । तर संकलन खरिद नै नगर्नु गलत हो ।’ बक्यौता रकम पनि तत्काल भुक्तानी गर्नुपर्ने अधिकारीको भनाइ छ । राज्यकै संस्थानले दूध नकिन्दा त्यसको सिको डेरी उद्योगले पनि गर्ने उनले जनाए ।कृषि तथा पशुपन्छी विकासमन्त्री रामनाथ अधिकारीका अनुसार किसानको बक्यौता करिब ५ अर्ब छ । यसमध्ये डीडीसीको करिब १ अर्ब रुपैयाँ रहेको उनले बताए ।‘किसानलाई भुक्तानी गर्नुपर्ने रकम ४ देखि ५ अर्ब बाँकी छ । त्यसमध्ये डीडीसीको करिब १ अर्ब छ । हामी जिम्मेवारीबाट पन्छिन मिल्दैन, सबै उद्योगी व्यवसायीले इमानदार बन्न जरुरी छ,’ मंगलबार डेरी उद्योग संघको वार्षिक साधारणसभामा मन्त्री अधिकारीले भने, ‘साना किसानले परिवार चलाउन दुई वटा भैंसी पालेर दैनिक ५/७ लिटर दूध बेच्छन्, बिहानदेखि बेलुकीसम्म समस्या छ । त्यसको व्यवस्थापन, व्यवस्थापन र जिम्मेवारी सबैले लिनुपर्छ । बाँकी बक्यौता तत्काल भुक्तानी गर्नुपर्छ ।’अर्बौं रुपैयाँ बक्यौता राखेका निजी डेरी र डीडीसीले दूध संकलनमा समेत कडाइ गर्दा किसान मारमा पर्ने किसानको भनाइ छ । कन्भर्सन गरिएको धुलो दूध र बटर राख्ने ठाउँ नभएर काठमाडौं दुग्ध वितरण आयोजनाले पत्र पठाएको डीडीसीका महाप्रबन्धक पशुपति ढुंगानाले बताए । काठमाडौं, हेटौंडा, विराटनगरलगायत सबैतिर समस्या देखिएको छ । ‘राख्ने ठाउँ नै नभएपछि के गर्ने, भाडामा लिएर पनि स्टक राख्नुपरेको छ,’ ढुंगानाले भने, ‘मूल्य समायोजन गरेर भए पनि बटर बेच्ने तयारी गरिराखेका छौं । बिक्री भए केही सहज हुन्थ्यो ।’गत साउनयता करिब ७ करोड लिटर दूध कन्भर्सन भएको डेरी उद्योग संघका अध्यक्ष राजकुमार दाहालले जनाए । स्टक बढी भएकै कारण बजारमा केही समस्या देखिए पनि निजी डेरीले संकलनमा कमी नगरेको उनको दाबी छ । ‘वैशाखदेखि दूध अभाव हुने सिजन हो । तर उत्पादन बढेर जेठसम्मै दूध कन्भर्सन भयो । असोज, कात्तिकदेखि फेरि दूध उत्पादन सिजन सुरु हुन्छ,’ दाहालले भने, ‘अहिले कन्भर्सन भएको दूध बिक्री नभए थप समस्या आउने देखिन्छ । अहिले संकलन नघटाए पनि अब त्यही बाटो अपनाउनुपर्ने बाध्यता हुँदै छ ।’"
सुदूरपश्चिमको आर्थिक सम्भावना उजागर गर्दै एडीबीको पर्यटन अध्ययन सार्वजनिक,"काठमाडौँ — एसियाली विकास बैंक (एडीबी) ले सुदूरपश्चिम प्रदेशलाई दिगो र समावेशी पर्यटकीय गन्तव्यका रूपमा विकास गर्न विभिन्न सुझाव दिएको छ ।सुदूरपश्चिम एकीकृत आर्थिक तथा पर्यटन विकास अध्ययनमा आधारित सुझाव पर्यटन परामर्श गोष्ठी एवं लगानी तथा विकास सम्मेलनको पूर्वसन्ध्यामा प्रस्तुत गरिएको हो ।राजदूतहरू, विकास साझेदार संस्थाका प्रमुखहरु, संघीय र प्रदेश सरकारका प्रतिनिधि तथा निजी क्षेत्रका अगुवाहरूको उपस्थितिमा बुधबार सुदूरपश्चिम क्षेत्रको लगानी अवसरबारे धनगढीमा कार्यक्रम सम्पन्न भयो ।संस्कृति, पर्यटन तथा नागरिक उड्डयन मन्त्रालयको अनुरोधमा एडीबीले उक्त अध्ययन सम्पन्न गर्नुका साथै सन् २०२२ को प्रदेश पर्यटन गुरुयोजना निर्माण गरेको हो ।‘यस प्रदेशको प्राकृतिक सुन्दरता र सांस्कृतिक सम्पदा अत्यन्त अनुपम छन्, तर पर्यटनको सम्भावना अझैसम्म पूर्ण रूपमा उपयोग भएको छैन,’ नेपालका लागि एडीबीका राष्ट्रिय निर्देशक आर्नो कोश्वाले भने, ‘अध्ययनले कनेक्टिविटी (यातायात सञ्जाल), पर्यटकीय गन्तव्यहरू र जनशक्ति क्षमताको विकास लक्षित लगानीद्वारा सुदूरपश्चिमलाई समृद्ध पर्यटन अर्थतन्त्रमा रूपान्तरण गर्न सकिन्छ भन्ने देखाएको छ । यो सोच/दृष्टिकोणलाई सहयोग गर्न पाउँदा हामी गर्व महसुस गर्दछौं ।’अध्ययनले पहुाच अभिवृद्धि गर्न र देशमा भित्रिएका पर्यटकको सन्तुलित वितरण सुनिश्चित गर्न उन्नत पूर्वाधार विकासको आवश्यकता औंल्याएको छ । साथै, अध्ययनले समग्र पर्यटन सर्किट र वातावरणमैत्री (पर्यटकीय) गन्तव्यहरूको विकास, सुशासन, दक्ष जनशक्ति विकास र निजी लगानी आकर्षणका लागि क्षेत्रीय सहकार्य आवश्यक रहेको उल्लेख गरेको छ ।‘हामीले सुदूरपश्चिमको पर्यटन विकास गर्दा यसको प्राकृतिक सुन्दरता र वातावरणको संरक्षण आगामी पुस्ताका लागि कसरी सुनिश्चित गर्ने भन्ने विषयमा विशेष ध्यान दिनुपर्छ,’ कोश्वाले भने ।कार्यक्रममा परराष्ट्र मन्त्री आरजु राणा देउवा, उद्योग, वाणिज्य तथा आपूर्ति मन्त्री दामोदर भण्डारी, वन तथा वातावरणमन्त्री ऐनबहादुर शाही ठकुरी र सुदूरपश्चिम प्रदेशका मुख्यमन्त्री कमलबहादुर शाह सहभागी थिए ।एडीबी एसिया तथा प्रशान्त क्षेत्रमा दिगो, समावेशी र उत्थानशील विकासका लागि सहयोग गर्ने प्रमुख बहुपक्षीय विकास बैंक हो । यसका सदस्य र साझेदारहरूसाग जटिल चुनौती समाधानका लागि आपसमा काम गरिरहेको एडीबीले जनजीविकामा रूपान्तरण, गुणस्तरीय पूर्वाधार निर्माण र पृथ्वीलाई जोगाउनका लागि नवप्रवर्तित वित्तीय औजार एवं रणनीतिक साझेदारीको उपयोग/परिचालन गर्दछ । सन् १९६६ मा स्थापना भएको एडीबीमा ६९ सदस्यको स्वामित्व रहेको छ र तीमध्ये ५० एसिया तथा प्रशान्त क्षेत्रमा अवस्थित छन् ।"
समावेशी श्रम बजारलाई प्राथमिकतामा राखेको छ : नेपाल,"काठमाडौँ — नेपालले समावेशी श्रम बजार बनाउने गरी श्रमनीतिलाई प्राथमिकतामा दिई कार्यान्वयन गर्ने भन्दै अन्तर्राष्ट्रिय समुदायसमक्ष प्रतिबद्धता जनाएको छ ।श्रम, रोजगार तथा सामाजिक सुरक्षा सचिव कुष्णहरि पुष्करले जेनेभामा आयोजित अन्तर्राष्ट्रिय श्रम सम्मेलनको ११३ औं सत्रमा मंगलबार नेपालको तर्फबाट प्रस्तुत गर्दै समावेशी श्रम बजार बनाउने नीतिहरुको प्रवर्द्धन गर्ने प्रतिबद्धता जनाएको हो । ‘नेपालले अनौपचारिक श्रम बजारलाई पूर्णरुपमा औपचारिक लैजाने नीति र नियमलाई प्राथमिकता दिइएको छ । यो हाम्रो राष्ट्रिय प्राथमिकताभित्र पर्छ,’ उनले सम्मेलनमा भने,‘अहिले समावेशी श्रम बजार नीतिहरूको प्रवर्द्धन, सामाजिक सुरक्षाको दायरा विस्तार र त्रिपक्षीय संवादको सुदृढीकरण भइरहेको छ ।’समावेशी र न्यायपूर्ण श्रम बजार बनाउन योगदानमा आधारित सामाजिक सुरक्षाको दायराभित्र औपचारिक र अनौपचारिक क्षेत्रका सबै श्रमिकलाई समेटिएको उनले बनाए । ‘समावेशी श्रम बजारको प्रवर्द्धनका लागि हामी द्विपक्षीय र बहुपक्षीय विकास साझेदारहरूसँग सहकार्य गर्न तयार छौं । यसमा सबैको समर्थन र अर्थपूर्ण सहयोगको खाँचो छ,’ उनले भने, ‘सामाजिक न्याय र दिगो आर्थिक रूपान्तरणको हाम्रो साझा उद्देश्यहरू प्राप्त गर्न अन्तर्राष्ट्रिय ऐक्यबद्धता आवश्यक छ ।’जुन २ देखि १३ सम्म जेनेभामा जारी रहने सम्मेलनमा नेपालसहित एक सय ८७ देशका सरकार, रोजगारदाता र ट्रेड युनियनको त्रिपक्षीय सहभागिता छ । नेपाल आइएलओको 'गभर्निङ बडी'मा सरकारको तर्फबाट निर्वाचित सदस्य राष्ट्र हो । सम्मेलनमा श्रमको संसारमा दीर्घकालीन प्रभाव पार्ने विस्तृत दायराका मुद्दाको कार्यसूचीमाथि छलफल भइरहेको छ । जसमा कार्यस्थलमा पर्ने जैविक जोखिमलाई न्यूनीकरण गर्ने प्रस्तावित मापदण्ड, डिजिटल प्लाटफर्मको नेटवर्कबाट हुने श्रमको मानक निर्धारण, आइएलओको वार्षिक बजेट र कार्यक्रम औपचारिकता र उचित श्रम संक्रमणसम्बन्धी नवीन दृष्टिकोण, अन्तर्राष्ट्रिय श्रम मापदण्डको अवस्था, सामाजिक विकास शिखर सम्मेलन र समुद्री श्रमसँग सम्बन्धी विषयहरु रहेका छन् ।"
नेपाल राष्ट्र बैंकको प्रवक्तामा पण्डित,"काठमाडौँ — नेपाल राष्ट्र बैंकमा प्रवक्ताको जिम्मा कार्यकारी निर्देशक किरण पण्डितले पाएका छन् । यसअघि राष्ट्र बैंकको प्रवक्ता रामु पौडेल थिए । गभर्नर विश्वनाथ पौडेलले आज बुधबारदेखि लागू हुने गरी प्रवक्ताको जिम्मेवारी पण्डितलाई दिएका हुन् ।वि.सं. २०६२ सालमा बैंक सेवामा प्रवेश गर्नुभएका पण्डितसँग बैंक सुपरीवेक्षण विभाग, बैंक तथा वित्तीय संस्था नियमन विभाग, वित्तीय समावेशिता तथा ग्राहक संरक्षण महाशाखालगायतको कार्यानुभव छ । हाल उनी भुक्तानी प्रणाली विभाग प्रमुख हुन् ।"
"दोहोरो अंकले घट्यो नेप्से, पाँच अर्बको सेयर किनबेच",काठमाडौँ — सेयर कारोबार मापक नेप्से परिसूचक बुधबार ११.९७ अंकले घटेर बन्द भएको छ । अघिल्लो दिनको तुलनामा ०.६५ प्रतिशतले घट्दा समग्र नेप्से २ हजार ६ सय ४६.९५ विन्दुमा पुगेर बन्द भएको छ । मंगलबार ३५ अंकले घटेर बन्द भएको नेप्सेमा बुधबार पनि दोहोरो अंकको गिरावट आएको हो ।सो दिन कारोबारमा आएकामध्ये ६६ कम्पनीको सेयर मूल्य बढ्यो भने १८१ वटाको घट्यो र १ वटा कम्पनीको स्थिर रहयो ।५९ हजार १ सय ३० पटकको सेयर कारोबारमा १ करोड ३७ लाख ८२ हजार ४६८ कित्ता सेयर किनबेच भए । ती किनबेचमा ५ अर्ब १६ करोड ३३ लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम पनि घटेको हो । मंगलबार सेयर बजारमा ६ अर्ब ६७ करोड ९५ लाख रुपैयाँ बराबरको कारोबार भएको थियो ।बुधबार कारोबारमा आएका १३ उपसमूहमध्ये सामूहिक लगानी कोष र व्यापारबाहेक सबैको परिसूचक घटे । सामूहिक लगानी कोष उपसमूहको परिसूचक ०.०८ र व्यापारको २१.०९ अंकले बढे ।
सरकारको प्राथमिकतामा परेन बूढीगंगा जलविद्युत् आयोजना,"अछाम — सरकारी बेवास्ता, अछामबाट प्रतिनिधित्व गर्ने र जिल्लाका नेतृत्वकर्ता चुपचाप रहनु र विदेशी दाताले आयोजनालाई आफू अनुकूल बनाउन विभिन्न बहानामा सम्झौता अस्वीकार गर्दा बूढीगंगा जलविद्युत् आयोजनाको निर्माण प्रक्रिया अगाडि बढ्न सकेको छैन । आयोजना निर्माणको अध्ययन करिब ३० वर्ष अगाडिबाट सुरु भएको थियो  ।साँफेबगर नगरपालिका– १० मा रहेको आयोजनाबाट २० मेगावट विद्युत् उत्पादनका लागि खाडी मुलुक कतार र साउदी अरबको ऋण लगानीमा निर्माणका लागि अघि बढाइएको हो । राजधानी काठमाडौंबाट करिब ९ सय किलोमिटरमा रहेको यो आयोजनाले लोडसेडिङ घटाउन र लोडसेडिङ घटाउन देशको विद्युत् उत्पादन क्षमता वृद्धि गरी नेपालको सामाजिक र आर्थिक विकासमा योगदान पुर्‍याउने लक्ष्य राखिएको आयोजना प्रमुख सुरेन्द्र घिमिरेले बताए ।उनका अनुसार तोकिएको मापदण्ड अनुसार २०२५ भित्र अनुमानित लागतमा सम्पन्न गर्ने उद्येश्य राखेको आयोजना हालसम्म ठेक्का पक्रियामासमेत जान सकेको छैन । आयोजनाका अनुसार बूढीगंगादेखि कैलालीको पहलमानपुर ९ सय ८५ किलोमिटर सम्म १३२ केभी प्रसारण लाइनको विकास गरी बिजुली निकालिने छ ।‘कम्युनिटी सपोर्टको काम मात्र भइरहेको छ । आयोजनाको ठेक्काको लागि सूचना निकाल्ने, मूल्यांकन गर्ने काम भइसकेको छ । तर सम्झौता भइसकेको छैन,’ उनले भने, ‘सम्झौता गर्दा दाताबाट पूर्वसहमति गर्नुपर्ने हुन्छ । त्यसका लागि सबै कागजात पठाइसकेका छौं । तर अहिलेसम्म कुनै रेस्पोन्स आएको छैन ।’ मुआब्जा वितरणमा ढिलाइ, डिपीआर समयमा नबन्नु र विभिन्न कारणले भएको ढिलासुस्तीले आयोजनाको काम अगाडि बढ्न नसकेको उनले बताए । ‘आयोजना प्रमुख भएर आएकको एक महिना मात्र भयो । वस्तुस्थिति बुझेर व्यवस्थापन गर्न लागेका छौं । यहाँको नेतृत्वसँग पनि सहकार्य गरिरहेका छौं,’ उनले भने ।आयोजनाका अनुसार इञ्जिनियरिङ डिजाइन प्रतिवेदन र वातावरण प्रभाव अध्ययन (इआईए) स्वीकृत भइसकेको छ । प्रसारण लाइनका लागि आइईई प्रतिवेदन पनि स्वीकृत भइसकेको छ । तर कतार र साउदी अरबले गर्ने ऋण लगानी आयोजनाको लागि अपुग हुने भएकाले अन्य बजेट व्यवस्थापन गर्नको लागि अर्थ मन्त्रालयमा पत्राचार गरिसकिएको छ । तर मन्त्रालयले स्रोत सुनिश्चतता गर्न सकेको छैन ।ऋण लगानी गरेका देशबाट आउने रकमबाहेक अन्य रकम नेपाल सरकारले व्यवस्था गर्ने सम्झौता अनुसार अपुग रकमको बारे अर्थ मन्त्रालयमा पत्राचार गरिसकेको भएपनि अहिलेसम्म कुनै ठोस जवाफ नआएको आयोजना प्रमुख घिमिरले बताए । ‘सबै खालका मूल्यांकन र अध्ययन गरिसकेका छौं । ठेक्का गर्ने सूचना पनि जारि गरिसकेका छौं । तर अर्थ मन्त्रालयबाट स्रोत सुनिश्चितता गर्नेबारे कुनै जानकारी आएको छैन,’ उनले भने , ‘मन्त्रालयले स्रोत व्यवस्थापन गर्न सक्ने गरी बजेट सुनिश्चत गरेको भए सबै कानुनी प्रक्रिया पूरा गरेर निर्माण कम्पनीलाई ठेक्का सम्झौता गर्न बोलाउन सकिन्थ्यो ।’उनका अनुसार पहिले काठमाडौंमा मुख्य कार्यालय रहेकोमा गत वर्षबाट सबै जनशक्ति अछाम केन्द्रित भएको छ । ‘अहिले आयोजनाका सामान्य कामहरु कम्युनिटी सपोर्ट, बाटो र्ममत, सडक निर्माण र कार्यालयका आन्तरिक कामहरु गरिरहेका छौं,’ उनले भने ,‘ठेक्का प्रक्रियामा गएर निर्माण सुरु नै हुन सकेको छैन । सक्रियाताका साथ काम गर्न पनि पाएका छैनौं ।’आयोजनाको निर्माण विकासको लागि २०१४ जुन १८ तारिखमा साउदी फन्ड फर अरब डेभ्लप्मेन्टसँग ६ अर्ब नेपाली रुपैयाँको ऋण सम्झौता भइसकेको छ । २०७२ असाढ १४ गते सम्झौता भइ ०७३ पुसमा डीपीआर तयार पार्ने जिम्मा पाएका अस्ट्रेलियन कम्पनी स्मेक इन्टरनेसनल प्राइभेट लिमिटेड र नेपालको कम्पनी उदय कन्सल्टेन्सीले करिब १ वर्ष अघि मात्रै डीपीआर तयार पारेको हो । करिब १९ करोड ९१ लाख ३३ हजार नेपाली रुपैयाँ लागतमा आयोजनाको डीपीआर तयार भएको छ ।सरकार आफैंले निर्माण गर्ने २० मेगावाट क्षमताको बूढीगंगा जलविद्युत् आयोजनाको निर्माणका लागि २०५२ सालदेखि नै अध्ययन सुरु भएको थियो । सन् १९९७ मा सम्पन्न सम्भाव्यता अध्ययन र वातावरणीय प्रभाव मूल्यांकन अध्ययन अनुसार अनुमानित कुल लागत नेपाली मुद्रामा करिब‍ १० अर्ब रहेको छ ।आयोजना अनुसार इन्जिनियरिङ्ग डिजाइन र वातावरणीय प्रभाव मूल्यांकन अध्ययन गरी आयोजनाको निर्माण विकासको लागि २०१४ जुन १८ तारीखमा साउदी फन्ड फर अरब डेभ्लप्मेन्टसँग ६ अर्ब नेपाली रुपैयाँको ऋण सम्झौता भएको थियो भने २०१२ जुलाई ४ तारीखमा कुवेत फन्ड फर अरब इकोनोमिक डेभ्लप्मेन्टसँग ५ मिलियन कुवेती दिनार (नेपाली रुपैयाँ १.८ अर्ब) ऋण सम्झौता भइसकेको छ । बाँकी रकम नेपाल सरकारले बेहोर्ने उक्त ऋण सम्झौतामा उल्लेख गरिएको छ ।"
सुनको मूल्य तोलामा पाँच सयले वृद्धि,काठमाडौँ — अन्तर्राष्ट्रिय बजारमा सुनचाँदीको मूल्यमा वृद्धि भएसँगै त्यसको प्रभाव स्थानीय बजारमा पनि परेको छ । मंगलबारको तुलनामा आज सुन तोलामा पाँच सय रुपैयाँ र चाँदी ३० रुपैयाँले बढेको छ ।नेपाल सुनचाँदी व्यवसायी महासंघका अनुसार आज एक तोला सुनको मोल एक लाख ९३ हजार २ सय रुपैयाँ कायम भएको छ भने सोही परिमाणको चाँदीको मूल्य दुई हजार ७५ रुपैयाँ निर्धारण भएको छ ।अन्तर्राष्ट्रिय बजारमा आज एक औँस सुनको मूल्य तीन हजार ३७९ डलर कायम भएको अन्तर्राष्ट्रिय सञ्चारमाध्यमरूले जनाएका छन् ।
"नेपाल-बङ्गलादेश व्यापार : आयात चार अर्ब ७५ करोड, निर्यात ३५ करोड","झापा — आर्थिक वर्ष २०८१/०८२ को वैशाख महिनासम्ममा काँकडभिट्टा हुँदै बङ्गलादेशबाट चार अर्ब ७५ करोड आठ लाख छ हजार ८७१ बराबरको मालसामान आयात भएको छ । नेपालबाट ३५ करोड ६२ लाख ९७ हजार ८२७ बराबरका उत्पादन  बङ्गलादेश निर्यात भएका छन् ।काँकडभिट्टास्थित नेपाल पारवहन तथा गोदाम व्यवस्था कम्पनी लिमिटेड शाखा कार्यालय प्रमुख सुवास पाण्डेयका अनुसार बङ्गलादेशबाट सवैभन्दा धेरै एक अर्ब ७८ करोड ४२ लाख बराबरको अप्रशोधित जुट आयात भएको छ ।यसैगरी, आयात भएका अन्य वस्तुमा ब्याट्री, पोल्ट्री फिड सप्लिमेन्ट, कस्मेटिक आइटम, हाइड्रोजन प्याराअक्साइड, जुट यार्न, विद्युतीय उपकरण, औषधि, आलु, पेपर, ग्लास, फुड एण्ड वेभरेजलगायतका सामग्री रहेका छन् ।काँकडभिट्टाबाट ३० करोड २७ लाख ७९ हजार बराबरको खुदो बङ्गलादेश निर्यात भएको छ । यहाँबाट अन्य जडीबुटी, अनिमल फिड, घरायसी सामान निर्यात भएका कार्यालय प्रमुख पाण्डेयले बताए।"
ओपनएआईले किन्यो ‘आईफोन’ डिजाइनरको स्टार्टअप,"काठमाडौँ — आर्टिफिसियल इन्टेलिजेन्स (एआई) प्रविधिमा तरंग ल्याएका च्याटजीपीटी निर्माता ओपनएआईका प्रमुख साम अल्टम्यानले हार्डवेयर बजारमा हात हालेका छन् । उनले आईफोन, आईप्याड र म्याकबुकजस्ता उत्पादनको डिजाइन गर्ने ख्यातिप्राप्त डिजाइनर जोनी आइभको डिजाइन स्टार्टअप ‘आईओ’ कम्पनी ६.५ अर्ब अमेरिकी डलरमा किनेको घोषणा गरेका छन् ।गत साता मात्र सार्वजनिक भएको यो सम्झौताले उपभोक्ता प्रविधि, एआई र सिलिकन भ्यालीमै नयाँ प्रतिस्पर्धाको संकेत दिएको विश्लेषकहरूको धारणा छ ।यो खरिदले जोनी आइभ र ओपनएआईलाई चर्चामा ल्याएको छ । अल्टम्यानका अनुसार अब जोनीले एआईमा आधारित प्रविधियुक्त नयाँ किसिमका डिभाइसहरू बनाउने कार्यको नेतृत्व गर्नेछन् । ती डिभाइसहरूले भविष्यमा स्मार्टफोनसँग पनि प्रतिस्पर्धा गर्ने अनुमान गरिएको छ । ‘जोनी संसारकै उत्कृष्ट डिजाइनर हुन्,’ अल्टम्यान भन्छन्, ‘अब हामी एआई प्रविधियुक्त डिभाइसको नयाँ पुस्ता बनाउने कोसिसमा लाग्नेछौं ।’यो सम्झौता कुनै डिभाइसको बाह्य डिजाइन वा कुनै डिजाइन कत्तिको आकर्षक देखिन्छ भन्नेमा केन्द्रित नरहेको, बरु यसले मानिस र एआईबीचको सहकार्यलाई नयाँ तरिकाले परिभाषित गर्ने यात्राको थालनी गर्ने ब्लुमबर्गले लेखेको छ । ‘आइभ र अल्टम्यानले दैनिक जीवनमा मिसिने खालको एआई डिभाइस निर्माणमा लामो समयदेखि चुपचाप काम गरिरहेका छन्,’ ब्लुमबर्गको दाबी छ, ‘त्यसले मानिसलाई एआई साथीको सुविधा दिनेछ ।’यो सम्झौता पूरै स्वपुँजी (इक्विटी) को रूपमा गरिएको हो । ओपनएआईले आईको ५५ सदस्यीय टिमलाई पनि समाहित गरेको छ । त्यसमा धेरैजसो एप्पलका पूर्वइन्जिनियर र डिजाइनर छन् । यद्यपि, जोनी आइभको आफ्नै डिजाइन फर्म (लभ फर्म) भने स्वतन्त्र रूपमा रहनेछ । अब ओपनएआईको हार्डवेयर र सफ्टवेयरसँगै सम्पूर्ण क्रिएटिभ निर्देशनको जिम्मेवारी आइभको नेतृत्वमा हुनेछ ।अल्टम्यानको यस कदमलाई प्रविधि विश्लेषकहरूले एप्पलको दशक लामो प्रभुत्वमा अहिलेसम्मकै सबैभन्दा ठोस चुनौती मानेका छन् । वालस्ट्रिट जर्नलका एक वरिष्ठ विश्लेषक भन्छन्, ‘यो एप्पलको हार्डवेयर वर्चस्वमा प्रहार गर्ने अहिलेसम्मकै सबैभन्दा बलियो कदम हो ।’ ओपनएआईले हार्डवेयर डिभाइस बनाउने समाचार सार्वजनिक भएपछि एप्पलको सेयर मूल्य २ प्रतिशतले घटेको थियो । च्याटजीपीटीजस्ता उत्पादनमार्फत जेनरेटिभ एआई बजारमा आधिपत्य जमाएको ओपनएआईजस्तो सफ्टवेयर निर्माता कम्पनी अब हार्डवेयर निर्माणको दिशामा अग्रसर हुनुलाई अर्थपूर्ण मानिएको छ । ‘यो टेस्लाको मोडलजस्तै हो, सिलिकनदेखि सफ्टवेयर र सेवासम्म सबै आफैं बनाउन खोजिएको छ,’ रोयटर्सको विश्लेषण छ ।अल्टम्यानले एआईलाई स्मार्टफोनभित्रै सीमित राखेर थप नवप्रवर्तन सम्भव नभएको उल्लेख गर्दै एआईको नयाँ रूप र संरचना बनाउनुपर्ने बेला आएको प्रतिक्रिया दिएका छन् ।उनका अनुसार अहिलेका एआई मोडलहरूले स्मार्टफोनबाट गर्न सकिनेजति उपलब्धि हासिल गरिसकेका छन् । अल्टम्यान–आइभको साझेदारीबाट आउने पहिलो डिभाइस सन् २०२६ मा सार्वजनिक हुने अनुमान गरिएको छ । यद्यपि, हालसम्म डिभाइसबारे विस्तृत विवरण दिइएको भने छैन । तर, जानकारहरूले त्यो डिभाइस सहज रूपमा लगाएर वा लिएर हिँड्न मिल्ने, स्मार्टफोनजस्तै दैनिक जीवनको हिस्सा बन्ने तर स्मार्टफोनभन्दा फरक हुने अनुमान गरेका छन् ।एआई क्षेत्रमा वर्चस्व जमाउँदै आएको ओपनएआईको बजार मूल्य अहिले ३ सय अर्ब डलर आकलन गरिएको छ । यसै वर्ष सुरुमा पाएको ४० अर्ब डलरको ऐतिहासिक लगानीपछि कम्पनीले आफूलाई विश्वकै सबैभन्दा तीव्र गतिमा अगाडि बढिरहेको प्रविधि कम्पनीका रूपमा उभ्याएको छ । आइभसँगको पछिल्लो सम्झौताले कम्पनी अब सफ्टवेयर मात्र नभएर हार्डवेयरमा पनि आक्रामक हुने संकेत मिलेको छ ।जेनरेटिभ एआई क्षेत्र सन् २०२२ मा १९१ मिलियन अमेरिकी डलरको मात्र थियो भने २०२४ मा यो २६ अर्ब अमेरिकीको बनेको थियो । सन् २०२८ सम्ममा यसले १०० अर्ब डलर बजार पार गर्ने अनुमान गरिएको छ । ओपनएआईले अहिले यो बजारको करिब १७ प्रतिशत हिस्सा ओगटिरहेको छ । अब कम्पनीले हार्डवेयर र डिजाइनको क्षेत्रमा प्रवेश गर्दै यो हिस्सालाई अझ बढाउने योजना बनाएको देखिन्छ ।विशेषगरी युवापुस्ता र प्रविधिमैत्री प्रयोगकर्ताहरूमा ओपनएआईले विकास गरिरहेको एआईमा आधारित डिभाइसले एप्पलजस्ता कम्पनीहरूको दबदबामै असर पार्न सक्ने हुनाले पछिल्लो सम्झौतालाई सिलिकन भ्यालीले रुचिका साथ हेरेको छ । यदि ओपनएआईले वास्तवमै आकर्षक र प्रयोगमैत्री एआई यन्त्र ल्याउन सफल भयो र त्यसले प्रयोगकर्तामध्ये सानो हिस्साको पनि बानी फेरियो भने ठूला कम्पनीको आम्दानीमा अर्बौं डलरको असर पार्न सक्ने अनुमान गरिएको छ ।– एजेन्सीको सहयोगमा"
मापदण्ड खुकुलो बनाउन सहकारी महासंघको ‘लबिइङ’,"काठमाडौँ — सहकारीको बचत तथा ऋण कारोबार नियमनका लागि मापदण्ड जारी भएको एक साता नबित्दै त्यसलाई खुकुलो बनाउन राष्ट्रिय सहकारी महासंघले लबिइङ सुरु गरेको छ । राष्ट्रिय सहकारी नियमन प्राधिकरणले गत साता जारी गरेको ‘बचत तथा ऋणको मुख्य कारोबार गर्ने सहकारी संस्थाको कारोबार सम्बन्धमा जारी गरिएका नियामकीय मापदण्ड २०८२’ मा रहेका मध्ये करिब डेढ दर्जन बुँदामा असहमति जनाउँदै संशोधनका लागि लबिइङ गर्ने महासंघले निर्णय गरेको हो ।मुख्य गरी तरलता गणना, १५ प्रतिशत तरलता कायम गर्नुपर्ने, १५ प्रतिशतभन्दा बढी खराब कर्जा भएका संस्था प्राधिकरणमा जान नपाउने, सहकारीले ऋण प्रवाह गर्दा तेस्रो पक्ष धितो राख्न नपाउनेलगायत डेढ दर्जन बुँदामा असहमति रहेको राष्ट्रिय सहकारी महासंघकी अध्यक्ष ओमदेवी मल्लले जानकारी दिइन् । बैठकले मापदण्डमा देखिएका असजिला र सहकारीको मूल्य, मान्यता र सिद्धान्तविपरीत हुने व्यवस्था संशोधनका लागि सम्बन्धित निकायसँग छलफल तथा संवाद गर्न कार्यदल गठन गर्ने निर्णय गरेको उनले बताइन् ।सोमबार राष्ट्रिय सहकारी महासंघको सभाहलमा भएको बैठकले सहकारी क्षेत्रको नियमनका लागि गत साता जारी मापदण्डका केही बुँदाले बचत ऋण अभियानलाई अप्ठ्यारो पारेको भन्दै संशोधनका लागि सबैतिर लबिइङ निष्कर्ष निकालेको हो । व्यावहारिक समस्या भएकाले महासंघले त्यसमा आवश्यक संशोधनका लागि ११ सदस्यीय उच्चस्तरीय कार्यदल गठन गरेको छ । महासंघकी अध्यक्ष मल्लको अध्यक्षतामा बसेको केन्द्रीय कार्यसमिति बैठकले मापदण्डमा देखिएका असजिला र सहकारीको मूल्य, मान्यता र सिद्धान्तविपरीत हुने व्यवस्थाहरूको संशोधनका लागि सम्बन्धित निकायसँग छलफल तथा संवाद गर्न कार्यदल गठन गर्ने निर्णय गरेको हो ।राष्ट्रिय सहकारी महासंघका वरिष्ठ उपाध्यक्ष रमेश पोखरेल संयोजक रहेको कार्यदलमा सहसंयोजकमा महासंघका उपाध्यक्ष डीबी बस्नेत, सञ्चालक परितोष पौडेल, नेफ्स्कून अध्यक्ष चन्द्रप्रसाद ढकाल, बागमती प्रदेश सहकारी संघका अध्यक्ष रामशरण शर्मा घिमिरे, प्रोस्कून अध्यक्ष उद्धव सापकोटालगायत छन् । ‘व्यावहारिक रूपमा सञ्चालन हुन मापदण्डका धेरै बुँदाले सहकारी संस्थालाई अप्ठेरो भएको छ । तीमध्ये अहिलेका लागि कुन–कुन व्यवस्थाले अप्ठेरो पारेको हो, त्यो निष्कर्ष निकालेर परिमार्जनका लागि सम्बन्धित निकाय आग्रह गर्ने काम कार्यदलले गर्नेछ,’ महासंघकी अध्यक्ष मल्लले भनिन्, ‘कार्यदलको बैठक बिहीबार बस्दै छ, बैठकको निष्कर्षका आधारमा अहिलेका लागि कुन–कुन बुँदा परिमार्जनका लागि आग्रह गर्ने भन्ने टुंगो लाग्नेछ ।’आफूहरूले महासंघलगायत सहकारी अभियानका पदाधिकारीहरूसँग छलफल गरेर मापदण्ड जारी गरेको राष्ट्रिय सहकारी नियमन प्राधिकरणका प्रवक्ता रविन ढकालले बताए । ‘महासंघलगायत सहकारी अभियानका पदाधिकारीहरूसँग छलफल गरेरै मापदण्ड जारी भएको हो,’ उनले भने, ‘यद्यपि केही बुँदामा फेरि असहमति आएको छ । ती विषयमा पनि उहाँहरूसँग छलफल भइरहेको छ ।’ सहकारी ऐनको व्यवस्थाअनुसार मापदण्ड आएकाले अभियानका सबै माग पूरा गर्न नसकिने पनि प्रवक्ता ढकालले बताए । ‘प्राधिकरणमा अध्यक्ष, दुई जना सञ्चालक छनोटको प्रक्रिया सुरु भएको छ, पूर्ण कार्यसमिति आएपछि पनि अभियानसँग पुनः छलफल गरेर मापदण्ड परिमार्जन गर्न सकिन्छ,’ ढकालले भने ।मापदण्डमा सहकारीका सदस्यहरूबाट मात्र बचत संकलन गर्नुपर्ने र अधिकतम बचत संकलन प्राथमिक पुँजीको १५ गुणासम्म हुनुपर्ने उल्लेख छ । ‘संस्थाले प्रतिसदस्य बचत संकलनको सीमा प्राथमिक पुँजी कोषको १० प्रतिशतसम्म हुनेछ । यो मापदण्डको प्रयोजनका लागि संस्थाले प्राथमिक पुँजीको गणना गर्दा आर्थिक वर्षको पहिलो महिनाको पहिलो दिन (साउन १) र सातौं महिनाको पहिलो दिन (माघ १) गते प्राथमिक पुँजी गणना गरी बचतको सीमा निर्धारण गर्नुपर्नेछ ।’संस्थाले आफ्ना सदस्यहरूको सदस्यताबापतको सेयर धितोमा ऋण प्रवाह गर्न र ऋणीको सम्पत्ति धितो राखी अन्य निकायबाट ऋण लिँदा ऋणीले संस्थाबाट लिएको ऋण रकमभन्दा बढी ऋण लिन नपाउने व्यवस्था मापदण्डमा छ । अब सहकारीले खराब ऋणको वर्गीकरण गर्नुपर्ने र खराब कर्जाबापतको व्यवस्था गर्नुपर्ने प्रावधान मापदण्डमा उल्लेख छ ।संस्थाले प्रवाह गरेको ऋणलाई किस्ता/ब्याज भुक्तानी अवधिका आधारमा वर्गीकरण गर्नुपर्ने र वर्गीकरणअनुसार खराब कर्जाबापतको नोक्सानी व्यवस्था गर्नुपर्नेछ । संस्थाले कुल बचत दायित्वको कम्तीमा १५ प्रतिशत तरल सम्पत्ति कायम गर्नुपर्ने प्राधिकरणले गरेको छ । संस्थाले आफ्ना सदस्यबाट संकलित बचतमा दिने र ऋणमा लिने ब्याजदर, ब्याज गणना विधि, हर्जाना लगाउने विधि र प्रशासनिक सेवा शुल्क सम्बन्धमा संस्थाको सञ्चालक समितिबाट निर्णय गराई लागू गर्नुपर्नेछ । ‘ऋण प्रवाह गर्दा प्रशासनिक सेवा शुल्क, ब्याज र हर्जाना ब्याजबाहेक अन्य शुल्क लिन पाइने छैन,’ मापदण्डमा भनिएको छ ।"
"टिकेन नेप्सेको वृद्धि, ३६ अंकले घट्यो","काठमाडौँ — सेयर कारोबार मापक नेप्से परिसूचक मंगलबार ३५.७३ अंकले घटेको छ । नेप्से एक दशमलव ३२ प्रतिशतले घटेर २ हजार ६ सय ५८.९३ विन्दुमा बन्द भएको छ । कुल ३४ कम्पनीको सेयर मूल्य बढ्यो भने २ सय १४ कम्पनीको मूल्य घट्यो । नेप्सेका अनुसार ७५ हजार ५०८ पटकको किनबेचबाट ६ अर्ब ६७ करोड ९५ लाख रुपैयाँ कारोबार भएको छ । कुल १ करोड ५५ लाख ३८ हजार ४७४ कित्ता सेयर किनबेच भए ।नेप्से अघिल्ला तीन कारोबार दिन सकारात्मक अवस्थामा बन्द भएको थियो । मंगलबार भने सबै उपसमूह घटे । होटल तथा पर्यटन १४७.४४, जीवन बिमा ९८.८७, निर्जीवन बिमा ८५.०९ र लघुवित्त ६१.३४ अंकले घट्यो । पियोर इनर्जीको सेयर मूल्य १० प्रतिशतले बढेर सर्किट ब्रेक लाग्यो । ओम मेगाश्री फर्मासिटिकल्सको ९.९४, उपकार लघुवित्तको ५.५८, नारायणी विकास बैंकको ३.०३, प्रभु स्मार्ट फन्डको २.९५ प्रतिशतले सेयर मूल्य बढ्यो ।सप्तकोशी विकास बैंकको ४.३८, बाराही हाइड्रोपावर (पब्लिक) को ३.९९, प्राइम कमर्सियल बैंकको ३.९५, लक्ष्मी सनराइज बैंकको ३.८८, सूर्यदाय वमी लघुवित्तको ३.८६ प्रतिशतले सेयर मूल्य घट्यो । नेप्से घटेसँगै सेयर बजारको आकार (कुल बजार पुँजीकरण) मा ५९ अर्ब ४९ करोड ८४ लाख रुपैयाँले संकुचन आएको छ ।अघिल्लो दिन सोमबार ४४ खर्ब ८७ अर्ब ८९ करोड रुपैयाँ रहेको कुल बजार पुँजीकरण मंगलबार ४४ खर्ब २८ अर्ब ४० करोड रुपैयाँ कायम भएको छ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।कारोबार रकमका आधारमा राधी विद्युत् कम्पनी, युनिभर्सल पावर कम्पनी, ङादी ग्रुप पावर, ओम मेगाश्री फर्मासिटिकल्स र बुटवल पावर कम्पनी अघि रहे । राधी विद्युत् कम्पनीको ६० करोड १५ लाख, युनिभर्सल पावर कम्पनीको ४१ करोड १५ लाख, ङादी ग्रुप पावरको ४० करोड ३० लाख, ओम मेगाश्री फर्मासिटिकल्सको २८ करोड ३३ लाख र बुटवल पावर कम्पनीको २० करोड ७७ लाख रुपैयाँको सेयर कारोबार भएको छ ।"
यस्तो छ आजको विदेशी मुद्राको विनिमय दर,"काठमाडौँ — नेपाल राष्ट्र बैङ्कले बुधबारका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार आज अमेरिकी डलर एकको खरिददर १३६ रुपैयाँ ६५ पैसा र बिक्रीदर १३७ रुपैयाँ २५ पैसा कायम भएको छ ।युरोपियन युरो एकको खरिददर १५५ रुपैयाँ ६० पैसा र बिक्रीदर १५६ रुपैयाँ २९ पैसा, युके पाउण्ड स्ट्रलिङ एकको खरिददर १८४ रुपैयाँ ४२ पैसा र बिक्रीदर १८५ रुपैयाँ २३ पैसा, स्वीस फ्रयाङ्क एकको खरिददर १६६ रुपैयाँ ३३ पैसा र बिक्रीदर १६७ रुपैयाँ ०६ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ २१ पैसा र बिक्रीदर ८८ रुपैयाँ ६० पैसा, क्यानेडियन डलर एकको खरिददर ९९ रुपैयाँ ४५ पैसा र बिक्रीदर ९९ रुपैयाँ ८९ पैसा, सिङ्गापुर डलर एकको खरिददर १०६ रुपैयाँ ०४ पैसा र बिक्रीदर १०६ रुपैयाँ ५१ पैसा निर्धारण गरिएको छ ।जापानी येन १० को खरिददर नौ रुपैयाँ ५५ पैसा र बिक्रीदर नौ रुपैयाँ ५९ पैसा, चिनियाँ युआन एकको खरिददर १९ रुपैयाँ ०१ पैसा र बिक्रीदर १९ रुपैयाँ ०९ पैसा, साउदी अरेबियन रियाल एकको खरिददर ३६ रुपैयाँ ४३ पैसा र बिक्रीदर ३६ रुपैयाँ ५९ पैसा, कतारी रियाल एकको खरिददर ३७ रुपैयाँ ४९ पैसा र बिक्रीदर ३७ रुपैयाँ ६५ पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ २० पैसा र बिक्रीदर ३७ रुपैयाँ ३७ पैसा, मलेसियन रिङ्गेट एकको खरिददर ३२ रुपैयाँ १९ पैसा र बिक्रीदर ३२ रुपैयाँ ३३ पैसा, साउथ कोरियन वन १०० को खरिददर ९ रुपैयाँ ९३ पैसा र बिक्रीदर ९ रुपैयाँ ९७ पैसा, स्वीडिस क्रोनर एकको खरिददर १४ रुपैयाँ २४ पैसा र बिक्रीदर १४ रुपैयाँ ३० पैसा र डेनिस क्रोनर एकको खरिददर २० रुपैयाँ ८६ पैसा र बिक्रीदर २० रुपैयाँ ९५ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ४९ पैसा, कुवेती दिनार एकको खरिददर ४४५ रुपैयाँ ७४ पैसा र बिक्रीदर ४४७ रुपैयाँ ७० पैसा, बहराइन दिनार एकको खरिददर ३६२ रुपैयाँ ४९ पैसा र बिक्रीदर ३६४ रुपैयाँ ०८ पैसा ओमनी रियाल एकको खरिददर ३५४ रुपैयाँ ९६ पैसा र विक्रीदर ३५६ रुपैयाँ ५२ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
घरजग्गा कारोबारमा क्रेता र बिक्रेताको बैंक स्टेटमेन्ट अनिवार्य,"काठमाडौँ — अब घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य रुपमा पेस गर्नुपर्ने भएको छ ।भूमि व्यवस्था तथा अभिलेख विभागले मंगलबार जारी गरेको सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी गरिएको निर्देशन २०८२ मा सो व्यवस्था गरिएको हो ।हाल नेपाल एपफएटीएफको ग्रे लिस्टमा परेको छ । उक्त सूचीबाट मुलुकलाई बाहिर निकाल्न नेपालले दुई वर्षको समय पाएको छ । यसका लागि कार्ययोजना पनि बनाएको छ । सोही कार्ययोजनाबमोजिम विभागले घरजग्गा कारोबार सम्बन्धमा सम्पत्ति शुद्धीकरण निर्देशन जारी गरेको हो ।‘घरजग्गा खरिद बिक्रीको कारोबार गर्दा सूचक संस्थाले खरिदकर्ताको बैंक खाताबाट बिक्रीकर्ताको बैंक खातामा कारोबार बराबरको रकम जम्मा भएको प्रमाण लिखत साथ संलग्न गनुपर्नेछ,’ निर्देशनमा भनिएको छ ।घरजग्गा खरिद बिक्रीको कारोबार गर्दा १० लाख रुपैयाँभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ । तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको गुड फर पेमेन्ट चेकमार्फत गर्नुपर्नेछ ।यस्तै, घरजग्गा कारोबारमा स्थानीय तहले प्रमाणित गरेको बैनाबट्टाको कागज पेस गरेमा १० लाख रुपैयाँभन्दा बढीको बैनाबट्टा भएको भए त्यस्तो रकम खरिदकर्ताको बैंक खाताबाट बिक्रीकर्ताको बैंक खातामा विद्युतीय प्रणालीमार्फत लेनदेन भएको विवरण बैनाबट्टाको कागजात साथ पेस गर्न विभागले भनेको छ ।"
बजेटले आईटी क्षेत्रलाई उद्योगको मान्यता दिनु सकारात्मक : क्यान महासंघ,"काठमाडौँ — आगामी आर्थिक वर्ष २०८२/८३ का लागि अर्थमन्त्री विष्णुप्रसाद पौडेलले संघीय संसद्मा‌ प्रस्तुत गरेको बजेट सूचना तथा सूचना प्रविधि क्षेत्रमैत्री रहेको भन्दै कम्प्युटर एसोसिएसन नेपाल महासंघ (क्यान महासंघ) ले स्वागत गरेको छ । महासंघले सरकारलाई बुझाएको २५ बुँदे सुझावमध्ये धेरैजसो बजेटमा समेटिएको भन्दै आभारसमेत व्यक्त गरेको छ ।क्यान महासंघकी अध्यक्ष सुनैना घिमिरे पाण्डेले बजेटले पहिलोपटक सूचना प्रविधिलाई स्पष्ट रूपमा उद्योगको रूपमा पहिचान गरेको उल्लेख गर्दै आफूहरूले लामो समयदेखि राख्दै आएको मुख्य माग सम्बोधन भएको उल्लेख गरेकी छन् ।विदेशमा सूचना प्रविधि सेवा निर्यात गर्ने व्यक्तिको आम्दानीमा ५ प्रतिशत मात्रै आयकर लगाउने व्यवस्था र स्टार्टअप कम्पनीहरूलाई पाँच वर्षसम्म कर छुट दिने निर्णयले नवप्रवर्तन र उद्यमशीलतालाई ऊर्जा दिने महासंघको ठहर छ । डिजिटल नेपाल फ्रेमवर्कको दोस्रो संस्करण तर्जुमा, काठमाडौँमा सूचना प्रविधि पार्क निर्माण, एकीकृत डेटा व्यवस्थापन केन्द्रको स्तरोन्नति, क्लाउड पूर्वाधार विकास र मध्यपहाडी क्षेत्रमा डेटा सेन्टर स्थापनालगायतका कार्यक्रमले डिजिटल अर्थतन्त्रको जग बलियो बनाउने क्यानको विश्वास छ ।फोरजी सेवाको गुणस्तर सुधार, फाइभजी विस्तार, एआई तथा मेसिन लर्निङ अनुसन्धानमा निजी क्षेत्रसँग सहकार्य, सरकारी निकायमा स्वदेशी सफ्टवेयरको प्रयोग र साइबर सुरक्षाको सुदृढीकरणजस्ता घोषणाले प्रविधिमा आधारित शासन प्रणाली विकासतर्फ सरकारको प्रतिबद्धता देखिएको क्यान महासंघले जनाएको छ । महासंघका महासचिव चन्द्र विलास भुर्तेलले बजेट घोषणाहरू सकारात्मक भए पनि प्रभावकारी कार्यान्वयन प्रमुख चुनौती रहेको औँल्याएका छन् ।सरकारले अघि सारेका योजनाहरू सफलतापूर्वक कार्यान्वयन भएमा सूचना प्रविधि क्षेत्रले रोजगारी सिर्जना, सेवा निर्यातमा वृद्धिसँगै समग्र राष्ट्रिय अर्थतन्त्रमा महत्वपूर्ण योगदान पुर्‍याउने क्यान महासंघको अपेक्षा छ ।"
३५.७३ अंकले घट्यो नेप्से,काठमाडौँ — सेयर कारोबार मापक नेप्से परिसूचक ३५.७३ अंकले घटेको छ । सोमबार झिनो अंकले बढेको नेप्से मंगलबार दोहोरो अंकले घटेको हो ।एक दशमलव ३२ प्रतिशतले घटेर २ हजार ६ सय ५८ दशमलव ९३ विन्दुमा बन्द भएको छ ।कुल ३४ कम्पनीको सेयर मूल्य बढ्यो भने २१४ कम्पनीको मूल्य घट्यो । नेप्सेका अनुसार ७५ हजार ५०८ पटकको किनबेचबाट ६ अर्ब ६७ करोड ९५ लाख रुपैयाँ कारोबार भएको छ । कुल १ करोड ५५ लाख ३८ हजार ४७४ कित्ता सेयर किनबेच भए ।आज सबै उपसमूहहरु घटे । ओम मेगाश्री फर्मासिट्युकल्स र पियोर इनर्जीको सेयर मूल्य १०/१० प्रतिशतले बढेर सर्किट ब्रेक लाग्यो ।
"विश्व बैंक समूहको कन्ट्री पार्टनरसिप फ्रेमवर्कमाथि छलफल, २.७ अर्ब डलर सहयोगको लक्ष्य","काठमाडौँ — नेपालका लागि तयार गरिएको नयाँ सात वर्षे ‘कन्ट्री पार्टनरसिप फ्रेमवर्क- सीपीएफ’ माथि विश्व बैंकका कार्यकारी निर्देशकहरूको बोर्डले औपचारिक छलफल गरेको छ । विश्व बैंकले सीपीएफअन्तर्गत नेपाललाई करिब २.७ अर्ब अमेरिकी डलर बराबरको सहयोग उपलब्ध गराउने लक्ष्य लिएको छ । यो सहायता कार्यक्रम नेपाल सरकारको १६ औँ योजना, सातै प्रदेशमा गरिएको सरोकारवालासँगको छलफल र गहन विश्लेषण एवं मूल्यांकनमा आधारित रहेको बैंकले जनाएको छ ।माल्दिभ्स, नेपाल र श्रीलंकाका लागि विश्व बैंकका कन्ट्री डिरेक्टर डेभिड सिसलेनले रोजगारी सिर्जना आफूहरूको मुख्य उद्देश्य मात्र नभएर यो नेपालको दिगो विकासको आधार भएको बताएका छन् । ‘नयाँ सपीएफले नेपालसँगको ६० वर्षभन्दा लामो साझेदारी अनुभवमा आधारित रही सहकार्य, निजी क्षेत्रको संलग्नता र लगानी प्रवर्द्धनमा ध्यान दिनेछ ।’सीपीएफबाट गुणस्तरीय रोजगारी सिर्जना, सेवा पहुँच र भौतिक सम्पर्क सुदृढीकरण तथा प्राकृतिक प्रकोप र जलवायु जोखिमप्रति प्रतिरोधात्मक क्षमता अभिवृद्धि गर्ने लक्ष्य राखिएको विज्ञप्तिमा उल्लेख छ । यसअन्तर्गत बैंकले सुरुमा आर्थिक वृद्धिका लागि नीति सुधार, पर्यटन प्रवर्द्धन, डिजिटल कनेक्टिभिटी र सहरी विकासलाई प्राथमिकतामा राख्ने जनाएको छ ।अन्तर्राष्ट्रिय वित्त निगम (आईएफसी) का दक्षिण एसियाका क्षेत्रीय निर्देशक इमाद एन फखौरीले सीपीएफमार्फत निजी क्षेत्रको लगानी प्रवर्द्धन गर्न नीतिगत सुधार तथा व्यावसायिक वातावरण सुधारको माध्यमबाट नेपाली जनताको जीवनस्तरमा सकारात्मक परिवर्तन ल्याउन पहल गरिने बताए ।त्यस्तै, मल्टिल्याटरल इन्भेस्टमेन्ट ग्यारेन्टी एजेन्सी (मिगा) ले पनि राजनीतिक जोखिम न्यूनीकरण गर्न बिमा तथा ग्यारेन्टी उपकरणमार्फत निजी लगानी आकर्षणमा सहयोग गर्ने प्रतिबद्धता जनाएको छ ।"
सुनको मूल्य तोलामा झण्डै तीन हजारले बढ्यो,काठमाडौँ — अन्तर्राष्ट्रिय बजारमा सुनचाँदीको मूल्यमा वृद्धि भएसँगै त्यसको प्रभाव स्थानीय बजारमा पनि परेको छ ।सोमबारको तुलनामा मंगलबार सुनको मूल्य तोलामा दुई हजार ९ सय रुपैयाँ र चाँदी ५५ रुपैयाँले बढेको छ ।नेपाल सुनचाँदी व्यवसायी महासंघका अनुसार मंगलबार एक तोला सुनको मोल एक लाख ९२ हजार ७ सय कायम भएको छ भने सोही परिमाणको चाँदीको मूल्य दुई हजार ४५ रुपैयाँ निर्धारण भएको छ ।अन्तर्राष्ट्रिय बजारमा आज एक औँस सुनको मूल्य तीन हजार ३७६ डलर कायम भएको अन्तर्राष्ट्रिय सञ्चारमाध्यमरूले जनाएका छन् ।
"नेप्सेमा झिनो अंकको सुधार, सवा ९ अर्बको सेयर किनबेच","काठमाडौँ — सेयर कारोबार मापक नेप्से परिसूचक सोमबार झिनो अंकले बढेको छ । आइतबार सार्वजनिक बिदा भएकाले सोमबारदेखि मात्र सेयर बजार खुलेको थियो । गत साताको अन्तिम कारोबार दिन (गत बुधबार) करिब साढे १७ अंकले बढेको नेप्से सोमबार पनि बढ्ने अपेक्षा लगानीकर्ताको थियो । तर, नेप्से अपेक्षाकृत रूपमा बढ्न सकेन । जसअनुसार १.६० अंकले बढेर नेप्से २ हजार ६ सय ९४.६६ बिन्दुमा बन्द भएको हो ।यस दिन कुल ११५ कम्पनीको सेयर मूल्य बढ्यो भने १३३ कम्पनीको मूल्य घट्यो । सो दिन कुल ८३ हजार १६ पटकको कारोबारबाट ९ अर्ब २२ करोड ६३ लाख रुपैयाँको सेयर कारोबार भएको छ । सोमबार २ करोड २० लाख ३१ हजार ८६१ कित्ता सेयर किनबेच भएको नेप्सेले जनाएको छ ।सो दिन कारोबारमा आएका कुल १३ उपसमूहमध्ये होटल तथा पर्यटन, फाइनान्स, विकास बैंक, लगानी, जीवन बिमा, सामूहिक लगानी कोष र अन्यको परिसूचक बढे । बाँकी उपसमूह घटे । सो दिन होटल तथा पर्यटन १६२.४०, फाइनान्स ४.३२, विकास बैंक १६.६४, लगानी २.५३, जीवन बिमा ३१.२४, अन्य ८.६३ अंक र सामूहिक लगानी कोष ०.०१ प्रतिशतले बढ्यो । उत्पादन तथा प्रशोधन २८.२३, निर्जीवन बिमा २०.८७, व्यापार १५.३२, जलविद्युत् १२.२३, लघुवित्त ६.१९ र बैंकिङ ८.५० अंकले घटेको नेप्सेले जनाएको छ । सोमबार ओम मेगाश्री फर्मास्युटिकल्स र पियोर इनर्जीको मूल्य १० प्रतिशतले बढ्दा कारोबार नियन्त्रणका लागि सर्किट ब्रेकर लगाउनुपरेको थियो ।यस्तै, सप्तकोशी विकास बैंकको ८.३१, न्यादी हाइड्रोपावरको ७.२७ र कर्पोरेट विकास बैंकको सेयर मूल्य ६.३५ प्रतिशतले बढ्यो । तर, भूगोल इनर्जी विकास कम्पनीको ६.४५, बोटलर्स नेपाल (बालाजु) को ३.२०, विन नेपाल लघुवित्तको ३.०४, माथिल्लो हेवाखोला जलविद्युत्को २.९८ र आरबीबी सामूहिक लगानी कोष–२ को २.८७ प्रतिशतले सेयर मूल्य घटे ।कारोबार रकमको आधारमा ङादी ग्रुप पावर, राधी विद्युत् कम्पनी, युनिभर्सल पावर कम्पनी, हाइड्रो इलेक्ट्रिसिटी इन्भेस्टमेन्ट एन्ड डेभलपमेन्ट कम्पनी (एचआईडीसीएल) र बुटवल पावर कम्पनी अघि रह्यो ।ङादी ग्रुप पावरको ८७ करोड ४७ लाख, राधी विद्युत् कम्पनीको ६५ करोड २ लाख, युनिभर्सल पावर कम्पनीको ५४ करोड १९ लाख, हाइड्रो इलेक्ट्रिसिटी इन्भेस्टमेन्ट एन्ड डेभलपमेन्ट कम्पनी (एचआईडीसीएल) को ३७ करोड २९ लाख र बुटवल पावर कम्पनीको ३४ करोड ९८ लाख रुपैयाँको सेयर कारोबार भएको नेप्सेले जनाएको छ ।"
बैंकर र व्यवसायी छुट्याउने विधेयकमा संसद्मा छलफल सुरु,"काठमाडौँ — एउटै व्यक्तिले बैंक चलाउने र व्यवसाय पनि गर्न पाउने व्यवस्था परिमार्जनको प्रस्तावसहित तयार गरिएको बैंक तथा वित्तीय संस्थासम्बन्धी (पहिलो संशोधन) विधेयक (बाफिया) माथिको छलफल संघीय संसद्को अर्थ समितिमा सुरु भएको छ । निकै पहिलेदेखि चर्चा भए पनि जटिल मानिएको बैंकर र व्यवसायी छुट्याउने विषयमा सोमबार बसेको अर्थ समिति बैठकमा सांसदले छलफल गरेका हुन् ।नेपालको सन्दर्भमा यो विषय निकै जटिल भएकाले यसलाई कसरी अघि बढाउने भन्नेसम्बन्धमा राष्ट्र बैंकको आधिकारिक धारणा माग्ने अर्थ समितिले निर्णय गरेको छ । बैठकमा केही सांसदले विधेयक २०८० मा तयार भएकाले त्यसलाई पुनर्लेखन गर्नुपर्नेसम्मका तर्क राखेका थिए । ‘विधेयकलाई पुनर्लेखन गर्ने वा यसैलाई अघि बढाउने, बैंकर र व्यवसायी छुट्याउने विषय के हो ? यस विषयमा अन्तर्राष्ट्रिय अभ्यास के हो भन्नेसम्बन्धमा समितिले राष्ट्र बैंकसँग आधिकारिक धारणा माग्ने निर्णय गरेको छ,’ अर्थ समितिका सभापति सन्तोष चालिसेले भने, ‘विधेयकमा अझै पनि थपथाप गर्नुपर्नेछ भने त्योसहित सात दिनभित्र लिखित रूपमा सुझाव पेस गर्नू भनेका छौं ।’बैकर र व्यवसायी छुट्याउने सम्बन्धमा सांसदबीच विवाद चलिरहेकाले यसबारे राष्ट्र बैंकले दिशानिर्देश गर्नुपर्ने पूर्वअर्थमन्त्री ज्ञानेन्द्रबहादुर कार्कीले बताए । ‘बैंकर र व्यवसायीबीच फरक के हो ? व्यवसायीले बैंकर हुन र बैंकरले व्यवसाय गर्न पाउँछन् कि पाउँदैनन् ? अन्तर्राष्ट्रिय अभ्यास के हो ?’ उनले भने, ‘यो व्यवस्थाले नेपालको बैंकिङ प्रणालीमा कस्तो असर पार्छ ? यो विधेयक संशोधनसम्बन्धमा राष्ट्र बैंकको आधिकारिक धारणा र सुझाव प्राप्त होस् ।’राष्ट्र बैंकका गभर्नर विश्वनाथ पौडेलले बाफिया विधेयकमा हालको वित्तीय प्रणालीको संरचना नै परिवर्तन गर्ने व्यवस्था प्रस्ताव गरिएकाले त्यसमा संवेदनशील हुन संसद्लाई आग्रह गरे ।‘बैंक तथा वित्तीय संस्थाका सञ्चालकले कर्जा लिन पाउने कि नपाउने ? कति लिन पाउने बैंकर र व्यवसायीबीच फरक हुने कि नहुने ? अरू देशमा बैंकर र व्यवसायी एउटै हुन पाउँदैनन् । जसरी अहिले ऋण प्रवाह भएको छ, त्यसमा स्वार्थको द्वन्द्व देखिन्छ । यसका चुनौती के हुन् ? विधेयकमा यो विषय कानुनी रूपमा स्पष्ट पार्न खोजेको देखिन्छ,’ उनले भने, ‘उल्लेख्य स्वामित्व भएको व्यक्ति र बैंकसँग सम्बद्ध व्यक्तिहरूको कर्जामाथि हक अधिकार कति रहेन भन्ने मुख्य कुरा हो । उनीहरूको स्वामित्व कति रहनुपर्छ भन्ने अर्को कुरा छ । नयाँ व्यवस्थाले देशलाई कतातिर लैजाने भन्नेसम्बन्धमा यो कानुनले धेरै हदसम्म निर्देशित गर्छ । यो निकै संवेदनशील र सबैभन्दा ठूलो कुरा हो । यसमा यहाँहरूको ध्यान जाओस् ।’विधेयकमा रहेको उक्त व्यवस्थाले हाम्रो आर्थिक भविष्यलाई निर्धारण गर्ने भएकाले मुख्य अर्थतन्त्र, ऋणको संरचना र बैंकको संरचना नै परिवर्तन गर्ने केही नीतिगत व्यवस्था विधेयकमा प्रस्ताव गरिएको गभर्नर पौडेलले बताए । विधेयकमा रहेका यी व्यवस्था जस्ताको त्यस्तै पारित र कार्यान्वयन भए वित्तीय प्रणालीमा भूकम्प आएजस्तै संरचनामा परिवर्तन हुने पौडेलको तर्क छ ।अर्थ समितिमा छलफलमा रहेको प्रस्तावित विधेयकमा एउटै व्यक्ति बैंकर र व्यवसायी दुवै हुन नपाउने व्यवस्था छ । विधेयकमा जुन कुनै बैंकको चुक्ता पुँजीको एक प्रतिशतभन्दा बढी सेयर लिएको भए अन्य बैंक तथा वित्तीय संस्थाबाट समेत ऋण लिन नपाइने व्यवस्था गरी बैंकर र व्यवसायी छुट्याउने प्रस्ताव गरिएको छ ।विधेयकले कम्पनी, ग्रुप तथा पारिवारका सदस्यको सेयर लगानी र ऋणको सीमा हेरफेर गरी बैंकर तथा व्यवसायीबीचको सम्बन्धमा कठोर प्रस्ताव गरेको छ । बाफियाको दफा ५२ मा बैंक तथा वित्तीय संस्थाले आफूसम्बद्ध व्यक्ति वा कुनै पनि बैंकमा उल्लेख्य स्वामित्व भएको व्यक्तिलाई कुनै किसिमको कर्जा वा सुविधा प्रदान गर्न नपाउने प्रस्ताव गरेको छ । हाल एउटा संस्थाको हकमा मात्र यस्तो व्यवस्था थियो । तर उल्लेख्य स्वामित्व र त्यसको परिभाषा थप गरी अन्य बैंक तथा वित्तीय संस्थाबाट समेत ऋण लिन नपाउने नयाँ प्रस्ताव विधेयकले गरेको हो । विधेयकको दफा २ मा उल्लेख्य स्वामित्वसम्बन्धी व्यवस्था परिमार्जन गरेर संस्थाको चुक्ता पुँजीको एक प्रतिशत वा सोभन्दा बढी बनाइएको थियो ।विधेयकमा चुक्ता पुँजीको एक प्रतिशतभन्दा बढी ऋण लिएको व्यक्ति सोही बैंक तथा वित्तीय संस्थाको सञ्चालक हुन नपाउने अर्को कठोर प्रावधान छ । यो हालको भन्दा नयाँ व्यवस्था हो । ‘सम्बद्ध व्यक्ति वा निजको परिवार वा निज र निजको परिवारसम्बद्ध कम्पनी वा संस्थाले लिएको कुल व्यावसायिक ऋण निज सञ्चालक हुन चाहेको बैंक तथा वित्तीय संस्थाको चुक्ता पुँजीको एक प्रतिशतभन्दा बढी भएको व्यक्ति सञ्चालक बन्न अयोग्य हुनेछ,’ विधेयकमा भनिएको छ ।विधेयकले सेयर लगानी र ऋण दुवैका आधारमा बैंकरलाई व्यवसायी र व्यवसायीलाई बैंकर बन्नबाट रोक्न खोजेको देखिन्छ । एउटै व्यक्तिले बैंक र व्यवसाय दुवै सञ्चालन गर्दा स्वार्थ बाझिने भएकाले वित्तीय क्षेत्रमा समस्या आएको निष्कर्षका आधारमा बैंकर र व्यवसायी छुट्याउने गृहकार्य लामो समयदेखि भइरहेको छ । विधेयकमा राष्ट्र बैंकको नियमन प्रक्रियालाई पनि नियमित र थप प्रभावकारी बनाउन खोजिएको छ ।यसअनुसार कर्जा रकमको सदुपयोगसम्बन्धी अनुगमनलाई थप प्रभावकारी बनाउन बैंक तथा वित्तीय संस्थाले जुन प्रयोजनका लागि ऋणीलाई कर्जा दिएको हो, सो प्रयोजनमा ऋणीले कर्जा रकम सदुपयोग गरेको छ वा छैन भन्नेसम्बन्धमा हरेक ६ महिनामा अनुगमन गर्नुपर्ने व्यवस्था विधेयकमा छ । हाल तालिका बनाई नियमित अनुगमन गर्ने भन्ने उल्लेख भए पनि अर्धवार्षिक नै भनेर तोकिएको छैन । यसो हुँदा भ्याएको समयमा अनुगमन गर्ने नपाएका बेला नगर्ने प्रवृत्ति पनि छ ।‘कुनै सञ्चालक आफ्नो पदावधि समाप्त भएपछि अर्को एक अवधिका लागि सञ्चालक पदमा पुनः नियुक्त हुन सक्नेछ,’ विधेयकमा भनिएको छ । स्वतन्त्र सञ्चालकका हकमा भने विद्यमान व्यवस्था यथावत् छ । यसअघि बैंक तथा वित्तीय संस्थाका सञ्चालकसमेत रहेका सांसदले विगतमा हटाइएको कार्यकारी अध्यक्ष वा प्रबन्ध सञ्चालकको व्यवस्था ऐनमा थपेर पुरानो व्यवस्था ब्युँताएका थिए । हाल प्रमुख कार्यकारी अधिकृत एउटै संस्थामा दुई कार्यकालभन्दा बढी काम गर्न नपाउने व्यवस्था छ । तर सञ्चालक जति कार्यकाल पनि नियुक्त हुन सक्छन् ।बैंक तथा वित्तीय संस्थाले कम्तीमा एक जना महिलासहित दुई जना स्वतन्त्र सञ्चालक नियुक्त गर्नुपर्ने व्यवस्था पनि विधेयकमा छ । हाल महिला–पुरुष जो भए पनि एक जना स्वतन्त्र सञ्चालक हुनुपर्ने व्यवस्था छ ।"
यस्तो छ आजका लागि विदेशी मुद्राको विनिमय दर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ३२ पैसा र बिक्रीदर १३६ रुपैयाँ ९२ पैसा कायम भएको छ ।युरोपियन यूरो एकको खरिददर १५५ रुपैयाँ ७२ पैसा र बिक्रीदर १५६ रुपैयाँ ४० पैसा, यूके पाउण्ड स्ट्रलिङ एकको खरिददर १८४ रुपैयाँ ५८ पैसा र बिक्रीदर १८५ रुपैयाँ ४० पैसा, स्वीस फ्रयाङ्क एकको खरिददर १६६ रुपैयाँ ७७ पैसा र बिक्रीदर १६७ रुपैयाँ ५१ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ ४१ पैसा र बिक्रीदर ८८ रुपैयाँ ८० पैसा, क्यानेडियन डलर एकको खरिददर ९९ रुपैयाँ ४९ पैसा र बिक्रीदर ९९ रुपैयाँ ९३ पैसा, सिङ्गापुर डलर एकको खरिददर १०५ रुपैयाँ ९९ पैसा र बिक्रीदर १०६ रुपैयाँ ४५ पैसा निर्धारण गरिएको छ ।जापानी येन १० को खरिददर नौ रुपैयाँ ५६ पैसा र बिक्रीदर नौ रुपैयाँ ६० पैसा, चिनियाँ युआन एकको खरिददर १८ रुपैयाँ ९३ पैसा र बिक्रीदर १९ रुपैयाँ दुई पैसा, साउदी अरेबियन रियाल एकको खरिददर ३६ रुपैयाँ ३४ पैसा र बिक्रीदर ३६ रुपैयाँ ५० पैसा, कतारी रियाल एकको खरिददर ३७ रुपैयाँ ४१ पैसा र बिक्रीदर ३७ रुपैयाँ ५७ पैसा कायम भएको छ ।केन्द्रीय बैंकका अनुसार थाइभाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ ११ पैसा र बिक्रीदर ३७ रुपैयाँ २८ पैसा, मलेसियन रिङ्गेट एकको खरिददर ३२ रुपैयाँ तीन पैसा र बिक्रीदर ३२ रुपैयाँ १७ पैसा, साउथ कोरियन वन १०० को खरिददर नौ रुपैयाँ ९१ पैसा र बिक्रीदर नौ रुपैयाँ ९५ पैसा, स्वीडिस क्रोनर एकको खरिददर १४ रुपैयाँ ३४ पैसा र बिक्रीदर १४ रुपैयाँ ४० पैसा र डेनिस क्रोनर एकको खरिददर २० रुपैयाँ ८७ पैसा र बिक्रीदर २० रुपैयाँ ९६ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३८ पैसा र बिक्रीदर १७ रुपैयाँ ४६ पैसा, कुवेती दिनार एकको खरिददर ४४४ रुपैयाँ ७३ पैसा र बिक्रीदर ४४६ रुपैयाँ ६९ पैसा, बहराइन दिनार एकको खरिददर ३६१ रुपैयाँ ६१ पैसा र बिक्रीदर ३६३ रुपैयाँ २० पैसा, ओमनी रियाल एकको खरिददर ३५४ रुपैयाँ १० पैसा र विक्रीदर ३५५ रुपैयाँ ६६ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैंकको वेबसाइटमा उपलब्ध हुने जनाइएको छ ।"
सामान्य अंकले बढ्यो नेप्से,"काठमाडौँ — सेयर कारोबार मापक नेप्से परिसूचक एक दशमलव ६० अंकले बढेको छ । शून्य दशमलव शून्य ५ प्रतिशतले बढेर नेप्से २ हजार ६ सय ९४ दशमलव ६६ विन्दुमा बन्द भएको हो ।कुल ११५ कम्पनीको सेयर मूल्य बढ्यो भने १३३ कम्पनीको मूल्य घट्यो ।कुल ८३ हजार १६ पटकको कारोबारबाट ९ अर्ब २२ करोड ६३ लाख रुपैयाँको सेयर कारोबार भएको छ । सोमबार २ करोड २० लाख ३१ हजार ८६१ कित्ता सेयर किनबेच भयो ।कुल १३ उपसमूहमध्ये होटल तथा पर्यटन, फाइनान्स, विकास बैंक, लगानी, जीवन बिमा, सामूहिक लगानी कोष र अन्य उपसमूह मात्रै बढ्यो । बाँकी उपसमूह भने घट्यो ।"
सीमित वर्गमा केन्द्रित बैंकको कर्जा विकेन्द्रित गर्न जरुरी : गभर्नर पौडेल,"काठमाडौँ — बैंक तथा वित्तीय संस्थाले प्रवाह गर्दै आएको कर्जा सीमित व्यक्तिको पहुँचमा मात्र पुगेकाले त्यसलाई विकेन्द्रित गर्न अत्यावश्यक रहेको राष्ट्र बैंकका गभर्नर विश्वनाथ पौडेलले बताएका छन् ।बैंक तथा वित्तीय संस्थाको शाखा सबै स्थानीय तहसम्म पुगे पनि कर्जा पहुँच अझै सीमित वर्गमै रहेकाले त्यो संरचनालाई परिमार्जन गरेर धेरैभन्दा धेरै नागरिकको पहुँचमा कर्जा पहुँच पुग्ने वातावरण बनाउनुपर्ने उनको भनाइ थियो ।संघीय संसद्‌को अर्थसमितिको बैठकमा सोमबार गभर्नर पौडेलले बैंक तथा वित्तीय संस्थाको कर्जा विस्तार केन्द्रीकृत हुँदै गएको र कुल प्रवाहित कर्जाको ठूलो हिस्सा सीमित व्यक्ति तथा समूहमा जाने गरेको बताएका हुन् ।‘बैंक तथा वित्तीय संस्था सम्बन्धी ऐन, २०७३ (बाफिया) लाई संशोधन गर्न बनेको विधेयक’ माथिको छलफलका क्रममा गभर्नर पौडेलले भने, ‘अहिले करिब १९ लाख ४० हजार ऋणी रहेका छन्, जसमध्ये ०.०१ प्रतिशत ऋणीले मात्र ३.९ प्रतिशत कर्जा प्रयोग गरेको देखिन्छ, यसबाट केही व्यक्तिलाई मात्रै धेरै ऋण गएको छ कि भन्ने देखिन्छ । यसरी सीमित व्यक्तिलाई मात्र धेरै ऋण जानु राम्रो हो वा होइन र त्यसरी प्रवाहित कर्जाले उत्पादनमा राम्रो गरेको छ वा छैन भन्ने चासोको विषय हो ।’संशोधनका क्रममा रहेको बाफियाले बैंक तथा वित्तीय संस्थाको सञ्चालक र व्यवसायी छुट्याउने तथा उल्लेख्य स्वामित्व भएका व्यक्ति र बैंकसँग सम्बद्ध व्यक्ति को हो भनेर छुट्याउन खोजेको गभर्नर पौडेलले बताए । सञ्चालकले के–कति कर्जा लिन पाउने–नपाउने भन्ने विधेयकमार्फत स्पष्ट भएर आउने विश्वास उनको भनाइ थियो ।डिजिटल बैकिङलाई विद्यमान बाफियाले नसमेट्ने भएका कारण अहिलेको संशोधन आवश्यक रहेको नेपाल राष्ट्र बैंकका कार्यकारी निर्देशक गुरुप्रसाद पौडेलले बताए । अहिले करिब साढे ५५ खर्ब हाराहारी कर्जा प्रवाह भएको उनले जानकारी दिए ।संशोधनका क्रममा रहेको विधेयकमा डिजिटल मुद्रा प्रयोग तथा डिजिटल बैकिङलाई कानुनी मान्यता दिने, बैंक सञ्चालक समितिमा रहेका व्यक्तिको जिम्मेवारीमा स्पष्टता खोज्ने, आफैं सेयर धनी रहेका बैंकबाट ठूलो कर्जा लिने प्रवृत्तिलाई निरुत्साहन गर्ने लगायतका विषय राखिएका छन् ।"
विद्युत् र सिँचाई क्षेत्र सुधारका लागि विश्व बैंकद्वारा २५ करोड ७० लाख अमेरिकी डलर ऋण स्वीकृत,"काठमाडौँ — विश्व बैंकले नेपालका दुईवटा परियोजनाका लागि २५ करोड ७० लाख अमेरिकी डलर बराबर ऋण स्वीकृत गरेको छ ।विश्व बैंकले आज प्रेस विज्ञप्ति जारी गर्दै गत मे २९ मा बसेको विश्व बैंक निर्देशक समिति बैठकले उक्त ऋण स्वीकृत गरेको जनाएको हो ।नेपालको विद्युत् वितरण प्रणाली सुधार र सिँचाई सेवामा सुधार गरी कृषि उत्पादन बढाउने उद्देश्यका लागि उक्त ऋण सुविधा उपलब्ध गराइएको हो ।जसमध्ये, विद्युत् आपूर्ति प्रणाली सुधार परियोजनाका लागि १२ करोड अमेरिकी डलर ऋण सुविधा लिइएको छ । उक्त रकमबाट कोशी, बागमती, कर्णाली र सुदूरपश्चिम प्रदेशको विद्युत् वितरण प्रणालीलाई मजबुत र विश्वसनीय बनाइने जनाइएको छ ।नेपाल विद्युत् प्राधिकरणमार्फत सञ्चाचन हुने आपूर्ति प्रणाली सुधार परियोजनाले सबस्टेसन निर्माण, वितरण संरचनाको स्तरोन्नति तथा त्यसको निगरानी गर्ने स्वचालित प्रणाली विकास गर्ने उद्देश्य राखिएको जनाइएको छ ।त्यस्तै, रानी जमरा कुलरिया सिँचाई आयोजनाको तेस्रो चरण (फेज–३) का लागि १३ करोड ७० लाख अमेरिकी डलर बराबर ऋण स्वीकृत भएको छ ।सुदूरपश्चिम प्रदेशको कैलाली जिल्लामा वर्षैभरि सिंचाई सुविधा उपलब्ध गराई कृषि उपजको उत्पादन वृद्धि गर्ने लक्ष्य यो परियोजनाले राखेको छ । यो परियोजनाबाट थप १७ हजार ५०० हेक्टर जमिनमा वर्षभर सिँचाइ सुविधा पुर्‍याइने र यसबाट करिब एक लाख ६० हजार मानिस लाभान्वित हुने ठानिएको छ ।"
अकबरे खुर्सानीको मूल्य प्रतिकिलो एक हजार !,"खोटाङ — अकबरे खुर्सानीको मूल्य यहाँ हालसम्मकै उच्च भएको छ । सदरमुकाम दिक्तेल बजारमा अकबरे खुर्सानी प्रतिकिलो एक हजारमा बिक्री भइरहेको छ ।दिक्तेलका व्यापारीले गाउँका कृषकबाट प्रतिकिलो ७०० देखि ८०० सम्ममा खरिद गरी ग्राहकलाई एक हजारमा बिक्री गर्ने गरेका छन् । मूल्य महङ्गो भएपनि स्वादिलो र औषधीय गुण भएकाले उपभोक्ताले अकबरे खरिद गरिरहेका छन् ।अकबरे खुर्सानीको बेमौसमी खेती गरेर हाल हप्तामा १४/१५ किलो बिक्री गरिरहेको दिक्तेल रूपाकोट मझुवागढी नगरपालिका–४ खाल्लेका इन्द्रबहादुर श्रेष्ठले बताए। 'मैले यस वर्ष करिब एक हजार २०० बोट अकबरे खुर्सानीको बिरुवा रापेको छु । अहिले हप्तामा १४/१५ किलो उत्पादन दिन थालेको छ,' उनले भने, 'जिल्लामा अकबरे खुर्सानीको माग राम्रो छ । आगामी दिनमा बेमौसमी अकबरे खुर्सानी खेतीलाई थप विस्तार गर्ने योजनामा छु ।'दिक्तेल बजारमा खाल्ले, बुइपा, बाम्राङ, लफ्याङ, सोल्मा, नेर्पा र दोर्पाका कृषकले उत्पादन गरेका खुर्सानीका साथै तरकारी खपत हुने गरेको छ । व्यावसायिक तरकारी खेती गर्ने सीमित कृषकले राम्रो आम्दानीसमेत गर्दै आएका छन् ।जिल्लामा अकबरे खुर्सानीसँगै सबै प्रकारका तरकारी तथा फलफूलको मूल्य हालसम्मकै उच्च बनेको भएको छ । कृषकका लागि भनेर सरकारले उपलब्ध गराउँदै आएको अनुदान नेताका नजिकका व्यक्तिले लिने र खेती नगरी फरफारक गर्नाले जिल्लामा तरकारी तथा फलफूलको मूल्य उच्च भएको उपभोक्ताको गुनासो छ ।दिक्तेलमा हाल गोलभेडा प्रतिकिलो १५०, कन्य च्याउ प्रतिकिलो ३००, प्याज प्रकिकिलो ९०, आलु प्रतिकिलो ६०, बन्दागोभी प्रतिकिलो ४० तथा काउली प्रतिकिलो १५० रहेको छ । सरकारी अनुदानमा वास्तविक कृषकको पहुँच नपुगेसम्म तरकारीको मूल्य अझै आकाशिने दिक्तेल रुपाकोट मझुवागढी नगरपालिका–२ सोल्माका अगुवा कृषक गङ्गाबहादुर विश्वकर्मा बताउँछन्।जिल्लामा उत्पादित फलफूल तथा तरकारीको मूल्य वृद्धि भएपछि तराईका विभिन्न जिल्लाबाट ल्याइएका तरकारी र फलफूलले बजार भरिएको छ । तराईबाट सस्तो मूल्यमा खरिद गरेर ल्याइएको तरकारी तथा फलफूल बिना विषादी परीक्षण खुलेआम बिक्री भइरहँदा सम्बन्धित निकाय मौन छन् ।"
आज पनि बजारबाट ७० अर्ब झिक्दै राष्ट्र बैंक,"काठमाडौँ — बैंक तथा वित्तीय संस्थामा ऋण दिन मिल्ने रकम धेरै थुप्रिएपछि राष्ट्र बैंकले सोमबार पनि बजारबाट ७० अर्ब रुपैयाँ झिक्ने भएको छ । वित्तीय प्रणालीमा तरलता घटेको र यसअघि तानेको रकमको परिपक्वको अवधि सकिएकाले सो रकम झिक्न लागिएको राष्ट्र बैंकले जनाएको छ ।निक्षेप संकलन खरिदका लागि आज दिउँसो ३ बजेसम्म अनलाइन बोलकबोल गर्न राष्ट्र बैंकले बैंक तथा वित्तीय संस्थालाई आह्वान गरेको छ । घटीमा १० करोड र बढीमा पाँच करोड रुपैयाँले भाग गर्दा निःशेष भाग जाने गरी बोलकबोल गर्न सकिने राष्ट्र बैंकले जनाएको छ । पछिल्ला केही महिनायता राष्ट्र बैंकले सातामा आइतबार र बुधबार नियमित रूपमा बजारबाट पैसा झिक्दै आएको छ । यो साता आइतबार सार्वजनिक बिदा परेकाले सोमबार झिक्न लागेको हो ।निक्षेप संकलनको बोलकबोल ब्याजदरमा गर्नुपर्नेछ भने बहुब्याजदरमा पनि बहुबोलकबोल गर्न सकिने राष्ट्र बैंकले जनाएको छ । निक्षेप संकलन उपकरणको बोलकबोलमा ‘क’, ‘ख’ र ‘ग’ वर्गका बैंक तथा वित्तीय संस्था मात्र सहभागी हुन पाउने छन् । यसरी खरिद गरिएको निक्षेप संकलन उपकरण अन्य बैंक तथा वित्तीय संस्थामा धितोका रूपमा प्रयोग गर्न सकिने पनि राष्ट्र बैंकको सूचनामा जनाइएको छ ।निक्षेप बढिरहेको बेलामा कर्जा माग बढ्न नसक्दा बैंक तथा वित्तीय संस्थामा तरलता (ऋण दिन मिल्ने रकम) थुप्रिएको हो । तरलता व्यवस्थापनका लागि निक्षेप संकलन उपकरणमार्फत राष्ट्र बैंकले २० दिनका लागि उक्त रकम झिक्ने भएको हो । अन्तर बैंक ब्याजदर तीन प्रतिशतभन्दा तल झरेपछि फेरि बजारबाट पैसा झिक्न लागिएको राष्ट्र बैंकले जनाएको छ ।हालको व्यवस्थाअनुसार अन्तर बैंक ब्याजदर तीन प्रतिशतभन्दा तल रहेको अवस्थामा राष्ट्र बैंकले बजारबाट पैसा झिक्नुपर्ने हुन्छ भने ६.५ प्रतिशतभन्दा बढी पुगेमा बजारमा पैसा पठाउनुपर्ने हुन्छ । अहिले तीन प्रतिशतभन्दा तल झरेकाले फेरि बजारबाट पैसा झिक्न लागिएको हो ।"
‘टाइपिङ इरर’ भएको भन्दै बजेटको भोलिपल्ट करका दर हेरफेर,"काठमाडौँ — विगतका वर्षमा जसरी यस वर्ष पनि सरकारले आगामी आर्थिक वर्षको बजेट सार्वजनिक गरेको भोलिपल्टै करका दर हेरफेर गरेको छ । उपप्रधान एवं अर्थमन्त्री विष्णु पौडेलले जेठ १५ मा संयुक्त संसद्मा पेस गरेको ‘अर्थसम्बन्धी प्रस्तावलाई कार्यान्वयन गर्न बनेको विधेयक’ मा रम, ह्विस्की, भोड्कालगायत मदिराको साविकको भन्सार दर परिमार्जन गरेर मूल्यको १ सय प्रतिशत बनाइएको थियो ।यसअघि सबै प्रकार (मूल्यका) का मदिरामा प्रतिलिटर २ हजार रुपैयाँ भन्सार दर लाग्दै आएको थियो । कम मूल्यका मदिरामा कम र बढी मूल्यका मदिरामा धेरै कर लाग्ने प्रगतिशील कर नीति भन्दै सरकारले लिटरको साटो मूल्यका आधारमा एक सय प्रतिशत कर लाग्ने व्यवस्था गरेको थियो । तर शुक्रबार सरकारले छपाइमा त्रुटि भएको बहानामा करका दर परिवर्तन गरेको हो ।परिमार्जन भएपछि २ हजार रुपैयाँ मूल्यसम्मका मदिरामा प्रतिलिटर दुई हजार र त्यसभन्दा बढी मूल्यका मदिरामा मूल्यको १ सय प्रतिशत भन्सार लाग्नेछ । सुरुको दरअनुसार कम मूल्यका मदिरा सस्तो र बढी मूल्यका मदिरा महँगो हुने अवस्था थियो । अब बढी मूल्यका मदिरासँगै कम मूल्यका मदिरा पनि सस्तो नहुने व्यवसायी बताउँछन् ।अर्थमन्त्री पौडेलले जेठ १५ मा संयुक्त सदनमा पेस गरेको आर्थिक विधेयकमा सबै प्रकारका १५ यूपी (४८.५ प्रतिशत अल्कोहलको मात्रा भएको) तयारी ब्रान्डीको भन्सार दर मूल्यको १ सय प्रतिशत कायम गरिएको थियो । तर जेठ १६ (शुक्रबार) प्रतिनिधिसभामा पेस भएको आर्थिक विधेयकमा ‘प्रतिलिटर २ हजार वा मूल्यको १ सय प्रतिशतमध्येको बढी’ भनिएको छ ।सुरुको व्यवस्थाले आफूहरूको उत्पादनको संरक्षण नहुने भन्दै त्यसलाई परिमार्जन गर्न स्वदेशी मदिरा उत्पादकहरूले अर्थमन्त्रीलाई भेटेर आग्रह गरेपछि उक्त व्यवस्था सच्याएर विधेयक सदनमा पेस गरिएको अर्थ मन्त्रालय स्रोतले बताएको छ ।मदिरामा परिमार्जित करका दर छपाइका क्रममा त्रुटि भेटिएकाले तत्काल सच्याइएको भन्सार विभागका महानिर्देशक महेश भट्टराईले जनाए । ‘मदिराको सन्दर्भमा साविकको तुलनामा प्रगतिशील भन्सार महसुल अवलम्बन गर्ने नीतिगत निर्णयबमोजिम मिश्रित भन्सार महसुल निर्धारण गर्ने निर्णय भएको थियो । विधेयक छपाइ गर्ने क्रममा टाइपिङमा त्रुटि फेला परेलगत्तै त्यसलाई सच्याइएको हो,’ उनले भने, ‘नीति परिवर्तन गर्दा विभिन्न विकल्प हुन्छन्, त्यसमा ‘टाइपिङ इरर’ आयो, त्यसैले सच्याइएको हो, यसमा कसैको मनसाय खराब छैन ।’ अर्थमन्त्रीबाट प्रमाणित गरेको र अहिले संसद्मा भएको विधेयक एउटै रहेको उनको दाबी छ ।विगतमा सबै मूल्यका मदिरामा समान दर (प्रतिलिटर २ हजार) भन्सार महसुल लाग्दै आएकामा अहिले त्यसलाई परिमार्जन गरेर प्रगतिशील कर प्रणाली अवलम्बन गरिएको उनको भनाइ छ । स्वदेशी उद्योगको संरक्षण गर्ने र मदिरा आयातमा बाहिरिएको विदेशी मुद्रा बराबर राजस्व संकलन गर्ने यसको उद्देश्य रहेको उनको भनाइ छ । ‘साविकमा जतिसुकै मूल्यको मदिरामा पनि एउटै दर थियो, त्यो वैज्ञानिक होइन । त्यसलाई छाडेर प्रगतिशील कर प्रणालीमा गएका हौं । हाम्रा उद्योगले उत्पादन गरिरहेका मदिरालाई प्रतिस्थापन पनि गर्नुभएन । यसकारण निश्चित मूल्यसम्मका मदिरामा साविककै व्यवस्था गरियो, जसले हाम्रा उद्योगको संरक्षण गरियो । यो अभ्यास अरू देशमा पनि छ,’ भट्टराईले भने ।महानिर्देशक भट्टराईले छपाइमा प्राविधिक त्रुटि भने पनि त्यतिकै भरमा सरकारले छुन नपाउने जानकार बताउँछन् । करका दर यसरी परिमार्जन गर्दा सरकारप्रति आशंका बढ्ने भएकाले संवेदनशील हुनुपर्ने पूर्वअर्थ सचिव एवं सरकारले गठन गरेको कर प्रणाली सुधारका लागि गठित उच्चस्तरीय समितिका संयोजक विद्याधर मल्लिकले बताए ।‘करका दरमा हेरफेर गर्दा निकै संवेदनशील हुनुपर्छ । किनकि त्रुटि भएर सच्याइयो भन्ने छुट हुन्न, त्यसले नागरिकमा आशंका बढाउँछ, सरकारको विश्वसनीयतामा पनि कमी आउँछ,’ उनले भने, ‘छपाइमै त्रुटि हो भने पनि नागरिक आश्वस्त हुने ढंगले सूचना प्रवाह गर्नुपर्छ ।’सरकारले हेरफेर गरेको मदिराको दरअनुसार भन्सार मूल्य परिमार्जन भएको छ । यसअनुसार दुई हजार वा त्यसभन्दा कम मूल्यका मदिरामा दुई हजार भन्सार शुल्क लाग्नेछ । दुई हजारभन्दा बढी मूल्यका मदिरामा मूल्यको एक सय प्रतिशत भन्सार महसुल लाग्नेछ । जस्तो कि, आयात मूल्य १५ सय रहेको मदिरामा पनि दुई हजार भन्सार महसुल लाग्नेछ ।आयात मूल्य दुई हजार पाँच सय रहेको मदिरामा भने दुई हजार पाँच सय र आयात मूल्य पाँच हजार रहेकामा उति नै भन्सार महसुल लाग्नेछ । यस्तो व्यवस्थाले स्वदेशी मदिरा उद्योगको संरक्षण हुनुका साथै समग्र राजस्व असुलीमा समेत वृद्धि हुने अर्थ मन्त्रालयको दाबी छ ।"
"सन्तुलित बजेट, उत्पादनलाई प्रोत्साहन : परिसंघ","काठमाडौँ — सरकारले वर्तमान अर्थतन्त्रको चुनौती पहिचान गर्दै गतिशील अर्थतन्त्र निर्माण गर्न निजी क्षेत्रको लगानी बढाउन सहयोग गर्ने गरी आर्थिक वर्ष २०८२/८३ को बजेट ल्याएको नेपाल उद्योग परिसंघ (सीएनआई) ले टिप्पणी गरेको छ ।बजेट सन्तुलितसँगै केही क्षेत्रलाई उच्च प्राथमिकता दिएको, आर्थिक वृद्धिका लागि उच्च योगदान गर्ने क्षेत्रमा थप नीतिगत, कानुनी र प्रक्रियागत सुधार गर्दै निजी लगानी प्रवर्द्धनलाई प्राथमिकता दिएको परिसंघले जनाएको छ ।विशेष आर्थिक क्षेत्र र औद्योगिक क्षेत्रमा नयाँ उद्योग स्थापना गर्ने अनुमतिप्राप्त उद्योगलाई सुरुका तीन वर्षको भाडा छुट दिने, विशेष आर्थिक क्षेत्रको मासिक भाडादर प्रतिवर्गमिटर २० बाट घटाई ५ रुपैयाँ कायम गर्ने, औद्योगिक क्षेत्रका उद्योगले उत्पादनको ३० प्रतिशतभन्दा बढी निर्यात गरे विशेष आर्थिक क्षेत्रका उद्योगसरहको सुविधा दिने विषयलाई परिसंघले स्वागत गरेको छ ।‘औद्योगिक क्षेत्र निर्माण गर्ने कम्पनीलाई जलविद्युत् उत्पादन कम्पनीसरह र त्यस्तो औद्योगिक क्षेत्रमा स्थापना हुने उद्योगलाई विशेष आर्थिक क्षेत्रको उद्योगसरहको सुविधा उपलब्ध गराइने, औद्योगिक क्षेत्रका लागि निर्धारित मासिक भाडादरमा ५० प्रतिशत कटौती गरिने र जग्गा प्राप्ति एवं हदबन्दीसम्बन्धी कानुनको पुनरावलोकन गर्ने घोषणाको परिसंघ स्वागत गर्दछ,’ परिसंघले आइतबार जारी गरेको विज्ञप्तिमा भनिएको छ ।परिसंघले स्टार्टअप तथा उद्यमशीलता प्रवर्द्धन गर्न इन्क्युबेसन सेन्टर स्थापना तथा सञ्चालन गर्न आग्रह गर्दै आएको थियो । सरकारले बजेटमार्फत सरकार, विश्वविद्यालय र निजी क्षेत्रसँगको सहकार्यमा इन्क्युबेसन सेन्टर सञ्चालन गर्ने घोषणा गरेको छ । सूचना प्रविधि सेवा निर्यातबाट प्राप्त हुने आयमा लाग्ने करमा ७५ प्रतिशत छुट हुने, नेपालमा बसी विदेशमा सूचना प्रविधि सेवा निर्यात गर्ने व्यक्तिको आम्दानीमा ५ प्रतिशत मात्र आयकर लाग्ने र यो कर अन्तिम हुने, १० करोडसम्मको वार्षिक कारोबार गर्ने स्टार्टअप व्यवसायलाई ५ वर्षसम्म आयकर नलाग्ने व्यवस्था, सूचना प्रविधिमा आधारित उद्योग र होटल तथा रिसोर्टलाई विशेष उद्योगसरह आयकर र विद्युत् महसुलमा छुट दिने व्यवस्थाले सूचना प्रविधि तथा स्टार्टअप क्षेत्रमा लगानी आकर्षित गर्ने परिसंघको विश्वास छ ।नेपाली व्यवसायी वा कम्पनीलाई विदेशमा बिक्री शाखा वा अर्धप्रशोधित सामग्री निर्यात गरी प्रशोधन कारखाना स्थापना गर्न अनुमति दिने तथा निर्यातबाट हुने वार्षिक आम्दानीको २५ प्रतिशतसम्म विदेशमा लगानी गर्न पाउने गरी कानुनी व्यवस्था गरिने विषय दूरगामी रहेको पनि परिसंघको धारणा छ ।‘सरकारले बजेटमार्फत मूल्य अभिवृद्धि कर, आयकर र अन्तःशुल्कसम्बन्धी कानुनको पुनरावलोकन गर्ने, मूल्य अभिवृद्धि करमा बहुदर लागू गर्न प्राप्त सुझावलाई समेत दृष्टिगत गर्दै यसको सान्दर्भिकता र व्यावहारिक प्रयोगका सम्बन्धमा अध्ययन गरिने भनेको छ,’ विज्ञप्तिमा भनिएको छ, ‘यससम्बन्धी अध्ययनलाई उच्च प्राथमिकता दिई मूल्य अभिवृद्धि करमा बहुदर लागू गर्न आवश्यक वातावरण तयार पार्न परिसंघ अनुरोध गर्छ ।’चितवनको शक्तिखोर र मकवानपुरको मयूरधापमा लगानी बोर्डमार्फत निजी क्षेत्रको सहभागितामा आधुनिक औद्योगिक क्षेत्र निर्माण गरिने तथा पाँचखाल र सिमरास्थित विशेष आर्थिक क्षेत्रलाई निजी क्षेत्रको सहभागितामा सञ्चालन गरिने घोषणालाई कार्यान्वयनमा लैजानसमेत परिसंघले आग्रह गरेको छ ।डाटा सेन्टर निर्माण, सञ्चालन र पूर्वाधार विकासमा निजी क्षेत्रसँग साझेदारी, सूचना प्रविधि क्षेत्रमा वैदेशिक लगानी आकर्षित गर्न मध्यपहाडी क्षेत्रमा डाटा सेन्टर स्थापनाको सम्भाव्यता अध्ययन तथा डाटा सेन्टर स्थापना गर्न चाहने स्वदेशी तथा विदेशी कम्पनीलाई जग्गा, अविच्छिन्न विद्युत् र सुरक्षा उपलब्ध गराइने घोषणाले सूचना प्रविधि क्षेत्रको विकासमा नयाँ आयाम ल्याउने परिसंघको विश्वास छ ।राजस्व प्रशासनको विशिष्टीकरण, क्षमता विकास र दक्षता अभिवृद्धि गर्दै राजस्व सेवालाई पेपरलेस, कन्ट्याक्टलेस तथा फेसलेस बनाउँदै लगिने, व्यापार सहजीकरण तथा व्यावसायिक लागत न्यूनीकरणका लागि प्रमुख भन्सार नाकामा एकीकृत जाँच चौकीको स्थापना तथा स्तरोन्नति गरिने विषय स्वागतयोग्य रहेको परिसंघले जनाएको छ ।बजेट राम्रो आउने तर कार्यान्वयन पक्ष सधैं कमजोर रहँदै आएकामा परिसंघले सचेत गराएको छ ।"
बजेट घोषणाले १७ हजार मेगावाटका आयोजना बन्ने बाटो बन्द : इप्पान,"काठमाडौँ — आर्थिक वर्ष २०८२/८३ को बजेटमा नदी प्रवाही (रन अफ रिभर–आरओआर) जलविद्युत् आयोजनाको विद्युत् खरिद–बिक्री सम्झौता (पीपीए) लेऊ र तिर (टेक एन्ड पे) अनुरूप गरिने उल्लेख गरिएको छ । तर यस्तो घोषणाले १७ हजार मेगावाटका आयोजना निर्माण हुने बाटो बन्द भएको स्वतन्त्र ऊर्जा उत्पादकहरूको संस्था नेपाल (इप्पान) ले गुनासो गरेको छ ।बैंक तथा वित्तीय संस्थाहरूले टेक एन्ड पेका आधारमा गरिएको पीपीएमा वित्तीय व्यवस्थापन नगर्ने स्पष्ट हुँदाहुँदै सरकारले ऊर्जा क्षेत्रलाई समाप्त पार्ने गरी बजेटमा घोषणा गरिएको इप्पानको निष्कर्ष छ । ‘यस घोषणाले १७ हजार मेगावाटका करिब ३ सय आयोजना निर्माणको बाटो मात्र बन्द भएको छैन, हालसम्म यी आयोजनाका लागि निजी प्रवर्द्धकहरूले लगानी गरिसकेको ६६ अर्ब २२ करोड रुपैयाँभन्दा बढी लगानी डुब्ने अवस्थामा पुगेको छ,’ इप्पानले शनिबार जारी गरेको विज्ञप्तिमा उल्लेख छ । जलविद्युत् क्षेत्रमा १५ खर्बभन्दा बढी लगानी गरिसकेको र ३० खर्बभन्दा बढी लगानी गर्न तम्सिएको निजी क्षेत्रलाई बजेटमा गरिएको घोषणाले पूर्ण रूपमा निराशावादी बनाएको इप्पानका अध्यक्ष गणेश कार्कीले बताए ।इप्पानका अनुसार मुलुकको विद्युत् उत्पादन क्षमता ३६ सय मेगावाट पुग्दा निजी क्षेत्रको हिस्सा ८० प्रतिशतभन्दा बढी छ । विद्युत् विकास विभागबाट निर्माण र सर्वेक्षणसहित यसका लागि आवेदन दिएर पीपीए गर्नुपर्ने आरओआर आयोजनाको क्षमता मात्रै १७ हजार १ सय १७ मेगावाट छ, जसमध्ये नेपाल विद्युत् प्राधिकरण वा सरकारले अघि बढाएका आयोजनाको क्षमता १९० मेगावाट मात्रै रहेको इप्पानले जनाएको छ ।‘विद्युत् विकास विभागबाट अनुमतिपत्र दिएर ६६ अर्बभन्दा बढी लगानी गरिसकेपछि टेक एन्ड पे मात्र पीपीए गर्छु भनेर सरकारले बजेटमार्फत घोषणा गर्नु नेपाल सरकारको निजी क्षेत्रप्रतिको घोरविरोधी कदमका रूपमा हामीले लिएका छौं,’ विज्ञप्तिमा भनिएको छ, ‘बजेटले निजी क्षेत्रलाई विद्युत् व्यापारको ढोका खोल्ने घोषणा मात्र गरेको भए पनि हामी बजार खोजेर आफैं पीपीए गर्ने अवस्थामा पुग्ने अवस्था हुन्थ्यो । तर त्यो नगरी एकै पटक धेरैजसो आरओआर आयोजना निर्माणमा सक्रिय रहिरहेको निजी क्षेत्रलाई हतोत्साहित गराउने गरी आएको संसद्मा प्रस्तुत बजेटको यस्तो प्रावधानले निजी क्षेत्रलाई निराशावादी बनाएको छ ।’निजी क्षेत्रविरोधी र ऊर्जा क्षेत्रमा निजी क्षेत्रलाई समाप्त पार्ने गरी आएको टेक एन्ड पेको प्रावधान तुरुन्तै संशोधन गरी पहिलादेखि नै विद्युत् प्राधिकरणले गर्दै आएको टेक अर पेमै पीपीए गर्ने वातावरण निर्माण गर्न इप्पानको माग छ । अन्यथा निजी क्षेत्र यसविरुद्ध संघर्षमा उत्रने इप्पानको चेतावनी छ । बजेटमा आए पनि उक्त विषय स्पष्ट भइनसकेको नेपाल विद्युत् प्राधिकरणका प्रवक्ता राजन ढकालले बताए । ‘बजेटमा आएको छ, तर स्पष्ट छैन,’ उनले भने, ‘अब अर्थ मन्त्रालय र ऊर्जा मन्त्रालयले स्पष्ट पारेर पठाउलान् ।’"
तातोपानी बजारमा २८ वर्षपछि कालोपत्र,"सिन्धुपाल्चोक — चीन जोड्ने तातोपानी नाकाको बजार क्षेत्रमा अहिले कालोपत्रका लागि धमाधम काम हुँदै छ । सडक डिभिजन कार्यालयको बजेटमा झन्डै २८ वर्षपछि बल्ल कालोपत्र हुन लागेको भोटेकोशी गाउँपालिका–२ का अध्यक्ष कुमार श्रेष्ठले जनाए । ‘भूकम्प, भोटेकोशी बाढीपहिरो र बर्खे विपद्ले बजार क्षेत्रको सडक क्षतिग्रस्त बनेको थियो,’ उनले भने । २०५४ मा कालोपत्र गरिएको यहाँको सडक बीचमा मर्मतसम्भार गरिए पनि कालोपत्र हुन सकेको थिएन ।२०७२ को भूकम्प, २०७३ मा भोटेकोशी बाढी र त्यसपछिका लगातार बर्खे पहिरोपछि खण्डहर बनेका घरसँगै सडक क्षतविक्षत अवस्थामा थिए । यसअघि वारि जताततै क्षतिग्रस्त घर र सुनसान, पारि झिलिमिली बजार अनि धमाधम काम देख्दा अन्तर्राष्ट्रिय नाकामा पुग्ने जोकोही अचम्मित हुन्थे । त्यो अवस्था अहिले बदलिएको छ ।नाका खुलेयता वारि लिपिङमा बजार छ भने पारि झाङ्ममुमा बजार छ । लार्चा पुलबाट तातोपानी धारा कोप्लाङसम्म र कोदारी बजार झन्डै २ किलोमिटरमा काम भइरहेको छ । वारि पनि कालोपत्र र धमाधम पुनर्निर्माणका काम भइरहेका छन् । एक करोड ५० लाख लागतमा रावण कन्स्ट्रक्सन कम्पनीले र संगम कन्स्ट्रक्सनले करिब एक करोडमा बजार भेगमा कालोपत्र र मर्मर्तसम्भारका काम गरिरहेको सडक डिभिजन कार्यालय चरिकोटका सूचना अधिकारी इन्जिनियर सुरज महर्जनले जनाए ।वैशाखयता तातोपानी, चाकु, कोदारीमा रावण र सुक्खा बन्दरगाह क्षेत्र लार्चा, हिन्दी बजारमा संगम कन्स्ट्रक्सनले कालोपत्रका लागि काम लगभग अन्तिम चरणमा पुर्‍याएका छन् । ‘उता कालोपत्रको काम थालेको छ, यही महिनामा कालोपत्र सक्ने लक्ष्य राखेर यहाँ हाल धमाधम बेस ओछ्याउने काम गरिँदै छ,’ इन्जिनियर महर्जनले भने ।यसअघि बाह्रबिसे–तातोपानी सडक खण्ड (२६ किलोमिटर) को भोटेकोशी गाउँपालिका–२ कोप्लाङमा १५ फिट भास्सिएर अवरुद्ध सडकका कारण नाका बन्द थियो । अहिले त्यहाँ मर्मतसम्भार गरेर सहज यातायात बनाइएको छ । करिब दुई करोडमा तलबाट पर्खाल लगाउने र अन्य सडक पुनर्निर्माणको काम भइरहेको छ । उता चीनले खासामा स्मार्ट सिटी बनाउन पुनर्निर्माण र सुरुङ बनाउने काम गरिरहेको छ ।दस वर्षअघि तत्कालीन राष्ट्रपति डा. रामवरण यादव चीन भ्रमणमा गएका बेला १४ चैत ०७१ मा चिनियाँ राष्ट्रपति सी चिनफिङले ९० करोड चिनियाँ मुद्रा (१६ अर्ब २० करोड रुपैयाँ) अनुदान घोषणा गरेका थिए । यो रकमले कोदारी राजमार्ग मात्र नभएर पूरै अरनिको राजमार्ग मर्मत गर्ने सहमति भएको थियो । तर उता अरनिको मर्मतका नाममा तीन चरणमा चीनले करिब १० अर्ब खर्च गरिसकेको जानकारी अर्थ मन्त्रालयमा दिएको छ ।चिनियाँ अनुदान १० अर्बमा कोदारी राजमार्ग मर्मतसम्भार र कालोपत्रको जिम्मा चिनियाँ कम्पनी चाइना रेलवे (फोर्थ) कन्स्ट्रक्सन ब्युरो ग्रुप कम्पनी लिमिटेड (सीआरसीसी) ले पाएको थियो । उक्त अनुदानमा चिनियाँ ठेकेदारबाट के कसरी, कति, कहाँ काम भयो भन्ने कतै जानकारी छैन ।"
यस्तो छ आजको विदेशी मुद्रा विनिमय दर,"काठमाडौँ — नेपाल राष्ट्र बैङ्कले आजका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ ६३ पैसा र बिक्रीदर १३७ रुपैयाँ २३ पैसा कायम भएको छ ।युरोपियन युरो एकको खरिददर १५५ रुपैयाँ ०५ पैसा र बिक्रीदर १५५ रुपैयाँ ७३ पैसा, युके पाउण्ड स्टर्लिङ एकको खरिददर १८३ रुपैयाँ ९१ पैसा र बिक्रीदर १८४ रुपैयाँ ७२ पैसा, स्वीस फ्रयाङ्क एकको खरिददर १६६ रुपैयाँ ११ पैसा र बिक्रीदर १६६ रुपैयाँ ८३ पैसा कायम गरिएको छ ।अष्ट्रेलियन डलर एकको खरिददर ८७ रुपैयाँ ८७ पैसा र बिक्रीदर ८८ रुपैयाँ २६ पैसा, क्यानेडियन डलर एकको खरिददर ९९ रुपैयाँ ४४ पैसा र बिक्रीदर ९९ रुपैयाँ ८७ पैसा, सिङ्गापुर डलर एकको खरिददर १०५ रुपैयाँ ८२ पैसा र बिक्रीदर १०६ रुपैयाँ २९ पैसा निर्धारण गरिएको छ ।जापानी येन १० को खरिददर नौ रुपैयाँ ४८ पैसा र बिक्रीदर नौ रुपैयाँ ५३ पैसा, चिनियाँ युआन एकको खरिददर १८ रुपैयाँ ९८ पैसा र बिक्रीदर १९ रुपैयाँ ०६ पैसा, साउदी अरेबियन रियाल एकको खरिददर ३६ रुपैयाँ ४२ पैसा र बिक्रीदर ३६ रुपैयाँ ५८ पैसा, कतारी रियाल एकको खरिददर ३७ रुपैयाँ ४८ पैसा र बिक्रीदर ३७ रुपैयाँ ६५ पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १६ पैसा र बिक्रीदर चार रुपैयाँ १८ पैसा, युएई दिराम एकको खरिददर ३७ रुपैयाँ २० पैसा र बिक्रीदर ३७ रुपैयाँ ३७ पैसा, मलेसियन रिङ्गेट एकको खरिददर ३२ रुपैयाँ १० पैसा र बिक्रीदर ३२ रुपैयाँ २४ पैसा, साउथ कोरियन वन १०० को खरिददर ९ रुपैयाँ ८८ पैसा र बिक्रीदर ९ रुपैयाँ ९२ पैसा, स्वीडिस क्रोनर एकको खरिददर १४ रुपैयाँ २५ पैसा र बिक्रीदर १४ रुपैयाँ ३१ पैसा र डेनिस क्रोनर एकको खरिददर २० रुपैयाँ ७९ पैसा र बिक्रीदर २० रुपैयाँ ८८ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ४३ पैसा र बिक्रीदर १७ रुपैयाँ ५० पैसा, कुवेती दिनार एकको खरिददर ४४५ रुपैयाँ २७ पैसा र बिक्रीदर ४४७ रुपैयाँ २२ पैसा, बहराइन दिनार एकको खरिददर ३६२ रुपैयाँ ४१ पैसा र बिक्रीदर ३६४ रुपैयाँ ०१ पैसा, ओमनी रियाल एकको खरिददर ३५४ रुपैयाँ ९१ पैसा र विक्रीदर ३५६ रुपैयाँ ४६ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
'सुनमा २ प्रतिशत विलासिता कर र हिरामा १३ प्रतिशत भ्याटले थप मूल्य बढाउँछ',"काठमाडौँ — सरकारले आगामी आर्थिक वर्षको बजेटमार्फत सुन तथा सुनका गरगहनामा २ प्रतिशत विलासिता कर र हिरा–तथा बहुमूल्य पत्थर जडित गहनामामा १३ प्रतिशत मूल्य अभिवृद्धि कर (भ्याट) लगाएकामा सुनचाँदी व्यवसायीहरुले आपत्ति जनाएका छन् । नेपाल सुनचाँदी व्यवसायी महासंघ, नेपाल सुनचाँदी रत्न तथा आभुषण महासंघ र नेपाल हस्तकला महासंघले आइतबार संयुक्त प्रेस विज्ञप्ति जारी गर्दै आपत्ति जनाएका हुन् ।‘सुनचाँदीका गरगहना नेपालमा विलासिताको वस्तु होइनन्, बरु जन्मदेखि मृत्युसम्म कुनै न कुनै रुपमा आफ्नो गच्छेअनुसार उपभोग गरिने संस्कृति, परम्परा र सामाजिक रीतिरिवाजको अभिन्न हिस्सा हुन्,’ विज्ञप्तिमा भनिएको छ, ‘विवाह, पूजाआजा, संस्कारदेखि आम सर्वसाधारणले बुझ्ने बचत र लगानीको एक माध्यमको रूपमा पनि सुनका गरगहनाको महत्वपूर्ण स्थान रहँदै आएको छ ।’सरकारले लागू गर्न खोजेको नयाँ कर संरचनाले उपभोक्तामाथि २ प्रतिशतदेखि १३ प्रतिशतसम्मको प्रत्यक्ष आर्थिक भार थप्ने सुनचाँदी व्यवसायीहरु बताउँछन् । बजारमा महँगी थप्ने र छिमेकी देशको बजारमा भन्दा अत्यधिक मूल्यवृद्धि भई चोरीपैठारीदेखि अवैध कारोबारलाई समेत प्रोत्साहन गर्ने खतरा रहेको उनीहरुको ठम्याई छ ।आर्थिक वर्ष २०८२/८३ को बजेट वक्तव्य सुन तथा सुनका गरगहनामा २ प्रतिशत विलासिता कर लाग्ने व्यवस्था गरेको छ । चालु आर्थिक वर्षको बजेटमा १० लाख रुपैयाँभन्दा माथिका सुन तथा सुनका गरहगना, हिरालगायतमा २ प्रतिशत विलासिता लाग्ने गरेको थियो ।सुनचाँदी तथा हिरा–पत्थर जडित गहनाको कारोबारमा फिर्ता बिक्री ग्यारेन्टी अनिवार्य भएकोले बजार कायम राख्न बिक्री मूल्य र खरिद मूल्यमा कमभन्दा कम फरक हुनुपर्ने उनीहरुको माग छ । तर करको नयाँ संरचनाले त्यसमा बाधा पुग्ने उनीहरु बताउँछन् ।‘सुनको आकासिँदो मूल्यले सुनचाँदी बजारमा पहिलै मन्दी ल्याइसकेको अवस्थामा कर वृद्धिको यो व्यवस्थाले थप मन्दी सिर्जना गर्ने निश्चित छ,’ विज्ञप्तिमा भनिएको छ, ‘यसबाट लाखौं व्यवसायी, कालीगढ र मजदुरको रोजगारी र जीविकोपार्जन धरासायी हुने खतरा छ ।’वैदेशिक रोजगारीबाट फर्कने नागरिकहरूले झिटीगुन्टा बापत ल्याउने सुन तथा सुनका गहनाको परिमाण सम्बन्धी व्यवस्थाको व्यवसायीहरु स्वागत गरेका छन् । ‘निर्यातमुखी उद्योगलाई ‘बन्डेड वेयरहाउस’ सुविधा उपलब्ध गराउने तथा ५० प्रतिशत अग्रिम भुक्तानी भएको अवस्थामा आवश्यक सुनचाँदी उपलब्ध गराउने अलग व्यवस्था गरिदिने प्रतिबद्धता पनि अत्यन्तै सकारात्मक छ,’ विज्ञप्तिमा भनिएको छ ।"
"सुनकोशी-मरिण डाइभर्सन : बर्खामा तीव्र, हिउँदमा सुस्त","खुर्कोट(सिन्धुली) —  राष्ट्रिय गौरवको सुनकोशी–मरिण डाइभर्सन बहुउद्देश्यीय आयोजनामा बाँध निर्माणको काम बर्खा लागेपछि तीव्र गतिमा हुने गर्छ । तर यही काम हिउँदमा भने सुस्त देखिन्छ । सुनकोशीमा बाढी आएर काम रोकिने बेलामा रफ्तारमा भएको कामले प्रगति नहुने गत वर्षकै अनुभव छ ।बाढीले ढलान गरेको संरचना पुर्ने र भत्काउने भएकाले असारदेखि असोजसम्म नै काम हुँदैन । आयोजनाअन्तर्गत बाँध निर्माणको काम सुस्त गतिमा भएपछि ऊर्जा, जलस्रोत तथा सिँचाइमन्त्री दीपक खड्कासहितको टोलीले आइतबार स्थलगत अनुगमन गरी निर्माण कम्पनीलाई काम तीव्र गतिमा नबढाए ठेक्का तोड्नेसमेत चेतावनी दिएको छ । त्यति मात्र होइन, प्रधानमन्त्री केपी शर्मा ओलीले समेत आइतबार दिउँसो जनकपुरको एक कार्यक्रममा सरकारले डाइभर्सनको ठेक्का तोड्न सक्ने चेतावनी दिए ।बाँध निर्माण र विद्युत् उत्पादन गृह ठेक्का सम्झौता अवधिको ४५ प्रतिशत समय पूरा भइसक्दा पनि प्रगति भने ७ प्रतिशतभन्दा उकालो लाग्न सकेको छैन । मन्त्रालयस्तरमा भएको ब्रिफिङभन्दा आयोजनाको बाँध निर्माणस्थलमा हाल भएको काम हेर्दा आशा गर्ने केही ठाउँ रहे पनि अझै रफ्तार बढाउन मन्त्री खड्काले निर्माण कम्पनीलाई सुझाए ।ठेक्का तोड्ने मनस्थिति बनाएर ठेकेदार कम्पनीबाट ६० करोडको हाराहारीमा मोबिलाइजेसन रकम तान्ने कामसमेत भएको र हाल भने कामको गतप केही बढेकाले आशा नमरेको टोलीको ठहर छ । यो अवधिमा बाँध निर्माणको प्रगति ३० प्रतिशतभन्दा माथि नै हुनुपर्ने प्राविधिक पक्षको भनाइ छ ।पटेल–रमण जेभीले सुनकोशी नदीमा बाँध निर्माण कार्य ४ वर्ष ७ महिनामा सक्ने गरी २०७९ साल माघमा सम्झौता गरी काम अघि बढाएकोमा अहिलेसम्म करिब सात प्रतिशत हाराहारीमा मात्रै प्रगति भएको आयोजनाले जनाएको छ । तोकिएको समयमा काम सम्पन्न गर्नका लागि दैनिक पाँच सय तीन क्युबिक मिटर ढलानको काम हुनुपर्नेमा हाल सय पनि नभएको गुनासो छ ।तर निर्माण कम्पनीले दैनिक ३५० क्युबिक मिटर जमिनमुनिको ढलान भइरहेको दाबी गरेको छ । निर्माण कम्पनी रमण कन्ट्रक्सनका रमण महत्तोले मोबिलाइजेसन रकम तान्नु, एक प्रतिशत पुगेन भनेर पैसा अड्काउने जस्ता काम आयोजनाबाट भएकाले काममा ढिलाइ भएको मन्त्रीसमक्ष गुनासो पोखेका थिए ।पटेल–रमण जेभीले बाँध निर्माणका लागि १४ अर्ब सात करोड ५९ लाख रुपैयाँ लागतमा ठेक्का सम्झौता गरेको छ । सुनकोशी नदीमा करिब ३० मिटर अग्लो र १ सय ५८ मिटर लामो बाँध निर्माण भएपछि १३ दशमलव तीन किलोमिटर लम्बाएको सुरुङमार्फत कमलामाई नगरपालिका–२ कुसुमटारस्थित मरिण खोलामा खसालिने छ ।त्यहाँबाट ६६ दशमलव २९ मिटर हेडबाट पानी झारेर ३१ दशमलव ०७ मेगावाट विद्युत् उत्पादन गरिने छ ।आयोजनाको मुख्य उद्देश्य विद्युत् उत्पादनसँगै तराईका बारा, रौतहट, सर्लाही, महोत्तरी र धनुषा जिल्लामा गरी १ लाख २२ हजार हेक्टर क्षेत्रमा सिँचाइ सुविधा पुर्‍याउने रहेको छ ।"
"ऊर्जा सचिव, प्राधिकरणका कार्यकारी निर्देशक सहितको टोलीद्वारा निर्माणाधीन राहुघाट जलविद्युत् आयोजना निरीक्षण","काठमाडौँ — नेपाल विद्युत् प्राधिकरणको सहायक कम्पनी रघुगंगा हाइड्रोपावर लिमिटेडले ४० मेगावाट क्षमताको राहुघाट जलविद्युत् आयोजना निर्माण गरिरहेको छ । आयोजनाको लट–१ सिभिल तथा हाईड्रोमेकानिकलतर्फ ८१ प्रतिशत र लट–२ इलेक्ट्रोमेकानिकलतर्फ ५० प्रतिशत प्रगति भएको प्राधिकरणले जनाएको छ ।ऊर्जा सचिव सुरेश आचार्य, नेपाल विद्युत् प्राधिकरणका कार्यकारी निर्देशक हितेन्द्रदेव शाक्य, नेपालका लागि भारतीय राजदूत नविन श्रीवास्तव सहितको टोलीले निर्माणाधीन राहुघाट जलविद्युत् आयोजनाको निरीक्षण गरेको छ । टोलीले स्थलगत निरीक्षण गरी आयोजनाको कार्य प्रगति एवं निर्माणबारेमा जानकारी लिएको थियो ।आयोजनाको कुल अनुमानित लागत ९ अर्ब १७ करोड २६ लाख रुपैयाँ छ । भारतको एक्जिम बैंकबाट ६७ मिलियन अमेरिकी डलर सहुलियतपूर्ण ऋण र बाँकी रकम नेपाल सरकार तथा प्राधिकरणले संयुक्त रूपमा लगानी गर्ने व्यवस्था गरिएको छ । आर्थिक वर्ष २०८२/८३ को पुससम्म आयोजना सम्पन्न गर्ने लक्ष्य छ ।आयोजना निर्माणलाई सिभिल तथा हाइड्रो–मेकानिकल कार्य र इलेक्ट्रो–मेकानिकल कार्य गरी दुइटा लटमा विभाजन गरिएको छ । आयोजनाको लट–१ सिभिल तथा हाईड्रोमेकानिकल कार्यको लागि ठेकेदार जयप्रकाश एसोसियसट्स लिमिटेड (भारत) सँग ठेक्का सम्झौता भइ काम भइरहेको छ । सिभिल कार्यअन्तर्गत बाँध, इन्टेक, डिस्याण्डर, टनेल, विद्युत् गृह लगायतका कार्य छन् । हालसम्म सिभिल कार्यअन्तर्गत ८१ प्रतिशत भौतिक प्रगति भएको छ ।आयोजनाको लट–२ इलेक्ट्रोमेकानिकल कार्यका लागि ठेकेदार भारत हेभी इलेक्ट्रिकल (भारत)सँग खरिद सम्झौता भई इलेक्ट्रोमेकानिकलसम्बन्धी काम भइरहेको छ । इलेक्ट्रोमेकानिकल लटअन्तर्गत टर्बाइन, जेनेरेटर, गभर्नर, ट्रान्सफर्मर लगायतका उपकरण आपूर्ति तथा जडानलगायतको काम भइरहेको प्राधिकरणले जनाएको छ ।हालसम्म इलेक्ट्रोमेकानिकल कार्यअन्तर्गत निर्माण व्यवसायीको प्लान्टमा भएको विभिन्न यन्त्र उपकरणहरुको निर्माण तथा सोको सफल इन्सपेक्सन, निर्माण स्थलमा भइसकेको आपूर्तिको प्रगति र जडान भइसकेको प्रगतिको आधारमा इलेक्ट्रोमेकानिकल कार्यको प्रगति करिब ५० प्रतिशत छ ।आयोजनाबाट उत्पादित विद्युत् राष्ट्रिय प्रणालीमा प्रसारण गर्न दाना–कुस्मा २२० केभी प्रसारण लाइनमा जोडिनेछ ।"
योजना पार्न प्रदेश मन्त्रालयमा दौडधुप,"हेटौंडा — बजेट तर्जुमा गर्ने पूर्वसन्ध्यामा बागमती प्रदेश सरकारका मन्त्रालयहरुमा एक सातादेखि सांसद, पालिकाका जनप्रतिनिधि लगायतको भीड लाग्ने गरेको छ । आफ्ना योजनामा बजेट पार्नका लागि बिचौलियाहरुको पनि उपस्थिति मन्त्रालयमा बाक्लै देखिन्छ ।प्रदेशको आर्थिक मामिला तथा योजना मन्त्रालयमा आफ्ना योजनामा बजेट पार्नका लागि दौडधुप चलेको हो । भिडका कारण काम गर्न समस्या भएको भन्दै आर्थिक मामिला मन्त्रालयले बजेट निर्माणका लागि आइतबारदेखि सर्वसाधारणसँगको भेटघाट बन्द गरेको छ । मन्त्रालयले प्रवेशद्वारमै सूचना टाँसेर जानकारी दिएको छ । सूचनामा भनिएको छ, ‘बजेट तर्जुमा सम्पन्न नहुन्जेल आम नागरिकसँगको भेटघाट स्थगित गरिएको छ ।’'नीति तथा कार्यक्रमका आधारमा बजेट तर्जुमा भइरहेको छ, तर राजस्व कम र संघीय अनुदान घटेका कारण बजेटको आकार बढाउन चुनौती देखिन्छ,'मन्त्रालयका सचिव कृष्णप्रसाद मैनालीले भने ।गत १४ गते आगामी आवको नीति तथा कार्यक्रम बागमती प्रदेशसभामा पेस भएको थियो । असार १ गते बजेट ल्याउने गरी प्रदेश सरकारले योजनाको माग, प्रविष्ट गर्ने, छनोट लगायतका कामलाई तीव्र बनाएको छ । आर्थिक मामिला तथा योजना मन्त्रालयका सचिव मैनालीले आगामी आवको बजेट बनाउने प्रक्रिया सुरु भइसकेको भन्दै आर्थिक विधेयक र आर्थिक सर्वेक्षण बनाउने तयारीमा जुटिरहेको जानकारी दिए । सरकारको स्रोतको सीमामा रहेर बजेट बनाउनुपर्ने चुनौती र दबाब रहेको उनको भनाइ छ ।बागमती प्रदेश सरकारले आव २०८०/०८१ मा ६२ अर्ब ७९ करोड ९० लाख ७८ हजार रुपैयाँको बजेट ल्याएको थियो । चालु आव २०८१/८२ का लागि बजेटको आकार बढाएर ६४ अर्ब ५४ करोड ४ लाख ३१ हजारको ल्याएको थियो ।चालु आवको १० महिनामा प्रदेश सरकारले ३८ दशमलव ९१ प्रतिशत अर्थात् २५ अर्ब ११ करोड ४७ लाख १३ हजार मात्र खर्च गरेको छ ।"
आजदेखि पूर्वाधार विकास बैंकको ऋणपत्र बिक्री सुरु,"काठमाडौँ — आजदेखि नेपाल इन्फ्रास्ट्रक्चर बैंकको ऋणपत्र निष्कासन तथा बिक्री खुला भएको छ । बैंकले एक कित्ता हजार अंकित दरका ५ अर्ब रूपैयाँबराबरको ५० लाख कित्ता ऋणपत्र निष्कासन गर्न लागेको बैंकका प्रमुख कार्यकारी अधिकृत कृष्णबहादुर अधिकारीले जानकारी दिए ।‘निष्काशित सेयरमध्ये ६० प्रतिशत अर्थात ३ अर्ब रुपैयाा बराबरको ३० लाख कित्ता ऋणपत्र संस्थागत तबरबाट बाँडफाँट गरिनेछ,’ उनले भने, ‘बाँकी ४० प्रतिशत अर्थात २ अर्ब रूपैयाँ बराबरको २० लाख कित्ता सर्वसाधारणमा बाँडफाँट गरिनेछ ।’‘निफ्रा हरित ऊर्जा ऋणपत्र २०८८/८९’ नामक उक्त ऋणपत्रको परिपक्को अवधि ७ वर्ष रहेको छ । प्रतिकित्ता एक हजार रुपैयाँ मूल्य रहेको उक्त ऋणपत्रमा बैंकले वार्षिक ६ प्रतिशतका दरले ब्याज भुक्तानी गर्नेछ ।सर्वसाधारणमा बाँडफाँट गरिने ऋणपत्रमध्ये १ लाख कित्ता ऋणपत्र सामूहिक लगानी कोषहरूका लागि छुट्याइएको पनि बैंकले जनाएको छ । उक्त ऋणपत्रमा लगानीकर्ताले न्यूनतम २५ कित्ता र अधिकतममा १० लाख कित्ताका लागि आवेदन दिन सक्नेछन् । ऋणपत्रमा १८ जेठ देखि २१ गतेसम्म आवेदन दिन सकिन्छ । उक्त अवधिसम्म सम्पूर्ण कित्ताका लागि आवेदन नपरेमा आवेदन अवधि असार १ गतेसम्म लम्बिने छ ।इक्रा नेपालले ‘इक्राएनपी इस्युअर रेटिङ ट्रिपल बी’ प्राप्त गरेको छ । यसले समयमा वित्तीय दायित्व पूरा गर्ने सम्बन्धमा मध्यम मात्रामा सुरक्षित रहेको जनाउँछ । बैंकको धितोपत्र निष्कासन तथा बिक्री प्रबन्धक एनआईएमबी एस क्यापिटल लिमिटेड रहेको छ ।लगानीकर्ताले नेपाल धितोपत्र बोर्डबाट इजाजत पत्र प्राप्त आस्बा सेवामा सहभागी बैंक तथा वित्तीय संस्थाहरू र तिनका तोकिएका शाखा कार्यालय तथा सीडीएस एन्ड क्लियरिङ लिमिटेडको ‘मेरो सेयर’ मार्फत अनलाइन आवेदन दिन सक्छन् ।"
सुनचाँदीको मूल्यमा सामान्य वृद्धि,काठमाडौँ — गत शुक्रबारको  तुलनामा आज सुनचाँदीको मूल्यमा सामान्य वृद्धि भएको छ । आज सुन तोलामा ३०० ले बढेको छ । सोही परिमाणको चाँदी पनि पाँचले बढेको छ ।नेपाल सुनचाँदी व्यवसायी महासङ्घका अनुसार एक तोला सुनको मूल्य एक लाख ८८ हजार ८०० कायम भएको छ भने त्यति नै परिमाणको चाँदीको मोल एक हजार ९८० निर्धारण भएको छ ।अन्तरराष्ट्रिय बजारमा आज सुन प्रतिऔँस तीन हजार २८९ अमेरिकी डलर कारोबार भइरहेको अन्तरराष्ट्रिय सञ्चारमाध्यमहरूले जनाएका छन् ।
बैंकको खराब कर्जा व्यवस्थापन गर्न छुट्टै कम्पनी स्थापना गरिँदै,"काठमाडौँ — वित्तीय प्रणालीमा तीव्र रूपमा बढिरहेको खराब कर्जा व्यवस्थापनका लागि सरकारले छुट्टै कम्पनी स्थापना गर्ने भएको छ । सम्पत्ति व्यवस्थापन कम्पनी (एएमसी) नाम दिइएको कम्पनी स्थापनामार्फत बैंक तथा वित्तीय संस्थाको खराब कर्जा व्यवस्थापन गर्ने सरकारको तयारी छ ।उपप्रधान एवं अर्थमन्त्री विष्णु पौडेलले गत बिहीबार संसद्का दुवै सदनमा पेस गरेको आगामी वर्षको बजेटमा दोस्रो वित्तीय क्षेत्र सुधार रणनीति कार्यान्वयन गर्ने र एएमसी स्थापना गर्ने उल्लेख छ । ‘दोस्रो वित्तीय क्षेत्र सुधार रणनीति कार्यान्वयन गरिनेछ,’ अर्थमन्त्री पौडेलले भने, ‘बैंक तथा वित्तीय संस्थाको खराब कर्जा तथा गैरबैंकिङ सम्पत्ति व्यवस्थापनका लागि एसेट म्यानेजमेन्ट कम्पनी स्थापना गरिनेछ ।’आर्थिक गतिविधि चलायमान हुन नसक्नुको प्रत्यक्ष असर बैंक तथा वित्तीय संस्थाको तेस्रो त्रैमासको वित्तीय विवरणमा देखिएको छ । धेरैजसो बैंक तथा वित्तीय संस्थाको नाफा घट्नु, कर्जा विस्तार बढ्न नसक्नु, खराब कर्जा बढ्नु, खुद ब्याज आय घट्नु, सम्पत्तिमाथिको प्रतिफल (आरओई) मा कमी आउनुलगायत सूचकले त्रैमासिक वित्तीय विवरणमा शिथिल अर्थतन्त्रको असर परेको पुष्टि हुने जानकार बताउँछन् ।सञ्चालनमा रहेका २० वाणिज्य बैंकले आइतबार सार्वजनिक गरेको चालु वर्षको तेस्रो त्रैमासको वित्तीय प्रतिवेदनले बैंकहरूको खराब कर्जा औसत ४.८३ प्रतिशत छ । २०८१/८२ को दोस्रो त्रैमास र गत आर्थिक वर्षको तेस्रो त्रैमासको तुलनामा बैंकहरूको खराब कर्जा सामान्य बढेको हो । गत पुससम्म बैंकहरूको खराब कर्जा औसत ४.४९ प्रतिशत र गत आर्थिक वर्षको तेस्रो त्रैमासमा ३.६५ प्रतिशत थियो ।गत पुससम्म बैंकहरूको औसत खराब कर्जामा ठूलो बढोत्तरी नदेखिए पनि व्यक्तिगत रूपमा धेरै बैंकको खराब कर्जा ५ प्रतिशतभन्दा धेरै छ । राष्ट्र बैंकको निर्देशनअनुसार बैंकहरूले औसत खराब कर्जा ५ प्रतिशतभित्रै राख्नुपर्ने व्यवस्था छ । यद्यपि पछिल्ला त्रैमासमा लगातार खराब कर्जा बढ्न थाले पनि बैंकहरूले पाँच प्रतिशतभन्दा बढी प्रकाशन गर्दा राष्ट्र बैंकले आँखा चिम्लिँदै आएको छ । बैंकहरूको वित्तीय विवरणअनुसार सञ्चालनमा रहेका २० वाणिज्य बैंकमध्ये ९ को खराब कर्जा ५ प्रतिशतभन्दा बढी छ । १७ बैंकको खराब कर्जा ४ प्रतिशतभन्दा बढी छ भने एभरेस्ट बैंकको सबैभन्दा कम ०.६४ प्रतिशत मात्र छ । स्ट्यान्डर्ड चार्टर्डको खराब कर्जा १.४४ र सानिमा बैंकको ३.४२ प्रतिशत छ । हिमालयन बैंकको खराब कर्जा सबभन्दा धेरै ७.६८ प्रतिशत छ भने सिटिजन्स, कुमारी, लक्ष्मी सनराइज, नेपाल, इन्भेस्टमेन्ट मेगा, एनआईसी एसिया, प्रभु र प्राइम बैंकले पाँच प्रतिशतभन्दा बढी खराब कर्जा प्रकाशन गरेका छन् । १७ बैंकको खराब कर्जा उच्च दरले विस्तार भए पनि तीन बैंक (स्ट्यान्डर्ड चार्टर्ड, एभरेस्ट र सानिमा) को खराब कर्जा निकै कम रहेकाले औसतमा कम देखिएको हो ।बैंकहरूले प्रकाशन गरेको कर्जा वास्तविक नभएको र यथार्थमा धेरै खराब कर्जा लुकाएको (असल देखाइएको) जानकार बताउँछन् । आउँदा केही महिनामा पनि कर्जा असुलीमा सुधार नहुने हो भने धेरै बैंकलाई अप्ठ्यारो पर्ने उनीहरूको भनाइ छ । बजेटमा वित्तीय क्षेत्रका नियामक निकायको क्षमता विकास गरिने, पुँजी प्रवाह र कर्जाको पहुँचमा सहजता ल्याउन आवश्यक प्रबन्ध मिलाइने अर्थमन्त्री पौडेलको घोषणा छ ।समग्र मागमा कमीका कारण व्यवसायमा संकुचन भएकाले उद्योगी व्यवसायीको कर्जाको पुनर्तालिकीकरण, थप कार्यशील पुँजी प्रवाह र ब्याज जरिवानामा सहुलियत प्रदान गरी व्यावसायिक पुनरुत्थान गर्न सहजीकरण गर्ने सरकारले घोषणा गरेका छन् । नागरिकले वर्षमा एक पटक एक ठाउँमा केवाईसी विवरण भर्ने र उक्त विवरणलाई राष्ट्रिय परिचयपत्रमा आबद्ध गर्ने व्यवस्था सरकारले मिलाउने भएको छ । यसका लागि केवाईसी विवरण आवश्यक पर्ने निकायले विद्युतीय माध्यमबाट प्राप्त गर्न सक्ने व्यवस्था गरिने अर्थमन्त्री पौडेलले बताए । ‘अर्थतन्त्रलाई गतिशील तुल्याउन निजी क्षेत्रमा प्रवाह हुने कर्जा विस्तार गरिनेछ,’ अर्थमन्त्री पौडेलले भने, ‘विद्यमान क्षेत्रगत जोखिम व्यवस्थामा पुनरावलोकन गरी कार्यशील पुँजीका लागि कर्जा प्रवाहमा सहजीकरण गरिनेछ ।’दुर्गम क्षेत्रमा बैंक तथा वित्तीय संस्थाको पहुँच विस्तार गरी ग्रामीण अर्थतन्त्रको विकास र डिजिटल, मोबाइल तथा शाखारहित बैंकिङ सेवा विस्तार गरिने सरकारको योजना छ । निक्षेप तथा कर्जा सुरक्षण कोषको सम्भावित जोखिम व्यवस्थापनका लागि पुनर्बिमाको व्यवस्था मिलाइने घोषणा अर्थमन्त्रीले गरेका छन् ।‘ग्रिन ट्याक्सोनोमीको अवधारणाअनुरूप हरित तथा दिगो विकास बन्डका माध्यमबाट निजी पुँजी परिचालन गर्न आवश्यक नीतिगत तथा संरचनागत व्यवस्था मिलाउने र विदेशमा स्थानीय मुद्रामा ऋणपत्र जारी गरेर अन्तर्राष्ट्रिय बजारबाट पुँजी भित्र्याइनेछ,’ बजेटमा भनिएको छ, ‘लक्षित क्षेत्रमा उत्पादन, रोजगारी तथा स्वरोजगारका अवसर वृद्धि गर्न सहुलियतपूर्ण कर्जामा ब्याज अनुदानसम्बन्धी एकीकृत व्यवस्था कार्यान्वयन गरिनेछ ।’लघुवित्त संस्थाको संस्थागत तथा आन्तरिक नियन्त्रण प्रणालीमा सुधार गर्ने र समस्यामा परेका लघुवित्त ऋणीहरूको पुनरुत्थानका लागि सहुलियतपूर्ण ब्याजदरमा कर्जा उपलब्ध गराउन सहजीकरण गरिने सरकारको योजना छ । ‘विदेशी विनिमय जोखिम व्यवस्थापन गरी वैदेशिक लगानी आकर्षित गर्न हेजिङ सेवा सञ्चालन गर्न अनुमति दिइनेछ,’ बजेटमा भनिएको छ ।"
"संस्थानमा हरेक वर्ष लगानी बढ्दो, घाटा पनि उच्च","काठमाडौँ — सरकारले सार्वजनिक संस्थानमा हरेक वर्ष लगानी बढाए पनि नाफा घट्दै गएको छ । जसले कार्ययोजनाबिनै गरिँदै आएको अर्बौं लगानी खेर गइरहेको देखाएको छ । संस्थानमा सरकारले लगानी बढाए पनि लाभांशमा कमी आइरहेको अर्थ मन्त्रालयले सार्वजनिक गरेको ‘सार्वजनिक संस्थानको वार्षिक स्थिति समीक्षा २०८२’ मा उल्लेख छ ।समीक्षा अवधिसम्म संस्थानमा सरकारको कुल लगानी ७ खर्ब ३ अर्ब ९३ करोड पुगेको छ । २०७९/८० को तुलनामा कुल लगानी ५.८६ प्रतिशतले वृद्धि भएको छ । तर त्यसबाट सरकारले पाउने लाभांश घटेको छ । ‘कुल लगानी ७ खर्ब ३ अर्ब ९३ करोडमा सेयर लगानी ३ खर्ब ६४ अर्ब ८६ करोड र ऋण लगानी ३ खर्ब ३९ अर्ब ७ करोड छ,’ समीक्षामा भनिएको छ, ‘२०७९/८० मा १३ अर्ब ७५ करोड ६७ लाख लाभांश प्राप्त भएको थियो । २०८०/८१ मा घटेर ८ अर्ब ८३ करोड ५६ लाखमा झरेको छ । कुल सेयर लगानीको तुलनामा लाभांश अनुपात २०८०/८१ मा २.४ प्रतिशत छ ।’अर्थ मन्त्रालयका अनुसार संस्थानको कुल सञ्चालन आयमा पनि कमी आएको छ । २०८०/८१ मा संस्थानको कुल सञ्चालन आय ६ खर्ब ६० अर्ब १५ करोड पुगेको छ, जुन २०७९/८० को तुलनामा ०.२२ प्रतिशतले कम हो । सार्वजनिक संस्थानले समग्र आर्थिक, सामाजिक, आय वृद्धि तथा रोजगारी सिर्जना गर्न योगदान गरे पनि संस्थागत संरचना, सञ्चालन, नीति, कार्य योजना वित्तीय अनुशासन र पारदर्शितामा प्रश्न उठेको छ । जवाफदेहिता, दक्षता तथा सेवा प्रवाहमा सुधारको आवश्यकता देखिएको समीक्षामा उल्लेख छ ।हाल औद्योगिक, व्यापारिक, सेवा, सामाजिक, जनोपयोगी र वित्तीय क्षेत्रमा गरी ४५ सार्वजनिक संस्थान सञ्चालनमा छन् । यी संस्थानले ४२ अर्ब ६२ करोड १६ लाख नाफा कमाएका छन् । तर गत समीक्षा अवधिको तुलनामा यो खुद नाफा १२.८८ प्रतिशतले कमी हो । सञ्चालनमा रहेका संस्थानमध्ये २८ ले नाफा कमाएका छन्, १५ घाटामा र दुई वटा बन्द अवस्थामा रहेको समीक्षामा उल्लेख छ । घाटामा रहेका संस्थानमध्ये नेपाल ओरियन्ड म्याग्नेसाइट लिमिटेड र बुटवल धागो कारखाना लिमिटेड बन्द छन् । धौवादी फलाम कम्पनी लिमिटेडले व्यावसायिक कारोबार सुरु गरेको छैन । व्यावसायिक कारोबार नभए तापनि यी संस्थानको नियमित प्रशासनिक खर्च भइरहेकाले नोक्सानी भएको हो ।जनकपुर चुरोट कारखाना लिमिटेड बन्द भए पनि भवन तथा जग्गा भाडाबापत रकमबाट आय भएको समीक्षामा उल्लेख छ । नेपाल पूर्वाधार निर्माण कम्पनीले उद्देश्यअनुसारको कार्यबाट भन्दा ब्याजबापत बढी रकम आर्जन गरेको छ ।संस्थानहरू संकटको अवस्थामा पुग्नुको कारणमा अस्पष्ट उद्देश्य, प्रतिस्पर्धात्मक क्षमताको अभाव र सञ्चालनगत अकुशलता रहेको समीक्षामा उल्लेख छ । कमजोर व्यवस्थापन, ट्रेड युनियनका गलत गतिविधिलगायत समस्याले पनि संस्थानहरू असफल भएको पाइएको छ । जसले गर्दा नोक्सानीमा रहेका संस्थानको खुद नोक्सानी बढ्दै गएको छ । नाफामा रहेका संस्थानको खुद नाफा पनि घटेको छ ।‘नोक्सानीमा रहेका संस्थानको खुद नोक्सानी गत वर्षको तुलनामा ८.६५ प्रतिशतले बढेर ३ अर्ब ६३ करोड ६५ लाख छ,’ समीक्षामा भनिएको छ, ‘नाफामा रहेका संस्थानको खुद नाफा गत आर्थिक वर्षको तुलनामा ११.५० प्रतिशतले घटेको छ ।’ समस्याग्रस्त संस्थान सुधार गर्न संस्थानको सान्दर्भिकता र दिगोपन सुनिश्चित गर्न तत्काल नीतिगत, संरचनागत तथा व्यवस्थापकीय सुधारको कार्यान्वयन अत्यावश्यक देखिएको उल्लेख छ । २०८०/८१ मा संस्थानको कुल सञ्चित नाफा बढेर ९२ अर्ब ७२ करोड ३६ लाख पुगेको छ । सञ्चित नाफा सबैभन्दा धेरै नेपाल दूरसञ्चार कम्पनी लिमिटेडको छ । दूरसञ्चारको सञ्चित नाफा ४८ अर्ब ३ करोड २९ लाख छ ।सबैभन्दा धेरै सञ्चित नाफा जनोपयोगी क्षेत्र र नोक्सानी औद्योगिक क्षेत्रको देखिएको छ । जनोपयोगी क्षेत्रको नाफा बढेर ९४ अर्ब ७० करोड ८३ लाख पुगेको छ । औद्योगिक क्षेत्रको नोक्सानी २१ अर्ब ७० करोड ७७ लाख छ ।सार्वजनिक संस्थानको अवस्था खराब भए पनि तिनको अवस्था उकास्न सरकारले ठोस कार्यक्रम ल्याउन सकेको छैन । बिहीबार संसद्का दुवै सदनमा बजेट प्रस्तुत गर्दै अर्थमन्त्री विष्णु पौडेलले व्यवस्थापन स्वायत्तता, प्रविधि हस्तान्तरण तथा नवप्रवर्तनका माध्यमबाट सार्वजनिक संस्थानको प्रतिस्पर्धात्मक क्षमता विकास गरिने जनाए । संस्थानको व्यवस्थापन सुधार गर्न पुनःसंरचना, कम्पनीमा रूपान्तरण, रणनीतिक साझेदारीलगायत उपयुक्त विधि अवलम्बन गरिने उनको भनाइ छ ।‘सरकारको स्वामित्वमा रहेका बन्द तथा रुग्ण उद्योगलाई उपयुक्तताका आधारमा नवीन प्रविधि प्रयोग गरी व्यवस्थापन गरिनेछ । सार्वजनिक निजी साझेदारीमा धौवादी फलाम कम्पनी सञ्चालन गरिनेछ,’ पौडेलले भने, ‘जनकपुर चुरोट कारखाना, गोरखकाली रबर उद्योग, बुटवल धागो कारखाना, नेपाल मेटल कम्पनी, नेपाल ओरिन्ड एन्ड म्याग्नेसाइट, हेटौंडा सिमेन्ट उद्योगलगायत प्रतिष्ठानको विद्यमान अवस्था र व्यावसायिक सम्भाव्यता अध्ययन गरी लगानी व्यवस्थापन गरिनेछ ।’"
चार करोडमा बनेको ज्येष्ठ नागरिक आवास प्रयोगमा अन्योल,"गोरखा — गोरखा नगरपालिका–१० छेवेटारमा सुविधासम्पन्न ज्येष्ठ नागरिक आवास भवन निर्माण भएको लामो समयसम्म प्रयोगमा आउन सकेको छैन । भवन निर्माण सकिएको झन्डै सात महिनासम्म सञ्चालनको स्वामित्व र प्रक्रियाबारे नै अन्योल छ ।आवास भवन वृद्धाश्रमका लागि प्रयोग गर्ने योजना छ । प्रत्येक प्रदेशमा सुविधासम्पन्न वृद्धाश्रम भवन निर्माण गर्ने सरकारको योजनाअनुसार छेवेटारमा चार करोड खर्चिएर गण्डकी प्रदेशस्तरीय सुविधासम्पन्न भवन निर्माण गरिएको हो । २०७६ भदौ १ मा दुई वर्षभित्रै निर्माण सक्ने गरी ठेक्का सम्झौता भए पनि गत असोजमा मात्र काम सकिएको पूर्वाधार विकास कार्यालय प्रमुख गणेश सुवेदीले बताए ।भवन निर्माणको जिम्मा आशिष इको जेभीले लिएको थियो । ‘ठेकेदारको ढिलासुस्तीले भवन निर्माणमा ढिलाइ भयो, ठेकेदारलाई बारम्बार ताकेता गरेर यो वर्ष काम सम्पन्न गरेका छौं,’ उनले भने । २०७८ भदौमा निर्माण पूरा नभएपछि तीन पटक म्याद थपेर गत असोजमा काम सकिएको कार्यालयले जनाएको छ । ‘तत्कालीन सहरी विकास तथा भवन कार्यालयले ठेक्का लगाएर काम अघि बढेको थियो, पछि पूर्वाधार विकास कार्यालयलाई हस्तान्तरण गरेर काम अघि बढेको हो,’ उनले भने ।सुरक्षा गार्ड, प्रशासनिक र मुख्य आवास गृहका छुट्टाछुट्टै तीन वटा भवन बनेको कार्यालयले जनाएको छ । आवास भवनमा ३२ जनासम्म वृद्धवृद्धा राख्न सक्ने गरी संरचना बनाइएको छ । छेवेटारको ठुटेबजारस्थित दरौंदी नदी नजिकैको ३ रोपनी जग्गामा भवन निर्माण भएको हो । भवन निर्माण सकिए पनि हस्तान्तरणमा भने अलमल छ । ‘प्रदेशले बनाएको संरचना प्रदेश मातहत नै रहन्छ,’ सुवेदीले भने, ‘सञ्चालन प्रदेशले गर्ने कि स्थानीय सरकारलाई हस्तान्तरण गरेर चलाउने भन्ने विषयमा छलफलकै चरणमा छ ।’वडा कार्यालयले पनि भवन प्रयोगमा ल्याउन नगरपालिका, पूर्वाधार विकास कार्यालयसँग माग राख्दै आएको छ । ‘भवनको काम समयमै सक्नुपर्‍यो भनेर बारम्बार भन्यौं, ढिलै भए पनि भवन त बन्यो, सरकारको लगानी भइसकेपछि प्रयोगमा आउनुपर्‍यो भनेर माग राखेका छौं,’ वडाध्यक्ष प्रदीप कुँवरले भने, ‘यत्तिकै छाड्दा भवन अलपत्र रहन्छ । जतिसक्दो चाँडो प्रयोगमा ल्याउन भनेका छौं ।’भवनका केही कोठामा ‘एसी’ पनि जडान गरिएको छ । भवन पुग्ने दुई सय मिटर सडक कालोपत्र र ढलान गरिएको छ । रङरोगन सकिएपछि भवन आकर्षक देखिएको छ । भवनको रेखदेखका लागि एक जना हेरालु खटाइएको छ । ‘एकान्त ठाउँमा भवन छ, हेर्ने मान्छे भएनन् भने त अलपत्र पर्छ, भवनको सुरक्षामा पनि चुनौती थपिएको छ,’ उनले भने ।"
डिजाइनर वरदानको नयाँ कलेक्सन ‘सोरेल’,"काठमाडौँ — युवा डिजाइनर वरदान देवकोटाले क्लोदिङ ब्रान्ड ‘भामा’ कलेक्सनमा नयाँ डिजाइन थपेका छन् । शनिबार नेपाल आर्ट काउन्सिलमा वरदानले कपडाहरूको नयाँ कलेक्सन ‘सोरेल’ सार्वजनिक गरेका हुन् ।६ पहिरन समावेश ‘सोरेल’ लाई ६ महिलाको नाम (सुमी देवकोटा, स्नेहा राणा, डा. अर्पना शाह, डा. स्मृति मास्के, नामग्याल सिंह, इना श्रेष्ठ) सँगै बजारमा ल्याइएको हो ।६ महिनाअघि ‘लन्डन कलेज अफ फेसन’ बाट डिग्री हासिल गरेसँगै वरदानले ‘सोरेल’ को डिजाइनिङ थालेका थिए । आफूलाई प्रभावित गर्ने ६ महिलाको नाममा यो कलेक्सन समर्पित रहेको उनले बताए ।‘सोरेलको कलेक्सनलाई ६ महिलाको नाम दिनु पछाडि उनीहरूको अस्तित्व नै हो । यी ६ महिलाका आफ्नै कथा र इतिहास छन् । हुर्कँदै गर्दा हाम्रा वरपर थुप्रै महिला देख्यौं तर उहाँहरूको कथा हामीलाई कहिल्यै थाहा भएन,’ वरदानले भने, ‘त्यसैले यी महिलाका अस्तित्व र उहाँहरूको योगदानका लागि सोरेल डिजाइन गरें ।’ शनिबार नयाँ कलेक्सन सार्वजनिक गरिरहँदा ६ महिला नै स्टेजमा वरदानसँग उभिएका थिए । स्क्रिनमा उनीहरूले वरदानको नयाँ कलेक्सन पहिरिएको भिडियो पनि सार्वजनिक गरिएको थियो ।‘इना सेट’ सेतो रङको कुर्ता हो । जसमा टाँकको सुन्दर प्रयोग छ । हेर्दा सामान्य देखिए पनि यसको सौन्दर्यले नै यो पहिरनलाई सुन्दर बनाएको वरदानले बताए । स्नेहा राणामा समर्पित हरियो रङको लुगा जयपुरी फ्लोरल प्याटर्नमा बनेको कुर्ती हो ।यसलाई ‘स्नेही सेट’ को रूपमा सार्वजनिक गरिएको छ । यो पहिरनलाई गर्मी र जाडो दुवै याम लक्षित गर्दै डिजाइन गरिएको वरदानले सुनाए । डा.स्मृति मास्के सेटको सौन्दर्य यसको पृथकता नै हो । ‘यो पहिरन लगाउन सहज छ, यसलाई अफिसदेखि घरमा बस्दा पनि लगाउन मिल्छ,’ वरदानले भने, ‘यो पहिरनलाई मज्जाले हेर्ने हो भने, यसमा पनि टाँकहरूको संयोजन सुन्दर देखिन्छ ।’वरदानकी आमा सुमी देवकोटाको नाममा गुलाबी रङको पहिरन छ । उनी गुलाबी रङ मन पराउँछिन्, त्यसैले वरदानले यो कलेक्सनलाई पाकिस्तानी कुर्तीसँग मिल्दोजुल्दो बनाएका हुन् । ‘यो डिजाइन पाकिस्तानी कुर्ताबाट प्रभावित छ,’ वरदानले भने । हल्का गुलाबी रङको अर्को कलेक्सनमा पनि वरदानले प्रिन्टेड डिजाइन मिसाएका छन् । ‘द अपर्ना सेट’ लाई जुत्तासँग पहिरिँदा हुने उनले बताए ।नामग्याल सेट भने कालो रङमा बनेको थ्री पिस सेट हो । यो पहिरनमा पनि जयपुरी प्रिन्ट मिसिएको छ । टाँकहरूको सुन्दर समायोजन रहेको टपमा जयपुरी प्रिन्ट भेटिन्छ । यो सेट वरदानको प्रयोगले भरिएको पहिरन हो । ‘धेरैले यो सेटलाई मनपराइदिनुभएको छ । म खुसी छु,’ उनले भने ।वरदानले ४ वर्षको फेसन डिजाइन करिअरमा थुप्रै कलेक्सन सार्वजनिक गरिसके । यसअघि ‘क्याप्सिल’ मा आफूसँग भएको केही पहिरनलाई फरक तरिकाले प्रयोग गरे त्यो दिगो हुन्छ भन्ने सोचसहित कलेक्सन सार्वजनिक गरिएको थियो ।दोस्रो कलेक्सन युवा लक्षित गर्दै सार्वजनिक गरिएको थियो, जसमा क्रप टप र स्कर्टका कलेक्सन थिए । ‘मलाई लाग्छ, नेपाली फेसन विश्वमा पुग्नुपर्छ । त्यसका लागि म जे गर्न पनि तयार छु,’ २४ वर्षे वरदानले बताए ।"
यस्तो छ आजको विदेशी मुद्रा विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ६३ पैसा र बिक्रीदर १३७ रुपैयाँ २३ पैसा कायम भएको छ ।युरोपियन युरो एकको खरिददर १५४ रुपैयाँ ८३ पैसा र बिक्रीदर १५५ रुपैयाँ ५१ पैसा, युके पाउण्ड स्ट्रलिङ एकको खरिददर १८४ रुपैयाँ ११ पैसा र बिक्रीदर १८४ रुपैयाँ ९२ पैसा, स्वीस फ्रयाङ्क एकको खरिददर १६५ रुपैयाँ ७३ पैसा र बिक्रीदर १६६ रुपैयाँ ४६ पैसा कायम गरिएको छ ।अष्ट्रेलियन डलर एकको खरिददर ८७ रुपैयाँ ७३ पैसा र बिक्रीदर ८८ रुपैयाँ १२ पैसा, क्यानेडियन डलर एकको खरिददर ९८ रुपैयाँ ९३ पैसा र बिक्रीदर ९९ रुपैयाँ ३७ पैसा, सिङ्गापुर डलर एकको खरिददर १०५ रुपैयाँ ८२ पैसा र बिक्रीदर १०६ रुपैयाँ २९ पैसा निर्धारण गरिएको छ ।जापानी येन १० को खरिददर नौ रुपैयाँ ४९ पैसा र बिक्रीदर नौ रुपैयाँ ५३ पैसा, चिनियाँ युआन एकको खरिददर १८ रुपैयाँ ९९ पैसा र बिक्रीदर १९ रुपैयाँ ०७ पैसा, साउदी अरेबियन रियाल एकको खरिददर ३६ रुपैयाँ ४२ पैसा र बिक्रीदर ३६ रुपैयाँ ५८ पैसा, कतारी रियाल एकको खरिददर ३७ रुपैयाँ ४९ पैसा र बिक्रीदर ३७ रुपैयाँ ६६ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १६ पैसा र बिक्रीदर चार रुपैयाँ १८ पैसा, युएई दिराम एकको खरिददर ३७ रुपैयाँ २० पैसा र बिक्रीदर ३७ रुपैयाँ ३६ पैसा, मलेसियन रिङ्गेट एकको खरिददर ३२ रुपैयाँ १० पैसा र बिक्रीदर ३२ रुपैयाँ २४ पैसा, साउथ कोरियन वन १०० को खरिददर ९ रुपैयाँ ९१ पैसा र बिक्रीदर ९ रुपैयाँ ९५ पैसा, स्वीडिस क्रोनर एकको खरिददर १४ रुपैयाँ २६ पैसा र बिक्रीदर १४ रुपैयाँ ३२ पैसा र डेनिस क्रोनर एकको खरिददर २० रुपैयाँ ७६ पैसा र बिक्रीदर २० रुपैयाँ ८५ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ५० पैसा, कुवेती दिनार एकको खरिददर ४४५ रुपैयाँ ३२ पैसा र बिक्रीदर ४४७ रुपैयाँ २८ पैसा, बहराइन दिनार एकको खरिददर ३६२ रुपैयाँ ४१ पैसा र बिक्रीदर ३६४ रुपैयाँ ०१ पैसा, ओमनी रियाल एकको खरिददर ३५४ रुपैयाँ ९१ पैसा र विक्रीदर ३५६ रुपैयाँ ४६ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंण्कले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
स्रोतविहीन डिजिटल सपना,"काठमाडौँ — उपप्रधान तथा अर्थमन्त्री विष्णुप्रसाद पौडेलले यसैसाता सार्वजनिक गरेको आगामी आर्थिक वर्षको बजेट र सरकारको नीति तथा कार्यक्रममा डिजिटल पूर्वाधार, डिजिटल गभर्नेन्सजस्ता कुरा प्राथमिकताका साथ दोहोरिएका छन् ।प्रधानमन्त्री केपी शर्मा ओलीसँगै अन्य मन्त्रीका अभिव्यक्तिमा पनि डिजिटल रुपान्तरणका विषय नछुटाइ पर्ने गरेका छन् । तर, सरकारले व्यवस्था गरेको स्रोत र तर्जुमा गरेका कार्यक्रमसागै पछिल्ला केही वर्षका उपलब्धी हेर्ने हो भने डिजिटल रुपान्तरण परिणाममूखी बनेको देखिँदैन ।यसपाली बजेट भाषणमै डिजिटल पूर्वाधारको कमीले डिजिटल अर्थतन्त्र विकासको गति सुस्त रहेको बताएका अर्थमन्त्री पौडेलले डिजिटल पूर्वाधार निर्माण र डिजिटल इकोसिस्टम विस्तारका लागि भने जम्मा ७४ करोड रुपैयाा विनियोजन गरेका छन् । डिजिटल अर्थतन्त्रको आधार मानिने पूर्वाधार विस्तारमा न्यून बजेट राख्नुले सरकार यस विषयमा कि त सचेत नभएको वा गम्भीर नबनेको भन्दै आलोचना सुरु भएको छ । आगामी आवका लागि सरकारको नीति तथा कार्यक्रममा डिजिटल फाउन्डेसनका रूपमा दूरसञ्चार सेवाको देशव्यापी पहुाच विस्तार गर्नेदेखि ‘फेसलेस सेवा’ को विस्तार गरेर सेवा लिने र दिने प्रक्रियालाई पारदर्शी र प्रभावकारी बनाउने योजना अघि सारिएको छ ।बिहीबार बजेट प्रस्तुत गर्दै अर्थमन्त्री पौडेलले भने, ‘डिजिटल पूर्वाधारको कमीले डिजिटल अर्थतन्त्र विकासको गति सुस्त रहेको छ ।’ उनले सार्वजनिक निकायहरूका सूचना प्रविधि पूर्वाधारमा एकरूपता ल्याउन हार्डवेयर र सˆटवेयरको मापदण्ड तय गरिने र स्वदेशमा विकास भएका सफ्टवेयरलाई प्राथमिकता दिने व्यवस्था गरिने पनि बताए । डिजिटल, मोबाइल र शाखारहित बैंकिङ सेवा विस्तार तथा ‘डिजिटल नेपाल फ्रेमवर्क’ को दोस्रो संस्करण तर्जुमा गरिने उल्लेख गरे ।सार्वजनिक सेवामा विद्यमान सूचना प्रविधि प्रणालीबीच अन्तरआवद्धता कायम गरिने, नागरिक एपको क्षमता विस्तार गरिने, विद्युतीय माध्यमबाट नागरिकता वितरण गर्ने प्रबन्धलाई प्रभावकारी बनाउने, सबै सरकारी निकायका विद्युतीय सूचनालाई एकीकृत गरी सुरक्षित भण्डारणको व्यवस्था मिलाइने मन्त्री पौडेलको भनाइ छ । ठूला शहरी क्षेत्रमा फाइभजी सेवा शुरूवात गर्ने, एआई सेन्टर र आईटी पार्क स्थापना गर्ने विषय पनि बजेटमा छन् ।सरकारको उद्देश्य राम्रो भए पनि सिमित स्रोत र स्पष्ट योजना अभावका कारण सार्वजनिक डिजिटल पूर्वाधार (डीपीआई) विस्तार सहज नभएको सूचना प्रविधि विज्ञ मनोहर भट्टराईको टिप्पणी छ । ‘अहिले डिजिटल पब्लिक इन्फ्रास्ट्रक्चर, डेटा सेन्टर, गभरमेन्ट क्लाउड, ब्रोडब्यान्ड विस्तारजस्ता क्षेत्रमा उल्लेख्य लगानी गर्नुपर्ने समय हो,’ उनले भने, ‘तर विनियोजित बजेट अपर्याप्त छ।’ अप्टिकल फाइबर, फाइभजी लगायत नेटवर्क पूर्वाधार मात्र नभएर सफ्टवेयर, सार्वजनिक डिजिटल सेवा प्रवाह, तथ्यांक व्यवस्थापन, साइबर सुरक्षाजस्ता क्षेत्रमा छुट्याइएको बजेट र अहिलेसम्मको प्रगति उत्साहजनक नदेखिने उनले आौल्याए ।डिजिटल पूर्वाधारमध्ये सूचना प्रविधिको ‘ब्याकबोन’ मानिने अप्टिकल फाइबर विस्तार नेपालमा अपेक्षाअनुसार गतिशील छैन । बजेट भाषणकै दिन सार्वजनिक गरिएको चालु आवको आर्थिक सर्वेक्षणका अनुसार २०७८ असारदेखि २०८१ फागुनसम्म ६ हजार ७ सय २३ किलोमिटर मात्रै अप्टिकल फाइबर विस्तार भएको छ । २०७८ मा १० हजार ५ सय २७ किलोमिटर विस्तार भएको फाइबर सञ्जाल २०८१ फागुनमा आइपुग्दा १७ हजार २ सय ५० किलोमिटर पुगेको छ ।मध्यपहाडी लोकमार्गसहित सबै जिल्ला सदरमुकामहरूसम्म अप्टिकल फाइबर बिछ्याएर देशभर सूचनाको महामार्ग बनाउने भन्दै २०७६ सालमै सुरु गरिएको परियोजना अझै पूरा हुन सकेको छैन । नेपाल दूरसञ्चार प्राधिकरणको ग्रामीण दूरसञ्चार कोषबाट झण्डै १० अर्ब रूपैयाा यसका लागि छुट्याइएको भए पनि फाइबर सञ्जाल विस्तारको काम सुस्त छ ।सरकारी स्वामित्वको दूरसञ्चार सेवा प्रदायक नेपाल टेलिकमले ग्रामीण दूरसञ्चार विकास कोषअन्तर्गत कोशी, मधेश र बाग्मती प्रदेशमा १ हजार ४ सय ५० किमि फाइबर विस्तार गरेको जनाएको छ । कर्णाली र सुदूरपश्चिम प्रदेशमा १ हजार ७ सय ४८ किमि विस्तारको लक्ष्यमध्ये हालसम्म ५६.८ प्रतिशत मात्रै कार्य सम्पन्न भएको टेलिकमकी प्रबन्ध निर्देशक संगीता पहाडीले कम्पनीको वार्षिकोत्सवमा प्रस्ततु गरेको विवरणमा उल्लेख थियो ।२०७६ सालमै मन्त्रिपरिषद्ले पारित गरेर राष्ट्रिय योजना आयोगले रूपान्तरणकारी आयोजना मानेको डिजिटल नेपाल फ्रेमवर्कको कार्यान्वयन पनि सन्तोषजनक छैन । महालेखा परीक्षकको पछिल्लो प्रतिवेदनअनुसार फ्रेमवर्क परिमार्जन हुन सकेको छैन भने कार्यान्वयनका लागि जिम्मेवार निकाय र स्पष्ट बजेट व्यवस्था छैन। फ्रेमवर्कअन्तर्गत तय गरिएका ८० गतिविधिमा ढिलाइ भएको महालेखाले आौल्याएको छ ।प्रमुख डिजिटल प्लाटफर्मका रूपमा सरकारले शुरु गरेको नागरिक एपमा सार्वजनिक सेवाहरू आबद्ध गर्ने कार्य आंशिक मात्रै भएका छन् । डिजिटल बैंक स्थापना, क्यूआर कोडमार्फत शुल्क तिर्ने व्यवस्था, खुमलटारमा सूचना प्रविधि ज्ञानपार्क स्थापना लगायत कार्यक्रमहरू कार्यान्वयन हुन नसकेको महालेखाको प्रतिवेदनमा भनिएको छ । सरकारी कार्यालयहरूमा अनलाइन प्रणाली जडान गर्न थालिए पनि ती अन्तर–आबद्ध छैनन् । सेवाग्राहीले निकायपिच्छे आफ्ना दस्तावेज र बायोमेट्रिक विवरण बुझाउनुपर्ने विडम्बना छ । विभिन्न सेवाका लागि अनिवार्य गर्दै लगिएको राष्ट्रिय परिचयपत्रका विवरणको डेटा सुरक्षालाई लिएर सांसदहरूले नै आशंका प्रकट गर्ने गरेका छन् । अर्बौको सफ्टवेयर खरिद र मर्मतमा वार्षिक करोडौ खर्च गर्ने कतिपय सरकारी निकायहरुले साइबर सुरक्षाको लागि वेबसाइटमा एसएसएल इन्स्टल गर्ने र भीएपीटी अडिटजस्ता आधारभूत कामसमेत नगरेको पाइन्छ ।छिमेकी देशहरूमा द्रुत गतिमा विस्तार भइरहेको मोबाइल डेटाको पााचाौ पुस्ता, फाइभ जी सेवा, नेपालमा सुरु हुन सकेको छैन । फोर जी सेवा नै देशभर विस्तार हुन बााकी छ । बजेटमा आगामी वर्ष प्रमुख सहरमा फाइभ जी र ग्रामीण क्षेत्रमा फोर जी विस्तार गर्ने घोषणा भए पनि व्यवहारमा उतार्ने स्पष्ट तयारी छैन । अझै पनि काठमाडाौलगायत प्रमुख शहरहरूमा इन्टरनेट सेवा गुणस्तरीय छैन । विज्ञ भट्टराई भन्छन्, ‘डिजिटल पूर्वाधार विस्तारको सन्दर्भमा पहुाच पुर्‍याएर मात्रै हुादैन, गुणस्तर पनि बराबर महत्वपूर्ण हुन्छ । अहिले इन्टरनेट सेवाको अनुभव सन्तोषजनक छैन ।’कम्प्युटर एसोसिएसन नेपाल महासंघ (क्यान महासंघ) की अध्यक्ष सुनैना पाण्डे घिमिरे बजेटमार्फत एआई सेन्टर स्थापना, डेटा सेन्टर निर्माणमा निजी क्षेत्रलाई प्रोत्साहन, फाइभ जी सुरुवात गर्ने विषयहरूले पूर्वाधार विस्तारमा सरकारको ध्यान गएको देखिए पनि कार्यान्वयनमा शंका व्यक्त गर्छिन् । ‘बजेट राम्रो छ, एआई सेन्टर स्थापना, डेटा सेन्टरमा निजी क्षेत्रलाई सहजीकरणजस्ता कुरा छन्,’ उनले भनिन्, ‘तर कार्यान्वयन नभए अर्थ हुादैन । अघिल्ला वर्षहरूमा पनि यस्ता योजना ल्याइएका थिए तर कार्यान्वयन भएन ।’सूचना तथा सञ्चार क्षेत्रको आर्थिक योगदान पछिल्लो समय स्थिर देखिन्छ । गत आवमा यस क्षेत्रको कुल मूल्य अभिवृद्धि ४.९१ प्रतिशतले वृद्धि भएको थियो भने चालु आर्थिक वर्षमा ४.८१ प्रतिशतको वृद्धि हुने अनुमान छ। कुल गार्हस्थ उत्पादन (जीडीपी)मा यस क्षेत्रको योगदान अघिल्लो वर्ष र चालु वर्ष दुवैमा १.९४ प्रतिशतमै स्थिर रहेको छ। पछिल्लो दशकको औसत वार्षिक योगदान २.२० प्रतिशत छ ।सरकारले डिजिटल रुपान्तरणको लक्ष्य लिएको छ, डिजिटल फ्रेमवर्क र विद्युतीय सुशासनको नीति बनाएको भए पनि स्पष्ट कार्ययोजना, अन्तर–निकाय समन्वयन र स्रोतको जोहोमा कमजोरी देखिादै आएको छ । अबको आवश्यकता भनेको नीतिगत प्रतिबद्धतालाई परिणाममुखी कार्यान्वयन भएको र यसले मात्रै डिजिटल नेपालको लक्ष्य साकार पार्न सक्ने विज्ञहरूको धारणा छ ।"
डिजेल र पेट्रोलको मूल्य बढ्यो,"काठमाडौँ — नेपाल आयल निगमले डिजेल, मट्टितेल र पेट्रोलको मूल्य बढाएको छ । निगम सञ्चालक समितिको बैठकले शनिबार मध्यरातदेखि लागू हुने गरी डिजेल, मट्टितेलको साविकको खुद्रा बिक्री मूल्यमा प्रतिलिटर १ रुपैयाँ र पेट्रोलमा प्रतिलिटर २ रुपैयाँ बढाएको हो ।निगमले हवाई इन्धनको मूल्य भने घटाएको छ । हवाई इन्धन (आन्तरिक)तर्फ प्रतिलिर रु ३ र अन्तर्राष्ट्रियतर्फ अमेरिकी डलर २२ ले घटाइएको निगमले जनाएको छ । मूल्य बढेसँगै पहिलो, दोस्रो र तेस्रो वर्गमा डिजेल र मट्टितेल क्रमशः प्रतिलिटर १ सय ४० रुपैयाँ ५० पैसा, १ सय ४२ रुपैयाँ र १ सय ४३ रुपैयाँ तथा पेट्रोल क्रमशः प्रतिलिटर १ सय ५६ रुपैयाँ ५० पैसा, १ सय ५८ रुपैयाँ र १ सय ५९ रुपैयाँ तोकिएको छ ।आन्तरिकतर्फको हवाई इन्धन प्रतिलिटर १ सय १८ रुपैयाँ कायम भएको छ । अन्तर्राष्ट्रियतर्फको हवाई इन्धन प्रतिकिलोलिटर काठमाडौँमा अमेरिकी डलर ९ सय १, पोखरामा ७ सय २१ र भैरहवामा ७ सय ६ तोकेको छ ।इन्डियन आयल कर्पोरेसशनबाट शनिबार प्राप्त नयाँ मूल्यसूचीअनुसार डिजेल, मट्टितेल र पेट्रोलको मूल्य बढेर तथा हवाई इन्धनको नयाँ खरिद मूल्य घटेर आएकाले स्थानीय बजारमा मूल्य समायोजन गरिएको निगमले जनाएको छ ।"
हवाई भाडादरमा लाग्ने भ्याट नहटाएकामा नाट्टाको असन्तुष्टि,"काठमाडौँ — नेपाल एसोसिएसन अफ टुर एण्ड ट्राभल एजेन्ट्स (नाट्टा)ले आगामी आर्थिक वर्ष २०८२/८३ को बजेटले हवाई भाडादरमा लाग्ने भ्याट नहटाएको भन्दै असन्तुष्टि व्यक्त गरेको छ । नाट्टाका महासचिव युविका भण्डारीले शनिबार विज्ञप्ति जारी गरी सरकारद्वारा सार्वजनिक गरिएको आव २०८२/८३ को वार्षिक बजेटप्रति गम्भीर ध्यानाकर्षण भएको बताए ।'दुई वर्षदेखि निरन्तर रूपमा सरकारसमक्ष उठाइएका विविध विषयमध्ये विशेषतःराष्ट्रिय तथा अन्तरराष्ट्रिय हवाई भाडादरमा लाग्ने मूल्य अभिवृद्धि कर (भ्याट)सम्बन्धी जटिल र प्रतिकूल व्यवस्थालाई निरन्तर बेवास्ता गर्दै आइएको अवस्थामा, यस वर्ष पनि सो कर कायम राखिएकामा पर्यटनसम्बद्ध सरोकार भएका सबैलाई स्तब्ध बनाएको छ', विज्ञप्तीमा भनिएको छ ।प्रस्तुत बजेटले पर्यटन क्षेत्रका विभिन्न पक्षमा सकारात्मक नीति र व्यवस्था ल्याएको देखिएको बताउँदै महासचिव भण्डारीले नेपाल प्रवेशको सुरुआती चरणमा पर्ने हवाई सेवामा प्रत्यक्ष असर गर्ने भाडादरमा लाग्ने मूल्य अभिवृद्धि कर (भ्याट) सम्बन्धी प्रबन्धले पर्यटकको आवागमनमा निरुत्साहित गरेको धारणा राखे ।'पर्यटकको सम्पूर्ण भ्रमण खर्चको तीन चौथाइभन्दा बढी हवाई यात्रामा खर्च हुने अवस्था सिर्जना भएको छ । पर्यटकको यथेष्ट आवागमनबिना बजेटमा पर्यटन प्रवर्द्धनसम्बन्धी उल्लेख गरिएका सकारात्मक पक्ष ओझेलमा पर्नसक्ने र तिनको कार्यान्वयनमा प्रत्यक्ष अवरोध आउने सम्भावना रहन्छ । जसले गर्दा ती व्यवस्था केवल घोषणामा सीमित रहने सम्भावना प्रबल देखिन्छ', महासचिव भण्डारीद्वारा जारी विज्ञप्तिमा भनिएको छ ।नाट्टाले अर्थमन्त्री, पर्यटनमन्त्री, सांसद तथा विभिन्न राजनीतिक दलका नेताले सार्वजनिक मञ्चमा हवाई भाडामा लाग्ने भ्याट अत्यन्त अनुचित रहेको, यसले अन्तरराष्ट्रिय मूल्य मान्यतासँग मेल नखाने, पर्यटन प्रवर्द्धनमा प्रतिकूल असर पार्ने र भौगोलिक रूपमा विकट क्षेत्रमा रहेका नेपालीको हवाई पहुँचमा बाधा पुर्‍याउने भन्दै भ्याट खारेजीका पक्षमा धारणा राख्दै आएपनि कार्यान्वयन नभएको भन्दै असन्तुष्टि व्यक्त गरेको हो ।हवाई भाडामा लगाइएको भ्याट खारेजीको प्रक्रिया नथाल्नुले सरकार पर्यटन उद्योगप्रति उदार र गम्भीर नदेखिएको नाट्टाले जनाएको छ । नाट्टाले आव २०८०/८१ देखि निरन्तर रूपमा हवाई भाडादरमा लागू भ्याट हटाउनका लागि पहल लिँदै आएको छ ।"
गण्डकी प्रदेशका राइड सेयरिङ सवारीसाधनमा ‘आरएस’ र ‘एसडी’ लोगो राख्नुपर्ने,"काठमाडौँ — गण्डकी प्रदेश सरकारले राइड सेयरिङ सेवा प्रदान गर्ने सवारी साधनमा ‘आरएस’ वा ‘एसडी’ लेखिएको संकेत र लोगो अनिवार्य रूपमा राख्नुपर्ने व्यवस्था गरेको छ । प्रदेशको ‘राइड सेयरिङ (नियमन तथा व्यवस्थापन) नियमावली, २०८२' अनुसार सेवा प्रदायकको स्पष्ट पहिचान खुल्ने गरी साधनमा डिजिटल बोर्ड वा संकेत चिह्न राख्नुपर्नेछ । यातायात व्यवसायीहरूले यस नियमावली खारेज गर्न माग गर्दै विरोध र चक्काजाम गर्दै आएका छन् ।गण्डकी प्रदेश मन्त्रिपरिषद्ले पारित गरेर राजपत्रमा प्रकाशित नियमावलीको नियम २२ मा संकेत राख्नुपर्ने व्यवस्था छ । अनुसूची ७ अनुसार यस्तो सेवा दिन प्रयोग गरिने दुईपाङ्ग्रे सवारीसाधनमा कालो पृष्ठभूमिमा १० सेन्टिमिटरको वृत्ताकार संकेत वा लोगोभित्र रातो रङमा ‘आरएस’ लेखिएको हुनुपर्ने उल्लेख छ । सो लोगो ६ सेन्टिमिटरको उचाइ र एक सेन्टिमिटर मोटाइ हुनुपर्ने भनिएको छ । राइड सेयरिङ भन्नाले अनलाइन प्रणालीको प्रयोग गरी दुईपाङ्ग्रे र चारपाङ्ग्रे सवारीसाधनमार्फत यात्रु ओसारपसार गर्ने कार्यका रूपमा व्याख्या गरिएको छ ।त्यस्तै, सेल्फ ड्राइभ सेवामा प्रयोग हुने सवारीमा सोही रङ, उचाइ र मोटाइमा ‘एसडी’ लेखिएको लोगो प्रस्ट देखिने गरी राख्नुपर्ने व्यवस्था छ । यसले सेवा प्रकार छुट्याउन र नियमनमा पारदर्शिता ल्याउन सहयोग पुग्ने प्रदेश सरकारको अपेक्षा छ । नियमावलीमा सेल्फ ड्राइभ सेवा भन्नाले 'दुईपाङ्ग्रे र चारपाङ्ग्रे सवारी साधनलाई तोकिएको सेवा शुल्क लिई स्वेदशी वा अन्तर्राष्ट्रिय मान्यताप्राप्त सवारी चालक अनुमतिपत्र भएको सेवाग्राही आफैँले सवारी चलाउने गरी सवारी भाडामा लगाउने कार्य' का रूपमा व्याख्या गरिएको छ ।गण्डकी प्रदेश राइड सेयरिङलाई कानुनी मान्यता दिने पहिलो प्रदेश बनेको भए पनि नियमावलीका कतिपय व्यवस्थाहरूलाई लिएर यातायात व्यवसायीले आपत्ति जनाएका छन् । नियमावलीको २०८२ दफा २ को (ज) तत्काल खारेज हुनुपर्ने उनीहरुको माग छ । यसमा रातो प्लेटका निजी सवारीसाधनलाई पनि राइड सेयरिङ सवारीअन्तर्गत परिभाषित गरिएको, व्यवसाय गर्ने र निजी प्रयोगका लागि भिन्नता हुनुपर्ने उनीहरूको भनाइ छ । गण्डकी प्रदेश सरकारको भौतिक पूर्वाधार विकास तथा यातायात व्यवस्था मन्त्रालयले भने नियमावली बनाउँदा व्यवसायीहरूको समेत सुझाव लिएको जनाएको छ ।"
"बजेटको स्वागतमा निजी क्षेत्र, कार्यान्वयन चुनौतीपूर्ण","काठमाडौँ — उपप्रधान तथा अर्थमन्त्री विष्णु पौडेलले बिहीबार संसद्का दुवै सदनमा प्रस्तुत गरेको आर्थिक वर्ष २०८२/८३ को बजेटमा आफूहरूले उठाएका मुद्दा सम्बोधन गरिएको भन्दै निजी क्षेत्रका छाता संगठनले स्वागत गरेका छन् ।नेपाल चेम्बर अफ कमर्स, गैरआवासीय नेपाली संघ (एनआरएनए) र नाडा अटोमोबाइल्स एसोसिएसन अफ नेपालले बजेट सन्तुलित एवं निजी क्षेत्रमैत्री आएको र यसको कार्यान्वयन भने चुनौतीपूर्ण रहेको जनाएका छन् ।चेम्बरले सरकारले ल्याएको बजेट समग्रमा सन्तुलित रहेको बताएको छ । मुलुकको वर्तमान आर्थिक समस्याको समाधान गर्ने प्रयासस्वरूप आए पनि कार्यान्वयन भने चुनौतीपूर्ण रहेको चेम्बरले उल्लेख गरेको छ । ‘१३ खर्ब १५ अर्ब रुपैयाँको राजस्व संकलन र वैदेशिक ऋण तथा अनुदानको लक्ष्य पूरा गर्न चुनौतीपूर्ण छ,’ चेम्बरले जारी गरेको विज्ञप्तिमा भनिएको छ ।बजेट व्यापार सहजीकरण, औद्योगिक लगानी प्रवर्द्धन तथा निजी क्षेत्रको मनोबल उकास्ने दिशातर्फ उन्मुख रहेको चेम्बरको भनाइ छ । ३ करोड रुपैयाँभन्दा मुनिका आयोजनालाई संघीय सरकारको बजेटमा नराखिनुलाई चेम्बरले सकारात्मक रूपमा लिएको छ । सूचना प्रविधि, पर्यटनलगायत क्षेत्रलाई उच्च प्राथमिकतामा राखेर बजेट आएको चेम्बरले उल्लेख गरेको छ ।गैरआवासीय नेपाली संघले पनि बजेटमा गैरआवासीय नेपाली र वैदेशिक लगानीलाई लक्ष्य गर्दै समावेश गरिएका सकारात्मक नीति तथा कार्यक्रमको स्वागत गरेको छ । प्रत्यक्ष वैदेशिक लगानीका लागि नेपाललाई उत्कृष्ट गन्तव्य स्थलमा विकास गरिने, लगानी सम्भावना भएका मुलुकसँग लगानी प्रवर्द्धन एवं दोहोरो कर मुक्ति सम्झौता गरिने, वैदेशिक लगानी भित्र्याउने र नाफा फिर्ता लैजाने प्रक्रियालाई सरल बनाइने, राष्ट्रिय प्राथमिकताको क्षेत्रमा वैदेशिक लगानी आकर्षित गर्न एंकर इन्भेस्टमेन्टको नीति लिइनेलगायत घोषणाले आशा जगाएको एनआरएनएले जनाएको छ ।‘सरकारले वैदेशिक लगानी, वैदेशिक रोजगारी, शिक्षा, प्रवासीको हित संरक्षण र उत्पादनशील क्षेत्रको विकासमा स्पष्ट र सकारात्मक नीति अघि सारेको महसुस गरेका छौं,’ एनआरएनएले जारी गरेको विज्ञप्तिमा भनिएको छ, ‘एनआरएनए नेपाल सरकारसँग सहकार्य गर्दै यी नीतिहरूको प्रभावकारी कार्यान्वयनमा सहयोग गर्न तत्पर छ । यो बजेटले गैरआवासीय नेपाली र सरकारबीचको सम्बन्धलाई अझ बलियो बनाउने विश्वास छ ।’नेपालमा लगानी गर्ने विदेशी लगानीकर्ता, बहुराष्ट्रिय कम्पनी, अन्तर्राष्ट्रिय संस्था र तिनका शाखाले कार्यालय वा आवास प्रयोजनका लागि भवन वा अपार्टमेन्ट लिजमा लिन पाउने व्यवस्था उपयोगी रहेको एनआरएनएको भनाइ छ । नेपाली व्यवसायी वा कम्पनीलाई विदेशमा बिक्री शाखा वा अर्धप्रशोधित सामग्री निर्यात गरी प्रशोधन कारखाना स्थापना गर्न दिइने, निर्यातबाट हुने वार्षिक आम्दानीको २५ प्रतिशतसम्म विदेशमा लगानी गर्न पाउने कानुनी व्यवस्था गरिने आदि व्यवस्थाले उत्साहित बनाएको विज्ञप्तिमा जनाइएको छ ।वैदेशिक रोजगारीलाई सुरक्षित, मर्यादित र उपलब्धिमूलक बनाउन श्रम गन्तव्यको विविधीकरण गर्ने अनि श्रम कूटनीतिका माध्यमबाट थप मुलुकसँग द्विपक्षीय श्रम सम्झौता गरिने विषयले पनि सकारात्मक प्रभाव पार्ने एनआरएनको दाबी छ ।यसैगरी नाडाले पनि आगामी वर्षको बजेटले नेपालको अटोमोबाइल क्षेत्रका वर्षौंदेखिका माग र आवाजलाई समेटेको बताएको छ । ‘बजेट व्यवसायमैत्री छ,’ नाडाले जारी गरेको विज्ञप्तिमा भनिएको छ, ‘यसले उद्यमी व्यवसायीलाई प्रोत्साहित मात्र गरेको छैन, नेपालको अर्थतन्त्रलाई समेत चलायमान बनाउनेछ । हामीले आउँदो मौद्रिक नीतिसमेत यसैअनुरूप आउने अपेक्षा राखेका छौं ।’"
"बजेटमा समावेश आयोजनाको ठेक्का तत्काल लगाउन बाटो खुला, साउनभित्र कर्मचारीको पदपूर्ति","काठमाडौँ — सरकारले यस वर्षदेखि बजेट घोषणालगत्तै नयाँ ठेक्का गर्न मिल्ने व्यवस्था गरेको छ । त्यसका लागि नयाँ आर्थिक वर्ष कुर्न नपर्ने गरी व्यवस्था मिलाइएको उपप्रधान तथा अर्थमन्त्री विष्णु पौडेलले बताएका छन् । तयारी सकिएका आयोजनालाई नयाँ ठेक्का गर्न नयाँ आर्थिक वर्ष पर्खिनु नपर्ने उनको भनाइ छ ।‘जेठ १५ मा बजेट आउँछ, त्यसको भोलिपल्ट १६ गतेबाटै नयाँ खरिद प्रक्रियामा जाने व्यवस्था मिलाएका छौं,’ अर्थमन्त्री पौडेलले भने, ‘यसअघि नयाँ आर्थिक वर्ष कुर्नुपर्ने बाध्यता थियो, अब तयारी सकिएर बजेटमा राखिएका योजना भए तिनलाई खरिद प्रक्रियामा लैजान सकिन्छ ।’आर्थिक वर्ष २०८२/८३ को बजेटका सम्बन्धमा शुक्रबार अर्थ मन्त्रालयमा आयोजित पत्रकार सम्मेलनमा मन्त्री पौडेलले आयोजना व्यवस्थापन र खरिद प्रक्रियामा गरिएको सुधारले पुँजीगत खर्चमा वृद्धि हुने अपेक्षा रहेको सुनाए । साउन मसान्तभित्र बजेट कार्यान्वयनका लागि सम्बन्धित मन्त्रालयले कर्मचारीको दरबन्दी पदपूर्ति गरिसक्नुपर्ने उनको भनाइ छ ।आयोजना व्यवस्थापनको क्षमता बढाउने, नीतिगत सुधार र बजेट कार्यान्वयनमा विषयगत मन्त्रालयको अग्रसरता लिने, शीघ्र निर्णय र अन्तरनिकाय समन्वय गर्ने विषय आगामी आर्थिक वर्षको बजेटमा उल्लेख छन् । ‘बजेट आम्दानी र खर्चको यथार्थपरक अनुमानमा आधारित छ,’ पौडेलले भने, ‘पुँजीगत खर्चको विनियोजन बढाएर चालु खर्चलाई सीमाभित्र राखिएको छ ।’अनुदानलाई लागतको अधिकतम सीमा लागू गर्नुपर्छ भनेर ५० प्रतिशत निर्धारण गरिएको उनको भनाइ छ । आगामी वर्षमा ३ करोडभन्दा तलका आयोजना बजेटमा नराखिएको पौडेलको दाबी छ । ‘३ करोडको सीमामा रहेर आयोजना राख्ने विषय त्यति सजिलो थिएन,’ उनले भने, ‘तर तीन करोडकै सीमामा रहेर बजेट विनियोजन गरेका छौं, ४ हजार ६ सय ५४ योजना यस पटक बजेटबाट हटाएका छौं ।’विद्युतीय ऊर्जाबाट सञ्चालित सवारी चार्जिङ मेसिन उत्पादन तथा एसेम्बल गर्ने उद्योगलाई कारोबार सुरु गरेको पाँच वर्षसम्म आयकर छुट हुने व्यवस्था मिलाइएको छ । ‘नेपालमा विद्युतीय सवारीसाधन (ईभी) का सन्दर्भमा कुन–कुन कालखण्डमा कस्ता–कस्ता निर्णय भए, कुन बजेटले के–के गर्‍यो भन्ने सचित्र छ,’ उनले भने, ‘आगामी वर्षका ईभीको सन्दर्भमा गरेको निर्णय ठीक छ, यसमा म गर्व गर्छु ।’वृद्धभत्ता पाउने उमेर ७० वर्ष पुर्‍याउनेलगायत धेरै बुँदा पूर्वसचिव रामेश्वर खनाल नेतृत्वको उच्चस्तरीय सुधार सुझाव आयोगले सुझाएका विषय बजेटमा समेटिएको अर्थमन्त्री पौडेलले जनाए । ‘आयोगको प्रतिवेदन पाएपछि सचिव चूडामणि पौडेलको संयोजकत्वमा कार्यान्वयन कार्ययोजना बनाइएको छ,’ उनले भने, ‘यो प्रतिवेदन कहिले, कसरी र कसले कार्यान्वयन गर्छ भनेर मन्त्रिपरिषद्बाट निर्णय गरी सम्बन्धित मन्त्रालयलाई परिपत्र गरिएको छ ।’राष्ट्रिय प्राकृतिक स्रोत तथा वित्त आयोगले दिएको सीमाभन्दा १३ अर्बले आन्तरिक ऋण कम प्रस्ताव गरिएको उनले बताए । ‘आर्थिक विधेयकतर्फ स्वास्थ्य जोखिम करको दायरा विस्तार गरी सुर्ती, खैनी, गुट्खा, पानमसला, सुगन्धित सुपारी, माउथ फ्रेसनर र हुक्का फ्लेवरमा समेत कर लाग्ने व्यवस्था गरिएको छ,’ उनले भने, ‘सुन तथा सुनको गहनाको खरिदमा विलासिता शुल्क लाग्ने व्यवस्था गरिएको र साविकमा यसको थ्रेसहोल्ड १० लाख रहेकामा त्यो हटाइएको छ ।’सिमेन्टमा परिमाणका आधारमा अन्तःशुल्क लाग्दै आएकामा मूल्यका आधारमा अन्तःशुल्क लाग्ने व्यवस्था गरिएको र प्रिमियम चुरोटमा ५ प्रतिशतका दरले र सस्तो चुरोटमा ३ प्रतिशतका दरले अन्तःशुल्क वृद्धि गरिएको उनको भनाइ छ । मूल्य अभिवृद्धि करतर्फ लामो समयदेखि विवरण नबुझाई बसेका ठूलो संख्यामा रहेका करदातालाई मौकास्वरूप विवरण तथा कर बुझाए जरिवाना, थप दस्तुर र ब्याज मिनाहा दिने व्यवस्था गरिएको अर्थमन्त्री पौडेलले जनाए । ‘निकासी पैठारी गर्ने उद्योगले एक्जिम कोड लिँदा राख्नुपर्ने बैंक ग्यारेन्टीको व्यवस्था हटाइएको छ,’ उनले भने ।बजेटले आर्थिक गतिविधि विस्तार, निजी क्षेत्रको लगानीमा वृद्धि, रोजगारीको अवसर बढ्ने र पूर्वाधार आयोजना निर्धारित समयमै सम्पन्न भई ६ प्रतिशतको आर्थिक वृद्धि हासिल हुने अर्थमन्त्री पौडेलको दाबी छ ।"
"अब बजेटलगत्तै नयाँ ठेक्का अनुमति, साउनभित्र कर्मचारीको पदपूर्ति","काठमाडौँ — सरकारले यस वर्षदेखि बजेट घोषणालगत्तै नयाँ ठेक्का गर्न मिल्ने व्यवस्था गरेको छ । त्यसका लागि नयाँ आर्थिक वर्ष कुर्न नपर्ने गरी व्यवस्था मिलाइएको उपप्रधान तथा अर्थमन्त्री विष्णु पौडेलले बताएका छन् । तयारी सकिएका आयोजनालाई नयाँ ठेक्का गर्न नयाँ आर्थिक वर्ष पर्खिनु नपर्ने उनको भनाइ छ ।‘जेठ १५ मा बजेट आउँछ, त्यसको भोलिपल्ट १६ गतेबाटै नयाँ खरिद प्रक्रियामा जाने व्यवस्था मिलाएका छौं,’ अर्थमन्त्री पौडेलले भने, ‘यसअघि नयाँ आर्थिक वर्ष कुर्नुपर्ने बाध्यता थियो, अब तयारी सकिएर बजेटमा राखिएका योजना भए तिनलाई खरिद प्रक्रियामा लैजान सकिन्छ ।’आर्थिक वर्ष २०८२/८३ को बजेटका सम्बन्धमा शुक्रबार अर्थ मन्त्रालयमा आयोजित पत्रकार सम्मेलनमा मन्त्री पौडेलले आयोजना व्यवस्थापन र खरिद प्रक्रियामा गरिएको सुधारले पुँजीगत खर्चमा वृद्धि हुने अपेक्षा रहेको सुनाए । साउन मसान्तभित्र बजेट कार्यान्वयनका लागि सम्बन्धित मन्त्रालयले कर्मचारीको दरबन्दी पदपूर्ति गरिसक्नुपर्ने उनको भनाइ छ ।आयोजना व्यवस्थापनको क्षमता बढाउने, नीतिगत सुधार र बजेट कार्यान्वयनमा विषयगत मन्त्रालयको अग्रसरता लिने, शीघ्र निर्णय र अन्तरनिकाय समन्वय गर्ने विषय आगामी आर्थिक वर्षको बजेटमा उल्लेख छन् । ‘बजेट आम्दानी र खर्चको यथार्थपरक अनुमानमा आधारित छ,’ पौडेलले भने, ‘पुँजीगत खर्चको विनियोजन बढाएर चालु खर्चलाई सीमाभित्र राखिएको छ ।’अनुदानलाई लागतको अधिकतम सीमा लागू गर्नुपर्छ भनेर ५० प्रतिशत निर्धारण गरिएको उनको भनाइ छ । आगामी वर्षमा ३ करोडभन्दा तलका आयोजना बजेटमा नराखिएको पौडेलको दाबी छ । ‘३ करोडको सीमामा रहेर आयोजना राख्ने विषय त्यति सजिलो थिएन,’ उनले भने, ‘तर तीन करोडकै सीमामा रहेर बजेट विनियोजन गरेका छौं, ४ हजार ६ सय ५४ योजना यस पटक बजेटबाट हटाएका छौं ।’विद्युतीय ऊर्जाबाट सञ्चालित सवारीसाधन चार्जिङ मेसिन उत्पादन तथा एसेम्बल गर्ने उद्योगलाई कारोबार सुरु गरेको मितिले पाँच वर्षसम्म आयकर छुट हुने व्यवस्था मिलाइएको उनले बताए । ‘नेपालमा विद्युतीय सवारीसाधन (ईभी) का सन्दर्भमा कुन–कुन कालखण्डमा कस्ता–कस्ता निर्णय भए, कुन बजेटले के–के गर्‍यो भन्ने सचित्र छ,’ उनले भने, ‘आगामी वर्षका ईभीको सन्दर्भमा गरेको निर्णय ठीक छ, यसमा म गर्व गर्छु ।’वृद्धभत्ता पाउने उमेर ७० वर्ष पुर्‍याउनेलगायत धेरै बुँदा पूर्वसचिव रामेश्वर खनाल नेतृत्वको उच्चस्तरीय सुधार सुझाव आयोगले सुझाएका विषय बजेटमा समेटिएको अर्थमन्त्री पौडेलले जनाए । ‘आयोगको प्रतिवेदन पाएपछि सचिव चूडामणि पौडेलको संयोजकत्वमा कार्यान्वयन कार्ययोजना बनाइएको छ,’ उनले भने, ‘यो प्रतिवेदन कहिले, कसरी र कसले कार्यान्वयन गर्छ भनेर मन्त्रिपरिषद्बाट निर्णय गरी सम्बन्धित मन्त्रालयलाई परिपत्र गरिएको छ ।’राष्ट्रिय प्राकृतिक स्रोत तथा वित्त आयोगले दिएको सीमाभन्दा १३ अर्बले आन्तरिक ऋण कम प्रस्ताव गरिएको उनले बताए । ‘आर्थिक विधेयकतर्फ स्वास्थ्य जोखिम करको दायरा विस्तार गरी सुर्ती, खैनी, गुट्खा, पानमसला, सुगन्धित सुपारी, माउथ फ्रेसनर र हुक्का फ्लेवरमा समेत कर लाग्ने व्यवस्था गरिएको छ,’ उनले भने, ‘सुन तथा सुनको गहनाको खरिदमा विलासिता शुल्क लाग्ने व्यवस्था गरिएको र साविकमा यसको थ्रेसहोल्ड १० लाख रहेकामा त्यो हटाइएको छ ।’सिमेन्टमा परिमाणका आधारमा अन्तःशुल्क लाग्दै आएकामा मूल्यका आधारमा अन्तःशुल्क लाग्ने व्यवस्था गरिएको र प्रिमियम चुरोटमा ५ प्रतिशतका दरले र सस्तो चुरोटमा ३ प्रतिशतका दरले अन्तःशुल्क वृद्धि गरिएको उनको भनाइ छ ।मूल्य अभिवृद्धि करतर्फ लामो समयदेखि विवरण नबुझाई बसेका ठूलो संख्यामा रहेका करदातालाई मौकास्वरूप विवरण तथा कर बुझाए जरिवाना, थप दस्तुर र ब्याज मिनाहा दिने व्यवस्था गरिएको अर्थमन्त्री पौडेलले जनाए । ‘निकासी पैठारी गर्ने उद्योगले एक्जिम कोड लिँदा राख्नुपर्ने बैंक ग्यारेन्टीको व्यवस्था हटाइएको छ,’ उनले भने ।महँगो र सस्तो मदिरा, बियर र वाइनमा परिमाणका आधारमा समान दरमा भन्सार महसुल लाग्दै आएकामा अबदेखि मूल्यका आधारमा दर तोकिएको पौडेलको भनाइ छ ।आगामी वर्षको बजेटले आर्थिक गतिविधि विस्तार, निजी क्षेत्रको लगानीमा वृद्धि, रोजगारीको अवसर बढ्ने र पूर्वाधार आयोजना निर्धारित समयमै सम्पन्न भई ६ प्रतिशतको आर्थिक वृद्धि हासिल हुने अनुमान गरिएको अर्थमन्त्री पौडेलको दाबी छ ।"
"सुदूरपश्चिमका पुरानै योजनालाई निरन्तरता, नयाँ आयोजना शुन्य","धनगढी — संघीय सरकारले आगामी आर्थिक वर्ष २०८२/०८३ का लागि बिहीबार प्रतिनिधिसभामा प्रस्तुत गरेको बजेट वक्तव्यमा सुदूरपश्चिम  प्रदेशअन्तर्गत सञ्चालन हुने अधिकांश विकास आयोजनामा बजेट अंक किटान गरिएको छैन। सरकारले १९ खर्ब ६४ अर्ब ११ करोडको बजेट सार्वजनिक गर्दा सुदूरपश्चिममा भने नयाँ आयोजनाको नाम भेटिँदैन।त्यसैमा अधिकांश पुराना योजनालाई नै निरन्तरता दिइएको छ । त्यो पनि बजेट रकम उल्लेख नगरीकनै ।सुदूरपश्चिमको बहुप्रतिक्षित आयोजना कैलालीको गेटामा स्थापना भएको शहीद दशरथ चन्द स्वास्थ्य विज्ञान विश्वविद्यालय सञ्चालनका लागि बजेट वक्तव्यमा रकम उल्लेख गरिएको छैन । गेटाका सन्दर्भमा रकम उल्लेख नगरी ‘आगामी आर्थिक वर्षमा सञ्चालनमा ल्याइने छ’ भन्ने उल्लेख गरिएको छ ।यस्तै, सुदूरपश्चिमको साविक सेती अञ्चलका पहाडी जिल्लालाई तराई धनगढीसँग जोड्ने बहुप्रतिक्षित खुटिया–दिपायल द्रुत मार्ग निर्माण पनि यस प्रदेशको अर्को प्राथमिकताको आयोजना हो । उक्त आयोजनामा पनि ‘बजेट विनियोजन गरिएको छ,’ भन्ने वाक्य राखिएको भए पनि रकमको अंक किटान छैन ।अत्तरिया–खोड्पे–दार्चुला सडक खण्डको विस्तृत अध्ययन सम्पन्न गरी डेडिकेटेड डब्बल लेनमा स्तरोन्नति गर्ने कार्य सुरु गरिने छ भनिएको छ । तर बजेटको अंक उल्लेख छैन । महाकाली कोरिडोर अन्तर्गत ब्रह्मदेव–झुलाघाट–तुसारपानी सडक खण्डको स्तरोन्नति र तुसारपानी–टिंकर खण्डको ट्र्याक खोल्न आवश्यक बजेट विनियोजन गरिएको उल्लेख छ।पूर्वपश्चिम राजमार्गको गड्डाचौकी–अत्तरिया खण्ड स्तरोन्नतिको कार्य आगामी आर्थिक वर्षमा सुरु गरिने छ भनिए पनि बजेटको अंक उल्लेख छैन । सडक डिभिजन कार्यालय महेन्द्रनगरका अनुसार उक्त खण्डको निर्माण कार्य गर्न करिब चार अर्ब बजेट आवश्यक हुनेछ ।पञ्चेश्वर अयोजनाको डीपीआर सम्पन्न गरी निर्माण कार्य बढाउने बजेट वक्तव्यमा उल्लेख भए पनि नेपाल–भारतबीच डीपीआरमा सहमति हुन नसक्दा पञ्चेश्वर बहुउद्देश्यीय आयोजना २० वर्षदेखि अलपत्र छ । चैनपुर सेती जलविद्युत् आयोजनाको निर्माण सुरु गरिने भन्ने वाक्य पनि वक्तव्यमा उल्लेख छ ।कर्णाली बहुउद्देश्यीय आयोजनाको पनि विस्तृत अध्ययन गरिने, यस्तै, दोधारादेखि भारतको बरेलीसम्म ४०० केभी अन्तरदेशीय विद्युत् प्रसारण लाइन निर्माण गर्ने, दार्चुलाको चमेलियादेखि भारतको जोलजीबीसम्म २२० केभी अन्तरदेशीय प्रसारणलाई अध्ययन गरी निर्माण सुरु गर्ने भन्ने वाक्य राखिएको छ । आगामी तीन वर्षभित्र रानीजमरा कुलरिया सिँचाइ आयोजना र महाकाली आयोजनाको काम सम्पन्न गर्ने, डडेल्धुरामा विमानस्थल निर्माण गर्न विस्तृत अध्ययन गर्ने भनिएको छ ।डडेल्धुरामा मेडिकल कलेज निर्माणका लागि पनि बजेट विनियोजन, कैलालीको धनगढीमा फाप्ला क्रिकेट रंगशाला निर्माणका लागि बजेट विनियोजन, कञ्चनपुरको दैजीमा लगानी बोर्डमार्फत आधुनिक औद्योगिक क्षेत्र स्थापना गरिने, कञ्चनपुरकै दोधारा चाँदनीमा सुक्खा बन्दरगाह निर्माण कार्य बढाइने, शुक्लाफाँटा राष्ट्रिय निकुञ्ज र खप्तड राष्ट्रिय निकुञ्जमा पर्यटन पूर्वाधार निर्माण, रामारोशन, बडिमालिका र बुढीनन्दामा पदमार्ग निर्माण गर्ने भनिए पनि वक्तव्यमा रकमको अंक भने उल्लेख गरिएको छैन । कैलाली उद्योग वाणिज्य संघका वरिष्ठ उपाध्यक्ष पुष्कर ओझा यस प्रदेशका ठुला आयोजनामा रकमको अंक उल्लेख नगरिनुले प्राथमिकता र कार्यान्वयनमा विगतझैँ आशंका भएको बताउँछन् ।"
वीरगन्जका उद्योगी भन्छन् : 'दुईतिहाइको सरकारले ल्याएको बजेट टालटुलेमात्रै',"पर्सा — संघीय सरकारले बिहीबार सार्वजनिक गरेको आगामी आर्थिक वर्षको बजेटबारे मुलुकको आर्थिक राजधानी वीरगन्जका उद्योगी व्यवसायीले मिश्रित प्रतिक्रिया दिएका छन्। वीरगन्ज उद्योग वाणिज्य संघका अध्यक्ष हरिप्रसाद गौतमले दुई तिहाइ बहुमतको सरकारले ल्याएको बजेट सन्तोषजनक नभई टालटुले मात्र रहेको प्रतिक्रिया दिएका छन्।‘दुई तिहाइ बहुमतको सरकारले बलियो बजेट ल्याउन सक्थ्यो, यो मुलुकलाई आर्थिक संकटबाट बाहिर निकाल्ने मौका पनि थियो,’ उनले भने, ‘मुलुकलाई आर्थिक दुष्चक्रबाट निकाल्ने मौकाको सदुपयोग गर्न सकेन, समस्याहरूलाई थाती राखेर टालटुले बजेट ल्याउने काम भयो ।’ बजेटमा जे जसो भनिए पनि पुँजीगत खर्च हुन नसक्ने र चालु खर्च व्यवस्थापनका लागि ६ खर्ब ६५ अर्ब ऋण लिनुपर्ने अवस्था हुनु दुःखद रहेको बताए ।संघका वरिष्ठ उपाध्यक्ष माधव राजपालले खाद्यान्न, गेडागुडी, फलफूललगायत वनस्पति, पशु तथा दूधजन्य पदार्थमा भन्सार बिन्दुमा लाग्दै आएको अग्रिम कर खारेज गरिनु स्वागतयोग्य रहेको बताए । उधारो कानुनको योजना तर्जुमा गर्ने घोषणा, भन्सार मूल्यांकनलाई यथार्थपरक बनाउन अन्तर्राष्ट्रिय मूल्य प्रविधिको स्वचालित डाटाबेस तयार गरी सन्दर्भ मूल्यलाई स्वचालित मूल्य प्रणालीमा लग्ने घोषणा पनि स्वागत योग्य रहेको उनले बताए ।निजगढ–काठमाडौँ द्रुत मार्गलाई २०८४ सम्म सम्पन्न गर्ने घोषणा स्वागत योग्य भए पनि वीरगन्ज–पथलैया करिडोरलाई बजेटले सम्बोधन नगरेको उनको गुनासो छ । संघका द्वितीय उपाध्यक्ष मनोजकुमार दास द्रुत मार्गलाई सञ्चालन गर्ने तर्फ ध्यान दिनु उचित हुने बताए । निकासी, पैठारी गर्ने उद्योगी व्यवसायीले एक्जिम कोड लिँदा राख्नुपर्ने ३ लाख रुपैयाँ बैंक ग्यारेन्टीको व्यवस्था खारेज गर्नु स्वागतयोग्य रहेको उनले बताए ।युवा उद्योगी आशिष लाठले पुँजीगत खर्च बढाउने तर्फ बजेटले ठोस उपाय दिन नसकेकाले कार्यान्वयन चुनौतीपूर्ण रहेको बताए । १० करोडसम्मको आर्थिक कारोबार गर्ने स्टार्टअप व्यवसायलाई ५ वर्षसम्म आयकर नलाग्ने व्यवस्था, डिजिटल भुक्तानीलाई प्रोत्साहित गरिनु स्वागतयोग्य रहेको उनले बताए ।विशेष आर्थिक क्षेत्र र औद्योगिक क्षेत्रमा नयाँ उद्योग स्थापना गर्ने अनुमति प्राप्त उद्योगलाई सुरुका ३ वर्षको भाडा छुट दिइनु र विशेष आर्थिक क्षेत्रको मासिक भाडादार प्रति बर्गमिटर २० रुपैयाँबाट ५ रुपैयाँमा घटाउनु पनि स्वागत योग्य कदम रहेको उनले बताए ।"
बजेटप्रति लुम्बिनीका व्यवसायी सकारात्मक,"लुम्बिनी — सरकारले बिहीबार संघीय संसद्मा प्रस्तुत गरेको बजेटप्रति रुपन्देहीका उद्योगी व्यवसायीले मिश्रित प्रतिक्रिया दिएका छन्। उनीहरूले समग्रमा सुन्दा बजेट राम्रो लागेको बताए। उद्योगी व्यवसायीले साना उद्योगीलाई बैंक धरौटी राख्न नपर्ने विषय सबैभन्दा राम्रो पक्ष रहेको बताए। बुटवल उद्योग वाणिज्य संघका अध्यक्ष हरिप्रसाद अर्यालले बजेटले उद्योगी व्यवसायीले उठान गरिरहेका विषयलाई जोड्न खोजेको देखिएको बताए ।उनले स्थानीय आर्थिक विकासका हिसाबले बुटवल मेडिकल कलेज निर्माणका लागि बजेट सुनिश्चितता, कर्षाघाट कृषिका लागि पनि बजेट छुट्याइने, औद्योगिक क्षेत्रमा भएका उद्योगलाई भाडामा ५० प्रतिशत छुट दिने विषयले उद्योगीको हकमा राम्रो आशा जगाएको बताए ।‘विकास बजेट खर्च नहुने रोग रहेको सरकारलाई यो प्रश्न छँदै छ,’ उनले भने, ‘त्यसको बाबजुद ३ सिफ्टमा विकास निर्माण गर्ने कुरा बजेटले गरेको आशा लाग्दो छ भन्ने लाग्छ ।’ त्यस्तै, नेपाल चेम्बर अफ कमर्स लुम्बिनी प्रदेशका अध्यक्ष टंकप्रसाद पोख्रेलले सरकारले उद्योगी व्यवसायीको सल्लाहलाई बजेटमा समेटेको यथेष्ट विषय भेटिएको बताए । उनले बजेटले एक्जिम कोडलाई हटाउने विषय समेटेकोमा आफूहरूका लागि अति राम्रो पक्ष भएको बताए । अर्थतन्त्रको दबाबका बीचमा आएको यो बजेटलाई सकारात्मक पक्ष मान्नुपर्ने उनले बताए ।‘बजेटको आकार हेर्दा अलि ठुलो हो कि, हामीले खर्च गर्न सकिँदैन कि भन्ने लागेको छ,’ उनले भने, ‘बजेट विनियोजन भन्दा पनि नीतिगत कुरा सुधार गरेर सहजीकरण गर्न खोजेको प्रयास राम्रो छ । राजश्वका दरमा हेरफेर नगर्ने विषय पनि राम्रो पक्ष हो, बहुदर भ्याटका कुरा समेटिएको छैन तर पनि रोजगारी, उद्यमशीलता, आन्तरिक स्रोतको पाटोमा बढी जोड दिनुपर्छ भनिएको विषय सबल देखिन्छ ।’ पोख्रेलले पुँजीगत खर्च हेरेर राजश्वको लक्ष्य महत्वकांक्षी देखिएको बताए ।उनले भने, ‘स्रोत भेटाउन नसके त्यसले आन्तरिक क्रृण बढ्ने भएकाले केही समस्या सृजना गर्ला कि भन्ने लाग्छ ।’ सरकारले आन्तरिक ऋण लिएर अघि बढ्ने कुरालाई ख्याल गर्नुपर्ने उनको सुझाव छ । सिद्धार्थ उद्योग वाणिज्य संघका निवर्तमान अध्यक्ष ठाकुरकुमार श्रेष्ठले अन्य विषय स्वागतयोग्य रहँदै बजेट आएकाले अन्तर्राष्ट्रिय गौतम बुद्ध विमानस्थललाई सम्बोधन गरेकोमा राम्रो लागेको बताए । उनले कार्यान्वयनको पक्षलाई हेर्न जरुरी रहेको बताए ।‘यसलाई संचालन गर्न यथेष्ट रुपमा कार्य हुन्छ वा हुंदैन भन्ने अन्योलता छ नै,’ उनले भने, ‘उद्योगी व्यवसायीलाई सकारात्मक सन्देश प्रवाह गरेको छ ।’"
बजेटबारे कोशीका व्यवसायी भन्छन्- ‘दीर्घकालीन विकासको मागलाई उपेक्षा भयो’,"विराटनगर — संघीय सरकारले आर्थिक वर्ष २०८२/०८३ का लागि प्रस्तुत गरेको बजेटमा विराटनगर र कोशी प्रदेशको दीर्घकालीन विकाससँग सम्बन्धित प्रमुख मागलाई पुनः उपेक्षा गरिएको कोशीको निजी क्षेत्रले गुनासो गरेको छ।बजेटले कृषिको प्रवर्द्धन, धान उत्पादन वृद्धि, सूचना प्रविधि, स्टार्टअप, पर्यटन, निर्यात प्रवर्द्धन र सहरी पूर्वाधार विकास जस्ता विषयलाई सम्बोधन गरेकोमा निजी क्षेत्रको सराहना व्यक्त गरेको छ। तर, समग्र प्रदेशका विकासमा संघीय सरकारले गरेको उपेक्षाप्रति भने उद्योगी, व्यवसायी सन्तुष्ट बन्न सकेका छैनन्।कृषि क्षेत्रमा आत्मनिर्भरता ल्याउने उद्देश्यले धान उत्पादनमा वृद्धि र चामलमा आत्मनिर्भर बन्ने लक्ष्य, युवा उद्यमशीलता प्रवर्द्धनका लागि ३ प्रतिशत ब्याजमा ऋण, ठुलो स्टार्टअपलाई पाँच वर्षको आयकर छुट, एक्जिम कोडमा बैंक धरौटी खारेजी, भन्सार बिन्दुमा खाद्यान्नमा लाग्ने अग्रिम आयकर हटाउने व्यवस्था, विद्युत महसुलमा छुट र सूचना प्रविधि तथा होटेल क्षेत्रमा कर छुट जस्ता प्रावधानहरू व्यवसायमैत्री रहेको नेपाल उद्योग वाणिज्य महासंघ कोशीका अध्यक्ष राजेन्द्र राउतले बताए।‘विराटनगरको सम्भावनालाई बुझेर बजेटमा त्यसको अनुकूल योजना ल्याइएको भए, पूर्वी क्षेत्रको आर्थिक गतिविधिमा गुणात्मक सुधार आउन सक्थ्यो’, अध्यक्ष राउतले भने, ‘तर, बजेटले यस क्षेत्रको आवश्यकतालाई फेरि पनि नजरअन्दाज गरेको देखियो ।’उद्योग व्यापार संघ मोरङका कार्यवाहक अध्यक्ष अनिल साहका अनुसार नेपालीलाई विदेशमा लगानी गर्ने व्यवस्था र त्यसमध्ये ५० प्रतिशत आम्दानी स्वदेश ल्याउने सर्त, सुनचाँदीका गहनामा वन्डेड हाउस सुविधा, निर्यात गहनाको आधारमा विदेशी मुद्रामा सुन आयात गर्ने सुविधा जस्ता उपाय पनि निर्यातमुखी उद्योगका लागि सकारात्मक रहेका छन् ।‘तर, विराटनगरको दीर्घकालीन माग पुनः ओझेलमा पारिएको छ’, साहले भने, ‘नेपालका उद्योगीहरूले विदेशमा लगानी गर्न पाउने नयाँ प्रावधान भने सकारात्मक कुरा हो ।’ नेपाल उद्योग परिसंघ कोशीका अध्यक्ष पवनकुमार शारडाले विगत कैयौँ वर्षदेखि उठाइँदै आएको प्रदर्शनीस्थल निर्माण, विशेष आर्थिक क्षेत्र (सेज) को निर्माण र क्षेत्रीय विमानस्थलको स्तरोन्नति जस्ता प्रस्तावबारे बजेट मौन रहे पनि कृषि, आइटीलगायतका क्षेत्रमा अनुदान दिइनु सकारात्मक रहेको बताए ।उनले भने, ‘सरकारले यसपटक इमानदारिताका साथ राम्रो बजेट ल्याउने प्रयास गरेको छ ।’ उनका अनुसार एक्जिम कोडका नाममा अनिवार्य ३ लाख बुझाउनु पर्ने प्रावधानलाई हटाएर सरकारले व्यवसायीमाथि गुन लगाएको छ ।उद्योग संगठन मोरङका अध्यक्ष राकेश सुरानाले यस पटकको बजेट सकारात्मक रहे पनि बहुआयामिक नभएको दाबी गरे । उनले महिला एक्जिम कोडमा लाग्ने शुल्कदेखि चिनी निर्यातमा लाग्ने महसुल घटाइनु सकारात्मक रहेको टिप्पणी गरे । चिनीको महसुल १५ प्रतिशत बनाइदा तस्करी घट्ने उनको दाबी छ । उनले भने, ‘तर, सुनसरी–मोरङ औद्योगिक क्षेत्रमा औद्योगिक ग्राम बनाउने कुराबारे भने बजेट मौन रहँदा खल्लो लाग्यो ।’पूर्वको प्रमुख आर्थिक केन्द्र विराटनगरको संरचना र पूर्वाधार विकाससँग जोडिएका मागलाई समेट्न नसकेकोमा चिन्तित बनेका निजी क्षेत्रका प्रतिनिधिहरू बजेटमा केही व्यवसायमैत्री र दीर्घकालीन सुधारतर्फका कार्यक्रम समावेश गरिएकामा भने उत्साही नै बनेका छन्।"
प्रदेश र पालिकालाई वित्तीय हस्तान्तरणमा वृद्धि,"काठमाडौँ — अर्थमन्त्री विष्णु पौडेलले आगामी वर्षको बजेटमा प्रदेश र पालिकालाई हस्तान्तरण गरिने राजस्व तथा अनुदानमा सामान्य वृद्धि गरेका छन् । पालिकालाई प्रदान गर्ने सबैजसो राजस्व र अनुदान वृद्धि गरिएको छ, प्रदेशले प्राप्त गर्ने समपूरक अनुदानको बजेट घटेको छ ।पालिकाले समानीकरण अनुदान बढाउनुपर्ने दबाब दिँदै आएका थिए । पालिकाका समानीकरण अनुदान सामान्य बढे पनि बजेटको आकारको प्रतिशतलाई आधार मान्ने हो भने धेरै वृद्धि भएको देखिँदैन । प्रदेश र पालिकालाई आर्थिक वर्ष २०७८/७९ मा कुल बजेटको ३१.१ प्रतिशत, २०७९/८० मा ३३.०५ प्रतिशत विनियोजन गरिएको थियो । आगामी वर्षका लागि भने कुल बजेटको २९.६७ प्रतिशत बजेट विनियोजन गरिएको छ । बजेटको आकार बढ्दै जाने तर प्रतिशतको अनुपातमा भने वृद्धि नभएको जनप्रतिनिधिको प्रतिक्रिया छ ।आगामी आर्थिक वर्ष २०८२/०८३ को बजेट वक्तव्यअनुसार प्राकृतिक स्रोत तथा वित्त आयोगको सिफारिसअनुसार समानीकरण अनुदानतर्फ प्रदेशलाई ६० अर्ब ६६ करोड तथा पालिकाका लागि ८८ अर्ब ९७ करोड विनियोजन गरिएको छ । चालु वर्षमा प्रदेशका लागि ६० अर्ब र पालिकाका लागि ८८ अर्ब छुट्याइएको थियो ।समानीकरण अनुदान चालु वर्षको तुलनामा आगामी वर्षका लागि केही वृद्धि गरिएको छ । बजेट वक्तव्यअनुसार समानीकरण अनुदानमा ७ प्रदेशलाई चालु आर्थिक वर्षको तुलनामा आगामी वर्षका लागि कुल ६६ करोड वृद्धि गरेको छ । समानीकरण अनुदानतर्फ ७५३ पालिकालाई चालु वर्षको तुलनामा आगामी वर्षका लागि ९७ करोड वृद्धि गरिएको छ । आगामी वर्षका लागि ससर्त अनुदानतर्फ प्रदेशका लागि ३० अर्ब ३५ करोड तथा पालिकाका लागि २ खर्ब ११ अर्ब ४६ करोड विनियोजन गरिएको छ ।ससर्त अनुदानमा चालु वर्षमा प्रदेशलाई २५ अर्ब ८४ करोड तथा पालिकाका लागि २ खर्ब ८ अर्ब ८८ करोड विनियोजन गरिएको थियो । आगामी वर्षका लागि भने ससर्त अनुदान प्रदेशलाई चालु वर्षको तुलनामा ४ अर्ब ५१ करोड रुपैयाँ बढाइएको छ । स्थानीय ससर्त अुदानतर्फ चालु वर्षको तुलनामा आगामी वर्ष २ अर्ब ५८ करोड वृद्धि गरिएको छ ।आगामी वर्षका लागि प्रदेश र पालिकामा ससर्त अनुदानतर्फ २ खर्ब ४१ अर्ब ८१ करोड विनियोजन गरिएको छ । चालु वर्षमा भने ससर्त अनुदानतर्फ प्रदेश र पालिकालाई २ खर्ब ३४ अर्ब ७३ करोड छुट्याइएको थियो । आगामी वर्षका लागि समपूरक अनुदानतर्फ प्रदेश र पालिकाको पूर्वाधार योजना कार्यान्वयन गर्न प्रदेशलाई ३ अर्ब २८ करोड तथा पालिकालाई १० अर्ब ६ करोड विनियोजन गरिएको छ । चालु वर्षका लागि प्रदेशलाई ६ अर्ब २० करोड तथा पालिकालाई ७ अर्ब विनियोजन गरिएको थियो ।आगामी वर्षको विशेष अनुदान प्रदेशका लागि ३ अर्ब २७ करोड तथा पालिकालाई ९ अर्ब ७८ करोड विनियोजन गरिएको छ । चालु वर्षका लागि भने विशेष अनुदानतर्फ प्रदेशलाई ४ अर्ब ४० करोड तथा पालिकालाई ८ अर्ब ५० करोड विनियोजन गरिएको थियो । प्रदेशको विशेष अनुदानतर्फ चालु वर्षको तुलनामा आगामी वर्षका लागि १ अर्ब १३ करोड न्यून बजेट छुट्याइएको छ ।आगामी वर्ष प्रदेश र पालिकालाई राजस्व बाँडफाँटबाट १ खर्ब ६५ अर्ब हस्तान्तरण हुने अनुमान छ । चालु वर्षमा प्रदेश र पालिकालाई राजस्व बाँडफाँटबाट कुल १ खर्ब ५९ अर्ब हस्तान्तरण हुने अनुमान थियो । आगामी आर्थिक वर्षका लागि राजस्व बाँडफाँट र अनुदानतर्फ प्रदेश र स्थानीय तहलाई ५ खर्ब ८२ अर्ब ८३ करोड हस्तान्तरण हुनेछ । चालु वर्षका लागि राजस्व र अनुदान शीर्षकमा ५ खर्ब ६७ अर्ब हस्तान्तरण हुने अनुमान थियो ।"
बजेटमा निजी क्षेत्रका मुद्दा : स्वदेशी उद्योगलाई निःशुल्क जग्गादेखि विदेशमा लगानी खुलासम्म,"काठमाडौँ — औद्योगिक क्षेत्रलाई चलायमान बनाउन, उत्पादन क्षमता बढाउन र लगानी वृद्धि गर्न–गराउनलगायत निजी क्षेत्रका माग सरकारले सम्बोधन गरेको छ । विदेशमा लगानी गर्न पाउनुपर्नेदेखि औद्योगिक क्षेत्रमा उद्योग स्थापना गर्न महँगो भयो भन्दै आएका निजी क्षेत्रका माग अर्थमन्त्री विष्णु पौडेलले आर्थिक वर्ष २०८२/८३ को बजेटमार्फत सम्बोधन गरेका हुन् ।पूर्वअर्थसचिव रामेश्वर खनाल संयोजकत्वको उच्चस्तरीय आर्थिक सुधार सुझाव आयोगको प्रतिवेदन र त्यसको कार्ययोजनादेखि आगामी आर्थिक वर्षको बजेटमार्फत निजी क्षेत्रमैत्री नीति आत्मसात् गरिएको छ । संसद्का दुवै सदनमा बजेट प्रस्तुत गर्दै अर्थमन्त्री पौडेलले बिहीबार आगामी आर्थिक वर्षदेखि विशेष आर्थिक क्षेत्र र औद्योगिक क्षेत्रमा नयाँ उद्योग स्थापना गर्ने अनुमतिप्राप्त उद्योगलाई सुरुका तीन वर्षको भाडा छुट दिइने जनाए ।‘विशेष आर्थिक क्षेत्रको मासिक भाडादर प्रतिवर्गमिटर २० रुपैयाँबाट घटाई ५ रुपैयाँ कायम गरिनेछ,’ बजेट वक्तव्यमा भनिएको छ, ‘औद्योगिक क्षेत्रका उद्योगले उत्पादनको ३० प्रतिशतभन्दा बढी निर्यात गरे विशेष आर्थिक क्षेत्रका उद्योग सरहको सुविधा दिइनेछ ।’ सरकारले औद्योगिक क्षेत्र निर्माण गर्ने कम्पनीलाई जलविद्युत् उत्पादन कम्पनीसरह र ‍त्यस्तो औद्योगिक क्षेत्रमा स्थापना हुने उद्योगलाई विशेष आर्थिक क्षेत्रका उद्योगसरहको सुविधा उपलब्ध गराउने जनाइएको छ ।औद्योगिक क्षेत्रका लागि निर्धारित मासिक भाडादरमा ५० प्रतिशत कटौती गरिने अर्थमन्त्री पौडेलले बताए । ‘औद्योगिक पूर्वाधार निर्माणका लागि १ अर्ब ५५ करोड विनियोजन गरेको छु,’ पौडेलले भने । सरकारले प्रत्यक्ष वैदेशिक लगानीका लागि नेपाललाई उत्कृष्ट गन्तव्य स्थलमा विकास गर्ने जनाएको छ । ‘लगानी सम्भावना भएका मुलुकहरूसँग लगानी प्रवर्द्धन एवं दोहोरो करमुक्ति सम्झौता गरिनेछ,’ उनले भने ।नेपालमा विदेशी लगानी भित्र्याउन र कमाएको नाफा बाहिर लैजाने प्रक्रिया अप्ठ्यारो हुँदा प्रत्यक्ष विदेशी लगानी प्रतिबद्धताको तुलनामा कम भित्रिने गरेको थियो । सरकारले आगामी आर्थिक वर्षको बजेटबाट वैदेशिक लगानी भित्र्याउने र नाफा फिर्ता लैजाने प्रक्रियालाई सरल बनाइनेसमेत घोषणा गरेको छ । प्रत्यक्ष विदेशी लगानी प्रतिबद्धताको तुलनामा कम भित्रिन गरेकामा सरकारले लगानी आकर्षित गर्न एंकर इन्भेस्टमेन्टको नीति लिइने अर्थमन्त्री पौडेलले बताए ।निजी क्षेत्रले अगाडि सारेका केही माग सम्बोधन भएको नेपाल उद्योग वाणिज्य महासंघका अध्यक्ष चन्द्र ढकालले जनाए । ‘विशेष आर्थिक क्षेत्रमा दिइएको सहुलियत र औद्योगिक क्षेत्रबाट ३० प्रतिशत निर्यात गर्दा पनि सुविधा दिने विषयले उत्पादनमूलक क्षेत्रमा सकारात्मक प्रभाव पर्नेछ,’ उनले भने, ‘निजी क्षेत्रको संलग्नतामा इन्कुबेसन केन्द्र स्थापना गर्ने एवं महिला उद्यमीलाई व्यवसाय दर्ता गर्दा छुट दिने व्यवस्थाले राम्रो गर्छ ।’आर्थिक वर्ष २०८२/८३ भित्र निजी क्षेत्रसँग ७ खर्ब रुपैयाँ बराबरको परियोजना विकास सम्झौता (पीडीए) र ४ खर्ब रुपैयाँ बराबरका आयोजनाको निर्माण कार्य थालनी गरिने बजेट वक्तव्यमा उल्लेख छ । सरकारले आगामी आर्थिक वर्षका लागि लगानी बोर्ड, नेपाललाई ७४ करोड रुपैयाँ बजेट विनियोजन गरेको छ । सरकारले आगामी आर्थिक वर्षदेखि २५ प्रतिशत विदेशमा लगानी गर्न पाइने र त्यसको स्वीकृति लगानी बोर्डले दिने नीति पनि लिएको छ ।‘नेपाली व्यवसायी वा कम्पनीलाई विदेशमा बिक्री शाखा वा अर्धप्रशोधित सामग्री निर्यात गरी प्रशोधन कारखाना स्थापना गर्न अनुमति दिइनेछ,’ बजेट वक्तव्यमा भनिएको छ, ‘यसका लागि निर्यातबाट हुने वार्षिक आम्दानीको २५ प्रतिशतसम्म विदेशमा लगानी गर्न पाउने कानुनी व्यवस्था गरिनेछ ।’ यस्ता व्यवसायबाट आर्जन हुने मुनाफाको ५० प्रतिशत देशभित्र फिर्ता गर्नुपर्ने व्यवस्थासमेत गरिने पौडेलले जनाए ।सरकारले काठमाडौं उपत्यकामा सञ्चालित उद्योगहरूलाई उपत्यकाबाहिरका औद्योगिक क्षेत्रमा स्थानान्तरण गरी राजधानीको प्रदूषण नियन्त्रण गर्न प्रोत्साहित गर्ने भएको छ । त्यस्ता उद्योगलाई निःशुल्क लिजमा जग्गा उपलब्ध गराइने पौडेलको भनाइ छ । सरकारले निजी क्षेत्र तथा घरजग्गा व्यवसायीलाई राहत हुने नीति ल्याएको छ ।अनुमति पाएका तर हदभन्दा बढीको जग्गा भएका कारण बिक्रीवितरण गर्न नपाएका हाउजिङ र अपार्टमेन्ट बिक्रीवितरण खुला गर्ने सरकारको नीति छ । हदभन्दा बढीको जग्गा सरकारका नाममा आउनबाट रोक्न विगतमा विभिन्न उद्योग र कम्पनीका नाममा राखिएका जग्गामा समेत व्यवसायीले घरघडेरी, हाउजिङ र अपार्टमेन्ट निर्माण गरेर बिक्रीवितरण गर्न पाउने भएका छन् । वर्तमान भूमिसम्बन्धी ऐनको दफा १२ (छ) मा नेपाल सरकारले सूचित आदेशद्वारा तोकिदिएको सहकारी खेती गर्ने र संस्थाको नाउँमा रहेको, सोही आदेशमा तोकिएको हदसम्मको जग्गा बिक्रीवितरण गर्न नपाइने व्यवस्था छ ।"
यस्तो छ आजका लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ५२ पैसा र बिक्रीदर १३७ रुपैयाँ १२ पैसा कायम भएको छ ।युरोपियन युरो एकको खरिददर १५४ रुपैयाँ ०७ पैसा र बिक्रीदर १५४ रुपैयाँ ७५ पैसा, युके पाउण्ड स्ट्रलिङ एकको खरिददर १८३ रुपैयाँ ८६ पैसा र बिक्रीदर १८४ रुपैयाँ ६७ पैसा, स्वीस फ्रयाङ्क एकको खरिददर १६४ रुपैयाँ ९६ पैसा र बिक्रीदर १६५ रुपैयाँ ६८ पैसा कायम गरिएको छ ।अष्ट्रेलियन डलर एकको खरिददर ८७ रुपैयाँ ८७ पैसा र बिक्रीदर ८८ रुपैयाँ २६ पैसा, क्यानेडियन डलर एकको खरिददर ९८ रुपैयाँ ७० पैसा र बिक्रीदर ९९ रुपैयाँ १४ पैसा, सिङ्गापुर डलर एकको खरिददर १०५ रुपैयाँ ८४ पैसा र बिक्रीदर १०६ रुपैयाँ ३० पैसा निर्धारण गरिएको छ ।जापानी येन १० को खरिददर नौ रुपैयाँ ४२ पैसा र बिक्रीदर नौ रुपैयाँ ४६ पैसा, चिनियाँ युआन एकको खरिददर १८ रुपैयाँ ९९ पैसा र बिक्रीदर १९ रुपैयाँ ०७ पैसा, साउदी अरेबियन रियाल एकको खरिददर ३६ रुपैयाँ ३९ पैसा र बिक्रीदर ३६ रुपैयाँ ५५ पैसा, कतारी रियाल एकको खरिददर ३७ रुपैयाँ ४६ पैसा र बिक्रीदर ३७ रुपैयाँ ६२ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १७ पैसा र बिक्रीदर चार रुपैयाँ १९ पैसा, युएई दिराम एकको खरिददर ३७ रुपैयाँ १७ पैसा र बिक्रीदर ३७ रुपैयाँ ३३ पैसा, मलेसियन रिङ्गेट एकको खरिददर ३२ रुपैयाँ १७ पैसा र बिक्रीदर ३२ रुपैयाँ ३१ पैसा, साउथ कोरियन वन १०० को खरिददर ९ रुपैयाँ ९३ पैसा र बिक्रीदर ९ रुपैयाँ ९७ पैसा, स्वीडिस क्रोनर एकको खरिददर १४ रुपैयाँ १७ पैसा र बिक्रीदर १४ रुपैयाँ २३ पैसा र डेनिस क्रोनर एकको खरिददर २० रुपैयाँ ६६ पैसा र बिक्रीदर २० रुपैयाँ ७५ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४१ पैसा र बिक्रीदर १७ रुपैयाँ ४९ पैसा, कुवेती दिनार एकको खरिददर ४४४ रुपैयाँ ६० पैसा र बिक्रीदर ४४६ रुपैयाँ ५६ पैसा, बहराइन दिनार एकको खरिददर ३६२ रुपैयाँ १२ पैसा र बिक्रीदर ३६३ रुपैयाँ ७१ पैसा, ओमनी रियाल एकको खरिददर ३५४ रुपैयाँ ६२ पैसा र बिक्रीदर ३५६ रुपैयाँ १८ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
"ठूला, रणनीतिक र राष्ट्रिय गौरवका आयोजनामा बढाइयो बजेट","काठमाडौँ — आगामी आर्थिक वर्षको बजेटमा भौतिक पूर्वाधार तथा यातायात मन्त्रालयअन्तर्गत नयाँ योजना समेटिएका छैनन् । पुरानै आयोजनाको निरन्तरता छ । ठूला, रणनीतिक र राष्ट्रिय गौरवका आयोजनामा भने बजेट बढाइएको छ ।द्रुतमार्ग, अन्डरपास र ओभरपासजस्ता आधुनिक पूर्वाधार निर्माणलाई आगामी आर्थिक वर्षमा निरन्तरता दिँदै लगिने उपप्रधान तथा अर्थमन्त्री विष्णु पौडेलले बताए ।राष्ट्रिय राजमार्गलाई आवश्यकताका आधारमा २ लेनदेखि ८ लेनसम्म स्तरोन्नति गर्दै लगिने बिहीबार संसद्का दुवै सदनमा अर्थमन्त्री पौडेलले प्रस्तुत गरेको बजेट वक्तव्यमा उल्लेख छ । सरकारले आर्थिक, प्राविधिक र वातावरणीय दृष्टिले उपयुक्त देखिएका स्थानमा मात्र सडकका लागि नयाँ ट्र्याक खोल्ने नीति पनि लिएको छ । सोहीअनुसार निर्माणको अन्तिम चरणमा रहेका र रणनीतिक महत्त्वका सडक पूर्वाधारलाई प्राथमिकतामा राखेर बजेट विनियोजन गरेको छ ।निर्माणका क्रममा रेखांकनमा पटकपटक समस्या आइरहेको मध्यपहाडी राजमार्गको यात्राको समय, लागत, दूरी र दुर्घटना घटाउन विद्यमान रेखांकन परिमार्जन गरिने भएको छ । त्यसका लागि राजमार्गको आवश्यक पर्ने खण्डमा सुरुङ र भायाडक्ट प्रविधिसहितको डेडिकेटेड डबल लेनमा स्तरोन्नति गर्न तयारी गरिने बजेट वक्तव्यमा उल्लेख छ । त्यसका लागि समग्रमा ३ अर्ब ९४ करोड रुपैयाँ बजेट विनियोजन गरिएको छ । यो चालु वर्षको तुलनामा २६ करोड रुपैयाँ बढी हो । चालु वर्षमा ३ अर्ब ६८ करोड रुपैयाँ बजेट विनियोजन गरिएको छ ।हुलाकी राजमार्ग निर्माण दुई वर्षभित्र सक्न ३ अर्ब ५६ करोड रुपैयाँ बजेट विनियोजन गरिएको छ । यो चालु वर्षको भन्दा २६ करोड रुपैयाँ बढी हो । चालु वर्षमा उक्त मार्गका लागि ३ अर्ब ३० करोड रुपैयाँ विनियोजन भएको छ । काठमाडौं–तराई/मधेश द्रुतमार्ग (फास्ट ट्र्याक) को निर्माण २०८३/८४ भित्र सम्पन्न गर्ने गरी काम भइरहेको अर्थमन्त्री पौडेलको दाबी छ । फास्ट ट्र्याकका लागि २४ अर्ब ४९ करोड रुपैयाँ विनियोजन गरिएको छ । चालु वर्षमा भने २२ अर्ब ५४ करोड रुपैयाँ विनियोजन गरिएको थियो ।कर्णाली, कालीगण्डकी र कोशी कोरिडोर निर्माण तथा स्तरोन्नतिलाई तीव्रता दिने सरकारको रणनीति छ । यसअनुसार कर्णाली कोरिडोरमा १ अर्ब २७ करोड रुपैयाँ, कोशी कोरिडोरको खाँदबारी–दोभानखण्ड र कालीगण्डकी कोरिडोरको स्तरोन्नति गर्न २ अर्ब ३३ रुपैयाँ करोड विनियोजन गरिएको छ । चालु वर्ष कर्णाली, कालीगण्डकी र कोशी करिडोरका लागि ४ अर्ब ४३ करोड रुपैयाँ छुट्याइएको छ ।झापाको बाहुनडाँगीदेखि डडेल्धुराको रूपालसम्मको बस्ती र बजारलाई जोड्ने गरी मदन भण्डारी राजमार्गको निर्माण थालेको सरकारले यसका लागि २ अर्ब ५१ करोड रुपैयाँ बजेट विनियोजन गरेको छ । चालु वर्षमा भने उक्त राजमार्गका लागि ३ अर्ब ६० करोड रुपैयाँ छुट्याइएको थियो ।पृथ्वी राजमार्गको नागढुंगा–मुग्लिन खण्डलाई डेडिकेटेड दुई लेनमा विस्तार गर्न ८ अर्ब ५२ करोड विनियोजन गरिएको छ । गत असोजको बाढीले क्षति गरेका बीपी राजमार्ग, अरनिको राजमार्ग, कान्ति राजमार्ग, मेची राजमार्गलगायत सडक पुनर्निर्माण गर्न आवश्यक बजेट विनियोजन गरिएको पनि अर्थमन्त्री पौडेलले सुनाए । राष्ट्रिय राजमार्गमा पर्ने सडक र पुल निर्माण गर्न ३ अर्ब १८ करोड रुपैयाँ विनियोजन गरिएको छ ।आगामी आर्थिक वर्षमा नागढुंगा र सिद्धबाबा सुरुङमार्ग निर्माण सक्ने गरी २ अर्ब ६० करोड रुपैयाँ विनियोजन गरिएको छ । राष्ट्रिय गौरवका र प्रमुख सडक आयोजनामा थप ८ सय ५० किलोमिटर सडक कालोपत्र र १ सय ७१ सडकपुल निर्माण गरिने भएको छ । दुई वर्षभित्र पूर्व–पश्चिम राजमार्गको काँकडभिट्टा–लौकही, कमला–कञ्चनपुर, कमला–बागमती, बागमती–पथलैया, बुटवल–नारायणगढ, बुटवल–गोरुसिंगे खण्डको ४ सय २२ किलोमिटर सडकलाई ४ लेनमा स्तरोन्नति गर्ने सरकारको लक्ष्य छ ।आगामी आर्थिक वर्षमा काठमाडौं–केरुङ रेलमार्गको विस्तृत परियोजना प्रतिवेदन तयार गरिने भएको छ । सीमावर्ती दक्षिण नाकाका न्युजलपाइगुडी–काँकडभिट्टा, नौतनवा–भैरहवा र नेपालगन्जरोड–नेपालगन्ज जोड्ने रेलमार्ग निर्माण पनि आगामी आर्थिक वर्षबाट सुरु गरिने भएको छ ।आगामी आर्थिक वर्षका लागि भौतिक पूर्वाधार तथा यातायात मन्त्रालयको समग्र बजेट थोरै मात्र बढाइएको छ । चालु आर्थिक वर्षमा १ खर्ब ५० अर्ब ५३ करोड रुपैयाँ विनियोजन भएकामा आगामी वर्षका लागि १ खर्ब ५२ अर्ब रुपैयाँ विनियोजन गरिएको हो ।साना टुक्रे योजना मन्त्रालयले नराखेर राम्रो गरे पनि समग्र बजेट विनियोजन पर्याप्त नभएको पूर्वसचिव अर्जुनजंग थापाले बताए । ‘हरेक दृष्टिले महत्त्वपूर्ण मानिएको फास्ट ट्र्याक निर्माण छिटो सक्नुपर्छ, त्यसका लागि बजेट पर्याप्त विनियोजन गर्नुपर्नेमा त्यो भएन, अन्य निर्माणाधीन आयोजनामा पनि आवश्यक बजेट विनियोजन गरिएन,’ उनले भने । निर्माणको अन्तिम चरणमा रहेका आयोजनालाई प्राथमिकतामा राखेर बजेट विनियोजन गर्नुपर्नेमा त्यो नभएको उनको भनाइ छ ।कुन आयोजनालाई कति बजेट"
सामान्य सुधारात्मक बजेट : भट्टराई,"काठमाडौँ — पूर्वप्रधानमन्त्री एवं अर्थमन्त्री बाबुराम भट्टराईले बजेट सामान्य सुधारात्मक तरिकाबाट आएको बताएका छन् । उनले बजेट सार्वजनिकपछि कुरा गर्दै कृषि क्षेत्रलाई प्राथमिकतामा राखेको भए पनि शिक्षा र स्वास्थ्य क्षेत्रको सुधारका लागि नयाँ कार्यक्रम नआएको बताए ।‘यो बजेट केही सकारात्मक, सुधारात्मक कुरा छन् । निजी क्षेत्रलाई प्रवर्द्धन गर्ने, आइटी क्षेत्रलाई प्रोत्साहन गर्ने, जलवायु परिवर्तनको मुद्दालाई सम्बोधन गर्ने, विद्युतीय सवारी कर नबढाएर प्रोत्साहन गर्नु, स्टार्टअफ व्यवसायलाई प्राथमिकतामा राख्नेजसतो केही सकारात्क कुरा छन्,’ उनले भने, ‘तर बजेटमा संरचनात्मक समस्या छ । देशलाई गुणात्मक ढंगले बदल्ने योजना आएनन् । बजेटको संरचना विकास खर्च बढी गर्नेखालको छैन । ऋणको निर्भरता कायम छ । प्रशासनिक खर्च बढी छ ।’उनले क्षेत्रगत ढंगले प्राथमिकता कृषि, भूमि व्यवस्थान भने वैज्ञानिक भूमिसुधारको योजना नआएको बताए । ‘कृषिको प्राथमिकता छ तर गुणात्मक परिवर्तन आउने गरी कार्यक्रम आउनु पर्थ्यो,’ उनले भने, ‘शिक्षा क्षेत्रमा आमूल सुधार नभएसम्म मुलुकले फड्को हान्दैन ।’उनले शिक्षामा बढी लगानी गरी रोजगारमूलक, व्यावसायिक बनाउने कार्यक्रम आउन नसकेको बताए । पूर्वाधार विकासमा प्राथमिकतामा राष्ट्रिय गौरवका योजना जोड दिएको भने पनि नेता केन्द्रित भएको उनको भनाइ छ ।‘बजेट विनियोजना नेताको सुविधा र पार्टीका दलको फाइदाका लागि गरेको छ । बजेट विनियोजन नेतासँग जोडिएका योजनामा अर्बो बजेट परेको छ,’ उनले भने, ‘पिछडिएको कर्णालीमा आवश्यक बजेट छैन । यसमा सरकार पूर्वाग्रही देखियो ।’उनले मुलुकको दुई अंकको आर्थिक वृद्धि नभई अर्थतन्त्रको रुपान्तरण हुन नसक्ने बताए ।"
स्वास्थ्य बजेट : पुराना वाचा नयाँ शब्दमा,"काठमाडौँ — सरकारले आगामी वर्ष स्वास्थ्य क्षेत्रतर्फ केवल ०.२ प्रतिशतले मात्रै बजेट बढाएको छ । आगामी वर्षका लागि स्वास्थ्य क्षेत्रमा सरकारले ९५ अर्ब ८१ करोड रुपैयाँ छुट्याएको छ । चालु आर्थिक वर्षको तुलनामा उक्त रकम करिब ९ अर्ब ५७ करोड रुपैयाँ बढी हो ।आगामी वर्षका लागि सरकारले स्वास्थ्य क्षेत्रमा कुल बजेटको ४.८८ प्रतिशत रकम विनियोजन गरेको छ । सरकारले बजेटमा ‘निरोगी नेपाली, स्वस्थ नेपाल’ नारा अगाडि सारे पनि अन्य कुनै उत्साहप्रद कार्यक्रम र नयाँपन ल्याएको छैन । बजेटमा स्वास्थ्य सुविधालाई सहज, सुलभ र पहुँचयोग्य बनाउने पुराना वाचालाई केवल नयाँ शब्दमा उल्लेख गरिएको छ ।स्वास्थ्य तथा जनसंख्या मन्त्रालयबाट सञ्चालित विभिन्न शीर्षकका सामाजिक स्वास्थ्य सुरक्षा कार्यक्रमअन्तर्गत राज्यले गरिरहेको दोहोरो खर्चलाई भने राष्ट्रिय बिमा कार्यक्रममा एकीकृत गरिने घोषणा गरेको छ । हाल स्वास्थ्य सुरक्षा कार्यक्रमअन्तर्गत विभिन्न शीर्षकमा वितरण भइरहेको सुविधालाई मन्त्रालयले बिमामा समेट्नु चुनौती पूर्ण हुनेछ ।राष्ट्रिय स्वास्थ्य बिमा बोर्डले यो आर्थिक वर्षको अन्त्यसम्ममा तिर्नुपर्ने रकम बढेर २४ अर्ब पुग्ने अनुमान गरे पनि १० अर्ब मा बिमाका लागि छुट्याइएको छ । तर, हालसम्म भएका बिमा दाबीको तेस्रो पक्षबाट परीक्षण गराई यसै आर्थिक वर्षको अन्त्यसम्ममा दाबी भुक्तानी फरफारक गरिने वाचा बजेटको छ । ‘स्वास्थ्य बिमा कार्यक्रमको पुनर्संरचना गरिनेछ । यससम्बन्धी कानुनी व्यवस्थाको प्रभावकारी कार्यान्वयन र दायरा विस्तार गरिनेछ । बिमितहरूको सुविधा थैली क्रमशः वृद्धि गर्दै लगिनेछ,’ बजेटमा उल्लेख छ, ‘बिमितहरूलाई फरक फरक पोलिसी छनोटको सुविधा उपलब्ध गराइनेछ । बिमा सुविधा दुरुपयोग हुन नदिन दोहोरोपना हटाइनेछ, चुहावट नियन्त्रण र संस्थागत सुशासन कायम गरिनेछ ।’सरकारले विशेष गरेर राष्ट्रिय स्वास्थ्य बिमा कार्यक्रममा यो वर्षको बजेटमार्फत ठूलै संरचनागत सुधार गर्ने आशा राखे पनि त्यसमा कुनै ठोस योजना अगाडि सारेको छैन । स्वास्थ्य बिमामा केही फेरबदलको अलावा आउँदो वर्षको बजेटमा स्वास्थ्यतर्फ पहिलेकै कार्यक्रमहलाई निरन्तरता दिइएको छ । उच्च रक्तचाप, मुटु, मधुमेह, मिर्गौला, कलेजो र क्यान्सरलगायत नसर्ने रोगको निदान र उपचारका लागि दक्ष चिकित्सक र आधुनिक उपकरणसहित विशिष्टीकृत सेवा विस्तार गरिने बजेटमा उल्लेख छ ।यस्तै सातै प्रदेशमा मुटुरोग र क्यान्सर रोगको उपचार विस्तार गरिने पनि बताइएको छ । यी कार्यक्रम तथा योजना गत वर्षको बजेटमा पनि उल्लेख थिए । गत वर्ष केही प्रादेशिक अस्पतालमा मुटुरोग र क्यान्सर उपचारका सेवा सुरु गरिए पनि तिनको दिगो व्यवस्थापन भने हुन सकेको छैन । साथै, फागुनामा नसर्ने रोगको सघन स्क्रिनिङ गर्ने व्यवस्था मिलाइने पनि यो वर्षको बजेटमा उल्लेख गरिएको छ ।राष्ट्रिय बिमा कार्यक्रममार्फत नै सम्पूर्ण स्वास्थ्य सेवा उपलब्ध गराउनुपर्ने स्वास्थ्यमन्त्री प्रदीप पौडेलले बताउँदै आएकोमा आधारभूत अस्पतालबाट निःशुल्क उपलब्ध हुँदै आएका औषधि आपूर्ति सुनिश्चित गर्न बजेटमा २ अर्ब ६ करोड रुपैयाँ छुट्याइएको छ । जुन आफैंमा विरोधाभास पूर्ण छ । यसका साथै, थारू समुदायमा गम्भीर स्वास्थ्य समस्याका रूपमा रहेको सिकलसेल एनेमिया रोगको निदान तथा उपचारका लागि नवीनतम प्रविधि अवलम्बन गरिने बजेटमा बताइएको छ । सिकलसेल एनेमियाको उपचारका लागि सबैभन्दा भरपर्दो उपचार बोनम्यारो प्रत्यारोपण हो । विकसित देशमा यसको पूर्ण निराकरणका लागि जिन थेरापीको पनि प्रयोग सुरु भइसकेको छ । तर, बजेटमा बोनम्यारो प्रत्यारोपण र जिन थेरापीका विषयमा केही उल्लेख छैन ।सरकारले आगामी वर्षको बजेटमा जलन उपचारलाई यस वर्षझैं प्राथमिकतामा राखेको छ । ‘स्वदेशमै जलनको गुणस्तरीय उपचार सेवा प्रदान गर्न सबै प्रदेशका एक–एक सरकारी अस्पतालमा विशिष्टीकृत जलन उपचार विभाग सञ्चालन गरिनेछ,’ बजेटमा भनिएको छ, ‘वीर अस्पतालमा जलनको सघन उपचारका लागि आधुनिक कक्ष विस्तार गरिनेछ ।’ यस वर्षको बजेटमा वीर अस्पतालमा जलन उपचारका लागि सघन उपचार कक्ष विस्तार गरिने बताइए पनि त्यसले मूर्त रूप लिन सकेको छैन ।यस वर्ष निर्माणाधीन आधारभूत अस्पतालका लागि १५ अर्बभन्दा बढी रुपैयाँ विनियोजन गरेको सरकारले आगामी वर्षका लागि ११ अर्ब २४ करोड विनियोजन गरेको छ । यस्तै सरकारले आगामी वर्ष कीर्तिपुर जलन अस्पताल, धुलिखेल अस्पताल, काठमाडौं इन्स्टिच्युट अफ चाइल्ड हेल्थ, तिलगंगा र रणअम्बिका आँखा अस्पतालको सेवा तथा गुणस्तर वृद्धि गर्न पुँजीगत अनुदानको व्यवस्था गरेको छ ।आगामी वर्षको बजेटमा टेकुस्थित राष्ट्रिय जनस्वास्थ्य प्रयोगशालालाई सबै प्रकारका नमुना परीक्षण हुने अन्तर्राष्ट्रियस्तरको प्रयोगशालामा स्तरोन्नति गर्न पूर्वाधार विकास, यन्त्र उपकरण र जनशक्ति व्यवस्थापन गरिनेछ बताइएको छ । यसबाट नमुना परीक्षणका लागि विदेश पठाउनुपर्ने अवस्थाको अन्त्य हुने सरकारको आशा छ ।स्वास्थ्य तथा जनसंख्यामन्त्री प्रदीप पौडेलले आफूले यसअघि घोषणा गरेर कार्यान्वयन गरिरहेका धेरै कार्यक्रमहरू बजेटमा समेटिएकामा सन्तुष्ट रहेको प्रतिक्रिया दिएका छन् । उनले सुर्तीजन्य वस्तुमा कर बढाउने प्रस्तावदेखि बिमाको सुविधा थैली वृद्धिको आफ्नो प्रस्तावलाई अर्थमन्त्रीले अनुमोदन गरेकोमा खुसी व्यक्त गरे ।"
"चामलमा आत्मनिर्भर हुने महत्त्वाकांक्षी घोषणा, कार्यान्वयनमा आशंका","काठमाडौँ — बर्सेनि अर्बौं रुपैयाँको धान–चामल आयात भइरहेका बेला सरकारले भने दुई वर्षमा चामलमा आत्मनिर्भर हुने महत्त्वाकांक्षी घोषणा गरेको छ । बिहीबार संसद्का दुवै सदनमा आर्थिक वर्ष २०८२/८३ को बजेट प्रस्तुत गर्दै अर्थमन्त्री विष्णु पौडेलले दुई वर्षभित्र चामलमा आत्मनिर्भर हुने गरी चैते धान खेती प्रवर्द्धन गरिने बताए ।‘तराई र भित्री मधेशका २२ जिल्लामा चैते धान खेती प्रवर्द्धन कार्यक्रम सञ्चालन गरिनेछ । यसबाट थप १२ लाख टन धान उत्पादन हुने अपेक्षा गरेको छु,’ पौडेलले भने, ‘चैते धान खेतीका लागि सिँचाइ पूर्वाधार निर्माण गर्न ३३ करोड विनियोजन गरेको छु ।’ अर्थमन्त्री पौडेलले चामलमा आत्मनिर्भर हुने बताइरहँदा चालु आर्थिक वर्षको १० महिनासम्म १८ अर्ब ९५ करोड ५२ लाखको धान आयात भएको छ । १५ अर्ब ७६ करोडको चामल (कनिकासहित) आयात भएको छ ।‘बर्खे बालीको तुलनामा चैते धान उत्पादकत्व बढी नै छ । तर उत्पादन बढाउन केन्द्र सरकारभन्दा प्रदेश र स्थानीय सरकारको भूमिका बढी रहन्छ,’ कृषि तथा पशुपन्छी विकास मन्त्रालयका एक उच्च अधिकारीले भने । मन्त्रालयकै तथ्यांकअनुसार चैते धान १ लाख २० हजार हेक्टरमा खेती गरिन्छ । वर्षको ५ लाख टन उत्पादन हुन्छ । थप १२ लाख टन पुर्‍याउन उत्पादन दुई गुणा बढाउनुपर्ने ती अधिकारीले बताए । ‘थप ८० हजार हेक्टर खेती विस्तार गर्नुपर्छ । किसानलाई अनुदान र भण्डारणमा आधुनिक प्रविधिको पहुँच पुर्‍याउनुपर्छ, अनि मात्र उत्पादन बढाउन सकिन्छ,’ ती अधिकारीले भने ।बर्खे धानभन्दा चैते धानको उत्पादकत्व राम्रो रहेको मन्त्रालयका वरिष्ठ तथ्यांक अधिकृत रामकृष्ण रेग्मीले जनाए । बर्खे धानको उत्पादकत्व प्रतिहेक्टर ३.८ टन छ । चैते धानको भने उत्पादकत्व प्रतिहेक्टर ५ टन छ । सरकारले लुम्बिनी, कर्णाली र सुदूरपश्चिम प्रदेशका मध्य तथा उच्च पहाडी जिल्लाका ८० पालिकामा उच्च मूल्यका बालीवस्तुको खेती प्रवर्द्धन गर्ने जनाएको छ । रासायनिक मल अभाव हुन नदिन मल खरिद गर्ने बजेट पनि वृद्धि गरिएको छ ।‘रासायानिक मलमा अनुदानका लागि २८ अर्ब ८२ करोड विनियोजन गरेको छु,’ अर्थमन्त्री पौडेलले भने, ‘रासायनिक मलको आपूर्ति वृद्धि गरी ६ लाख टन पुर्‍याइनेछ ।’ आर्थिक वर्ष २०८१/८२ मा रासायनिक मल खरिद गर्न २७ अर्ब ९५ करोड विनियोजन गरिएको थियो । प्रांगारिक कृषि प्रवर्द्धन गर्न पनि बजेट विनियोजन गरिएको मन्त्री पौडेलको भनाइ छ ।बाली लगाउने समयभन्दा १५ दिनअगावै धान, मकै, गहुँ, उखु, कफीलगायत उत्पादनको समर्थन मूल्य तोकिने पनि उनले बताए । ती वस्तुको बजार अभाव भएको अवस्थामा खाद्य तथा व्यापार कम्पनी लिमिटेडमार्फत खरिद गर्ने व्यवस्था मिलाइने पनि अर्थमन्त्री पौडेलले जनाए ।नश्ल सुधारका कार्यक्रममार्फत ८ लाख ५० हजार कृत्रिम गर्भाधान गराई पशुपालनको उत्पादकत्व वृद्धिदेखि पशुपन्छीमा लाग्ने रोग तथा महामारी नियन्त्रण गर्न आगामी आर्थिक वर्षमा ५ करोड ५० लाख डोज खोप उत्पादन गरिने बजेट वक्तव्यमा उल्लेख छ । आगामी आर्थिक वर्षमा ४ करोड २८ लाख माछाका भुरा उत्पादन र १० लाख फलफूलका बेर्ना वितरण गरिने कार्यक्रम रहेको अर्थमन्त्री पौडेलले बताए ।यी सबै कार्यक्रमका लागि आगामी आर्थिक वर्षका लागि कृषि तथा पशुपन्छी मन्त्रालयतर्फ ५७ अर्ब ४८ करोड रुपैयाँ विनियोजन गरिएको छ । यो रकम चालु आर्थिक वर्षको तुलनामा १९ करोड बढी हो । २०८१/८२ मा कृषि तथा पशुपन्छीतर्फको बजेट ५७ अर्ब २९ करोड थियो ।"
अर्थमन्त्री पौडेलले बजेटमा घटाए 'लोकप्रिय नारा',"काठमाडौँ — उपप्रधान तथा अर्थमन्त्री विष्णुप्रसाद पौडेलले ‘लोकप्रिय नारा’ राखेर बजेट ल्याउने परम्परा तोडेका छन् । आर्थिक वर्ष २०८१/०८२ को बजेटमा उनले ‘ठूला लोकप्रिय नारा राख्नुभन्दा’ कार्यान्वयन गर्न सकिने कार्यक्रम समेटेर बजेट ल्याएको बताएका छन् ।तत्कालीन नेकपा नेतृत्वको केपी शर्मा ओली सरकारकै पालामा तय भएको ‘समृद्ध नेपालः सुखी नेपाली’ लाई यस पटक पनि निरन्तरता दिइएको छ । त्यस्तै कृषि र स्वास्थ्यमा एक/एक नारा राखिएका छन् ।बजेट वक्तव्यको सुरुमै अर्थमन्त्री पौडेलले संविधान जारी भएसँगै नेपाली राजनीतिका कार्यसूची आर्थिक समृद्धिको दिशामा गएको उल्लेख गरेका छन् । ‘नेपाली राजनीतिको मुख्य कार्यसूची बदलिएको छ । परिवर्तित कार्यसूचीले हामीलाई समृद्ध नेपाल, सुखी नेपालीको राष्ट्रिय आकांक्षाअनुरूप विकास, समृद्धि, सामाजिक न्याय र लोकतान्त्रिक मूल्यमा आधारित समाजवादको दिशामा तीव्र वेगका साथ अघि बढ्न निर्देशित गरिरहेको छ,’ अर्थमन्त्री पौडेलले सुरुमा विगतको समीक्षा समेत गरे, तर, पछिल्ला वर्षहरूमा देशको राजनीतिक परिस्थिति अनपेक्षित रूपमा अस्थिर बन्न पुग्यो जसले गर्दा सेवा प्रवाह, सुशासन र विकासको गतिमा प्रतिकूलता सिर्जना हुनुका साथै राष्ट्रको आवश्यकता तथा जनताको अपेक्षा सम्वोधन गर्न कठिन भएको तितो अनुभव हामीसँग छ ।’कांग्रेस एमाले र केही साना दलसहित प्रतिनिधिसभामा दुई तिहाई बहुमतनजिकको गठबन्धन सरकारले राजनीतिक स्थायित्वले आर्थिक वृद्धिको सम्भावना रहेको अर्थमन्त्री पौडेलले बताएका छन् । ‘उपयुक्त नीति र राजनीतिक स्थिरताका साथ अघि बढ्न सक्दा देशलाई विकास, समृद्धि र सामाजिक न्यायको मार्गमा अघि बढाउन सकिन्छ भन्ने हाम्रो आफ्नै अनुभवले बताएको छ,’ उनले भने, ‘यही अनुभवको जगमा उभिएर राजनीतिक स्थायित्व सुनिश्चित गर्ने र आर्थिक सामाजिक विकासलाई तीव्रता दिने संकल्पका साथ वर्तमान सरकार गठन भएको हो ।’ वर्तमान संसद्को अंकगणितको सीमाभित्र राजनीतिक स्थिरता र विकासका लागि योभन्दा अर्को अनुकूल विकल्प नभएको पनि उनको भनाइ छ ।अर्थमन्त्रीले कृषि उत्पादन बढाएर मात्र सबल अर्थतन्त्र हुने भन्दै ‘कृषिमा आधुनीकरण अर्थतन्त्रमा रूपान्तरण’ को नारा उल्लेख गरेका छन् । त्यस्तै मुलुक निर्माणका लागि आम मानिस स्वस्थ हुनुपर्ने बताएका छन् । ‘निरोगी नेपालः स्वस्थ नेपाली’ उनको तेस्रो नारा छ । अरु सबै कार्यक्रममा उनले नारा नराखी कार्यक्रम राखेका छन् । अर्थमन्त्रीले बजेट वक्तव्यमा अनुसूचीबाहेक चार सय २८ बुँदे कार्यक्रम उल्लेख गरेका छन् । गत चालु आर्थिक वर्षका अर्थमन्त्री वर्षमान पुनले उल्लेख गरेका ‘मेड इन नेपाल र मेक इन नेपाल अभियान’ नारालाई यसपटक पनि उल्लेख गरेका छन् । तत्कालीन अर्थमन्त्री पुनले एमाले माओवादी गठबन्धन भएकाले त्यतिबेला ‘समृद्ध नेपालः सुखी नेपाली’ को मूल नारा उल्लेख गरेका थिए ।यसपटक बजेटमा लोकप्रिय नारा किन ल्याइएन ? बजेट वक्तव्यलगत्तै अर्थमन्त्री पौडेलले कार्यान्वयन सहज हुने गरी कार्यक्रम बनाएको बताए । ‘अहिले यथार्थमा उभिएर अघि बढ्ने मुलुकको अवस्था छ । त्यही अनुसार बजेट निर्माण गरेको हो,’ उनले भने, ‘कार्यान्वयन गर्न नसकिने लोकप्रिय नाराभन्दा काम गर्न सकिने कार्यक्रम ठीक हो भन्ने लागेको छ ।’अघिल्लो सरकारका अर्थमन्त्री वर्षमान पुनले बजेटमा उल्लेख्य नारा राखेका थिए । बजेटमा ‘समृद्ध नेपालः सुखी नेपाली आत्मविश्वास र आशा, सुशासन, सामाजिक न्याय र समृद्धि, आर्थिक सुधारको वर्ष, मेड इन नेपाल, मेक इन नेपाल, एक पालिका, एक डाउनटाउन नारा उल्लेख गरेका थिए । त्यस्तै उनले विदेशको आम्दानी स्वदेशमा लगानीः जन्मस्थलमा गैरआवासीय नेपाली, समृद्धिको आधारः शिक्षामा गुणात्मक सुधार, साथीबाट सिक्नेः साथीलाई सिकाउने, राष्ट्र निर्माणमा युवा परिचालन, हिमाल जोगाऔं : मानवता जोगाऔं’ जस्ता नारा बजेटमा उल्लेख गरेका थिए ।‘सहमतिमा संविधान संशोधन’कांग्रेस एमाले गठबन्धन गर्दा सातबुँदे सहमतिलाई कार्यान्वयन गर्न सरकारले बजेटमार्फत सहमतिमा संविधाधन संशोधन गर्ने बताएको छ । अर्थमन्त्री पौडेलले सहमतिको आधारमा संविधान संशोधन गर्ने बताए ।‘राजनीतिक सहमतिका आधारमा संविधान संशोधन गरिनेछ । संविधानप्रति जनताको स्वामित्व र अपनत्व वृद्धि गरी संघीय लोकतान्त्रिक गणतन्त्रलाई सुदृढ तुल्याइने छ’ उनले भने, ‘विधिको शासन, मानवअधिकार, सुदृढ न्याय प्रशासन, लोकतान्त्रिक मूल्य र प्रेस स्वतन्त्रताको प्रत्याभूति गरिनेछ ।’त्यस्तै दुवै सदनमा बजेट प्रस्तुत गर्दै शान्ति प्रक्रिया र संक्रमणकालीन न्यायसम्बन्धी काम सम्पन्न गर्ने बजेटमा उल्लेख गरेका छन् । उनले सशस्त्र द्वन्द्वका क्रममा घाइते, अपाङ्गको उपचार सरकारी अस्पतालमा निःशुल्क उपचार गर्ने घोषणा गरेका छन् ।‘शान्ति प्रक्रिया र संक्रमणकालीन न्यायसम्बन्धी बाँकी काम सम्पन्न गरिनेछ । सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोगलाई क्रियाशील बनाइने छ,’ उनले भने, ‘घाइते, अपांग तथा अशक्तको सरकारी अस्पतालमा निःशुल्क उपचार गर्ने व्यवस्था मिलाइने छ । सशस्त्र द्वन्द्वमा घटनाहरूको छानबिन, राहत र परिपुरणका लागि कोष स्थापना गर्न एक अर्ब विनियोजना गरेको छु ।’"
‘पर्सनल ब्रान्डिङ’ र ‘टार्गेटेड एडभरटाइजिङ’ सेवा दिनेलाई विद्युतीय सेवा कर,"काठमाडौँ — सामाजिक सञ्जालमार्फत शुल्क तिरेर गरिने व्यक्तिगत प्रचारप्रसार, इन्फ्लुएन्सर मार्केटिङ वा टार्गेटेड विज्ञापनलाई सरकारले करको दायरामा ल्याउने भएको छ । आगामी आर्थिक वर्ष २०८२/८३ को बजेटमा अर्थमन्त्री विष्णु पौडेलले सबै किसिमका डिजिटल कारोबारलाई करको दायरामा ल्याउन डिजिटल सर्भिस ट्याक्सको आधार विस्तार गरिएको बताए ।सरकारको अर्थसम्बन्धी प्रस्तावलाई कार्यान्वयन गर्न बनेको विधेयकमा विद्युतीय सेवाको परिभाषामा सशुल्क व्यक्तिगत प्रचार सेवा र लक्षित अनलाइन विज्ञापन सेवालाई पनि समावेश गरिएको छ । यसको अर्थ व्यक्तिगत प्रचारप्रसार, इन्फ्लुएन्सर मार्केटिङ, टार्गेटेड विज्ञापनसम्बन्धी सेवा विद्युतीय सेवाअन्तर्गत परेका छन् । मूल्य अभिवृद्धि कर ऐन, २०५९ मा संशोधन गर्दै सरकारले ‘विद्युतीय सेवा’ को परिभाषामा यी सेवा समावेश गरेको हो । यस्तो सेवा प्रदान गर्नेले २ प्रतिशत डिजिटल सर्भिस ट्याक्स र १३ प्रतिशत मूल्य अभिवृद्धि कर तिर्नुपर्ने प्रस्ताव छ ।हाल गैरबासिन्दा व्यक्तिले नेपालमा रहेका प्रयोगकर्तालाई उपलब्ध गराएको विद्युतीय सेवाको कारोबार मूल्य र यहाँका प्रयोगकर्ताबाट संकलित तथ्यांक बिक्रीको कारोबार मूल्यमा डिजिटल सर्भिस ट्याक्स तिर्दै आएका छन् । माइक्रोसफ्ट, गुगल, मेटा, टिकटक, एडोबी, नेटफ्लिक्स, अमेजन, एप्पलजस्ता विश्वका ठूला सामाजिक सञ्जाल एवं सूचना प्रविधि कम्पनीले नेपालमा २०८०/८१ मा गरेको कारोबारबापत गत माघसम्म साढे ४१ करोड रुपैयाँ कर तिरेका थिए  । कर तिर्नेमध्ये एक अमेरिकी कम्पनी एक्लैले अधिकतम झन्डै १ अर्ब ३१ करोड रुपैयाँसम्म कारोबार गरेको ठूला करदाता कार्यालयले जनाएको छ ।मूल्य अभिवृद्धि कर ऐनअनुसार विद्युतीय सेवा भन्नाले प्रयोगकर्तालाई सेवा प्रदान गर्नका लागि सूचना प्रविधि अत्यावश्यक पर्ने र न्यूनतम मानवीय हस्तक्षेतपमा स्वचालित रूपमा इन्टरनेटमार्फत प्रदान हुने सेवा हुन् । क्लाउड सेवा, गेमिङ, मोबाइल एप्लिकेसनसम्बन्धी सेवा, अनलाइन मार्केटप्लेस, सफ्टवेयर आपूर्तिलगायतलाई पनि विद्युतीय सेवा मानिन्छ । तथापि वार्षिक ३० लाख रुपैयाँसम्मको कारोबार गर्नेलाई विद्युतीय सेवा कर लाग्दैन ।"
बजेटमा परिस्थितिभन्दा बाहिर गएर स्रोतको अनुमान गरिएको छैन : अर्थमन्त्री पौडेल,"काठमाडौँ — आगामी आर्थिक वर्षको बजेटमा स्रोत अनुमान यथार्थ धरातलमा टेकेर गरिएको उपप्रधान तथा अर्थमन्त्री विष्णु पौडेलले बताएका छन् । कार्यान्वयन हुनसक्ने गरी योजना र स्रोतको अनुमान गरिएको उनको भनाइ छ ।संघीय संसद्को संयुक्त सदनमा बिहीबार आगामी आर्थिक वर्षको बजेट प्रस्तुत गरेपछि अर्थमन्त्री पौडेलले आफ्नो धारणा सञ्चारकर्मीसमक्ष राखेका थिए ।'यो बजेटको विशेषता भनेको अनावश्यक, परिस्थितभन्दा बाहिर गएर स्रोतको अनुमान गरेको छैन । यो यथार्थमा टेकेर ल्याइएको (रियालिस्टिक) बजेट हो । यो सुन्निएको बजेट होइन, वास्तविक बजेट हो,' उनले भने, 'स्रोतको अनुमान जे-जे गरिएको छ त्यो कार्यान्वयन हुनसक्ने गरिएको छ । चाहे राजश्वको कुरा गर्नुस्, वैदेशिक सहयोगको कुरा गर्नुस्, आन्तरिक ऋणको कुरा गर्नुस् हामीले बजेटको अनुशासनको सीमाभित्र रहेर काम गरेका छौं ।'बजेटले निजी क्षेत्रको मनोबल बढाउने गरी नीति लिएको पनि बताए । 'उद्योगी व्यवसयीले के भन्नजुभएको छ उहाँहरूको कुरा भयो । यो बजेट निजी क्षेत्रको मनोबल, आत्मविश्वास बढाउने, निजी क्षेत्रलाई सहयोग, सहजीकरण गर्ने, लगानी वृद्धि गराउने सबै दृष्टिकोणले अनुकूल छ,' उनले भने । संसद्‍मा बजेट प्रस्तुत भएपछि र कार्यान्वयमा गएसँगै अर्थतन्त्र चलायमान हुने पनि अर्थमन्त्रीको भनाइ थियो ।"
बजेट पुरातनवादी छ : प्रमुख सचेतक शाही,"काठमाडौँ — राष्ट्रिय प्रजातन्त्र पार्टीका प्रमुख सचेतक ज्ञानबहादुर शाहीले निर्देशिकामा आउने कुराहरू बजेटमा आएको आरोप लगाएका छन् । आर्थिक वर्ष २०८२/०८३ का लागि अर्थमन्त्री विष्णु पौडेलले प्रस्तुत गरेको बजेटबारे प्रतिक्रिया दिँदै प्रमुख सचेतक शाहीले राष्ट्र बैंकको निर्देशिकाले ल्याउने कुराहरू बजेटमा ल्याइएको बताएका हुन् ।'यो बजेटमा निर्देशिकामा आउने कुरा बजेटमा आएको छ । राष्ट्र बैंकले निर्देशिकामा ल्याउने कुराहरु बजेटमा ल्याइएको छ । बजेट पुरातनवादी नै छ केही नयाँ छैन । काम गर्नका लागि एउटा कर्मकाण्ड हो बजेट पनि कर्मकाण्डी नै छ,' उनले भने ।"
बजेटमा रकमबिनाका शीर्षक राखियो :  वरिष्ठ उपाध्यक्ष पाण्डे,"काठमाडौँ — नेकपा (एकीकृत समाजवादी) का वरिष्ठ उपाध्यक्ष राजेन्द्रप्रसाद पाण्डेले बजेटमा रकमबिनाका शीर्षक राखिएको भन्दै असन्तुष्टि जनाएका छन् । बिहीबार संसद् भवन परिसरमा सञ्चारकर्मीहरूसँग कुरा गर्दै उपाध्यक्ष पाण्डेले बजेटमा केही पपुलिस्ट कुरा पनि आएको बताए ।‘बजेटमा केही पपुलिस्ट कुराहरु आएका छन् । धेरै अव्यवहारिक छन् । केहीमा व्यवस्था गरेको छु भनेको रकम छैन । शीर्षक राखेको छ । रकम छैन । प्राथमिकता दिन खोजेका कुराहरू राम्रोसँग प्राथमिकता दिन खोजेको देखिएन । रोजागारी सिर्जना गर्ने कुरामा ध्यान दिइएको छैन,’ उनले भने । वरिष्ठ उपाध्यक्ष पाण्डेले बजेटको कार्यान्वयन चुनौतीपूर्ण रहेको बताए ।"
बलियो सरकारको कमजोर बजेट : पूर्वअर्थमन्त्री पुन,"काठमाडौँ — पूर्वअर्थमन्त्री वर्षमान पुनले संसद्को बलियो सरकारको कमजोर बजेट आएको प्रतिक्रिया दिएका छन् । संघीय संसद्मा बजेट प्रस्तुत भएपछि पुनले आशा गरेजस्तो बजेट नआएको र छरिएको प्रतिक्रिया दिए ।संघीय संसद् भवन नयाँ बानेश्वरमा बिहीबार बजेटबारे प्रतिक्रिया दिँदै पुनले बजेटमा के कुरामा केन्द्रित गर्न खोजेको भन्ने यकीन नभएको बताए ।'बलियो भनिएको सरकारले ल्याएको बजेट कमजोर देखियो । आकार ठूलो भयो । गत वर्षभन्दा एक खर्ब एक अर्ब ठूलो आएको छ । संशोधित अनुमानभन्दा २० प्रतिशत बढी आयो । के गर्न खोजेको भन्ने कुरा आएन,' पुनले भने, 'गत वर्ष बजेटमा अर्थतन्त्र रुपान्तरणका पाँच क्षेत्र भनेका थियौं, अहिले के भन्ने छैन । स्टार्टअप र आइसिटी क्षेत्रमा पनि बजेट छरिएर रहेको छ, गत वर्ष फोकस गरिएको थियो ।'कांग्रेस र एमाले गठबन्धनको सरकारका अर्थमन्त्रीले ल्याएको बजेट नियमितजस्तो देखिएको पुनको भनाइ थियो । 'आशा जगाउने र अर्थतन्त्रलाई चलायमान गराउने भन्दा पनि नियमित बजेट आएको छ,' उनले भने ।बजेटमार्फत विभिन्न क्षेत्रमा करछुट लगायतका नीति लिइएको छ । ती करछुट असल नियतले हुन् कि स्वार्थमा आएका हुन् भन्ने हेर्नुपर्ने पुनको प्रतिक्रिया थियो । 'विभिन्न क्षेत्रमा छुट दिइएको छ त्यो स्वार्थमा आएको हो कि असल नियतले भन्ने हेर्नुपर्ने हुन्छ,' उनले भने, 'आशा जगाउने बलियो सरकारको बलियो बजेट आउनुपर्ने त्यो आएन ।'विद्युतीय गाडीमा यसअघिकै करको दरलाई निरन्तरता दिइएको र त्यसले नेपालको वातावरणीय नीतिलाई बल पुग्ने पुनको भनाइ थियो ।"
बजेट उत्ताउलो छैन : रास्वपा उपसभापति वाग्ले,काठमाडौँ — रास्वपाका उपसभापति स्वर्णिम वाग्लेले सरकारले ल्याएको अगामी आर्थिक वर्षको बजेट उत्ताउलो र गैरजिम्मेवार नभएको प्रतिक्रिया दिएका छन् ।अर्थमन्त्री विष्णु पौडेलले बिहीबार संसद्मा पेस भएको आर्थिक वर्ष २०८२/८३ को बजेटबारे प्रतिक्रिया दिँदै अर्थशास्त्रीसमेत रहेका उपसभापति वाग्लेले नेपालको अर्थतन्त्रको आकार ६१ खर्बको अनुमान गरिएको उल्लेख गर्दै पाँच प्रतिशत आर्थिक वृद्धि र साढे पाँच प्रतिशत मुद्रास्फीतिलाई जोड्दा ६७ खर्बसम्म अर्थतन्त्र विस्तार हुने विश्वास व्यक्त गरे ।सरकारले ल्याएको बजेट परम्पराको निरन्तरता भएको भएको समेत उनको भनाइ छ । उनले अगामी आर्थिक वर्ष समेत बजेट भाषणको बेला ठूलो आकारमा बजेट फुक्ने र मागमा गएर सुकाउने पुरानो रोगको सिकार हुने चिन्ता रहेको समेत उपसभापति वाग्लेको भनाइ छ ।बजेटबारे यस्तो छ वाग्लेको टिप्पणीसरकारले आज १९ खर्ब ६४ अबको बजेट जुन पेस गरेको छ त्यो धेरै उत्ताउलो र गैरजिम्मेवार छैन भन्ने टिप्पणी हाम्रो छ । पछिल्लो समय राष्ट्रिय योजना आयोगले हाम्रो अर्थतन्त्रको आकार ६१ खर्बको जुन इकोनोमी प्रोजेक्ट गरेको छ । त्यसलाई ५ प्रतिशतको आर्थिक वृद्धि र साढे पाँच प्रतिशतको मुद्रास्फिती जोडेर साढे ११ प्रतिशतको वद्धि गर्ने हो भने यो बजेटको समापन हुँदासम्म ६७ खर्बको नेपाल सरकारको अर्थतन्त्र हुन्छ । त्यसैले अर्थमन्त्रीज्युले जुन पेस गर्नुभएको बजेटलाई हामीले धेरै गैरजिम्मेवार मानेका छैनौँ । यद्यपि भूकम्पपछि उकालो उकालो लागेर ठूलो आकारमा बजेट फुक्ने अनि मागमा गएर सुकाउने पुरानो रोगको सिकार हुन्छ कि भन्ने चिन्ताचाहिँ हामीलाई छ ।
मदिरा र सुर्ती-चुरोटमा कर बढ्यो,"काठमाडौँ — सरकारले मदिरा, बियर, सुर्ती र चुरोटको आयातमा लाग्दै आएको भन्सार महसुल दर बढाएको छ । आगामी आर्थिक वर्षको बजेट ल्याउँदै अर्थमन्त्री विष्णु पौडेलले भन्सार दर बढेको बताएका हुन् ।‘मदिरा, बियर, सुर्ती र चुरोटको आयातमा लाग्दै आएको भन्सार महसुल दरमा वृद्धि गरेको छु,’ उनले भने ।भन्सार महसुलका केही दरमा समायोजन गरेको समेत उनले जनाए । ‘विद्यमान अन्त:शुल्क दरमा सामान्य वृद्धि गरेको छु,’ उनले भने, ‘स्वास्थ्य जोखिम करको दायरा विस्तार गरेको छु ।’"
"ऊर्जा, जलस्रोत तथा सिँचाइ मन्त्रालय : दूधकोशीदेखि तमोरसम्मका ठूला आयोजना अघि बढ्ने","काठमाडौँ —  सरकारले आर्थिक वर्ष २०८२/८३ का लागि ऊर्जा, जलस्रोत तथा सिँचाइ मन्त्रालयअन्तर्गत ८६ अर्ब १ करोड बजेट विनियोजन गरेको छ । समग्रमा ऊर्जा आत्मनिर्भरता, सिँचाइ पूर्वाधार विस्तार, जलविद्युत निर्यात र वैकल्पिक ऊर्जा प्रवर्द्धन बजेटका प्राथमिकतामा छन् । सरकारले ९४२ मेगावाट थप जलविद्युत उत्पादन गरी देशको कुल जडित क्षमता ४,८०० मेगावाट पुर्‍याउने लक्ष्य लिएको छ ।साथै ७३२ किलोमिटर डबल सर्किट राष्ट्रिय प्रसारण लाइन निर्माण गरिने बजेटमा उल्लेख छ । सिँचाइ क्षेत्रमा पनि उल्लेख्य उपलब्धि हासिल गर्ने लक्ष्य लिएको सरकारले १४ हजार हेक्टर जमिनमा सिँचाइ सुविधा पुर्‍याउनेछ भने ६३ किलोमिटर तटबन्ध निर्माण र २७० हेक्टर जमिन नदी उकासबाट जोगाइने जनाएको छ ।सरकारले ऊर्जा सुरक्षाका लागि जलाशययुक्त ठूला आयोजनाहरू जस्तै दूधकोशी (६७० मेगावाट), तल्लो सेती, बुढीगण्डकी, अपर अरुण, तमोर, किमाथांका अरुण लगायतका आयोजनाहरूमा लगानी ढाँचा यकिन गरी निर्माण प्रक्रिया अगाडि बढाउने बजेटमा उल्लेख छ । सरकारले तामाकोशी-५, चैनपुर सेती, जगदुल्ला लगायत आयोजनाको निर्माण कार्यमा पनि तीव्रता दिइने जनाएको छ ।विद्युत् निर्यात सुनिश्चित गर्न छिमेकी मुलुकहरूसँग कूटनीतिक पहल गरिने र अन्तर्देशीय प्रसारण लाइन जस्तै नयाँ बुटवल–गोरखपुर, इनरुवा–पूर्णिया, चमेलिया–जौलजीबी लगायत योजनाहरू अगाडि बढाइनेछ ।सरकारले वैकल्पिक ऊर्जा (सौर्य, जैविक, वायु) प्रवर्द्धन गर्न २ अर्ब ३३ करोड रुपैयाँ, सिँचाइ पूर्वाधार विस्तारका लागि मात्र ८ अर्ब ५० करोड रुपैयाँ र जलजन्य विपद् व्यवस्थापनका लागि ५ अर्ब ५९ करोड रुपैयाँ विनियोजन गरेको छ।सातवटै प्रदेशका प्रमुख शहरहरूमा विद्युत्ीय चुलोसहितको कम्प्लिट वायरिङ प्रोजेक्ट सञ्चालन गरिनेछ भने भूकम्प वा बाढी प्रभावित सिँचाइ संरचनाहरूको पुनःनिर्माण कार्य पनि तीव्र रूपमा गरिने अर्थमन्त्री विष्णु पौडेलले बताए ।यी हुन् प्राथमिकतामा परेका क्षेत्र, कहाँ कति बजेट ?१ . मुलुकको समृद्धिमा योगदान पुऱ्याउन जलस्रोतको दिगो उपयोग, ऊर्जा क्षेत्रको अनुसन्धान र विकासमा जोड दिइनेछ। नदी बेसिन गुरुयोजनाअनुरूप जलस्रोतको महत्तम उपयोग, संरक्षण र नियमन गरिनेछ। भूमिगत जलस्रोतको उपयोग र व्यवस्थापनको लागि जलसतह मापन तथा डिजिटाईजेसन गरिनेछ ।२. जलविद्युत् उत्पादन, प्रसारण र वितरण प्रणालीलाई व्यवस्थित गरिनेछ । ऊर्जा सुरक्षाका लागि विद्युत् उत्पादनलाई विविधीकरण गरिनेछ । जलाशययुक्त ठूला आयोजनाको निर्माणलाई उच्च प्राथमिकता दिइनेछ । जलविद्युत्् सर्भेक्षण, उत्पादन, प्रसारण र वितरणमा निजी क्षेत्रको लगानी प्रोत्साहित गरिनेछ ।३ . ऊर्जा मिश्रणको लागि लघु तथा साना जलविद्युत् सौर्य तथा वायु ऊर्जाको विकास गरिनेछ। औद्योगिक तथा गार्हस्थ ग्राहकको लागि ऊर्जाको माग र खपत समयको आधारमा फरक फरक महसुल निर्धारण गरिनेछ ।४ . विद्युत् आपूर्तिको भरपर्दो व्यवस्था गरी आन्तरिक ऊर्जा खपत बढाइनेछ। आगामी दुई वर्षभित्र ग्रामीण विद्युत्ीकरणको बाँकी काम सम्पन्न गरिनेछ ।५. ऊर्जा उत्पादन वृद्धिको आधारमा विद्युत् निर्यात सुनिश्चित गर्न छिमेकी तथा अन्य सम्भाव्य मुलुकहरूसँग कूटनीतिक पहल गरिनेछ । क्षेत्रीय विद्युत् बजारमा नेपालको उपस्थितिलाई सुदृढ गरिनेछ ।६. विश्वविद्यालय तथा निजी क्षेत्रसँगको सहकार्यमा ग्रिन हाईड्रोजनको सम्भाव्यता अध्ययन गरिनेछ। ग्रीन हाइड्रोजन उत्पादन गर्न स्वदेशी तथा विदेशी निजी लगानी आकर्षित गरिनेछ ।७. सौर्य तथा वायु ऊर्जा ब्याट्रीमा सञ्चय गरी राष्ट्रिय प्रणालीमा आवद्ध गरेमा जलाशययुक्त आयोजना सरह विद्युत् खरिद सम्झौता गर्ने व्यवस्था मिलाइनेछ ।८. छ सय सत्तरी मेगावाट क्षमताको जलाशययुक्त दूधकोशी जलविद्युत् आयोजनाको जग्गा प्राप्तिको काम सम्पन्न गरी निर्माण कार्य सुरू गरिनेछ। अध्ययन सम्पन्न भएको तनहुँ स्थित तल्लो सेती आयोजना सरकारी लगानीमा निर्माण गरिनेछ। बुढीगण्डकी आयोजना सार्वजनिक निजी साझेदारीमा निर्माण गरिनेछ। यस आयोजनामा सरकारले गरेको लगानीलाई शेयरमा परिणत गरिनेछ। अपर अरूण, किमाथांका अरूण, नलगाड, फुकोट कर्णाली, उत्तरगंगा, तमोर, मुगु कर्णाली, सुनकोशी-३ लगायतका आयोजनाहरूका लागि लगानी ढाँचा निर्धारण गरी निर्माण कार्य आरम्भ गरिनेछ ।९. तामाकोशी- ५ आयोजनाको निर्माण कार्यलाई तीव्रता दिइनेछ । आगामी आर्थिक वर्षभित्र २१० मेगावाट क्षमताको चैनपुर सेती र ५० १०६ मेगावाटको जगदुल्ला जलविद्युत् आयोजनाको निर्माण प्रारम्भगरिनेछ। कर्णाली चिसापानी बहुउद्देश्यीय आयोजनाको विस्तृत इन्जिनियरिङ डिजाइन सम्पन्न गरी लगानी ढाँचा यकिन गरिनेछ ।१०. जनताको जलविद्युत् कार्यक्रम अन्तर्गत नेपाल विद्युत् प्राधिकरणको व्यवस्थापन र इच्छुक नेपाली नागरिकको सहलगानीमा उच्च प्रतिफलको सम्भावना भएका आयोजनाहरू निर्माण गरिनेछ । पञ्चेश्वर बहुउद्देश्यीय आयोजनाको डिपिआर सम्पन्न गरी निर्माण कार्य अघि बढाउन अग्रसरता लिइनेछ ।११ . जलविद्युत् आयोजना सम्पन्न हुने समय तालिकासँग सङ्गति मिल्ने गरी सब स्टेशन र प्रसारण लाइन निर्माण गरिनेछ। विद्युत् उत्पादन र खपतबीच सन्तुलन कायम हुने गरी विद्युत् खरिद सम्झौता गर्ने नीति लिइनेछ। रन अफ रिभर आयोजनाको टेक एण्ड पे अवधारणा अनुरूप विद्युत् खरिद सम्झौता गरिनेछ ।१२ . राष्ट्रिय प्रसारण प्रणालीदेखि उद्योग स्थलसम्मको वितरण लाइन उद्योग आफैले निर्माण गरेमा हिलिङ्ग चार्ज लिन पाउने व्यवस्था गरिनेछ । सघन शहरी क्षेत्रमा विद्युत् वितरण लाइन भूमिगत गर्ने कार्यलाई तीव्रता दिइनेछ ।१३. खिम्ती-बाह्रविसे-लप्सीफेदी, न्यु वुटवल- गोरखपुर, दोदोधारा-बरेली ४०० केभी र चिलिमे-केरूङ्ग २२० केभी क्षमताका राष्ट्रिय तथा अन्तर्देशीय प्रसारण लाइनको निर्माण कार्य अघि बढाइनेछ । इनरूवा-पूर्णिया ४०० केभी र चमेलिया-जौलजीबी २२० केभी प्रसारण लाइनको अध्ययन सम्पन्न गरी निर्माण सुरू गरिनेछ । कर्णाली प्रदेशमा नियमित विद्युत् आपूर्तिका लागि कोहलपुर-सुर्खेत-जुम्ला १३२ केभी प्रसारण लाइनको निर्माण दुई वर्षभित्र सम्पन्न गरिनेछ ।ऊर्जा निर्यात सम्भाव्यताको आधारमा थप अन्तर्देशीय प्रसारण लाइन निर्माण गरिनेछ । प्रशारण लाईन विस्तार तथा वितरण आयोजनाका लागि रु. १३ अर्ब १८ करोड विनियोजन गरेको छ।१४. औद्योगिक क्षेत्र लगायत विद्युत्‌को उच्च माग भएका स्थानमा अविच्छिन्न, पर्याप्त र भरपर्दो विद्युत् सेवा उपलब्ध गराइनेछ । विद्युत् माग कम हुने समयमा निश्चित युनिटभन्दा बढी खपत गर्ने उत्पादनमूलक उद्योगलाई महसुल दरमा थप छुट दिने व्यवस्था मिलाएको छ ।१५. परम्परागत ऊर्जा र एलपी ग्याँसलाई प्रतिस्थापन गरी स्वच्छ तथा नवीकरणीय ऊर्जाको खपत बढाउन विद्युत्ीय चुलो लगायतका घरायसी उपकरणहरूको उपयोगलाई प्रवर्द्धन गरिनेछ । ऊर्जाको घरायासी आवश्यकता विद्युतीय माध्यमबाट पूरा गर्न सात प्रदेशका सात शहरमा कम्प्लिट वाइरिङ्ग पाइलट प्रोजेक्ट सञ्चालन गरिनेछ ।१६. विद्युत् आपूर्ति अवरूद्ध भएको सूचना स्वचालित रूपमा वितरण केन्द्रमा प्राप्त हुने र तत्काल मर्मत गरिने व्यवस्था मिलाइनेछ । विद्युत् चुहावट न्यूनीकरण गरिनेछ ।१७. नेपाल सरकारको लगानीमा निर्माण हुने बहुउद्देश्यीय आयोजनाबाट उत्पादन हुने विद्युत् बिक्री गरी सरकारको सञ्चितकोषमा दाखिला गर्ने व्यवस्था मिलाइनेछ। रानीजमरा कुलरिया आयोजनाबाट उत्पादन भएको र भेरी-बबई तथा सुनकोशी-मरिन आयोजनाबाट उत्पादन हुने विद्युत् बिक्री गरी प्राप्त हुने रकम नेपाल सरकारको सञ्चितकोषमा दाखिला गरिनेछ ।१८. वैकल्पिक ऊर्जाको उत्पादन तथा खपत वृद्धि गरी कार्बन उत्सर्जन घटाइनेछ। सौर्य, जैविक तथा वायु ऊर्जामा निजी क्षेत्रको लगानी आकर्षित गरिनेछ। वैकल्पिक ऊर्जातर्फ रु. २ अर्ब ३३ करोड विनियोजन गरेको छ ।१९. कृषियोग्य भूमिमा सिञ्चित क्षेत्र विस्तार गर्न सिँचाइ पूर्वाधारको विकास गरिनेछ । बहुउद्देश्यीय आयोजनाको हेडवर्क्स, नहर, सुरूङ, पावरहाउस र वितरण प्रणाली एकसाथ सम्पन्न हुने गरी निर्माण गरिनेछ ।२०. बबई, रानी जमरा कुलरिया, महाकाली, प्रगन्ना-बड्कापथ सिँचाइ आयोजनाहरू आगामी तीन वर्षभित्र सम्पन्न गरिनेछ । सिक्टा र वृहत दाङ उपत्यका सिँचाइ आयोजनाको निर्माणलाई तीव्रता दिइनेछ । यसका लागि रु. ८ अर्ब ५० करोड विनियोजन गरेको छु। भेरी-बबई डाइभर्सन आयोजनाको हेडवर्कस् र पावरहाउस निर्माण कार्य दुई वर्षभित्र सम्पन्न गर्न रु. २ अर्ब ७ करोड विनियोजन गरेको छ।२१. सुनसरी-मोरङ्ग, चन्द्र नहर, कमला, नारायणी, गण्डक, राजापुर लगायतका सिँचाइ प्रणालीहरूको मर्मत सम्भार, पुनर्स्थापना तथा व्यवस्थापन सुधारका लागि रु. १ अर्ब ८२ करोड विनियोजन गरेको छ ।२२. सुनकोशी-मरिन डाइभर्सन आयोजनाको निर्माण कार्यलाई तीव्रता दिइनेछ । वागमती सिँचाइ आयोजनाको स्तरोन्नति गरी सुनकोशी-मरिन पथान्तरण आयोजनाबाट थप हुने पानीको उपयोगबाट वारा, रौतहट, सर्लाही, महोत्तरी र धनुषा जिल्लाका १ लाख २२ हजार हेक्टर खेतीयोग्य जमिनमा सिँचाइ सुविधा विस्तार गरिनेछ। यसका लागि रु.२ अर्ब ७३ करोड विनियोजन गरेको छ।२३. आगामी पाँच वर्षसम्ममा पहाडी र हिमाली क्षेत्रका कृषियोग्य टारहरूमा लिफ्ट सिँचाइ सुविधा विस्तार गरी ४ लाख ६८ हजार हेक्टरमा भरपर्दो सिँचाइ सुविधा उपलब्ध गराइनेछ। तराइ र भित्री मधेशमा भूमिगत जल सिँचाइ सुविधा उपलब्ध गराउन निर्माणाधीन आयोजनाहरू सम्पन्न गरिनेछ । यसका लागि रु. ३ अर्ब ३१ करोड विनियोजन गरेको छ।२४. नौमुरे बहुउद्देश्यीय आयोजनाका लागि लगानी सुनिश्चित गरी निर्माण कार्य प्रारम्भ गरिनेछ । कालीगण्डकी-तिनाँउ नदी पथान्तरण आयोजनाको विस्तृत अध्ययन सम्पन्न गरी निर्माणको ढाँचा यकिन गरिनेछ । तमोर-चिस्याङ्ग, सुनकोशी-तावा, त्रिशुली-लोथर, माडी-दाङ र ग्वारखोला बहुउद्देश्यीय आयोजनाको अध्ययन तथा तयारी कार्यलाई तीव्रता दिइनेछ। यसको लागि रु. ३७ करोड विनियोजन गरेको छ ।२५. गुणस्तरीय र भरपर्दो मौसम सूचना प्रणालीको विकास गरिनेछ । जलजन्य विपद् व्यवस्थापनका लागि उपयुक्त प्रविधिको प्रयोग र पूर्व जानकारी प्रणाली अवलम्बन गरिनेछ ।२६. नदी कटान, डुबान तथा पहिरोको जोखिम व्यवस्थापन गर्न महाकाली, कर्णाली, नारायणी, कोशी लगायतका ठूला नदीहरूमा नदी नियन्त्रणका कार्यक्रमहरू सञ्चालन गरिनेछ । मनसुनजन्य विपद र भूकम्पीय प्रकोपबाट प्रभावित क्षेत्रमा सिँचाइ प्रणाली पुनःनिर्माणको कार्यलाई तीव्रता दिइनेछ । यसको लागि रु. ५ अर्ब ५९ करोड विनियोजन गरेको छ ।२७. आर्थिक वर्ष २०८२/८३ मा सम्पन्न हुने जलविद्युत् आयोजनबाट थप ९४२ मेगावाट विद्युत् उत्पादन भई कुल जडित क्षमता ४ हजार ५४ ८ सय मेगावाट पुऱ्याइनेछ। त्यसैगरी ७३२ किलोमिटर डवल सर्किट राष्ट्रिय प्रशारण लाइन निर्माण हुनेछ ।२८. आर्थिक वर्ष २०८२/८३ मा थप १४ हजार हेक्टर जमिनमा सिँचाइ सुविधा पुऱ्याइनेछ। नदी नियन्त्रणतर्फ ६३ किलोमिटर तटबन्ध निर्माण र २७० हेक्टर जग्गा नदी उकास गरिनेछ ।२९. ऊर्जा, जलस्रोत तथा सिँचाइ मन्त्रालयको लागि रु. ८६ अर्ब १ करोड विनियोजन गरेको छ।"
विद्युतीय सवारी आयातमा लाग्ने कर तथा महसुल यथावत्,"काठमाडौँ — सरकारले विद्युतीय सवारी आयातमा लाग्ने कर तथा महसुल यथावत् राखेको छ । बर्सेनि बढ्दै गएको विद्युतीय सवारी साधनको कर आगामी आर्थिक वर्षका लागि यथावत् राखिएको अर्थमन्त्री विष्णु पौडेलले बताएका छन् ।‘विद्युतीय सवारी साधनको प्रयोगलाई प्रोत्साहित गरी वातावरण प्रदूषण न्यूनीकरण गर्न र विद्युत्को आन्तरिक खपत बढाउन त्यस्ता सवारी साधनमा लगाइएको सबै प्रकारका कर तथा महसुल यथावत् राखिएको छ,’ उनले भने ।विद्युतीय सवारी साधनको चार्जिङ स्टेसन उत्पादन तथा एसेम्बलिङ गर्ने उद्योग स्थापनाका लागि आवश्यक पर्ने उपकरण पैठारीमा १ प्रतिशत भन्सार महसुल लिई अन्य कर महसुल नलाग्ने व्यवस्था गरिएको पनि पौडेलले बताएका छन् । यस्ता उद्योगलाई ५ वर्षसम्म आयकर छुट दिने व्यवस्था मिलाइएको उनको भनाइ छ ।"
आगामी आर्थिक वर्षको बजेट १९ खर्ब ६४ अर्ब ११ करोड,"काठमाडौँ — आगामी आर्थिक वर्षका लागि सरकारले १९ खर्ब ६४ अर्ब ११ करोड रुपैयाँको बजेट विनियोजन गरेको छ । यसअनुसार चालु खर्च ११ खर्ब ८० अर्ब ५८ करोड (६०.०१ प्रतिशत), पुँजीगत खर्च ४ खर्ब ७ अर्ब ६९ करोड र वित्त व्यवस्थापनमा ३ खर्ब ७५ अर्ब २४ करोड रुपैयाँ (१९.१ प्रतिशत) विनियोजन गरिएको छ ।उक्त बजेट यस वर्षको सुरुको विनियोजनको तुलनामा ५.६ प्रतिशतले बढी र संशोधनको तुलनामा १८.२ प्रतिशतले बढी हो । चालु आर्थिक वर्षका लागि सरकारले १८ खर्ब ६० अर्ब ३० करोडको बजेट विनियोजन गरेको थियो ।उक्त बजेटका लागि स्रोतका रूपमा राजस्वबाट १३ खर्ब १५ अर्ब, आन्तरिक ऋणबाट ३ खर्ब ६२ अर्ब, बाह्य ऋणबाट २ खर्ब ३३ अर्ब र अनुदानबाट ५३ अर्ब रूपैयाँ जुटाइने अनुमान गरिएको छ ।"
"बढेन कर्मचारीको तलब, महँगी भत्ता ५ हजार पुग्यो",काठमाडौँ — सरकारले स्रोतको अभाव देखाउँदै आगामी आर्थिक वर्षको बजेटमा कर्मचारीको तलब बढाएन । बिहीबार अर्थमन्त्री विष्णु पौडेलले संसद्‍मा बजेट पेस गर्दै महँगी भत्ता बढाए पनि स्रोत अभावले राष्ट्रसेवक कर्मचारीको तलब बढाउन नसकिएको बताएका हुन् ।अर्थमन्त्री पौडेलले कर्मचारीले मासिक रूपमा पाउने महँगी भत्ता ५ हजार पुर्‍याइएको बताए । साउन १ गतेदेखि कर्मचारीले बढेको महँगी भत्ता पाउनेछन् ।बहालवाला कर्मचारीले तलबबाहेक मासिक रूपमा महँगी भत्ताबापत २ हजार रुपैयाँ र वार्षिक रूपमा पोसाक भत्ता १० हजार रुपैयाँ पाउँदै आएका छन् ।पछिल्लो पटक तत्कालीन अर्थमन्त्री जनार्दन शर्माले आर्थिक वर्ष २०७९/८० मा कर्मचारीको तलब १५ प्रतिशतले बढाएका थिए ।
नेपाललाई सुरक्षित र आकर्षक पर्यटकीय गन्तव्यका रूपमा ‘ब्रान्डिङ’ गरिने,"काठमाडौँ — सरकारले मुलुकलाई सुरक्षित र आकर्षक पर्यटकीय गन्तव्यका रूपमा ब्राण्डिङ गर्ने भएको छ। संघीय संसद्को संयुक्त बैठकमा उपप्रधानमन्त्री एवं अर्थमन्त्री विष्णुप्रसाद पौडेलले आगामी आर्थिक वर्ष २०८२/८३ को बजेट प्रस्तुत गर्दै पूर्वाधारको विकास, गुणस्तरीय सेवा विस्तार र बजारीकरणमार्फत नेपाललाई आकर्षक गन्तव्यका रूपमा स्थापित गरिने घोषणा गरेका छन्।बजेटमा छिमेकी मुलुकका पर्यटकलाई लक्षित गरी प्रवर्द्धनका विशेष योजना सञ्चालन गरिने उल्लेख गरिएको छ। पर्या–पर्यटन, पर्वतीय तथा साहसिक पर्यटन, धार्मिक र सांस्कृतिक पर्यटनका प्रमुख गन्तव्यस्थलमा पर्यटक लक्षित सेवा विस्तार गरिने जनाइएको छ।प्राकृतिक, सांस्कृतिक, साहसिक, चलचित्र, आरोग्य र खेलमा आधारित पर्यटन प्रवर्द्धनका कार्यक्रम सञ्चालन गरिने तथा स्थलमार्गबाट आउने पर्यटकका लागि स्वागत तथा सेवा केन्द्र स्थापना गरिने लक्ष्य बजेटमा समावेश गरिएको छ। पर्यटकीय गन्तव्यको विकासमा निजी क्षेत्रको लगानी आकर्षित गरिनेछ।राष्ट्रिय निकुञ्ज, आरक्षण तथा संरक्षण क्षेत्रमा जंगल सफारी, पदयात्रा र पर्या पर्यटन विकासमा जोड दिइनेछ। निजी क्षेत्रको सहकार्य र पर्यटन बोर्डको सहजिकरणमा पर्यटन प्रवर्द्धन कार्यक्रम सञ्चालन गरिनेछ।उच्च पहाडी तथा हिमाली क्षेत्रको पर्यटन प्रवर्द्धनका लागि सुरक्षित पर्या–पर्यटन पदमार्गको विकास गरिनेछ। शुक्लाफाँटा, खप्तड, बर्दिया, रारा, लुम्बिनी, मुक्तिनाथ, सौराहा, गोसाइँकुण्ड, जनकपुरधाम, कालिञ्चोक, कोशीटप्पु, सगरमाथा, कचनकवल, पाथीभरालगायत क्षेत्रमा पदयात्रा सञ्चालन गरिनेछ। हिमाल आरोही तथा पदयात्रीको सुरक्षा र आकस्मिक उद्धारका लागि भरपर्दो व्यवस्था मिलाइनेछ।होटल तथा रिसोर्टलाई उत्पादनमूलक उद्योगको मान्यतासरकारले बजेटमार्फत होटल तथा रिसोर्टलाई उत्पादनमूलक उद्योगसरह मान्यता दिने घोषणा गरेको छ। ती उद्योगका लागि आयकर तथा विद्युत् महसुलमा छुट दिइने जनाइएको छ। होटल, रेस्टुराँ तथा जंगल सफारीमा कार्यरत श्रमिकलाई प्रोत्साहन गर्न कानुनी व्यवस्था गरिने उल्लेख छ।त्यसैगरी सगरमाथा, पशुपति, लुम्बिनी, स्वर्गद्वारी, रारा, खप्तडलगायत प्रमुख धार्मिक तथा सांस्कृतिक गन्तव्यमा पूर्वाधार निर्माण गरिनेछ। बजेटमा स्वयम्भूनाथ, हनुमानढोका, पशुपतिनाथ र बौद्धनाथ क्षेत्रमा सन्ध्याकालीन पदमार्गको विकास गरिने जनाइएको छ। पुष्पलाल मध्यपहाडी राजमार्गका आकर्षक स्थलमा पर्यटकीय पूर्वाधार निर्माण गरिनेछ भने कर्णाली, भेरी, गण्डकी, त्रिशूलीलगायत नदीनदीमा र्‍याफ्टिङको व्यवस्था मिलाइनेछ।"
काठमाडौं-तराई-मधेश द्रुतमार्गमा पनि बढ्यो बजेट,"काठमाडौँ — आगामी आर्थिक वर्षका लागि काठमाडौं-तराई-मधेश द्रुतमार्ग (फास्ट ट्र्याक) को बजेट बढाइएको छ । चालु आर्थिक वर्षमा यस आयोजनाका लागि २२ अर्ब ५४ करोड रुपैयाँ विनियोजन गरिएको थियो भने आगामी आवका लागि २४ अर्ब ४९ करोड रुपैयाँ विनियोज गरिएको हो ।आर्थिक वर्ष ०८३/८४ भित्र यसको निर्माण सम्पन्न गर्नेगरी बजेट विनियोजन गरिएको अर्थमन्त्री विष्णु पौडेलले बताए ।नेपाली सेनाको व्यवस्थापनमा निर्माण भइरहेको फास्ट ट्र्याकको ललितपुरतर्फको विवाद अझै टुंगिन सकेको छैन । जसका कारण यस क्षेत्रमा सुरु विन्दु कहाँ हुने हो, अन्योल छ ।सेनाले यसको निर्माण व्यवस्थापनको जिम्मा लिएको पनि ७ वर्ष पुग्यो, तर खोकना खण्डको समस्या जहाँको त्यहीँ छ । खोकना/बुङ्मती खण्डको ६.५ किलोमिटर खण्डमा अहिलेसम्म काम सुरु हुन सकेको छैन । कुल ७०.९७७ किलोमिटर दूरीमध्ये अहिले ६४.४७७ किमिमा मात्र ठेक्का व्यवस्थापन भएर काम भइरहेको छ ।"
कृषि तथा पशुपन्छी विकासका लागि ५७ अर्ब ४८ करोड रुपैयाँ बजेट विनियोजन,"काठमाडौँ — सरकारले आगामी आर्थिक वर्षका लागि कृषि तथा पशुपन्छी विकास मन्त्रालयलाई ५७ अर्ब ४८ करोड रुपैयाँ बजेट विनियोजन गरेको छ ।बिहीबार अर्थमन्त्री विष्णुप्रसाद पौडेलले संसद्को संयुक्त बैठकमा आगामी आर्थिक वर्षको बजेटमा कृषि तथा पशुपन्छी विकासतर्फ कुल ५७ अर्ब ४८ करोड रुपैयाँ विनियोजन गरिएको बताए । जसमा रासायनिक मल खरिदमा अनुदान, प्राङ्गारिक मलमा किसानलाई प्रोत्साहनदेखि बाँदरलगायतका कृषि हानिकारक वन्यजन्तु नियन्त्रणका लागि पाइलट कार्यक्रमलगायतका योजनाहरू सरकारले अघि सारेको छ ।कृषि, पशुपन्छी र मत्स्य बिमा कार्यक्रम, चैते धान प्रवर्द्धन कार्यक्रम, साना सिँचाइमार्फत सिञ्चित क्षेत्र विस्तार कार्यक्रम, मध्य पहाडीलगायत प्रमुख राजमार्ग र सडक करिडोर लक्षित राष्ट्रिय फल सुन्तला, व्यावसायिक फलफूल, तरकारी, भेडा/बाख्रा र गाई/भैँसी प्रवर्द्धन कार्यक्रमलाई प्राथमिकतामा राखिएको छ ।त्यसैगरी, उच्च पहाड लक्षित सुन्तला, स्याउ, ओखर, याक, चौँरी प्रवर्द्धन, हिउँदे मकै/मध्यपहाडी मकै उत्पादन र मकै बीउ उत्पादन कार्यक्रम, रैथाने बाली प्रवर्द्धन कार्यक्रम, स्थानीय तथा रैथाने बाली/बीउको जात दर्ता सहजीकरण कार्यक्रम, कृषि जैविक विविधता संरक्षण तथा सामुदायिक बीउ बैंक सुदृढीकरण कार्यक्रम, राष्ट्रिय कृषि आधुनिकीकरण कार्यक्रममार्फत जोन/सुपरजोन क्षेत्रमा क्षेत्रफल विस्तार र उत्पादन वृद्धि कार्यक्रमलाई प्राथमिकतामा राखिएको उनले बताए ।त्यसै गरी, प्राङ्गारिक कृषि प्रवर्द्धन र माटो स्वास्थ्य सुधार अभियान सञ्चालन गर्ने, कृषि उद्यमशीलता प्रवर्द्धन गर्ने, मासु निर्यातका लागि पाडापाडीपालन र भैँसीराँगा उत्पादन प्रवर्द्धन कार्यक्रम, महामारीजन्य पशु रोग र खोरेत रोग नियन्त्रण कार्यक्रम र पशु नस्ल सुधारलाई बजेटले प्राथमिकता दिएको छ ।किसान सूचीकरण कार्यक्रम, स्थानीय तहमा प्राविधिक जनशक्ति व्यवस्थापनका लागि ‘एक गाउँ, एक प्राविधिक’ कार्यक्रम, विषादी चेकजाँचको दायरा विस्तार र विषादी प्रयोगसम्बन्धी सचेतना कार्यक्रम, बुटवलस्थित सेमलारमा क्षेत्रीय स्तरको आधुनिक कृषि बजार निर्माण, सङ्घीय कृषि बजारको स्तरोन्नति र स्थानीय तहमा कृषि उपज हाटबजार, सङ्कलन केन्द्र, कोल्ड चेम्बर तथा प्रशोधन संरचना निर्माण, बालीको न्यूनतम समर्थन मूल्य निर्धारण र कार्यान्वयन, बिउबिजन उत्पादन, आपूर्ति तथा वितरण व्यवस्थापन कार्यक्रम, निर्यातजन्य बाली वस्तुहरू जस्तै: चिया, कफी, अलैँची, छुर्पी आदिको उत्पादन वृद्धि, प्राङ्गारिक प्रमाणीकरण र निर्यात सहजीकरण गर्ने, कृषि, पशुपन्छी र खाद्य प्रयोगशालाको स्तरोन्नति गर्ने, बाँझो जमिन सदुपयोग गर्ने जस्ता कार्यक्रमलाई बजेटले प्राथमिकतामा राखेको छ ।बाली लगाउनु १५ दिनअघि नै समर्थन मूल्य तोकिने आगामी वर्षको बजेटमा उल्लेख गरिएको छ ।"
मध्यपहाडी राजमार्गका लागि बढाइयो बजेट,"काठमाडौँ — मध्यपहाडी राजमार्गको चालु आर्थिक वर्षमा ३ अर्ब ६८ करोड रुपैयाँ बजेट विनियोजन गरिएको छ । तर आगामी वर्षका लागि भने उक्त राजमार्गका लागि बजेट बढाइएको छ । यो राजमार्गका लागि आगामी आवलाई ३ अर्ब ९४ करोड रुपैयाँ बजेट विनियोजन गरिएको हो । जुन चालु आवको भन्दा ३४ करोड ४७ लाख बढी हो ।त्यसो त मध्यपहाडी राजमार्गको निर्माण सुरु भएको १८ वर्ष पुग्यो,प्रगति बल्ल ८० प्रतिशत मात्र छ । आयोजनामा ठेक्का व्यवस्थापनको काम अझै हुन सकेको छैन । नयाँ ठेक्का गर्न सरकारले स्रोत सहमति नै दिएको छैन । आर्थिक वर्ष ०६४/६५ मा मध्यपहाडका २६ जिल्लाका २ सय १५ बस्ती जोड्ने भन्दै यो आयोजना सुरु गरिएको थियो । आयोजना सम्पन्न भएपछि १ करोड जनता लाभान्वित हुने अनुमान छ ।पूर्वको पाँचथरस्थित चिवाभन्ज्याङबाट पश्चिमको बैतडीस्थित झुलाघाटसम्म दुई लेन कालोपत्र सडक बनाउने लक्ष्यअनुसार काम थालिएको हो । १ हजार ८ सय ७९ किमिमध्ये आयोजनाबाट १ हजार १६ दशमलव ०७ किमि सडक निर्माणको काम भइरहेको छ । ४ सय ६२ किमि सडक अन्य आयोजनाअन्तर्गत पर्छ ।अहिलेसम्म योजना र डिभिजन सडकहरूबाट गरी १ हजार ४ सय ७८ दशमलव ७ किमि सडक मात्र कालोपत्र भएको छ । १ सय ३७ वटा पुलमध्ये अहिलेसम्म १ सय ८ वटाको मात्र निर्माण सकिएको छ । अहिले ९ खण्डमा १ सय ३७ किमि सडक, बाढीले क्षति गरेका सहित १६ वटा पुलको ठेक्का व्यवस्थापन हुन बाँकी छ ।आयोजनाको सुरु लागत अनुमान ३३ अर्ब ३६ करोड रुपैयाँ हो । संशोधित लागत अनुमान ८४ अर्ब ३३ करोड रुपैयाँ छ । अहिलेसम्म ७० अर्ब ८८ करोड रुपैयाँ खर्च भइसकेको छ । संशोधित समय अनुसार ०८४/८५ सम्म भित्र यसको काम सक्नुपर्ने छ ।"
हुलाकी राजमार्गमा थोरै बढ्यो बजेट,"काठमाडौँ — चालु आर्थिक वर्षमा हुलाकी राजमार्गकालागि ३ अर्ब ३० करोड बजेट विनियोजन गरिएकोमा आगामी आवकालागि ३ अर्ब ५६ करोड रुपैयाँ विनियोजन गरिएको छ । जुन चालु आवको भन्दा केही बढी हो ।दुई वर्षभित्र यसको निर्माण सम्पन्न गर्नेगरी काम भइरहेको अर्थमन्त्री विष्णु पौडेलले बताए । तर, हुलाकी राजमार्गको निर्माण थालेको १६ वर्ष भए पनि अझै काम सकिएको छैन । कतिपय निकुञ्ज क्षेत्रमा सडकको रेखांकन विवाद नै टुंगिएको छैन । निर्माणको गति बढाउन बजेटको समस्या उस्तै रहेको हुलाकी राजमार्ग निर्देशनालयले जनाएको छ ।तराईका जिल्ला सदरमुकामलाई पूर्व–पश्चिम जोड्ने गरी यसको निर्माण ०६६/६७ सालबाट सुरु गरिएको हो । अहिलेसम्म प्रगति ७१ प्रतिशत मात्र छ । झापाको केचनाकवलदेखि पश्चिममा कञ्चनपुरको दोधारा चाँदनीसम्मको भूभागलाई जोड्ने अवधारणाअनुसार यसको निर्माण प्रक्रिया अघि बढाइएको हो । तराई–मधेशका २१ जिल्लाका करिब एक करोड जनता लाभान्वित हुने गरी यसको निर्माण थालिएको हो ।राजमार्गको कुल दूरी १ हजार ८ सय ५७ दशमलव ४२ किमि हो । यसमा ८ सय ८२ दशमलव ४२ किमि सहायक मार्ग पर्छ । अहिलेसम्म १ हजार २ सय ५४ दशमलव ६८ किमि सडक मात्र कालोपत्र गरिएको छ । संशोधित समयअनुसार आव ०८३/८४ सम्म म्याद छ । आयोजना सुरु हुँदा प्रारम्भिक लागत अनुमान ४७ अर्ब २४ करोड रुपैयाँ थियो । पछि संशोधन गरेर ६५ अर्ब २० करोड पुर्‍याइयो । अहिले यसको लागत बढेर १ खर्ब १ अर्ब ९३ करोड रुपैयाँ बनाइँदै छ । हालसम्म ६६ अर्ब १० करोड ३३ लाख रुपैयाँ खर्च भइसकेको छ ।"
प्रदेश र स्थानीय तहलाई रु पाँच खर्ब ८२ अर्ब विनियोजन : बजेट वक्तव्य,"काठमाडौँ — आगामी आर्थिक वर्ष २०८२ / ८३ का लागि संघीय सरकारले प्रदेश र स्थानीय तहलाई वित्तीय हस्तान्तरणमार्फत पाँच खर्ब ८२ अर्ब ८३ रुपैयाँ पठाउने भएको छ । उपप्रधानमन्त्री तथा अर्थमन्त्री विष्णुप्रसाद पौडेलद्वारा संघीयीय संसद्को संयुक्त बैठकमा प्रस्तुत आगामी आर्थिक वर्षको बजेटमा राजस्व बाँडफाँड र अनुदानमार्फत प्रदेश र स्थानीय तहलाई वित्तीय हस्तान्तरणका रूपमा यो रकम जाने बताए ।'वित्तीय समानीकरण अनुदानका लागि राष्ट्रिय प्राकृतिक स्रोत तथा वित्त आयोगको सिफारिसका आधारमा प्रदेशका लागि ६० अर्ब ६६ करोड र स्थानीय तहमा ८८ अर्ब ९७ करोड रुपैयाँ हस्तान्तरण गरिनेछ,' उनले भने, 'सशर्त अनुदानतर्फ प्रदेशका लागि ३० अर्ब ३५ करोड रुपैयाँ र स्थानीय तहका लागि दुई खर्ब ११ अर्ब ४६ करोड रुपैयाँ गरी जम्मा दुई खर्ब ४१ अर्ब ८१ करोड रुपैयाँ विनियोजन गरिएको छ ।'त्यस्तै, प्रदेश र स्थानीय तहलाई पूर्वाधार आयोजना कार्यान्वयनका लागि समपूरक अनुदान प्रदेशलाई तीन अर्ब २८ करोड रुपैयाँ र स्थानीय तहलाई १० अर्ब छ करोड रुपैयाँ विनियोजन गरिएको छ । विशेष अनुदानतर्फ प्रदेशका लागि प्रदेशका लागि तीन अर्ब २७ करोड रुपैयाँ र स्थानीय तहका लागि नौ अर्ब ७८ करोड रुपैयाँ विनियोजन गरिएको छ । सशर्त, विशेष र समपूरक अनुदान कार्यसम्पादनका आधारमा हस्तान्तरण गर्ने व्यवस्था मिलाइएको पनि अर्थमन्त्री पौडेलले बताए ।बजेट वक्तव्य प्रस्तुत गर्नुहुँदै अर्थमन्त्री पौडेलले आगामी आर्थिक वर्षका लागि प्रदेश तथा स्थानीय तहमा राजस्व बाँडफाँडबाट एक खर्ब ६५ अर्ब रुपैयाँ हस्तान्तरण हुने अनुमानसमेत गरिएको बताए । यसरी आगामी आर्थिक वर्षमा संघीयीय सरकारले प्रदेश र स्थानीय तहलाई वित्तीय हस्तान्तरण र राजस्व बाँडफाँडबाट पाँच खर्ब ८२ अर्ब ८३ करोड रुपैयाँ बराबर पठाउने अनुमान गरिएको छ ।"
त्रिभुवन विमानस्थललाई बुटिक विमानस्थल बनाउन ४ अर्ब १५ करोड,"काठमाडौँ — अर्थमन्त्री विष्णु पौडेलले बजेट भाषणका क्रममा त्रिभुवन अन्तर्राष्ट्रिय विमानस्थलमा बढ्दो यात्रुचापलाई व्यवस्थापन गर्न क्षमता विस्तार गरी बुटिक विमानस्थलमा विकास गरिने बताएका छन् । २०७६ सालको नीति तथा कार्यक्रममा पनि यही विषय समेटिएको थियो ।त्यति बेला संसद्मा सरकारको नीति तथा कार्यक्रम प्रस्तुत गर्दै राष्ट्रपति विद्यादेवी भण्डारीले मौलिक परम्परा र संस्कृति झल्किने गरी विमानस्थललाई 'बुटिक' अन्तर्राष्ट्रिय विमानस्थलका रुपमा विकास गरिने बताएकी थिइन् । २०७५ पुसमा संस्कृति, पर्यटन तथा नागरिक उड्डयन मन्त्रालयले बुटिक विमानस्थल बनाउने विषयमा काम थालेको थियो ।एसियाली विकास बैंकको आर्थिक सहयोग लिई २०४५ सालमा निर्माण सकिएको त्रिभुवन अन्तर्राष्ट्रिय विमानस्थल खेतबारीमा हुने गरा शैलीमा बनाइएको छ । काठमाडौं आसपासका खेतका गराबाट प्रभावित भई यसको डिजाइन दुई जर्मन र जापानी इन्जिनियरले गरेका थिए ।अर्थमन्त्री पाैडेलले त्रिभुवन विमानस्थललाई बुटिक विमानस्थलमा विकास गर्न ४ अर्ब १५ करोड विनियोजन गरिएको बताएका छन् । बजेटमा आगामी आर्थिक वर्षभित्र नेपाललाई हवाइ उडान सुरक्षा सूचीबाट बाहिर ल्याउन आवश्यक कार्य गरिने पनि उल्लेख गरिएको छ ।आन्तरिक हवाइयात्रालाई थप सुरक्षित र पहुँचयोग्य बनाइने र पोखरा अन्तर्राष्ट्रिय विमानस्थललाई पर्यटकीय हबमा विकास गरिने अर्थमन्त्री पाैडेलकाे भनाइ छ । गौतम बुद्ध अन्तर्राष्ट्रिय विमानस्थललाई भने पर्यटक र श्रमिकका लागि किफायती हुने गरी सञ्चालनमा ल्याउन आवश्यक सुविधा उपलब्ध गराइने पनि पाैडेलले बताए ।"
"बजेटअघि वीरगन्ज नाकाबाट एकै दिन ३२ नयाँ सवारीसाधन भित्रिए, मदिरा र गाडीको आयात धेरै","पर्सा — संघीय सरकारले बिहीबार २०८२/०८३ को बजेट सार्वजनिक गर्नुअघि सवारीसाधन र मदिरा आयात हुने मुलुककै प्रमुख नाका वीरगन्जबाट उल्लेख्य परिमाणमा यी दुवै वस्तु आयात भएका छन् ।वीरगन्ज भन्सार नाकाबाट नयाँ सवारीसाधन र सिर्सिया सुक्खा बन्दरगाह नाकाबाट तयारी मदिराको आयात धेरै भएको हो । बजेटबाट सरकारले दुवै वस्तुको आयातमा भन्सार शुल्क तथा अन्तःशुल्क वृद्धि गर्ने पूर्वानुमान गरी आयातकर्ताले यसो गरेका हुन् । जेठ १ देखि १४ गते बुधबारसम्म वीरगन्ज भन्सार नाकाबाट १ सय ५४ बस ट्रकका चेसिस, विद्युतीय कार/जिप र इन्धनबाट चल्ने जिप, कार, भ्यान आयात भएका छन् ।बुधबार एक दिन मात्रै ३२ वटा यस्ता सवारीसाधन जाँच पास भएको वीरगन्ज भन्सार कार्यालयका प्रमुख भन्सार अधिकृत राजेन्द्र ढुंगानाले बताए । सामान्य दिनमा ६/७ वटा मात्र नयाँ सवारी साधन जाँचपास हुने गरेकोमा जेठ लागेदेखि नै यो क्रम बढेको उनले बताए । ‘प्रायः संघीय सरकारको बजेट आउनुअघि यो प्रवृत्ति बर्सेनि दोहोरिन्छ,’ उनले भने, ‘यस वर्ष पनि त्यसकै पुनरावृत्ति भएको हो ।’वीरगन्ज भन्सारले संकलन गर्ने राजश्वमा सवारीसाधन आयातबाट संकलन हुने राजश्वको मुख्य भूमिका हुने गरेको छ । सवारीसाधनको आयात बढेपछि जेठमा राजश्व असुलीमा पनि केही सुधार आउने उनले बताए । भारतमा निर्मित तथा तेस्रो मुलुकबाट समेत आयात हुने सवारी साधन भित्रिने मुलुककै मुख्य नाका वीरगन्ज नाका हो । भौगोलिक रूपले कोलकाता बन्दरगाहबाट नजिक रहेको तथा वीरगन्जको राजधानी काठमाडौँसँगको छोटो दुरीको कारणले पनि यो नाका हुँदै सवारीसाधन आयात गर्न रुचाउँछन् ।यता जेठ ९ देखि बुधबारसम्म ६ दिनमा सिर्सिया सुक्खा बन्दरगाह नाकाबाट ९२ हजार ६ सय लिटर तयारी मदिरा आयात भएको छ । यति परिमाणमा मदिरा आयात हुँदा बन्दरगाहस्थित भन्सार कार्यालयले २९ करोड १४ लाख रुपैयाँ राजश्व संकलन गरेको छ ।यो भन्सारको राजश्व असुलीमा बढी योगदान गर्ने वस्तुको सूचीमा मदिरा अग्रपङ्क्तिमा आउने गर्छ । भन्सार कार्यालयका प्रमुख भन्सार अधिकृत धनबहादुर बरुवाल आयातित मदिरामा बियर, वाइन, ह्विस्की/ भोड्का रहेको बताउँछन् । यो नाका हुँदै भित्रिने मदिरा कोलकाता बन्दरगाहसम्म पानीजहाजमा र त्यहाँबाट रेलमा आयात गरिन्छ । यसरी रेलमार्गबाट आयात गर्दा सस्तो र क्षति पनि कम हुने गर्दा आयातकर्ताले तेस्रो मुलुकबाट मदिरा आयात गर्न यो नाका रुचाउँछन् । १ कन्टेनर ह्विस्की आयात हुँदा १ करोड ५० लाखदेखि २ करोड ५० लाख रुपैयाँसम्म र १ कन्टेनर वाइन आयात हुँदा ७०/८० लाख रुपैयाँसम्म राजश्व संकलन हुने गर्छ ।नेपालमा स्कटल्यान्डबाट जनिवाकर, भ्याट ६९, टिचर्स, अमेरिकाबाट जिमबिम, बेलायतबाट सिवास रिगल आदि ब्राण्डका ह्विस्की बढी आयात हुने गरेको छ । ह्विस्कीमा त्यसको अल्कोहलको मात्राको प्रतिशत (अन्डर प्रुफ) को आधारमा अन्तःशुल्क, भन्सार शुल्क लाग्ने गर्छ । त्यस बाहेक मूल्य अभिवृद्धि कर समेत लाग्छ ।"
सरकारले ल्यायो घरजग्गा व्यवसायीलाई राहत हुने नीति,"काठमाडौँ — सरकारले घरजग्गा व्यवसायीका लागि राहत हुने नीति ल्याएको छ ।अनुमति पाएका तर हदभन्दा बढीको जग्गा भएका कारण बिक्री गर्न नपाएका हाउजिङ र अपार्टमेन्ट बिक्रीमा खुला गर्ने नीति सरकारले बजेटमा समावेश गरेको हो ।विगतमा हदभन्दा बढीका जग्गा ओगट्न विभिन्न उद्योग र कम्पनीका नाममा राखेका जग्गामा समेत निर्माण भएका हाउजिङ र अपार्टमेन्ट अब बिक्री गर्न पाइने भएको छ । सरकारले यसै अधिवेशनमा यससँग सम्बन्धित भूमिसम्बन्धी केही नेपाल ऐनलाई संशोधन गर्न लागेको विधेयक २०८२ दर्ता गराइसकेको छ ।हदभन्दा बढीको जग्गा सरकारको नाममा आउनबाट रोक्न विगतमा विभिन्न उद्योग र कम्पनीका नाममा राखिएका जग्गामा समेत व्यवसायीले अब घरघडेरी, हाउजिङ र अपार्टमेन्ट निर्माण गरेर बिक्री गर्न पाउने सक्नेछन् ।वर्तमान भूमिसम्बन्धी ऐनको दफा १२ (छ) मा नेपाल सरकारले सूचित आदेशद्वारा तोकिदिएको सहकारी खेती गर्ने र संस्थाको नाउँमा रहेको, सोही आदेशमा तोकिएको हदसम्मको जग्गा बिक्रीवितरण गर्न नपाइने व्यवस्था छ । तर, संसदमा दर्ता भएको प्रस्तावित विधेयकमा यो दफालाई संशोधन गर्दै भनिएको छ, ‘यस ऐनमा जुनसुकै कुरा लेखिएको भए पनि दफा १२ को खण्ड (ङ१) बमोजिम घरजग्गा व्यवसाय गर्न अनुमति लिएको कम्पनीले सूचित आदेशले तोकेको हदभित्रको जग्गा प्रचलित कानुनबमोजिम जग्गा विकास गरी घडेर वा त्यस्तो घडेरमा घर वा आवास इकाइ (अपार्टमेन्ट) निर्माण गरी बिक्री गर्न सक्नेछ ।’अहिलेको ऐनले सहकारी खेती गर्ने संस्थाको नाममा रहेका जग्गासमेत घडेरी र आवास निर्माण गरेर बिक्रीवितरण गर्न पाउने छुट विधेयकमा राखेको छ । विद्यमान कानुनले कम्पनी र वा संस्थाका नाममा रहेका जग्गा स्थानन्तरण र सट्टापट्टा गर्न पाउने व्यवस्था गरे पनि घर, घडेरी विकास गरी बिक्रीवितरण गर्न पाउने अधिकार दिएको थिएन । यसमा सरकारले घर र व्यवसाय गर्न अनुमति लिएका कम्पनिले सूचित आदेशले तोकेको हदभित्रको जग्गा खरिद गर्न सक्ने तर बेचबिखन गर्न सक्ने वा नसक्ने भन्ने सम्बन्धमा द्विविधा हटाउन संशोधन गर्नुपरेको आधार र कारण विधेयकमा उल्लेख गरेको छ । यसैलाई सरकारले बजेटमा समावेश गरेको हो ।"
सहकारीको रकम अपचलन गर्नेको सम्पत्ति लिलाम गरिने,काठमाडौँ — अर्थमन्त्री विष्णु पौडेलले सहकारीको रकम अपचलन गर्नेको सम्पत्ति लिलाम बिक्री गरी पीडितहरुलाई वितरण गरिने बताएका छन् ।यसका लागि चक्रीय कोष स्थापना गरिने बताउँदै उनले बिउपुँजीको व्यवस्था सरकारले गरेको बताएका छन् ।आर्थिक वर्ष २०८२/८३ को बजेट प्रस्तुत गर्दै उनले समस्याग्रस्त सहकारीका सञ्चालक र पदाधिकारीहरुको सम्पत्ति र राहदानीसमेत रोक्का राखिने बताए ।
२५ सयको झोलामा खर्बौंको बजेट !,"काठमाडौँ — अघिल्लो वर्षजस्तै यस पटक पनि बजेट भाषण राख्न नेपालमै बनेका झोला प्रयोग गरिएको छ । उपप्रधान तथा अर्थमन्त्री विष्णु पौडेल आगामी आर्थिक वर्ष २०८२/८३ को बजेट वक्तव्य अल्लोको झोलामा बोकेर पुगेर संसद् भवन पुगेका हुन् ।बजेट वक्तव्य राखिएको झोला ठमेलस्थित युनिक लेदर्स एन्ड ह्यान्डिक्राफ्टबाट किनिएको हो । ह्यान्डिक्राफ्टका सञ्चालक नवराज अधिकारीका अनुसार उक्त झोलाको मूल्य २५ सय रुपैयाँ रहेको छ ।अघिल्लो आर्थिक वर्षको बजेट प्रस्तुत गर्ने क्रममा तत्कालीन अर्थमन्त्री वर्षमान पुनले ‘मेड इन नेपाल’ लाई प्रोत्साहन गर्न भन्दै अल्लोको झोला प्रयोग गरेका थिए । अहिले अर्थमन्त्री पौडेलले पनि त्यसैलाई निरन्तरता दिएका हुन् । यसअघिका अर्थमन्त्रीहरूले ‘ब्रिफकेस’ वा विदेशमा बनेको छालाको झोलामा बजेट–पुस्तिका राखेर रातो रिबनले बेरेका हुन्थे ।लक्ष्यअनुसार राजस्व संकलन गर्न नसक्दा स्रोतको चर्को दबाब व्यहोरिरहेको सरकारले राष्ट्रिय योजना आयोगले दिएको १९ खर्ब ६५ करोडको सिलिङभित्रै रहेर आगामी वर्षको बजेट ल्याउँदै छ । चालु आर्थिक वर्षमा सरकारले १८ खर्ब ६० अर्ब ३० करोड ३० लाख रुपैयाँको बजेट ल्याएको थियो । तर, आम्दानी र खर्चको लक्ष्य नभेटिने निश्चित भएपछि अर्धवार्षिक समीक्षापछि १६ खर्ब ९२ अर्ब कायम गरिएको छ ।"
८ महिनामा ३ सय ५५ किमि नयाँ कालोपत्र सडक निर्माण,"काठमाडौँ — चालु आर्थिक वर्षको ८ महिनामा ३ सय ५५ किलोमिटर नयाँ कालोपत्र सडक निर्माण भएको छ । बिहीबार सार्वजनिक गरिएको आर्थिक सर्वेक्षण २०८१/८२ अनुसार समग्रमा अहिलेसम्म १९ हजार १ सय ६३ किमि कालोपत्र सडक निर्माण गरिएको जनाइएको हो ।आर्थिक वर्ष २०८१/८२ को फागुनसम्म मुलुकभर ८ हजार २ सय ४ किमि ग्राभेलस्तर, ८ हजार ७ सय ६५ किमि कच्ची गरी सडकको कुल लम्बाइ ३६ हजार १ सय ३२ किमि पुगेको छ ।"
मन्त्रिपरिषद् बैठकबाट बजेट अनुमोदन,काठमाडौँ — मन्त्रिपरिषद् बैठकबाट आगामी आर्थिक वर्षको बजेट स्वीकृत भएको छ । केही बेरअघि सिंहदरबारस्थित प्रधानमन्त्री तथा मन्त्रिपरिषद्को कार्यालयमा बसेको बैठकले आर्थिक वर्ष २०८२/ ८३ को बजेट अनुमोदन गरेको हो ।उपप्रधान एवं अर्थमन्त्री विष्णु पौडेलले केही बेरमा संघीय संसद्को संयुक्त बैठकमा बजेट पेस गर्दैछन् ।
सार्वजनिक संस्थानमा सरकारको सात खर्बभन्दा बढी लगानी : आर्थिक सर्वेक्षण,"काठमाडौँ — उपप्रधानमन्त्री एवं अर्थमन्त्री विष्णुप्रसाद पौडेलले सार्वजनिक संस्थानको वार्षिक स्थिति समीक्षा-२०८२ प्रतिनिधिसभामा पेस गरेका छन् ।  सार्वजनिक संस्थानको आर्थिक वर्ष २०८०/८१ को समग्र अवस्था, उपलब्धि, सञ्चालनको चुनौती, सुधारका क्षेत्रलगायत विषय समेटेर सार्वजनिक संस्थानको वार्षिक स्थिति समीक्षा प्रतिवेदन सार्वजनिक गरिएको अर्थमन्त्री पौडेलले बताए ।नेपालमा हाल विभिन्न औद्योगिक, व्यापारिक, सेवा, सामाजिक, जनोपयोगी र वित्तीय क्षेत्रमा गरी ४५ वटा सार्वजनिक संस्थान सञ्चालित छन् । तीमध्ये २० पूर्णसरकारी स्वामित्वका र २५ वटामा सरकारको अधिकांश स्वामित्व रहेको छ ।आर्थिक वर्ष २०८०/८१ मा सार्वजनिक संस्थानको कुल सम्पत्ति अघिल्लो आर्थिक वर्षको भन्दा दुई दशमलव २० प्रतिशतले वृद्धि भई रु २९ खर्व १० अर्ब १७ करोड पुगेको प्रतिवेदनमा उल्लेख छ । सार्वजनिक संस्थानमा नेपाल सरकारको कुल लगानी समीक्षा अवधिसम्ममा पाँच दशमलव ८६ प्रतिशतले वृद्धि भई रु सात खर्ब तीन अर्ब ९३ करोड पुगेको छ । यसमध्ये शेयर लगानी रु तीन खर्ब ६४ अर्ब ८६ करोड र ऋण लगानी रु तीन खर्ब ३९ अर्ब सात करोड रहेको छ ।आव २०८०/८१ मा संस्थानको कुल सञ्चालन आय रु छ खर्ब ६० अर्ब १५ करोड पुगेको छ । आव २०७९/८० को तुलनामा शून्य दशमलव २२ प्रतिशतले कम हो । कुल गार्हस्थ्य उत्पादनमा सञ्चालन आयको अनुपात ११ दशमलव ५७ प्रतिशत रहेको छ ।सञ्चालनमा रहेका संस्थानमध्ये २८ नाफामा, १५ घाटामा र दुई वटा बन्द भएका छन् । आव २०८०/८१ मा सार्वजनिक संस्थानको खुद नाफा रु ४२ अर्ब ६२ करोड पुगेको छ, जुन गत समीक्षा अवधिको तुलनामा १२ दशमलव ८८ प्रतिशतले कम हो । नोक्सानीमा रहेका संस्थानको खुद नोक्सानी रु तीन अर्ब ६३ करोड रहेको छ । नाफामा रहेका संस्थानको खुद नाफा अघिल्लो आर्थिक वर्षको तुलनामा ११ दशमलव ५० प्रतिशतले घटेको छ भने नोक्सानीमा रहेका संस्थानको खुद नोक्सानी अघिल्लो वर्षको तुलनामा आठ दशमलव ६५ प्रतिशतले बढेको छ ।सार्वजनिक संस्थानबाट नेपाल सरकारलाई आर्थिक वर्ष २०७९/८० मा रु १३ अर्ब ७५ करोड लाभांश प्राप्त भएकामा आर्थिक वर्ष २०८०/८१ मा रु आठ अर्ब ८३ करोड प्राप्त भएको देखिएको छ । कुल शेयर लगानीको तुलनामा लाभांश अनुपात आव २०८०/८१ मा दुई दशमलव चार प्रतिशत रहेको छ ।"
सेयर धितोकर्जामा घटेको जोखिम भार कार्यान्वयन गर्न राष्ट्र बैंकको निर्देशन,"काठमाडौँ — राष्ट्र बैंकले चालु आर्थिक वर्षको मौद्रिक नीतिको तेस्रो त्रैमासिक समीक्षामार्फत गरेको नयाँ व्यवस्था कार्यान्वयनका लागि बुधबार निर्देशन जारी गरेको छ । समीक्षामा राष्ट्र बैंकले सेयर कर्जाको जोखिम भार घटाएर १ सय प्रतिशत कायम गरेको थियो ।बैंक तथा वित्तीय संस्थाले कर्जा प्रवाह गर्ने क्षेत्रका लागि राष्ट्र बैंकले जोखिम भार तोकिदिएको हुन्छ । जोखिम भार बढी जोखिम भएका क्षेत्रमा धेरै र कम भएका क्षेत्रमा थोरै तोकिन्छ । जोखिम भार बढी रहेका क्षेत्रमा बैंक तथा वित्तीय संस्थाले थोरै र कम जोखिम भार रहेका क्षेत्रमा बढी कर्जा प्रवाह गर्छ । यसकारण राष्ट्र बैंकले जोखिम भार बढाउँदा सम्बन्धित क्षेत्रमा कर्जा विस्तारमा कडाइ गरेको र कम हुँदा लचिलो बनेको रुपमा विश्लेषण गरिन्छ ।सेयर कर्जाका विषयमा राष्ट्र बैंकको स्थिर नीति देखिँदैन । कहिले लचिलो त कहिले खुकुलो नीति अबलम्बन गर्दै आएको राष्ट्र बैंक अहिले चार वर्ष अघिको अवस्थामा पुगेको हो । नेपाल राष्ट्र बैंकले २०६७ देखि एकिकृत निर्देशन जारी गर्न थालेको हो । त्यतिबेला सेयर धितोमा प्रवाह हुने सबै कर्जाको जोखिम भार १ सय ५० प्रतिशत थियो । ०७५ पुस ११ मा सो व्यवस्था परिमार्जन गरेर सेयर कर्जाको जोखिम भार १ सय प्रतिशत बनाइयो । कोभिड संक्रमणपछि आक्रामक कर्जा विस्तार भएको भन्दै ०७८ फागुन ११ मा जोखिम भार बढाएर १ सय ५० प्रतिशत पुर्‍याइयो । २०७९ मा २५ लाख रुपैयाँसम्मको सेयर कर्जाको जोखिमभार १ सय प्रतिशत र बाँकी सबैमा १ सय ५० प्रतिशत बनाइएको थियो । ०८० मा ५० लाख रुपैयाँसम्मको सेयर कर्जामा १ सय प्रतिशत र बाँकी सबैमा १ सय २५ प्रतिशत जोखिम भार पुर्‍याइयो । अहिले यो व्यवस्था परिमार्जन गरी सेयर कर्जाको जोखिम भार १ सय प्रतिशत कायम गरेको हो ।यस्तै, मौद्रिक नीतिको समीक्षामार्फत राष्ट्र बैंकले बैंक तथा वित्तीय संस्थाको अनिवार्य नगद मौज्दात (सीआरआर) गणनासम्बन्धी नयाँ व्यवस्था पनि कार्यान्वयनमा आएको छ ।हाल बैंक तथा वित्तीय संस्थाले चार प्रतिशत सीआरआर कायम गर्नुपर्छ । यो व्यवस्था यथावत नै छ । तर, बैंकहरुले सीआरआर कायम गरेकी गरेनन भनेर गणना गर्दा राष्ट्र बैंक हरेक १४ दिनमा परीक्षण गर्छ, त्यतिबेला बैंकहरुले ४ प्रतिशतको कम्तिमा ७० प्रतिशत रकम कायम गर्नुपर्छ । समीक्षामार्फत राष्ट्र बैंकले ७० प्रतिशतको सीमा बढाएर ९० प्रतिशत पुर्‍याएको हो । हिजोसम्म बैंकहरुले हरेक १४ दिनमा निर्देशित चार प्रतिशत सीआरआरको ७० प्रतिशत मात्र कायम गरे पुग्ने ठाउँमा अब ९० प्रतिशत कायम गर्नुपर्छ । नयाँ व्यवस्थाले बैंकहरुका लागि कसिलो हो भने राष्ट्र बैंकका सजिलो हो । किनकी हालसम्म बैंकहरुले ७० प्रतिशत नगद देखाउँथे भने बाँकी ३० प्रतिशत अधिक तरलता भन्दै राष्ट्र बैंकमा अल्पकालिन निक्षेप(एसडीएफ) राखेर ब्याज लिदै आएका थिए । नयाँ व्यवस्थाले यसरी प्राप्त आम्दानीमा अंकुश लगाइदिएको हो ।"
"नेप्सेमा साढे १७ अंकको वृद्धि, कारोबार रकम पनि बढ्यो","काठमाडौँ — सेयर कारोबार मापक नेप्से परिसूचक बुधबार १७.४४ अंकले बढेर बन्द भएको छ । अघिल्लो दिनको तुलनामा ०.६५ प्रतिशतले बढ्दा समग्र नेप्से २ हजार ६ सय ९३.०६ विन्दुमा पुगेर बन्द भएको छ ।मंगलबार झिनो अंकले सकारात्मक अवस्थामा बन्द भएको नेप्सेमा बुधबार दोहोरो अंकको वृद्धि भएको हो । सो दिन कारोबारमा आएकामध्ये १४८ कम्पनीको सेयर मूल्य बढ्यो भने ९७ वटाको घट्यो र २ वटा कम्पनीको स्थिर रहयो ।७७ हजार ३ सय १६ पटकको सेयर कारोबारमा २ करोड ७ लाख ५९ हजार ५४७ कित्ता सेयर किनबेच भए । ती किनबेचमा ८ अर्ब ५८ करोड ६० लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम पनि बढेको हो ।मंगलबार सेयर बजारमा ६ अर्ब ५२ करोड ७८ लाख रुपैयाँबराबरको कारोबार भएको थियो । बुधबार कारोबारमा आएका १३ उपसमूहमध्ये जीवन बिमा, लघुवित्त, निर्जीवन बिमा र अन्यको परिसूचक घटे । बाँकी सबै उपसमूहको परिसूचक बढेपछि समग्र नेप्से दोहोरो अंकले बढेको हो ।"
राष्ट्र बैंकले आज बजारबाट ८० अर्ब झिक्दै,"काठमाडौँ — बैंक तथा वित्तीय संस्थामा ऋण दिन मिल्ने रकम धेरै थुप्रिएपछि राष्ट्र बैंकले आज (बुधबार) पनि बजारबाट ८० अर्ब रुपैयाँ झिक्ने भएको छ । वित्तीय प्रणालीमा तरलता घटेको र यसअघि तानेको रकमको परिपक्को अवधि सकिएकाले ८० अर्ब रुपैयाँ झिक्न लागिएको राष्ट्र बैंकले जनाएको छ ।निक्षेप बढिरहेको बेलामा कर्जा माग बढ्न नसक्दा बैंक तथा वित्तीय संस्थामा तरलता (ऋण दिन मिल्ने रकम) थुप्रिएको हो । तरलता व्यवस्थापनका लागि निक्षेप संकलन उपकरणमार्फत राष्ट्र बैंकले २१ दिनका लागि उक्त रकम झिक्ने भएको हो । अन्तर बैंक ब्याजदर तीन प्रतिशतभन्दा तल झरेपछि फेरि बजारबाट पैसा झिक्न लागिएको राष्ट्र बैंकले जनाएको छ ।हालको व्यवस्थाअनुसार अन्तर बैंक ब्याजदर तीन प्रतिशतभन्दा तल रहेको अवस्थामा राष्ट्र बैंकले बजारबाट पैसा झिक्नुपर्ने हुन्छ भने ६.५ प्रतिशतभन्दा बढी पुगेमा बजारमा पैसा पठाउनुपर्ने हुन्छ । अहिले तीन प्रतिशतभन्दा तल झरेकाले फेरि बजारबाट पैसा झिक्न लागिएको हो ।निक्षेप संकलन खरिदका लागि आज दिउँसो ३ बजेसम्म अनलाइन बोलकबोल गर्न राष्ट्र बैंकले बैंक तथा वित्तीय संस्थालाई आह्वान गरेको छ । घटीमा १० करोड र बढीमा पाँच करोड रुपैयाँले भाग गर्दा निःशेष भाग जाने गरी बोलकबोल गर्न सकिने राष्ट्र बैंकले जनाएको छ ।निक्षेप संकलनको बोलकबोल ब्याजदरमा गर्नुपर्नेछ भने बहुब्याजदरमा पनि बहुबोलकबोल गर्न सकिने राष्ट्र बैंकले जनाएको छ । निक्षेप संकलन उपकरणको बोलकबोलमा ‘क’, ‘ख’ र ‘ग’ वर्गका बैंक तथा वित्तीय संस्था मात्र सहभागी हुन पाउने छन् । यसरी खरिद गरिएको निक्षेप संकलन उपकरण अन्य बैंक तथा वित्तीय संस्थामा धितोका रूपमा प्रयोग गर्न सकिने पनि राष्ट्र बैंकको सूचनामा जनाइएको छ ।"
"सुनको मूल्य घट्यो, चाँदीको बढ्यो",काठमाडौँ — मंगलबारको तुलनामा आज सुनको मूल्य केही घटेको छ भने चाँदीको भाउ बढेको छ । आज सुन तोलामा एक हजार ६०० रुपैयाँले घटेको छ । सोही परिमाणको चाँदी १० रुपैयाँले बढेको छ ।नेपाल सुनचाँदी व्यवसायी महासङ्घका अनुसार एक तोला सुनको मूल्य एक लाख ८९ हजार ३०० रुपैयाँ कायम भएको छ भने त्यति नै परिमाणको चाँदीको मोल दुई हजार पाँच रुपैयाँ निर्धारण भएको छ ।अन्तर्राष्ट्रिय बजारमा आज सुन प्रतिऔँस तीन हजार ३२६ अमेरिकी डलर कारोबार भइरहेको अन्तरराष्ट्रिय सञ्चारमाध्यमहरूले जनाएका छन् ।
निजी स्कुलमा वाणिज्यको अनुगमन,"काठमाडौँ — काठमाडौं उपत्यकाका ठूला निजी विद्यालयले मापदण्डभन्दा बढी शुल्क असुल्ने गरेको भेटिएको छ । वाणिज्य आपूर्ति तथा उपभोक्ता संरक्षण विभागले दुई सातायता करिब दुई दर्जन निजी विद्यालयमा गरेको अनुगमनमा यस्तो पाइएको हो । संस्थागत विद्यालय निर्देशिका २०७२ ले पूर्वाधार, शुल्क, धरौटीलगायतको मापदण्ड तोकेको छ । तर अनुगमनमा परेका धेरैजसो विद्यालयले मापदण्ड पालना गरेका छैनन् ।‘उपत्यकामा सञ्चालित स्कुलले मापदण्ड पालना गरे–नगरेको हेर्न खोजेका थियौं । दुई सातामा २० भन्दा बढी स्कुलमा अनुगमन गरेर कागजात मगाएका थियौं,’ वाणिज्य विभागका महानिर्देशक कुमार दाहालले भने, ‘अध्ययन गर्दा संस्थागत विद्यालयले नै निर्देशिका पालना गरेको देखिएन । शुल्क पनि मनोमानी रूपमा लिने गरेको पाइयो ।’विभागले भक्तपुरको मोडर्न इङलिस स्कुल, ललितपुरको गणपति प्रतिष्ठान (जेम्स स्कुल) र प्रिमियर इन्टरनेसनल प्रालि (प्रिमियर स्कुल) अनि बूढानीलकण्ठको युरो स्कुलमा अनुगमन गरेको थियो । टोखाको मिल्सवेरी इन्टरनेसनल स्कुल, बुद्धनगरस्थित रोजबड स्कुलमा पनि अनुगमन गरेको थियो । पाठशाला नेपाल, बृहस्पति विद्यालय, राय स्कुल, सिफल स्कुल, ग्यालेक्सी पब्लिक स्कुल र आलोक विद्याश्रममा पनि अनुगमन गरेको छ । निसर्ग बाटिका, काठमाडौं युरो स्कुल, केएमसी स्कुल, काव्य स्कुल, नोबेल एकेडेमी, भ्याली भ्यु स्कुल, युनाइटेड स्कुल र सिर्जनशील प्रतिभा शिक्षामा पनि अनुगमन गरिएको विभागले जनाएको छ ।‘अनुगमन गरेर ३ देखि ७ दिनभित्र सबै डकुमेन्ट मागेका थियौं, अध्ययन शुल्क बढाउँदा स्थानीय सरकारको अनुमति लिनुपर्छ, कुनै पनि स्कुलले यो नियम पालना गरेका छैनन्,’ दाहालले भने । स्थानीय सरकार सञ्चालन ऐन २०७४ अनुसार शुल्क बढाउँदा पालिकाको अनिवार्य अनुमति लिनुपर्छ ।‘केही स्कुलले निर्देशिकाले तोकेकोभन्दा ५ गुणसम्म बढी शुल्क लिएका छन्,’ उनले भने, ‘सबै स्कुलका कागजात अध्ययन भइरहेको छ, कैफियत देखिएका सबैलाई ३ लाख जरिवाना गर्छौं ।’ केहीले एक–दुईवटा विदेशी पाठ्यक्रम राखेर, अन्तर्राष्ट्रिय सम्बन्धनको बोर्ड राखेर बढी शुल्क पनि लिएका छन् । तर तिनले अन्तर्राष्ट्रिय सम्बन्धन नलिएको दाहालको दाबी छ । सबै स्कुलको अध्ययन गरेपछि एकमुष्ट जरिवाना गरेर सार्वजनिक गरिने उनले जनाए ।स्कुलले अन्य क्रियाकलापका नाममा पनि अतिरिक्त शुल्क असुल्ने गरेको विभागको भनाइ छ । ‘शुल्कसँगै केहीमा राजस्व पनि ठगी भएको छ । प्यान नम्बर देखिन्छ । तर हरेक वर्ष राजस्व शून्य छ,’ अनुगमनमा सहभागी एक कर्मचारीले भने, ‘अनुगमन गरेकै भरमा भारतीय दूतावास, उद्योग वाणिज्य तथा आपूर्ति मन्त्रालय र राजनीतिक दलबाट समेत हामीलाई दबाब आइरहेको छ ।’ राष्ट्रिय निजी तथा आवासीय विद्यालय अर्गनाइजेसन नेपालले समेत दबाब दिएको ती अधिकारीको दाबी छ ।वाणिज्य उपभोक्ता संरक्षण ऐन २०७५ को दफा २ ‘द’ अनुसार सेवा भन्नाले विद्युत्, खानेपानी, टेलिफोन, सूचना प्रविधि, स्वास्थ्य, शिक्षा तथा परामर्श, यातायात, ढल निकास, बैंकिङ वा त्यस्तै प्रकृतिका अन्य सेवा पर्छन् । कानुनी, चिकित्सा वा इन्जिनियरिङ सेवालाई समेत यसले जनाउँछ । ‘दफा ३ को उपभोक्ताको अधिकारअन्तर्गत (२) ग मा वस्तु वा सेवाको मूल्य, परिमाण, शुद्धता, गुणस्तर आदिबारे सूचित हुने अधिकार हुने उल्लेख छ,’ ती अधिकारीले भने, ‘यही दफालाई टेकेर हामीले अनुगमन गरेका हौं, अनुगमन गरेपछि मन्त्रालयमा स्पष्टीकरण दिनुपरेको छ ।’विभागले २०७४ माघमा पनि विद्यालयमा अनुगमन गरेको थियो । त्यति बेला पनि निजी विद्यालयले विभिन्न शीर्षकमा चर्को शुल्क असुली रहेको पाइएको थियो । तर शुल्क लिएबराबर पर्याप्त मात्रामा सुविधा दिएका थिएनन् ।भर्ना शुल्कका नाममा अभिभावक लुटिएको उपभोक्ता जागरण अभियान नेपालका अध्यक्ष कृष्णप्रसाद भण्डारी (मार्सेली) ले बताए । होस्टलमा बस्ने विद्यार्थीबाट पनि मनोमानी शुल्क असुलिएको छ । तर सरकारले नियन्त्रण र कारबाहीमा ध्यान नदिएको उनले बताए । ‘शिक्षा क्षेत्रमा अभिभावक मर्कामा छन् । नियामक निकायसँगको मिलेमतोमा चर्को शुल्क लिएको आशंका छ,’ भण्डारीले भने, ‘सरकारी सामुदायिक विद्यालयले अंग्रेजी मिडियमका नाममा निःशुल्क सुविधाको उल्लंघन गरेर वार्षिक शुल्क असुल्नु गलत हो । यस विषयमा सरकार गम्भीर हुनुपर्छ ।’वाणिज्यले अनुगमन गरेपछि राष्ट्रिय निजी तथा आवासीय विद्यालय अर्गनाइजेसन नेपाल (एन प्याब्सन) ले आपत्ति जनाएको छ । विद्यालयमाथि गरिएको पछिल्लो अनुगमनले निजी शिक्षाको योगदान र संवेदनशीलतालाई बेवास्ता गरिएको अनुभूति भएको प्याब्सनको निष्कर्ष छ । शैक्षिक संवेदनशीलतालाई ध्यानमा राखी समन्वयात्मक ढंगले अनुगमन गर्न उसले सुझाएको छ ।‘विद्यालयका साइन बोर्डलाई होर्डिङ बोर्डसरह लिई गरिएको कारबाहीप्रति एन प्याब्सन आपत्ति प्रकट गर्छ । होर्डिङ बोर्ड भनेको व्यवसायको प्रचारप्रसारका लागि राखिने व्यावसायिक माध्यम हो, जसका लागि कर तिर्नुपर्छ । तर विद्यालयको साइन बोर्ड भनेको त्यस शैक्षिक संस्थाको पहिचान दिने अनिवार्य बोर्ड हो, जसले विद्यालयको नाम, स्तर र अन्य जानकारी उपलब्ध गराउँछ,’ एन प्याब्सनले जारी गरेको विज्ञप्तिमा भनिएको छ, ‘साइन बोर्डलाई होर्डिङ बोर्डका रूपमा हेरेर गरिएको नियमन अनुचित छ ।’ एन प्याब्सनअन्तर्गतका विद्यालयले राष्ट्रिय पाठ्यक्रम तथा परीक्षा बोर्डको मापदण्ड पालना गर्दै आएको पनि विज्ञप्तिमा दाबी गरिएको छ ।विभागले अनुगमन गरेका स्कुल– भक्तपुर मोडर्न इङ्लिस स्कुल– जेम्स स्कुल– प्रिमियर स्कुल– युरो स्कुल– मिल्सबेरी इन्टरनेसनल स्कुल– रोजबड स्कुल– पाठशाला नेपाल– बृहस्पति विद्यालय– राय स्कुल– सिफल स्कुल– ग्यालेक्सी पब्लिक स्कुल– आलोक विद्याश्रम– निसर्ग बाटिका– काठमाडौं युरो स्कुल– केएमसी स्कुल– काव्य स्कुल– नोबेल एकेडेमी– भ्याली भ्यु स्कुल– युनाइटेड स्कुल– सिर्जनशील प्रतिभा शिक्षा"
अब तीनै तहमा आयोजना बैंक अनिवार्य,"काठमाडौँ — संवैधानिक व्यवस्थाअनुसार यस वर्षदेखि संघ, प्रदेश र स्थानीय तहमा आयोजना बैंकको मापदण्ड लागू हुने भएको छ । सरकार आगामी आर्थिक वर्षको बजेट निर्माणको अन्तिम चरणमा रहेका बेला राष्ट्रिय योजना आयोगले संघमा तीन करोडभन्दा बढीका, प्रदेशमा एक करोडभन्दा बढीका र स्थानीय तहमा साना रकमका परियोजना मात्र आयोजना बैंकमा राख्न सुझाएको छ ।संविधानमा उल्लिखित एकल अधिकार प्रयोग गर्दै संघ सरकारले तीनै तहमा एकै किसिमको आयोजना बैंक रहने गरी ‘राष्ट्रिय आयोजना बैंक मापदण्ड–२०८१’ बनाएको हो, जहाँ कुन सरकारले कति बजेटका आयोजना बैंकमा राख्ने भनेर तोकिएको छ । बर्सेनि स्थानीय तहमार्फत कार्यान्वयन हुने साना टुक्रे योजना संघ र प्रदेशमा राखिएपछि राष्ट्रिय योजना आयोगले यसमा कडाइ गरेको हो । संघ र प्रदेशबाट प्राप्त समपूरक, विशेष र ससर्त अनुदानका आयोजना मात्र स्थानीय तहले कार्यान्वयन गर्ने गरी बैंकमा राख्नुपर्नेछ ।संघमा पूर्ण रूपमा आयोजना बैंकलाई कार्यान्वयन गर्न लागिएको राष्ट्रिय योजना आयोगका उपाध्यक्ष शिवराज अधिकारीले बताए । ‘तीन करोडभन्दा बढीका संघ र एक करोडभन्दा बढीका परियोजना प्रदेशले आयोजना बैंकमा राख्नेछन्,’ उनले भने, ‘स्थानीय तहमा सामान्यतया एक करोडभन्दा तलकै आयोजना हुन्छन् ।’संघले प्रदेश र स्थानीय तहको अधिकार क्षेत्रमा गएर काम नगरोस् भनेर रकमै तोकेर आयोजना बैंकमा राखिएको अधिकारीको भनाइ छ । संविधानको साझा अधिकारअन्तर्गत भने राष्ट्रिय सुरक्षा र रणनीतिक महत्त्व रहेका ५० करोडभन्दा बढीका आयोजना संघले कार्यान्वयन गर्नेछ । यसमा ठूला र राष्ट्रिय गौरवका आयोजना पर्छन् । ठूला आयोजना संघले कार्यान्वयन गर्ने भएकाले त्यसअनुसार बजेट विनियोजन गर्नुपर्ने आयोगले जनाएको छ । स्थानीय तहको सीमाभन्दा माथि र ५० करोडभन्दा तलका आयोजना प्रदेशले कार्यान्वयन गर्नेछ । यसमा मध्यम र मझौला खालका आयोजना रहनेछन् ।स्थानीय तहमा पनि गाउँपालिका, नगरपालिका, उपमहानगरपालिका र महानगरपालिकाले कति–कति लागतका आयोजना कार्यान्वयन गर्ने भनेर आयोजना बैंकसम्बन्धी मापदण्डमा तोकिएको छ । मापदण्डअनुसार गाउँपालिकाले न्यूनतम तीन करोड, नगरपालिकाले पाँच करोड, उपमहानगरपालिकाले १० करोड र महानगरपालिकाले १५ करोडसम्मका परियोजना आयोजना बैंकमा राख्नुपर्नेछ ।राष्ट्रिय आयोजना बैंकसम्बन्धी नयाँ मापदण्डअनुसार राष्ट्रिय आयोजना बैंक, प्रदेश आयोजना बैंक र स्थानीय आयोजना बैंकबीच प्रणालीगत अन्तरआबद्धता गरिनेछ । आयोजना बैंकमा प्रविष्टि (इन्ट्री) का लागि तयारी, पूर्वसम्भाव्यता र सम्भाव्यता, विस्तृत र वातावरणीय अध्ययन गराउनुपर्नेछ । आयोजना पाँच वर्षसम्म पनि कार्यान्वयन हुन नसके त्यस्ता आयोजना स्वतः निष्क्रिय हुने भएकाले परिमार्जन गरेर प्रविष्ट गर्न पाइने मापदण्डमा उल्लेख छ । विशेष प्रावधानका रूपमा विपद्को अवस्था, महामारी नियन्त्रण, संकटकालीन अवस्था, वैदेशिक सहायताबाट सञ्चालन हुने विशेष प्रकृतिका आयोजना र मन्त्रिपरिषद्बाट निर्णय गरेका परियोजना आयोजना बैंकमा राखिनेछ । अधुरा–अपूरा आयोजना तथा कार्यक्रमको विस्तृत मूल्यांकन गरी वास्तविक समस्या पहिचान गर्नुपर्ने मापदण्डमा उल्लेख छ । सबै अधुरा परियोजना एकैसाथ सम्पन्न गर्न सम्भव नहुने भएकाले त्यसको प्राथमिकता निर्धारण गर्नुपर्ने मापदण्डमा जनाइएको छ ।तीन करोडभन्दा कम लागतका आयोजनामा संघबाट बजेट विनियोजन नगर्ने भन्दै २०८० पुसमा मन्त्रिपरिषद्बाटै निर्णय गरिएको थियो । मन्त्रिपरिषद् बैठकबाट संघले ३ करोडभन्दा कम र प्रदेशले १ करोडभन्दा कम लागतका योजना कार्यान्वयन नगर्ने निर्णय गरेको थियो तर त्यो लागू भएन । संघ, प्रदेश र पालिकामा हुने आयोजनाको दोहोरोपना (डुब्लिकेसन) समेत हटाउने गरी राष्ट्रिय योजना आयोगले उक्त मापदण्ड कार्यान्वयनमा ल्याएको छ ।"
कोशी योजना बैंकमा ४१ हजार योजना,"विराटनगर — कोशी प्रदेश सरकारले आगामी आर्थिक वर्ष २०८२/८३ का लागि बजेट निर्माणको तयारी तीव्र पारेको छ । यससँगै सम्बन्धित मन्त्रालयमा योजना दर्ता गराउने होडसमेत चुलिएको छ । मन्त्री, सांसददेखि स्थानीय तहका जनप्रतिनिधिसम्म आफ्ना क्षेत्रका योजना पार्न मन्त्रीदेखि मुख्यमन्त्रीसम्म ‘लबिइङ’ गर्न सक्रिय देखिन्छन् ।विगतमा अपारदर्शी र अवैज्ञानिक ढंगबाट तजबिजी प्रणालीमार्फत योजना छानिएको भन्दै चर्को आलोचना हुँदै आएको थियो । त्यसैलाई सम्बोधन गर्न सरकारले यस वर्षदेखि ‘योजना बैंक’ को अवधारणा अघि सारेको हो । योजना बैंकमा स्थानीय तह, मन्त्रालय र सार्वजनिक संस्थानहरूले पेस गरेका योजना दर्ता भएपछि गुणस्तर, प्राथमिकता, आवश्यकता र कार्यान्वयन क्षमताका आधारमा निर्णय लिइने प्रदेश योजना आयोगका सचिव मीमांस अधिकारीले बताए ।‘अहिलेसम्म ४१ हजारभन्दा बढी योजना दर्ता भइसकेका छन्,’ उनले भने, ‘सरकारका नीति तथा प्राथमिकताका आधारमा योजना छनोट गरिन्छ ।’ तीमध्ये सबैभन्दा धेरै योजना भौतिक पूर्वाधार मन्त्रालयसँग सम्बन्धित छन् । कुल योजनामध्ये करिब ५५ प्रतिशत भौतिक पूर्वाधार मन्त्रालयका रहेको मन्त्रालयका एक कर्मचारीले जनाए ।योजना छनोटको अधिकार सम्बन्धित मन्त्रालयका मन्त्रीहरूलाई दिइएको छ । मन्त्रालयबाट सिफारिस भएका योजना मात्र आयोगमा पठाइने व्यवस्था छ । यही व्यवस्थालाई आधार बनाएर सांसदले मन्त्रीहरूलाई प्रभावित पार्न व्यापक ‘लबिइङ’ गरिरहेका छन् । खासगरी सत्तापक्षीय सांसद आफ्ना निर्वाचन क्षेत्रका योजना अघि बढाउन मन्त्रीसँग नियमित भेटघाट गरिरहेका छन् ।"
विवादित जगदुल्लाको आशयपत्र जारी,"काठमाडौँ — जगदुल्ला हाइड्रोपावर कम्पनी लिमिटेडले सिभिल र हाइड्रो मेकानिकलअन्तर्गत इन्जिनियरिङ, प्रोक्योरमेन्ट र कन्स्ट्रक्सन (ईपीसी) तर्फ आह्वान गरेको ठेक्काको आशयपत्र जारी गरेको छ । आर्थिक प्रस्तावमा कररहित १२ अर्ब १५ करोड रुपैयाँ कबोल गरेको जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) र एएनके कन्स्ट्रक्सन नेपाल जेभी योग्य रहेको भन्दै कम्पनीले मंगलबार आशयपत्र जारी गरेको हो ।चित्त नबुझेको खण्डमा आशयपत्रमाथि सिनो हाइड्रो कर्पोरेसनले १५ दिनभित्र सार्वजनिक खरिद पुनरावलोकन समितिमा उजुरी दिन सक्ने कम्पनीका प्रमुख कार्यकारी अधिकृत (सीईओ) सञ्जय सापकोटाले बताए । ‘आशयपत्रमाथि कुनै उजुरी आएन भने जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) र एएनके कन्स्ट्रक्सन नेपाल जेभीलाई १५ दिनभित्र सम्झौता गर्न आऊ भनेर पत्र काट्नुपर्छ,’ उनले भने । कम्पनीले तोकेको धरौटी, बैंक ग्यारेन्टीलगायत प्रक्रिया पुर्‍याएर सम्झौता गरेपछि मात्रै ठेक्का पाउने सापकोटाले जनाए ।चीनको हेझाउ साङ्चेङ इलेक्ट्रिक पावर कम्पनीले साङ्चेङ जलविद्युत् आयोजना सकिएको पुष्टि गर्ने कुनै पनि प्रमाणपत्र जारी नगरेको र आफ्नो कम्पनीको नाम अनधिकृत प्रयोग गरेको भन्दै यही जेठ ७ मा ‘इमेल’ मार्फत जगदुल्ला कम्पनीलाई जानकारी गराएको छ ।९० मेगावाटको साङ्चेङ जलविद्युत् आयोजना बनाउने भनिए पनि आर्थिक कारणले रद्द भएको र निर्माण नभएको इमेलमा उल्लेख छ । ‘साङ्चेङ इलेक्ट्रिक पावर कम्पनी’ वा ‘साङ्चेङ जलविद्युत् स्टेसन’ को नाम वा झूटो दाबी गरी सम्झौता गर्ने वा फन्ड लिने काम गरिन्छ भने हाम्रो कम्पनी त्यसमा संलग्न छैन,’ इमेलमा भनिएको छ, ‘त्यस किसिमका कुनै गतिविधिका जिम्मेवारी लिँदैनौं ।’हेझाउ साङ्चेङ इलेक्ट्रिक पावर कम्पनीले पठाएको ‘इमेल’ प्राप्त भए पनि आधिकारिकता पुष्टि भइनसकेको सापकोटाले जनाए । ‘जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) सँग जुन इमेलमार्फत हाम्रो कुरा हुन्थ्यो तर यहाँ जियाङ्सीले प्रयोग गरेको प्रमाणपत्र दिने संस्थाले इमेल गरेको छ, त्यसलाई आधिकारिक मान्ने कि नमान्ने ?,’ उनले भने, ‘इमेलको आधिकारिकता पुष्टि भएको छैन ।’जगदुल्ला जलविद्युत् आयोजनाको ठेक्काको विषयमा सिनो हाइड्रोले गरेको उजुरीमा अख्तियार अनुसन्धान दुरुपयोग आयोग र केन्द्रीय अनुसन्धान ब्युरो (सीआईबी) ले समेत अनुसन्धान गरिरहेका छन् । सिउ इन्फ्रास्ट्रक्चर र हाई हिमालय हाइड्रो कन्स्ट्रक्सन जेभीले दायर गरेको रिटमाथि जेठ २१ मा पेसी तोकिएको र अख्तियार अनि सीआईबीले समेत अनुसन्धान गरिरहेकाले त्यसबाट निष्कर्ष आउने भन्दै प्रक्रिया अघि बढाइएको सापकोटा बताउँछन् । रिटमा उच्च अदालत पाटनले अन्तरिम आदेश दिन अस्वीकार गरिसकेको छ ।जगदुल्ला हाइड्रोपावर कम्पनीले वैशाख ९ मा जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) र एएनके कन्स्ट्रक्सन नेपाल जेभी र सिनो हाइड्रो कर्पोरेसन योग्य रहेको भन्दै आर्थिक प्रस्ताव खोल्ने सूचना जारी गरेको थियो । २०८१ वैशाख २४ मा खोलेको आर्थिक प्रस्तावबाट सबैभन्दा कम मूल्य कबोल गरेपछि ठेक्का जियाङ्सी कन्स्ट्रक्सन इन्जिनियरिङ (ग्रुप) कर्पोरेसन (चीन) र एएनके कन्स्ट्रक्सन नेपाल जेभीले पाउने भएका छन् ।"
यस्तो छ आजका लागि विदेशी मुद्राको विनिमय दर,"काठमाडौँ — नेपाल राष्ट्र बैङ्कले आजका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ २४ पैसा र बिक्रीदर १३६ रुपैयाँ ८४ पैसा कायम भएको छ ।युरोपियन युरो एकको खरिददर १५४ रुपैयाँ ५७ पैसा र बिक्रीदर १५५ रुपैयाँ २५ पैसा, युके पाउण्ड स्ट्रलिङ एकको खरिददर १८४ रुपैयाँ ५६ पैसा र बिक्रीदर १८५ रुपैयाँ ३८ पैसा तथा स्वीस फ्रयाङ्क एकको खरिददर १६४ रुपैयाँ ७० पैसा र बिक्रीदर १६५ रुपैयाँ ४३ पैसा कायम गरिएको छ ।अष्ट्रेलियन डलर एकको खरिददर ८७ रुपैयाँ ८४ पैसा र बिक्रीदर ८८ रुपैयाँ २३ पैसा, क्यानेडियन डलर एकको खरिददर ९८ रुपैयाँ ९७ पैसा र बिक्रीदर ९९ रुपैयाँ ४१ पैसा तथा सिङ्गापुर डलर एकको खरिददर १०५ रुपैयाँ ८० पैसा र बिक्रीदर १०६ रुपैयाँ २७ पैसा निर्धारण गरिएको छ ।जापानी येन १० को खरिददर नौ रुपैयाँ ४५ पैसा र बिक्रीदर नौ रुपैयाँ ५० पैसा, चिनियाँ युआन एकको खरिददर १८ रुपैयाँ ९३ पैसा र बिक्रीदर १९ रुपैयाँ ०२ पैसा, साउदी अरेबियन रियाल एकको खरिददर ३६ रुपैयाँ ३२ पैसा र बिक्रीदर ३६ रुपैयाँ ४८ पैसा तथा कतारी रियाल एकको खरिददर ३७ रुपैयाँ ३८ पैसा र बिक्रीदर ३७ रुपैयाँ ५५ पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १६ पैसा र बिक्रीदर चार रुपैयाँ १८ पैसा, युएई दिराम एकको खरिददर ३७ रुपैयाँ ०९ पैसा र बिक्रीदर ३७ रुपैयाँ २६ पैसा, मलेसियन रिङ्गेट एकको खरिददर ३२ रुपैयाँ १४ पैसा र बिक्रीदर ३२ रुपैयाँ २८ पैसा, साउथ कोरियन वन १०० को खरिददर ९ रुपैयाँ ९२ पैसा र बिक्रीदर ९ रुपैयाँ ९६ पैसा, स्वीडिस क्रोनर एकको खरिददर १४ रुपैयाँ २२ पैसा र बिक्रीदर १४ रुपैयाँ २९ पैसा तथा डेनिस क्रोनर एकको खरिददर २० रुपैयाँ ७३ पैसा र बिक्रीदर २० रुपैयाँ ८२ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ३८ पैसा र बिक्रीदर १७ रुपैयाँ ४६ पैसा, कुवेती दिनार एकको खरिददर ४४४ रुपैयाँ २३ पैसा र बिक्रीदर ४४६ रुपैयाँ १९ पैसा, बहराइन दिनार एकको खरिददर ३६१ रुपैयाँ ३९ पैसा र बिक्रीदर ३६२ रुपैयाँ ९८ पैसा तथा ओमनी रियाल एकको खरिददर ३५३ रुपैयाँ ८९ पैसा र विक्रीदर ३५५ रुपैयाँ ४५ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
लगानी बोर्डको ६३ औँ बैठक : रासायनिक मल उत्पादन कारखानाको सम्भाव्यता अध्ययन प्रतिवेदन अघि बढ्यो,"काठमाडौँ — प्रधानमन्त्री केपी शर्मा ओलीका अध्यक्षतामा मंगलबार बसेको लगानी बोर्डको ६३ औं बैठकले नेपालमा रासायनिक मल उत्पादन कारखाना सम्बन्धमा अन्तिम विस्तृत सम्भाव्यता अध्ययन प्रतिवेदनलाई समीक्षा गरी अघि बढाउने निर्णय गरेको छ । प्रधानमन्त्री तथा मन्त्रिपरिषद्को कार्यालय, सिंहदरबारमा बसेको बैठकमा जर्मनीको ‘डीआइएजी इण्डष्ट्रिज जीएमबीएच’ बाट प्राप्त प्रतिवेदनको समीक्षा र पुनरावलोकन गरी उपयुक्त विकल्प सिफारिस गर्न कार्यदल गठन गर्ने निर्णय भएको छ ।उक्त कम्पनीले २०७७ असार ४ गतेको बोर्डको निर्णयबाट मल उत्पादन कारखानाको सम्भाव्यता अध्ययन थालेको थियो । बैठकले पाँचखाल विशेष आर्थिक क्षेत्र परियोजनाको विस्तृत अध्ययन विकास तथा सञ्चालन–व्यवस्थापन सम्बन्धमा प्राप्त प्रस्तावलाई स्वीस च्यालेन्जको अवधारणा अनुरुप प्रतिस्पर्धात्मक प्रकृयामा लैजाने निर्णय गरेको छ ।बैठकले विभिन्न मुलुकसँग हालसम्म गरिएका दोहोरो कर उन्मुक्ति सम्झौता तथा लगानी प्रवद्र्धन सम्झौताका सम्बन्धमा अध्ययन गरी थप मुलुकसँग उक्त सम्झौता गर्ने बारेमा बोर्ड समक्ष प्रतिवेदन पेस गर्न कार्यदल गठन गर्ने निर्णय गरेको छ ।यसैगरी ‘डिप सि बेड माइनिङ’ परियोजनाको सम्बन्धमा प्राप्त प्रस्तावलाई प्रचलित अन्तर्राष्ट्रिय कानुुन, राष्ट्रिय नीति तथा कानुुनी व्यवस्थासहित आर्थिक तथा प्राविधिक पक्षको अध्ययन गरी बोर्डमा प्रतिवेदन पेश गर्न समिति गठन भएको छ ।बैठकले नेपालमा ‘ग्रिन हाइड्रोजन’सम्बन्धी अध्ययन तथा उद्योग स्थापना सम्बन्धमा प्राप्त प्रस्ताव अनुरुप परियोजनाको सर्वेक्षण अनुमतिपत्र प्रदान गर्न बोर्डको कार्यालयलाई अख्तियारी दिएको छ ।यस्तै काम कारवाहीलाई थप छिटो छरितो तथा प्रभावकारी ढंगले अघि बढाउन बोर्डमा रहेका केही अधिकार प्रमुख कार्यकारी अधिकृत सुशील ज्ञवालीलाई प्रत्यायोजन गर्ने निर्णय गरिएको छ ।"
अरुण-३ को सीओडी म्याद थप्‍नलाई पीआरपी गठन गर्न सरकारलाई लगानी बोर्डको सिफारिस,"काठमाडौँ — लगानी बोर्डले अरुण-३ जलविद्युत् आयोजनाको व्यावसायिक उत्पादन मिति (सीओडी) को समय थप गर्नलाई परियोजना समीक्षा कार्यदल (पीआरपी) गठन गर्न सरकारसमक्ष सिफारिस गर्ने निर्णय गरेको छ । बोर्डको ६३ औं बैठकले ९०० मेगावाट क्षमताको अरुण-३ को आयोजन विकास सम्झौता (पीडीए) अनुसार पीआरपी गठन गर्न सरकारसमक्ष सिफारिस गर्ने निर्णय गरेको हो ।पीआरपीले अरुण-३ जलविद्युत् आयोजनाले म्याद थप गर्न देखाएका कारणहरूको आयोजनास्थलमै गएर अध्ययन एंव समीक्षा गरि प्रतिवेदन तयार गर्नेछ । प्रसारणलाइन, जग्गा अधिग्रहणलगायतको समस्या देखाउँदै सीओडीको म्याद सन् २०२६ सेप्टेम्बरसम्म थप गर्न निवेदन दिएको बोर्डले जनाएको छ ।सन् २०२५ को मार्चसम्म अरुण-३ को निर्माण सकिनुपर्थ्यो । तर काम नसकेपछि कम्पनीले सीओडीको समय १८ महिना थप गर्न लगानी बोर्डमा निवेदन दिएको हो । मन्त्रिपरिषद्ले पीआरपी गठन गरेपछि उक्त पीआरपीको प्रतिवेदन अनुसार मात्रै सीओडीको समय थप गर्ने-नगर्नेबारे बोर्डले निर्णय गर्ने प्रवक्ता प्रद्युम्न उपाध्यायले बताए । उनकाअनुसार तीन विज्ञ सदस्यीय पीआरपी गठन गर्नुपर्नेछ ।गत वैशाख दोस्रो साता भारतका विद्युत्‌मन्त्री मनोहरलाल खट्टरले आयोजना अनुगमन तथा अवलोकन गर्दा अरुण-३ को उत्पादनतर्फ ७५/८० प्रतिशत र प्रसारण लाइनतर्फ ३० प्रतिशत भौतिक प्रगति भएको जनाएको छ । आयोजनाको कुल अनुमानित लागत १ सय ४४ अर्ब रुपैयाँ छ ।सन् २००८ मा भारत सरकारको स्वामित्वमा रहेको सतलज जलविद्युत् निगमले प्रतिस्पर्धाका आधारमा यसको लाइसेन्स लिएको थियो । सन् २०१४ मा पीडीए भएको अरुण- ३ को सन् २०१८ मा काठमाडौंमा आयोजित एक कार्यक्रममा पूर्वप्रधानमन्त्री केपी शर्मा ओली र भारतीय प्रधानमन्त्री नरेन्द्र मोदीले शिलान्यास गरेका थिए ।पीडीएअनुसार आयोजनाबाट नेपाललाई २१.९ प्रतिशत अर्थात् १ सय ९७ मेगावाट निःशुल्क बिजुली पाउनेछ । आयोजनाले उत्पादन सुरू भएको १५ वर्षसम्म ७ प्रतिशत र त्यसपछिका १० वर्ष १२ प्रतिशत इनर्जी रोयल्टी नेपाल सरकारलाई बुझाउनु पर्नेछ ।यस्तै उत्पादन सुरूपछिको १५ वर्षसम्म ४०० रूपैयाँ प्रतिमेगावाट र त्यसपछिका १० वर्ष प्रतिमेगावाट १८ सय रूपैयाँ रोयल्टी सरकारलाई बुझाउनु पर्नेछ । निर्माण सम्पन्न भएको २५ वर्षपछि परियोजना नेपाल सरकारलाई हस्तान्तरण गरिने पीडीएमा उल्लेख छ । आयोजनाबाट वार्षिक ऊर्जा उत्पादन ४ अर्ब १ करोड ८० लाख युनिट हुनेछ । गत शुक्रबार मात्रै भारत सरकारको स्वामित्व रहेको सतजल जलविद्युत् निगम (एसजेभीएन) ले निर्माण गरिरहेको अरुण-३ को २०० मेगावाट बिजुली भारतकै सरकारी कम्पनी दामोदर भ्याली कर्पोरेसन (डीभीसी) ले किन्ने सम्झौता गरेको छ ।गत शुक्रबार भारतस्थित नयाँदिल्लीमा एसजेभीएन र डीभीसीबीच विद्युत् बिक्री सम्झौता (पीएसए) भएको भारतीय सञ्चारमाध्यममा उल्लेख छ । अरुण-३ जलविद्युत् आयोजना सन् २०२७/०२८ देखि सञ्चालनमा आउने अपेक्षा गरिएको भारतीय सञ्चारमाध्यममा उल्लेख ।"
चेरी वर्ल्ड कम्युनिकेसनको लाइसेन्स खारेज,"काठमाडौँ — नेपाल दूरसञ्चार प्राधिकरणले चेरी वर्ल्ड कम्युनिकेसन प्रालिको अनुमतिपत्र (लाइसेन्स) खारेज भएको सूचना सार्वजनिक गरेको छ । काठमाडौंको रविभवनस्थि सो सेवा प्रदायकलाई प्रदान गरिएको इन्टरनेट (इमेलसहित) सेवासम्बन्धी अनुमतिपत्र स्वतः खारेज भएको प्राधिकरणले जनाएको छ ।प्राधिकरणका अनुसार २०६७ वैशाख २९ मा प्रदान गरिएको उक्त अनुमति (अनुमतिपत्र नं. फि. ज. १-६२) नियमानुसार नवीकरणको लागि तोकिएको समयावधिभित्र निवेदन नपरेपछि२०८२ वैशाख २९ देखि स्वतः खारेज भएको हो। दूरसञ्चार ऐन, २०५३ को दफा २५(५) बमोजिम लाइसेन्स खारेज गरिएको सूचनामा उल्लेख छ ।उक्त कम्पनीले प्राधिकरणलाई तिर्नु/बुझाउनुपर्ने रकम ३० दिनभित्र बुझाउन र कार्यालयमा सम्पर्क गर्न पनि निर्देशन दिएको छ । ‘अन्यथा प्रचलित कानुनअनुसार कारबाही प्रक्रिया अगाडि बढाइने व्यहोरासमेत यसै सूचनाद्वारा जानकारी गराइन्छ,’ प्राधिकरणले उल्लेख गरेको छ ।"
विज्ञापन बोर्डको अध्यक्षमा हुमागाईं नियुक्त,"काठमाडौँ — विज्ञापन बोर्डको अध्यक्षमा लक्ष्मण हुमागाईं पुन: नियुक्त भएका छन् । अध्यक्ष पदका लागि ६ जनाले आवेदन दिएका थिए । सोमबार बसेको मन्त्रिपरिषद् बैठकले हुमागाई नियुक्त गर्ने निर्णय गरेको सरकारका प्रवक्ता एवं सञ्चार तथा सूचना प्रविधि मन्त्री पृथ्वी शुब्बा गुरुङले मंगलबार जानकारी दिएका हुन् ।यसअघि मन्त्रालयले प्रकाशित गरेको नामावलीमा हुमागाईंसँगै कविता शर्मा, सुजन राजा श्रेष्ठ, अशोककुमार घिमिरे, पदम राज जोशी र अनन्त कान्त मैनालीले आवेदन दिएको उल्लेख थियो । अध्यक्ष नियुक्त भएका हुमागाईं बोर्डका पूर्वअध्यक्ष हुन् । २०७७ चैतमा नियुक्त भएका हुमागाईको कार्यकाल गत चैतमा समाप्त भएको थियो ।विज्ञापन नियमन गर्ने सम्बन्धमा व्यवस्था गर्न बनेको ऐन, २०७६ को दफा १४(४) अनुसार अध्यक्ष पदका लागि नेपाल सरकारसमक्ष सिफारिस गर्न एक सिफारिस समिति गठन गरिने र त्यसमा मन्त्रालयका सचिव संयोजक, मन्त्रालयले नियुक्त गरेको सम्बन्धित विषयका एकजना विज्ञ सदस्य र सहसचिव सदस्य-सचिव रहने व्यवस्था छ । समितिले योग्यता पुगेका उम्मेदवारहरुमध्येबाट उपयुक्त व्यक्ति छनोट गरी सिफारिस गर्ने उल्लेख छ ।‘अध्यक्षको पदमा नियुक्तिका लागि नेपाल सरकारसमक्ष सिफारिस गर्न मन्त्रालयका सचिवको संयोजकत्वमा मन्त्रालयले नियुक्त गरेको सम्बन्धित विषयको एकजना विज्ञ सदस्य र मन्त्रालयको सहसचिव सदस्य सचिव रहेको एक सिफारिस समिति रहनेछन्,’ दफा ४ मा भनिएको छ, ‘सो समितिले दफा १७ बमोजिमको योग्यता पुगेका व्यक्तिहरुमध्येबाट तोकिए बमोजिम खुला प्रतिस्पर्धाबाट उपयुक्त व्यक्ति छनोट गरी नियुक्तिको लागि नेपाल सरकार समक्ष सिफारिस गर्नेछ ।’ ऐनको दफा १८ मा अध्यक्ष बोर्डको कार्यकारी प्रमुख हुने र उनको कार्यकाल चार वर्षको हुने उल्लेख छ ।"
आगामी साउन १ देखि शहरी विकास मन्त्रालयको कामकारबाही 'पेपरलेस' हुने,"काठमाडौँ — शहरी विकास मन्त्रालयको आगामी आर्थिक वर्ष (साउन १ गतेबाट) सरकारी कामकारबाही पेपरलेस हुने भएको छ । साउन १ गतेबाट एकीकृत कार्यालय व्यवस्थापन प्रणाली (जीआईओएमएस) प्रणालीबाट काम हुने शहरी विकास मन्त्रालयका सचिव गोपाल सिग्देलले जानकारी दिए ।'यो प्रणाली पूर्ण कार्यान्वयनमा आएपछि मन्त्रालयअन्तर्गत हुने सरकारी कामकारबाही पेपरलेस हुने छन् भने अनावश्यक कागजी झन्झट हट्नेछ,' सिग्देलले भने ।मंगलबार उपप्रधान एवं शहरी विकासमन्त्री प्रकाशमान सिंहले मनत्रालयको सेवाप्रवाह सहज र चुस्त बनाउन फाइल ट्यापिङ सिस्टम र एकीकृत कार्यालय व्यवस्थापन प्रणाली पूर्ण कार्यान्वयनमा ल्याउन निर्देशन दिएका हुन् ।मन्त्रालयका सचिव सिग्देलले आंशिक रुपमा अहिले नै जीआईओएमएस कार्यान्वयनमा रहेकोमा साउन १ गतेबाट भने पूर्ण कार्यान्यवयनमा ल्याउने जनाए । ‘सरकारी कामकारबाही पेपरलेस बनाउने, एकीकृत कार्यालय व्यवस्थापन प्रणाली (जीआईओएमएस) लागू गर्न लागेका छौं,’ उनले भने,‘ अब अन्तरमन्त्रालय फाइल र चिठीपत्र, मन्त्रालय र विभागहरुबीच फाइल आदानप्रदान गर्दा पेपरलेस हुनेछ । सबै डिजिटलाइज हुनेछ ।’यो प्रणाली लागू भएपछि ब्याकडेटमा काम गर्ने र फाइलहरु अड्काउने प्रवृत्ति अन्त्य हुने छ । कुन फाइल मन्त्रालयको कुन निकायमा कति दिनदेखि छ भन्ने जानकारी लिने फाइल ट्रयापिङ सिस्टम पनि कार्यान्वयनमा ल्याइने भएको छ ।जीआईओएमएस प्रणालीमार्फत सरल, सहज, छिटो, छरितो, मितव्ययी, पारदर्शी र प्रभावकारी रुपमा सम्पादन गरी कागजरहित सरकारको अवधारणालाई कार्यान्वयन गर्न शहरी विकास मन्त्रालयले एकीकृत कार्यालय व्यवस्थापन प्रणाली सञ्चालनमा ल्याउन लागेको हो ।यो प्रणाली प्रयोग गरी सरकारी निकायहरुले विद्युतीय माध्यमबाट तोक आदेश तथा टिप्पणी निर्णय, चिठीपत्रको दर्ता तथा चलानी, हाजिरी बिदा र काज स्वीकृत, अभिलेख व्यवस्थापन लगायतका कार्य हुनेछ ।"
आयोगका उपाध्यक्ष अधिकारी र राष्ट्र बैंकका गभर्नर पौडेलबीच भेटवार्ता,"काठमाडौँ — राष्ट्रिय योजना आयोगका उपाध्यक्ष शिवराज अधिकारी र नेपाल राष्ट्र बैंकका नवनियुक्त गभर्नर विश्वनाथ पौडेलबीच भेटवार्ता भएको छ । मंगलबार सिंहदरबारस्थित योजना आयोगमा भएको भेटमा उनीहरूबीच वित्त नीति र मौद्रिक नीतिको अन्तरसम्बन्ध र स्वतन्त्रताको बारेमा छलफल भएको छ ।भेटवार्तामा विद्यमान नीतिहरू सँगसँगै कार्यान्वयनमा लैजाने विषयमा एक अर्कामा सहजीकरण गर्ने बारेमा समेत छलफल भएको छ ।अर्थतन्त्रलाई कोभिड-१९ पूर्वको अवस्थामा लैजाने र योजनाले लक्षित गरे अनुरूपको उच्च दिगो र समावेशी आर्थिक वृद्धि हासिल गर्ने विषयमा छलफल भएको विज्ञप्तिमा उल्लेख छ ।छलफलका क्रममा आयोगका उपाध्यक्ष अधिकारीले वित्तीय हस्तान्तरण, आयोजनाको पुनः प्रथामिकिकरण, आयोजना बैंकको प्रभावकारी कार्यान्वयन तथा मध्यमकालीन खर्च संरचना लगायतका विषयमा राष्ट्रिय योजना आयोगबाट भए/गरेका सुधारका कार्यको बारेमा जानकारी गराएका थिए ।यसैगरी राष्ट्र बैंकका गभर्नर पौडेलले पूर्वाधार विकासमा निजी क्षेत्रलाई आकर्षण गर्दै लगानीको वातावरण सिर्जना गर्ने सम्बन्धमा सहजीकरण गर्ने बताए ।"
झिनो अंकले सुध्रिएर बन्द भयो नेप्से,"काठमाडौँ — सेयर कारोबार मापक नेप्से परिसूचक मंगलबार ०.८५ अंकले बढेर बन्द भएको छ । अघिल्लो दिनको तुलनामा ०.०३ प्रतिशतले सकारात्मक हुँदै समग्र नेप्से २ हजार ६ सय ७५.६२ विन्दुमा पुगेर बन्द भएको हो । गत सोमबार ५.२१ अंक घटेर बन्द भएको थियो ।मंगलबार कारोबारमा आएकामध्ये ८५ कम्पनीको सेयर मूल्य बढ्यो भने १६१ वटाको घट्यो । ५९ हजार ६ सय ३३ पटकको सेयर कारोबारमा १ करोड ४२ लाख ९९ हजार ३९४ कित्ता सेयर किनबेच भए । ती किनबेचमा ६ अर्ब ५२ करोड ७८ लाख रुपैयाँ बराबरको कारोबार भएको छ ।अघिल्लो कारोबार दिनको तुलनामा कारोबार रकम पनि घटेको हो । गत सोमबार सेयर बजारमा ७ अर्ब ५६ करोड ५० लाख रुपैयाँ बराबरको सेयर कारोबार भएको थियो ।मंगलबार कारोबारमा आएका १३ उपसमूहमध्ये वित्त कम्पनी, होटेल तथा पर्यटन, लगानी, जीवन बिमा, लघुवित्त, निर्जीवन बिमा र अन्यको परिसूचक घटे । बाँकी बैकिङ, विकास बैंक, जलविद्युत्, उत्पादन तथा प्रशोधन, सामूहिक लगानी कोष र व्यापार उपसमूहको परिसूचक बढेको नेप्सेको तथ्यांक छ ।"
प्राधिकरणको सञ्चालक समिति  र नियमन आयोगले स्वीकृत नगरी प्राधिकरणले तिर्‍यो भारतलाई विद्युत्‌को पैसा,"काठमाडौँ — नेपाल विद्युत् प्राधिकरणले भारतलाई ८ करोड रुपैयाँ बिजुलीको महसुल भुक्तान गरेको छ । नेपाल–भारत विद्युत् विनिमय समिति (पावर एक्सचेन्ज कमिटी–पीईसी) मार्फत आयात गरिएको बिजुलीको महसुल तिरेको हो ।जबकि पीईसीको १६ औँ बैठकले तय गरेको आयात निर्यातको बिजुलीको प्रतियुनिट दर प्राधिकरणको सञ्चालक समितिले अनुमोदन र नियमन आयोगले स्वीकृत समेत गरेको छैन ।प्राधिकरण स्रोतका अनुसार पीइसीमार्फत आयात गरिएको बिजुलीको महसुल ८ करोड रुपैयाँ तिरेको र करिब १९ करोड रुपैयाँ प्रक्रियामा छ ।२०८१ माघ ३० मा भारतमा बसेको बैठकले १३२ केभी प्रसारण लाइनबाट आयात निर्यात हुने बिजुलीको प्रतियुनिट दर ८.१ भारु (१२ रुपैयाँ ९६ पैसा) तय गरेको थियो ।विद्युत् नियमन आयोगकी सचिव एवं प्रवक्ता मनादेवी श्रेष्ठले केही समय पीइसीमार्फत सम्झौता भएको बिजुलीको मूल्य स्वीकृत गर्न प्राधिकरणले पत्र पठाए पनि स्वीकृत भई नसकेको बताइन् । ' केही समय अघि आयात-निर्यात हुने मूल्य दर स्वीकृत गर्न पत्र आएको थियो,' उनले भनिन्, ' हामीले प्राधिकरण सञ्चालक समितिले निर्णय गरेको पत्र पठाउन भन्दै प्राधिकरणलाई नै पत्र लेख्यौँ । त्यसयता केही भएको छैन ।'प्राधिकरणका तत्कालीन कार्यकारी निर्देशक कुलमान घिसिङ र भारतको केन्द्रीय विद्युत् प्राधिकरणका विद्युत् प्रणाली सदस्य अशोककुमार राजपूतको सह अध्यक्षतामा बसेको बैठकले उक्त दर तय गरेको थियो । सन् २०२५ मा १३२ केभी प्रसारण लाइनमार्फत हुने बिजुली आदानप्रदानको मूल्य प्रतियुनिट ८.१ भारु (१२ रुपैयाँ ९६ पैसा) तोकेको नेपाल विद्युत् प्राधिकरणले जनाएको छ । सन् २०२४ का १३२ केभी प्रसारण लाइनमार्फत हुने बिजुली आदानप्रदानको मूल्य प्रतियुनिट ७.९८ भारु (१२ रुपैयाँ ७७ पैसा) थियो ।बैठकले ३३ केभी प्रसारण लाइनमार्फत हुने बिजुली आदानप्रदानको मूल्य पनि प्रतियुनिट दर ८.७८ भारु (१४ रुपैयाँ ०४ पैसा) तोकेको छ  । सन् २०२४ मा ३३ केभी प्रसारण लाइनमार्फत हुने बिजुली आदानप्रदानको मूल्य प्रतियुनिट दर ८.६५ भारु (१३ रुपैयाँ ८४ पैसा) थियो । नेपालले ११ केभी प्रसारण लाइनमार्फत आयात निर्यात हुने विद्युत्‌को प्रति युनिट दर ९.४१ भारु (१५.०५ रुपैयाँ) तोकेको छ ।प्राधिकरणका प्रवक्ता राजन ढकालले महान्यायाधिवक्ता कार्यालयको रायअनुसार भुक्तानी भएको बताए । 'प्राधिकरण सञ्चालक समितिले पीईसी सम्झौतालाई जानकारीमा लिने र सम्झौता कार्यान्वयन गर्न मिल्छ-मिल्दैन भन्ने विषयमा ऊर्जा मन्त्रालयमार्फत महान्यायाधिवक्ताको कार्यालयसँग राय लिने भन्ने निर्णय गरेको थियो,' उनले भने, 'महान्यायाधिवक्ताले दुई देशबीचको भएको र सम्झौता गरिसकेपछि कार्यान्वयन गर्नुपर्छ भन्ने राय दियो ।'महान्यायाधिवक्ताको कार्यालयको राय अनुसार मन्त्रालयले पनि पीईसी सम्झौता अनुसार कार्यान्वयन गर्न राय दिएकाले प्राधिकरणले विद्युत्‌को महसुल भुक्तानी गरेको उनले बताए । ऊर्जामन्त्री दीपक खड्काले २०८१ फागुन १३ मा पीईसी बैठकमा कुन निकायको स्वीकृति लिएर गएको भनेर २४ घण्टे स्पष्टीकरण सोधेका थिए ।'नेपाल सरकार (कार्यसम्पादन) नियमावली, २०६४ को अनुसूचीको विषय संख्या २० र २३ अनुसार नेपाल सरकार, मन्त्रिपरिषद्‌मा पेस गर्नुपर्ने विषयमा मन्त्रालयको सहमति नलिई आर्थिक दायित्व बढ्ने गरी द्विपक्षीय वार्ताको माध्यमबाट तयार भएको सहमति पत्रमा हस्ताक्षर गर्ने अख्तियारी कसरी पाएको' भनेर पनि मन्त्री खड्काले सोधेका थिए ।२०८१ चैत ११ मा मन्त्रिपरिषद् बैठकले घिसिङलाई प्राधिकरणको कार्यकारी निर्देशक पदबाट बर्खास्त गरेका थिए । सम्झौता गर्न जाने व्यक्तिले अख्तियारी नलिएकाले कारबाही गर्नु भनेको अर्को विषय भएको भन्दै महान्यायाधिवक्ताले सम्झौता कार्यान्वयन गर्न बाटो खुलाएको प्राधिकरणले जनाएको छ ।"
सुनचाँदीको मूल्यमा सामान्य गिरावट,काठमाडौँ — सोमबारको तुलनामा आज सुनचाँदीको मूल्य केही घटेको छ ।  सुन तोलामा २ सय रुपैयाँ र सोही परिमाणको चाँदी १० रुपैयाँले घटेको छ ।नेपाल सुनचाँदी व्यवसायी महासंघका अनुसार एक तोला सुनको मूल्य एक लाख ९० हजार ९०० कायम भएको छ भने त्यति नै परिमाणको चाँदीको मोल एक हजार ९९५ रुपैयाँ निर्धारण भएको छ ।अन्तर्राष्ट्रिय बजारमा आज सुन प्रतिऔँस तीन हजार ३५५अमेरिकी डलर कारोबार भइरहेको अन्तरराष्ट्रिय सञ्चारमाध्यमहरुले जनाएका छन् ।
"मकै फलाउनेहरु : उत्पादन देखेर हर्षित, बजार सम्झेर आजित","झापा — जेठको मध्याह्न, टन्टलापुर घामले रापिएको छ जमिन । मकैबारी भित्रको गर्मी उस्तै । तर, यी कुनै पनि कुराको पर्वाह छैन उनलाई । निलो सर्ट र निलै पाइन्ट लगाएका उनको थाप्लोमा डोको छ । डोकोभित्र भर्खरै बोटबाट भाँचिएका मकै । उनलाई केबल मकै भाँच्ने चटारो छ । उनी अर्थात् झापा गाउँपालिका–७ का टेकनारायण तामाङ ।तामाङ मात्रै होइन । झापा गाउँपालिकाका अधिकांश स्थानीय यतिबेला मकै थन्क्याउन व्यस्त छन् । ‘डेढ विगाहमा मकै लगाएका थियौँ । राम्रो फल्यो, हाम्रो आम्दानीको स्रोत नै यही हो,’ मकै भाँच्दै गर्दा भेटिएका तामाङले भने, ‘४६ हजार खर्च गरेर मकै लगाउँदा एक लाखभन्दा बढी आम्दानीसम्म भएको छ ।’उसो त झापाका १५ पालिकामध्ये मकै खेतीका लागि प्रख्यात छ झापा गाउँपालिका । जहाँ मकै नलगाइएका खेत देख्न मुस्किल पर्छ अनि मकै खेती नगरेका परिवार । अहिले भने यहाँ मकै थन्क्याउने चटारो छ । कोही मकै सुकाइरहेका छन् भने कोही मेसिनबाट मकै छोडाइरहेका छन्, कोही भाँच्नमा व्यस्त छन् ।बाटोमा मकै सुकाउँदै गर्दा भेटिए झापा गाउँपालिका–३ का धनपति संग्रौला । उनले करिब १५ कट्ठा जग्गामा मकै लगाएका छन् । अहिले भने मकै छोडाएर, सुकाइसकेर बेच्ने तरखरमा छन् । ‘यहाँको मुख्य बाली नै मकै हो । धान त खेत किन बाँझो राख्ने भनेर मात्रै रोप्ने हो, भात खान चाहिन्छ भनेर,’ उनले सुनाए, ‘मकैबाट राम्रो आम्दानी हुन्छ । घरबाटै बिक्छ पनि ।’उनका अनुसार अहिले तीन हजार रुपैयाँ क्विन्टलमा मकै बिकिरहेको छ । सुकाएर तयार पारेको मकै लिन व्यापारी घरमै आइपुग्छन् । तौल गर्छन् अनि लैजान्छन् । झापा गाउँपालिका र कनकाई नगरपालिकाको माटो मकै खेतीका लागि उर्वर रहेको हुँदा सरकारले २०७६ सालदेखि यहाँ मकै जोन कार्यक्रमसमेत लागू गरेको छ ।सुरुमा झापा गाउँपालिकाको वडा नं. ६ र कनकाई नगरपालिकाको वडा नं. ९ मा परीक्षणको रूपमा मकै जोन कार्यक्रम लागू भएको थियो । पछि कार्यक्रम विस्तार भयो । झापा गाउँपालिकाको सातै वटा वडा र छिमेकी कनकाई नगरपालिकाको वडा नं. ५ र ६ मा मकै जोन कार्यक्रम लागू भयो । फलस्वरूप यहाँका ९० प्रतिशतभन्दा बढी किसान व्यावसायिक मकै खेतीतर्फ आकर्षित छन् ।कृषक संग्रौलाले यहाँ २६ कट्ठा जग्गामा एक सय ४ क्विन्टलसम्म मकै फलाएको सुनाए । अर्थात् एक कट्ठा जग्गामै १० मनसम्म मकै फलाएको उनको दाबी छ । ‘धानभन्दा मकै दोब्बर फल्छ । तर, मकैमा लगाउन रासायनिक मलको भने साह्रै अभाव हुन्छ । न किन्न पाइन्छ, न सरकारले नै दिन्छ,’ उनले भने, ‘रासायनिक मल हाल्ने बेला अभाव नहुने र सुलभ मूल्यमा समयमै पाइने हो भने उत्पादन अझै बढ्ने थियो ।’झापा गाउँपालिका–३ कै अर्का किसान वीरबहादुर कार्की मकै अत्यन्तै राम्रो फल्ने भएपनि भाँचेर, छोडाएर, सुकाएर, मिलमा पिसाउन मिल्ने बनाउँदा पनि उचित मूल्य भने नपाइरहेको गुनासो गर्छन् । ‘अलिक अगाडीसम्म क्विन्टलको ३७ सयसम्म रहेको मकैको भाउ किसानको मकै निस्किएपछि भने घटेर तीन हजार हाराहारी आइपुग्यो । यो बजार कसको नियन्त्रणमा हुन्छ ?,’ एक विगाहभन्दा धेरै जग्गामा मकै लगाएका उनी भन्छन्, ‘रोग लाग्छ, किरा लाग्छ, औषधि उपचार, रासायनिक मल यी सबै गरेर मकै तयार पार्‍यो । भाउ घटिदिन्छ । किसान जतिको त्यतिमा बेच्न बाध्य ।’मकै जोन लागू भएको पालिकामा पालिकाले समर्थन मूल्य पनि तोकिदिए कृषक लाभान्वित हुने भन्दै उनी भन्छन्, ‘पालिकाले समर्थन मूल्य तोकिदिए । भाउ समान हुन्थ्यो । कृषकले उचित मूल्य पाउँथे ।’ यसैगरी मकै सुकाउने ठाउँको अभाव हुँदा कृषकहरू सडक–सडकमा मकै सुकाउन बाध्य छन् यहाँ । दक्षिणी भेग हुँदै पूर्व–पश्चिम जोड्ने हुलाकी राजमार्ग त झन् मकै सुकाउने टनेल जस्तै बनेको छ । अन्य भित्री सडकहरू उस्तै ।मकै जोन लागू भएको पालिकामा कृषकहरूलाई मकै सुकाउने टनेल अथवा अन्य कुनै विकल्प दिने हो भने सडकमा सुकाउनुपर्ने बाध्यता हट्ने बताउँछन् झापा गाउँपालिका–२ का धरमलाल हेमरम । सिंगो पालिका मकै खेतीमा व्यस्त छ । किसानहरू आफूले लगाएको मकै फलेको देखेर हर्षित पनि छन् । तर, किराको प्रकोप, औषधी उपचार, रासायनिक मलको अभाव, व्यापारीको मनपरी मूल्य देखेर त्यति नै आजित पनि ।पालिकाभर कति किसान व्यावसायिक मकै खेतीमा लागेका छन् ? पालिकासँग तथ्यांक छैन । हामीले पालिकाको कृषि शाखासँग पालिकाभर कति हेक्टरमा मकै खेती हुन्छ ? भनेर पनि बुझ्यौँ । तर, पालिकाले तथ्यांक नै राखेको छैन । ‘अरू पालिकामाभन्दा झापा गाउँपालिकामा सेवा सुविधा राम्रो छ,’ कृषि शाखा प्रमुख समीक्षा उप्रेतीले भनिन् ।कृषि ज्ञान केन्द्र झापाका अनुसार झापामा ४४ हजार ३५० हेक्टर क्षेत्रफलमा मकै खेती हुने गरेको छ । पूर्वपश्चिम राजमार्गको उत्तरी क्षेत्रभन्दा दक्षिणी क्षेत्रमा धेरै मकै खेती हुने गरेको छ । ज्ञान केन्द्रका सूचना अधिकारी चेतनाथ भण्डारी जिल्लाका समग्र पालिकामा मकै खेती फस्टाइरहेको बताउँछन् । किसानहरू विशेषगरी हाइब्रिड जातका मकै तर्फ आकर्षित भइरहेको उनको भनाइ छ ।उन्नत जात र उत्पादन पनि धेरै हुने भएकाले किसानको बढ्दो आकर्षण रहेको उनको भनाइ छ ।"
यस वर्ष पनि गण्डकीको आर्थिक वृद्धिदर उच्च,"काठमाडौँ — नेपालका सात प्रदेशमध्ये आर्थिक वृद्धिदरका हिसाबले सबैभन्दा अगाडि गण्डकी देखिएको छ । राष्ट्रिय तथ्यांक कार्यालयले सोमबार सार्वजनिक गरेको प्रादेशिक कुल गार्हस्थ्य उत्पादन (जीडीपी) प्रतिवेदनले चालु आर्थिक वर्षमा आधारभूत मूल्यमा गण्डकी प्रदेशको आर्थिक वृद्धिदर सबैभन्दा धेरै ४.६१ प्रतिशत रहने प्रारम्भिक अनुमान गरेको हो । उपभोक्ता मूल्यमा भने यस प्रदेशको आर्थिक वृद्धिदर ५.५१ प्रतिशत हुने अनुमान छ ।चालु आर्थिक वर्षमा गण्डकीपछि धेरै आर्थिक वृद्धिदर हुने प्रदेश बागमती छ । यस वर्ष आधारभूत मूल्यमा यस प्रदेशको आर्थिक वृद्धिदर ५.१८ प्रतिशत हुने देखिएको छ ।प्रतिवेदनअनुसार चालु आर्थिक वर्षमा आधारभूत मूल्यमा कोशीको आर्थिक वृद्धिदर ३.३४, मधेशको ४.५०, लुम्बिनीको ४.७०, कर्णालीको ४.७४ र सुदूरपश्चिमको ३.३२ प्रतिशत रहने प्रारम्भिक अनुमान छ । चालु आर्थिक वर्षको ९ महिना (गत चैत) सम्मको वास्तविक तथ्यांक र आगामी तीन महिना (वैशाखदेखि असारसम्म) को अनुमानित तथ्यांकका आधारमा कार्यालयले प्रादेशिक लेखा तथ्यांक सार्वजनिक गरेको हो ।यस आर्थिक वर्षको अन्त्यसम्म अर्थतन्त्रको आकार कुल गार्हस्थ्य उत्पादन (जीडीपी) ६१ खर्ब ७ अर्ब पुग्ने प्रारम्भिक अनुमान छ । गत वर्षको तुलनामा यस वर्ष जीडीपीको आकार करिब ४ खर्ब रुपैयाँले बढ्ने अनुमान छ । गत वर्ष जीडीपीको आकार ५७ खर्ब ४ अर्ब रुपैयाँ कायम रहनेछ ।यस वर्षको कुल जीडीपीमध्ये सबैभन्दा धेरै बागमतीले ३६.५२ र सबैभन्दा कम कर्णालीले ४.१९ प्रतिशत योगदान पुर्‍याउने कार्यालयको अनुमान छ । राष्ट्रिय जीडीपीमा कोशीको हिस्सा १५.९०, लुम्बिनीको १४.२३, मधेशको १३.१६, गण्डकीको ८.९८ र सुदूरपश्चिम प्रदेशको हिस्सा ७.०३ प्रतिशत छ । ‘गत आर्थिक वर्ष २०८०/८१ को संशोधित अनुमानबमोजिम जीडीपीमा प्रादेशिक योगदान सीमान्त रूपमा मात्र परिवर्तन भएको छ,’ कार्यालयको प्रतिवेदनमा भनिएको छ, ‘गत वर्षको तुलनामा जीडीपीमा कोशी, गण्डकी, लुम्बिनी, कर्णाली र सुदूरपश्चिको योगदान सीमान्त रूपमा घटेको छ भने मधेश र बागमतीको योगदान सीमान्त रूपमा बढेको छ । यस आर्थिक वर्षमा बागमतीको कुल गार्हस्थ्य उत्पादन उपभोक्ताको मूल्यमा करिब २२ खर्ब ३० अर्ब हुने अनुमान छ भने गत आर्थिक वर्षको संशोधित अनुमान करिब २० खर्ब ६९ अर्ब छ ।’गत आर्थिक वर्षमा राष्ट्रिय तहमा कुल गार्हस्थ्य उत्पादनको ३६.२० प्रतिशत हिस्सा ओगटेको यस प्रदेशले चालु वर्षमा ३६.५२ प्रतिशत योगदान पुर्‍याउने अनुमान छ । ‘गत आर्थिक वर्षमा कुल गार्हस्थ्य उत्पादनको वृद्धिदर ३.७० प्रतिशत थियो भने यस वर्ष विस्तार भई ५.१८ प्रतिशत कायम रहने अनुमान छ,’ प्रतिवेदनमा भनिएको छ, ‘कुल गार्हस्थ्य उत्पादनमा सबैभन्दा बढी योगदान २२.५५ प्रतिशत कृषि क्षेत्रको छ भने सबैभन्दा कम ०.२७ प्रतिशत योगदान आपूर्ति, ढल, फोहोर व्यवस्थापन क्षेत्रको रहने प्रारम्भिक अनुमान छ ।’प्रदेशमध्ये बागमती सबैभन्दा धनी रहेको राष्ट्रिय तथ्यांक कार्यालयको प्रतिवेदनले देखाएको छ । प्रतिवेदनका अनुसार बागमतीको प्रतिव्यक्ति जीडीपी २ हजार ६ सय २ अमेरिकी डलर छ । दोस्रो धनी प्रदेश गण्डकी हो । यस प्रदेशको प्रतिव्यक्ति जीडीपी १ हजार ६ सय १९ डलर छ । कोशीको प्रतिव्यक्ति जीडीपी १ हजार ४ सय १ अमेरिकी डलर, लुम्बिनीको १ हजार २ सय १ डलर, सुदूरपश्चिमको १ हजार १ सय ५३ डलर, कर्णालीको १ हजार ८९ डलर र मधेशको प्रतिव्यक्ति जीडीपी ९ सय ३२ डलर छ । यसअनुसार समग्र नेपालको प्रतिव्यक्ति जीडीपी १ हजार ४ सय ३४ अमेरिकी डलर छ ।यस वर्ष नेपालीको प्रतिव्यक्ति आय १ हजार ५ सय १७ अमेरिकी डलर पुग्ने कार्यालयको अनुमान छ । गत आर्थिक वर्ष प्रतिव्यक्ति राष्ट्रिय कुल आय १ हजार ४ सय ६७ डलर रहने संशोधित अनुमान छ । आर्थिक वर्ष २०७९/८० मा प्रतिव्यक्ति आय १ हजार ४ सय १० अमेरिकी डलर रहेको कार्यालयले जनाएको छ ।औद्योगिक वर्गीकरणअनुसार आर्थिक क्रियाकलाप हेर्दा गत आर्थिक वर्ष र यस आर्थिक वर्षमा बागमतीबाहेक सबै प्रदेशमा कृषि क्षेत्रको योगदान सबैभन्दा बढी छ । तर बागमतीमा थोक तथा खुद्रा व्यापार क्षेत्रको योगदान सबैभन्दा बढी देखिन्छ । यसो हुनुमा बागमतीमा बढ्दो सहरीकरण, बढ्दो जनसंख्या, राष्ट्रिय तहका ठूला व्यापारिक कारोबार आदि कारण रहेको राष्ट्रिय तथ्यांक कार्यालयका प्रवक्ता ढुण्डीराज लामिछानेले जनाए ।‘राष्ट्रिय तहमा दोस्रो हिस्सा ओगटेको व्यापार क्षेत्र कोशी तथा मधेशमा पनि दोस्रो हिस्सामै कायम छ भने बागमतीमा घरजग्गासम्बन्धी कारोबार तथा आफ्नै आवास सेवाको हिस्सा दोस्रो छ,’ भट्टराईले भने, ‘गण्डकी, लुम्बिनी, कर्णाली र सुदूरपश्चिम प्रदेशमा सार्वजनिक प्रशासन र रक्षा क्षेत्रको योगदान दोस्रो स्थानमा देखिन्छ । बागमती, मधेश र कर्णालीबाहेक सबै प्रदेशको कुल गार्हस्थ्य उत्पादनमा प्रशासनिक सहयोगी सेवा क्रियाकलापको योगदान सबैभन्दा न्यून छ ।’अर्थतन्त्रका सबै क्षेत्रमा सकारात्मक वृद्धि भए पनि चालु आर्थिक वर्षमा नेपालको आर्थिक वृद्धिदर लक्ष्यभन्दा कम हुने भएको छ । राष्ट्रिय तथ्यांक कार्यालयले सार्वजनिक गरेको वार्षिक राष्ट्रिय लेखा अनुमान प्रतिवेदनले आर्थिक वर्ष २०८१/८२ मा आधारभूत मूल्यमा मुलुकको आर्थिक वृद्धिदर ३.९९ प्रतिशत हुने प्रारम्भिक अनुमान गरेको छ । चालु आर्थिक वर्षमा सरकारले ६ प्रतिशत आर्थिक वृद्धिको लक्ष्य तोकेको छ ।गत आर्थिक वर्षमा ऋणात्मक वृद्धिदर रहेका उद्योग, निर्माण, व्यापार क्षेत्रमा यस वर्ष सकारात्मक वृद्धि रहे पनि मुलुकको समग्र आर्थिक वृद्धिदर करिब ४ प्रतिशत हाराहारीमा मात्र हुने कार्यालयले बताएको छ ।गत आर्थिक वर्षमा आधारभूत मूल्यमा नेपालको आर्थिक वृद्धिदर ३.५४ प्रतिशत हुने प्ररम्भिक अनुमान रहेकामा त्यसमा संशोधन भएर ३.३६ प्रतिशत कायम भएको जनाइएको छ । कार्यालयको यो प्रक्षेपण यस वर्षका लागि सरकार र दातृ निकाय विश्व बैंक, एसियाली विकास बैंकलगायतले प्रक्षेपण गरेभन्दा कम हो । सन् २०२५ का लागि विश्व बैंकले ४.५ र एडीबीले ४.४ प्रतिशत आर्थिक वृद्धि हुने प्रक्षेपण गरिसकेका छन् ।उपभोक्ता मूल्यमा भने यस वर्ष नेपालको आर्थिक वृद्धिदर ४.६१ प्रतिशत हुने कार्यालयको अनुमान छ । उपभोक्ताको मूल्यमा गत आर्थिक वर्ष २०८०/८१ मा आर्थिक वृद्धिदर ३.६७ प्रतिशत हुने कार्यालयको संशोधित अनुमान छ ।"
राष्ट्र बैंक सेयर कर्जामा लचिलो बन्दा पनि बढेन नेप्से,"काठमाडौँ — अघिल्लो दिनको तुलनामा सोमबार सेयर कारोबार मापक नेप्से परिसूचक र कारोबार रकम दुवै घटेका छन् । आइतबार ८.५७ अंकले घटेको नेप्से सोमबार पनि ५‍.२१ अंकले घटेको हो । अघिल्लो दिनको तुलनामा शून्य दशमलव १९ प्रतिशतले घटेपछि समग्र नेप्से २ हजार ६ सय ७४.७६ बिन्दुमा ओर्लिएको छ ।लामो समयदेखि बढ्न नसकेको नेप्से नयाँ गभर्नर नियुक्तिसँगै बढ्ने अपेक्षा गरिएको थियो । गभर्नर नियुक्त भएकै दिन गत मंगलबार नेप्से करिब ४९ अंकले बढेको थियो । त्यसयता चार दिन सेयर कारोबार भयो, जसमा गत बिहीबार नेप्से १९ अंकले बढेको थियो । बाँकी सबै दिन नेप्से घटेको छ । गभर्नरमा विश्व पौडेल नियुक्त भएको चार दिनपछि आइतबार राष्ट्र बैंकले चालु आर्थिक वर्षको मौद्रिक नीतिको तेस्रो त्रैमासिक समीक्षामा राष्ट्र बैंकले सेयर कर्जाको जोखिम भार घटाएर १ सय प्रतिशत कायम गरेको छ ।सेयर कर्जाका विषयमा राष्ट्र बैंकको स्थिर नीति देखिँदैन । कहिले लचिलो त कहिले खुकुलो नीति अवलम्बन गर्दै आएको राष्ट्र बैंक अहिले चार वर्षअघिको अवस्थामा पुगेको हो । नेपाल राष्ट्र बैंकले २०६७ देखि एकीकृत निर्देशन जारी गर्न थालेको हो । त्यतिबेला सेयर धितोमा प्रवाह हुने सबै कर्जाको जोखिम भार १ सय ५० प्रतिशत थियो । २०७५ पुस ११ मा सो व्यवस्था परिमार्जन गरेर सेयर कर्जाको जोखिम भार १ सय प्रतिशत बनाइयो । कोभिड संक्रमणपछि आक्रामक कर्जा विस्तार भएको भन्दै २०७८ फागुन ११ मा जोखिम भार बढाएर १ सय ५० प्रतिशत पुर्‍याइयो । २०७९ मा २५ लाख रुपैयाँसम्मको सेयर कर्जाको जोखिम भार १ सय प्रतिशत र बाँकी सबैमा १ सय ५० प्रतिशत बनाइएको थियो । २०८० मा ५० लाख रुपैयाँसम्मको सेयर कर्जामा १ सय र बाँकी सबैमा १ सय २५ प्रतिशत जोखिम भार पुर्‍याइयो । अहिले सेयर कर्जाको जोखिम भार १ सय प्रतिशत कायम गरिएको हो ।सोमबार कारोबारमा आएकामध्ये ९२ वटा कम्पनीको सेयर मूल्य बढ्यो भने १५५ वटाको घट्यो । कुल ६९ हजार ६ सय ५१ पटकको कारोबारमा १ करोड ७१ लाख ६० हजार ६ सय २५ कित्ता सेयर किनबेच भए । ती किनबेचमा ७ अर्ब ५८ करोड ५० लाख २२ हजार रुपैयाँको कारोबार भएको छ । जुन आइतबारको तुलनामा कम हो । आइतबार ७ अर्ब ६० करोड ९५ लाख रुपैयाँ बराबरको सेयर कारोबार भएको थियो ।नेप्से घटेसँगै कुल बजार पुँजीकरण ८ अर्ब ६८ करोड रुपैयाँले घटेको छ  । गत आइतबार ४४ खर्ब ५९ अर्ब ४७ करोड रुपैयाँ रहेको कुल बजार पुँजीकरण सोमबार ४४ खर्ब ५० अर्ब ७९ करोड कायम भएको छ  । यसले एकै दिनमा नेप्सेको आकार ८ अर्ब ६८ करोड रुपैयाँले खुम्चिएको देखाउँछ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।सोमबार उत्पादन तथा प्रशोधन ५७.०५ र बैकिङ २.४८ अंकले बढेको छ । बाँकी सबै उपसमूह घटे । होटल तथा पर्यटन ६२.०८, विकास बैंक १४.७२, जीवन बिमा २७.४४ अंक र लघुवित्त ७४.८४ ले घटेका छन् । ओम मेगाश्री फर्मास्युटिकल्सको ९.९९, उपकार लघुवित्तको ६.१९, कृषि विकास बैंक डेबेन्चर (२०८३) को ४.९८, उन्नति सहकार्य लघुवित्तको ४.९८, एनआईएमबी डेबेन्चरको ३.९७ प्रतिशतले सेयर मूल्य बढेको छ ।गुराँस लघुवित्तको सेयर मूल्य १० प्रतिशतले घटेर सर्किट ब्रेकरमार्फत कारोबार नियन्त्रण गरिएको थियो । बाराही हाइड्रोपावरको ९.८५, एनआईसी एसिया डेबेन्चर (२०८५/८६) को ५.५२, अभियान लघुवित्तको ३.९२ र नदीप लघुवित्तको ३.६५ प्रतिशतले सेयर मूल्य घटेको छ । कारोबार रकमका आधारमा राधी विद्युत् कम्पनी, ङादी ग्रुप पावर, युनिभर्सल पावर कम्पनी, कुमारी बैंक र एनआरएन इन्फ्रास्ट्रक्चर एन्ड डेभलपमेन्ट अघि रहे । यसअनुसार राधी विद्युत् कम्पनीको ६४ करोड ३१ लाख, ङादी ग्रुप पावरको ५६ करोड ८६ लाख, युनिभर्सल पावर कम्पनीको ४५ करोड ३९ लाख, कुमारी बैंकको २१ करोड ९५ लाख र एनआरएन इन्फ्रास्ट्रक्चर एन्ड डेभलपमेन्टको १८ करोड ३५ लाख रुपैयाँको कारोबार भएको नेप्सेले जनाएको छ ।"
यस्तो छ आजका लागि विदेशी मुद्राको विनिमय दर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३५ रुपैयाँ ८४ पैसा र बिक्रीदर १३६ रुपैयाँ ४४ पैसा कायम भएको छ ।युरोपियन युरो एकको खरिददर १५४ रुपैयाँ ५९ पैसा र बिक्रीदर १५५ रुपैयाँ २७ पैसा, युके पाउण्ड स्ट्रलिङ एकको खरिददर १८४ रुपैयाँ १९ पैसा र बिक्रीदर १८५ रुपैयाँ, स्वीस फ्रयाङ्क एकको खरिददर १६५ रुपैयाँ २५ पैसा र बिक्रीदर १६५ रुपैयाँ ९८ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ ४१ पैसा र बिक्रीदर ८८ रुपैयाँ ८० पैसा, क्यानेडियन डलर एकको खरिददर ९९ रुपैयाँ पाँच पैसा र बिक्रीदर ९९ रुपैयाँ ४९ पैसा, सिङ्गापुर डलर एकको खरिददर १०५ रुपैयाँ ८१ पैसा र बिक्रीदर १०६ रुपैयाँ २८ पैसा निर्धारण गरिएको छ ।जापानी येन १० को खरिददर नौ रुपैयाँ ५० पैसा र बिक्रीदर नौ रुपैयाँ ५५ पैसा, चिनियाँ युआन एकको खरिददर १८ रुपैयाँ ९० पैसा र बिक्रीदर १८ रुपैयाँ ९८ पैसा, साउदी अरेबियन रियाल एकको खरिददर ३६ रुपैयाँ २२ पैसा र बिक्रीदर ३६ रुपैयाँ ३८ पैसा, कतारी रियाल एकको खरिददर ३७ रुपैयाँ २७ पैसा र बिक्रीदर ३७ रुपैयाँ ४४ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १७ पैसा र बिक्रीदर चार रुपैयाँ १९ पैसा, युएई दिराम एकको खरिददर ३६ रुपैयाँ ९८ पैसा र बिक्रीदर ३७ रुपैयाँ १५ पैसा, मलेसियन रिङ्गेट एकको खरिददर ३२ रुपैयाँ २० पैसा र बिक्रीदर ३२ रुपैयाँ ३४ पैसा, साउथ कोरियन वन १०० को खरिददर नौ रुपैयाँ ९२ पैसा र बिक्रीदर नौ रुपैयाँ ९६ पैसा, स्वीडिस क्रोनर एकको खरिददर १४ रुपैयाँ २८ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २० रुपैयाँ ७२ पैसा र बिक्रीदर २० रुपैयाँ ८२ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३४ पैसा र बिक्रीदर १७ रुपैयाँ ४१ पैसा, कुवेती दिनार एकको खरिददर ४४३ रुपैयाँ २४ पैसा र बिक्रीदर ४४५ रुपैयाँ २० पैसा, बहराइन दिनार एकको खरिददर ३६० रुपैयाँ ३२ पैसा र बिक्रीदर ३६१ रुपैयाँ ९१ पैसा, ओमनी रियाल एकको खरिददर ३५२ रुपैयाँ ८५ पैसा र विक्रीदर ३५४ रुपैयाँ ४१ पैसा तोकेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
गण्डकी प्रदेशको आर्थिक वृद्धिदर सबैभन्दा बढी,"काठमाडौँ — चालु आर्थिक वर्ष गण्डकी प्रदेशको आर्थिक वृद्धिदर सबैभन्दा बढी हुने अनुमान राष्ट्रिय तथ्यांक कार्यालयले गरेको छ।कार्यालयले सोमबार सार्वजनिक गरेको प्रादेशिक राष्ट्रिय लेखा अनुमानअनुसार गण्डकी प्रदेशको आर्थिक वृद्धिदर ५.५१ प्रतिशत हुने प्रक्षेपण गरिएको हो। यस वर्ष सबैभन्दा कम आर्थिक वृद्धिदर सुदूरपश्चिम प्रदेशको ३.३२ प्रतिशत हुने अनुमान गरिएको छ।तथ्यांक कार्यालयका अनुसार यस वर्ष बागमती प्रदेशको आर्थिक वृद्धिदर ५.१८ प्रतिशत, कोशीको ३.३४ प्रतिशत, मधेशको ४.५० प्रतिशत, लुम्बिनीको ४.७० प्रतिशत र कर्णाली प्रदेशको ४.७४ प्रतिशत हुने अनुमान गरिएको छ।"
नेप्से परिसूचक र कारोबार रकम दुवै घट्यो,"काठमाडौँ — सेयर कारोबार मापक नेप्से परिसूचक सोमबार ५.२१ अंकले घटेको छ । शून्य दशमलव १९ प्रतिशतले घटेर नेप्से २ हजार ६ सय ७४.७६ विन्दुमा ओर्लिएको छ ।नेप्से आइतबार ८.५७ अंकले घटेको थियो । कुल ९२ कम्पनीको सेयर मूल्य बढ्यो भने १५५ कम्पनीको मूल्य बढ्यो ।सोमबार ६९ हजार ६५१ पटकको किनबेचबाट ७ अर्ब ५८ करोड ५० लाख रुपैयाँको सेयर कारोबार भएको छ । आइतबार ७ अर्ब ६० करोड रुपैयाँको कारोबार भएको थियो । नेप्सेका अनुसार सोमबार १ करोड ७१ लाख ६० हजार ६२५ कित्ता सेयर किनबेच भए ।कुल १३ उपसमूहमध्ये बैकिङ र उत्पादन तथा प्रशोधन मात्रै बढ्यो । उत्पादन तथा प्रशोधन ५७.०५ र बैकिङ २.४८ अंकले बढ्यो । होटल तथा पर्यटन, विकास बैंक, लघुवित्तलगायत उपसमूहहरु घट्यो ।"
"राष्ट्र बैंक सेयर कर्जामा लचिलो, जोखिम भार घट्यो","काठमाडौँ — नयाँ गभर्नरको नियुक्तिसँगै नेपाल राष्ट्र बैंक सेयर कर्जामा थप लचिलो देखिएको छ । गभर्नरमा विश्व पौडेल नियुक्त भएको चार दिनपछि आइतबार राष्ट्र बैंकले चालु आर्थिक वर्षको मौद्रिक नीतिको तेस्रो त्रैमासिक समीक्षा जारी गरेको छ । समीक्षामा राष्ट्र बैंकले सेयर कर्जाको जोखिम भार घटाएर १ सय प्रतिशत कायम गरेको हो ।बैंक तथा वित्तीय संस्थाले कर्जा प्रवाह गर्ने क्षेत्रका लागि राष्ट्र बैंकले जोखिम भार तोकिदिएको हुन्छ । जोखिम भार बढी जोखिम भएका क्षेत्रमा धेरै र कम भएका क्षेत्रमा थोरै तोकिन्छ । जोखिम भार बढी रहेका क्षेत्रमा बैंक तथा वित्तीय संस्थाले थोरै र कम जोखिम भार रहेका क्षेत्रमा बढी कर्जा प्रवाह गर्छन् । यसकारण राष्ट्र बैंकले जोखिम भार बढाउँदा सम्बन्धित क्षेत्रमा कर्जा विस्तारमा कडाइ गरेको र कम हुँदा लचिलो बनेको विश्लेषण गरिन्छ ।सेयर कर्जाका विषयमा राष्ट्र बैंकको स्थिर नीति देखिँदैन । कहिले लचिलो त कहिले खुकुलो नीति अवलम्बन गर्दै आएको राष्ट्र बैंक चार वर्षअघिको अवस्थामा पुगेको हो । नेपाल राष्ट्र बैंकले २०६७ देखि एकीकृत निर्देशन जारी गर्न थालेको हो । त्यति बेला सेयर धितोमा प्रवाह हुने सबै कर्जाको जोखिम भार १ सय ५० प्रतिशत थियो । २०७५ पुस ११ मा उक्त व्यवस्था परिमार्जन गरेर सेयर कर्जाको जोखिम भार १ सय प्रतिशत बनाइयो । कोभिड संक्रमणपछि आक्रामक कर्जा विस्तार भएको भन्दै २०७८ फागुन ११ मा जोखिम भार बढाएर १ सय ५० प्रतिशत पुर्‍याइयो । २०७९ मा २५ लाख रुपैयाँसम्मको सेयर कर्जाको जोखिमभार १ सय प्रतिशत र बाँकी सबैमा १ सय ५० प्रतिशत बनाइएको थियो । २०८० मा ५० लाख रुपैयाँसम्मको सेयर कर्जामा १ सय प्रतिशत र बाँकी सबैमा १ सय २५ प्रतिशत जोखिम भार पुर्‍याइयो । अहिले यो व्यवस्था परिमार्जन गरी सेयर कर्जाको जोखिम भार १ सय प्रतिशत कायम गरिएको हो ।‘विद्यमान सेयर धितो कर्जाको जोखिम भार १ सय २५ प्रतिशतबाट घटाई १ सय प्रतिशत कायम गरिनेछ,’ समीक्षामा भनिएको छ । वित्तीय प्रणालीमा पर्याप्त तरलता रहेका बेला सेयर कर्जालाई प्रोत्साहन गर्न जोखिम भार घटाइएको राष्ट्र बैंकले जनाएको छ । ‘२०७८ सालमा सेयर कर्जाको जोखिम भार बढाइएको थियो, नीतिको सन्तुलित अवधारणाअनुसार अहिले त्यसलाई घटाएर १ सय प्रतिशत बनाइएको हो,’ राष्ट्र बैंकका प्रवक्ता रामु पौडेलले भने ।चालु आर्थिक वर्षको सुरुदेखि नै सेयर कर्जा बढिरहेको छ । तर सेयर कर्जा बढेको अनुपातमा सेयर बजारमा सकारात्मक प्रभाव परेको छैन । यसकारण सेयर धितोमा लिएको कर्जा अन्यत्र उपयोग भएको विज्ञहरूको आशंका छ । चालु आर्थिक वर्षको नौ महिनामा मात्र बैंक तथा वित्तीय संस्थाले थप ३४ अर्ब २ करोड ८३ लाख रुपैयाँ सेयर कर्जा प्रवाह गरेका छन् । गत आर्थिक वर्षको सोही अवधिको तुलनामा यस वर्षको नौ महिनामा यस क्षेत्रमा प्रवाह भएको सेयर कर्जा ३७.८. प्रतिशतले बढी हो । गत आर्थिक वर्षको नौ महिनामा सेयर कर्जाको वृद्धिदर १३ प्रतिशतले बढेको थियो । सेयर धितोमा प्रवाह भएको कर्जा अन्यन्त्र क्षेत्रमा उपयोग हुने सम्भावना धेरै रहेकाले पनि सेयर बजारमा प्रत्यक्ष प्रवाह नदेखिएको हुन सक्ने नेपाल स्टक ब्रोकर्स एसोसिएसनका पूर्वअध्यक्ष भरत रानाभाटले बताए । ‘हाल बैंक तथा वित्तीय संस्थाले सेयर धितोमा मार्जिन प्रकृतिको कर्जा दिन्छन् । चलनचल्तीमा त्यसलाई मार्जिन लेन्डिङ भनिए पनि त्यो कर्जा फरक प्रकृतिको हो,’ उनले भने, ‘यो कर्जा लिएर सेयरमै लगानी गर्नुपर्छ भन्ने बाध्यात्मक व्यवस्था छैन । यसकारण सेयर धितोमा लिएको कर्जा अन्यन्त्र उपयोग भएको हुन सक्छ ।’मौद्रिक नीतिको समीक्षामार्फत राष्ट्र बैंकले बैंक तथा वित्तीय संस्थाको अनिवार्य नगद मौज्दात (सीआरआर) गणनासम्बन्धी व्यवस्थामा थोरै कडाइ गरेको छ । हाल बैंक तथा वित्तीय संस्थाले चार प्रतिशत सीआरआर कायम गर्नुपर्छ । यो व्यवस्था यथावत् छ । तर बैंकहरूले सीआरआर कायम गरे कि गरेनन् भनेर राष्ट्र बैंकले हरेक १४ दिनमा परीक्षण गर्छ, त्यति बेला बैंकहरूले निर्देशित ४ प्रतिशतको कम्तीमा ७० प्रतिशत रकम कायम गर्नुपर्छ ।समीक्षामार्फत राष्ट्र बैंकले ७० प्रतिशतको सीमा बढाएर ९० प्रतिशत पुर्‍याएको हो । यसअघि बैंकहरूले हरेक १४ दिनमा निर्देशित चार प्रतिशत सीआरआरको ७० प्रतिशत मात्र कायम गरे पुग्ने ठाउँमा अब ९० प्रतिशत कायम गर्नुपर्छ । नयाँ व्यवस्था बैंकहरूका लागि कसिलो हो भने राष्ट्र बैंकका लागि सजिलो हो । किनकि हालसम्म बैंकहरूले ७० प्रतिशत नगद देखाउँथे भने बाँकी ३० प्रतिशत अधिक तरलता भन्दै राष्ट्र बैंकमा अल्पकालीन निक्षेप (एसडीएफ) राखेर त्यसको ब्याज लिँदै आएका थिए । नयाँ व्यवस्थाले यसरी प्राप्त आम्दानीमा अंकुश लगाइदिएको छ ।‘अनुमतिप्राप्त क, ख र ग वर्गका संस्थाले २०७९ भदौ १२ देखि कुल निक्षेप दायित्वको चार प्रतिशत अनिवार्य नगद मौज्दातबापत राष्ट्र बैंकमा राख्नुपर्नेछ,’ समीक्षामा भनिएको छ, ‘यस व्यवस्थाबमोजिम कायम गर्नुपर्ने अनिवार्य नगद मौज्दातको न्यूनतम ७० प्रतिशत रकम दैनिक रूपमा राष्ट्र बैंकमा राख्नुपर्नेछ ।’नयाँ व्यवस्थाले वित्तीय प्रणाली तरलता व्यवस्थापनमा केही सहज हुने प्रवक्ता पौडेलले जनाए । वित्तीय प्रणालीमा लामो समयदेखि अधिक तरलता रहेकाले यो निर्णय गरिएको उनको भनाइ छ । समीक्षामा आन्तरिक आर्थिक तथा वित्तीय स्थिति र परिदृश्यका आधारमा मौद्रिक नीतिको कार्यदिशालाई सजगतापूर्वक सन्तुलित राखिएको छ । ‘नीतिगत दरलाई विद्यमान ५ प्रतिशत, तल्लो सीमाका रूपमा रहेको निक्षेप संकलन दरलाई ३ प्रतिशत र ब्याजदर करिडोरअन्तर्गतको माथिल्लो सीमाका रूपमा रहेको बैंक दरलाई ६.५ प्रतिशतमा यथावत् राखिएको छ,’ समीक्षामा भनिएको छ ।लगानी वातावरण सुधार गर्ने उद्देश्यले विदेशी विनिमय (नियमित गर्ने) ऐन, २०१९ र विदेशी लगानी तथा प्रविधि हस्तान्तरण ऐन, २०७५ मा भएको पछिल्लो संशोधनका व्यवस्थाहरूलाई समावेश गरी ‘नेपाल राष्ट्र बैंक विदेशी लगानी तथा विदेशी ऋण व्यवस्थापन विनियमावली, २०७८’ जारी गर्ने राष्ट्र बैंकको तयारी छ । बैंकिङ कसुर तथा सजाय ऐन, २०६४ को संशोधनबमोजिम चेक अनादरसम्बन्धी व्यहोरा प्रमाणित गर्ने कार्यविधि तर्जुमा गरी जारी गरिने पनि समीक्षामा उल्लेख छ ।पछिल्लो आन्तरिक एवम् बाह्य आर्थिक स्थिति र परिदृश्यका आधारमा मौद्रिक नीतिको कार्यदिशालाई सन्तुलित बनाइएको राष्ट्र बैंकको दाबी छ । आन्तरिक आर्थिक गतिविधि, विदेशी विनिमय सञ्चितिले आयात धान्ने क्षमता एवम् मुद्रास्फीतिको अवस्थालाई दृष्टिगत गरी मौद्रिक उपायहरूमा आवश्यकतानुसार परिमार्जन गरिने राष्ट्र बैंकले जनाएको छ ।"
"अझै सहज भएन बीआईएस, मुख्य वस्तुकै निर्यात घट्यो","काठमाडौँ — भारतको ब्युरो अफ इन्डियन स्ट्यान्डर्ड (बीआईएस) वितरणमा ढिलाइ हुँदा नेपालबाट हुने मुख्य वस्तुको निर्यात घटेको छ । निर्यातका लागि बीआईएस अनिवार्य चाहिन्छ । तर बिनाकारण भारतले नवीकरण र नयाँ वितरणमा कडाइ गर्दै आएको छ । भारतले नवीकरण र नयाँलाई बीआईएस प्रमाणपत्र समयमै जारी नगर्दा सिमेन्ट, स्टिल तथा जस्तापाता, सेनिटरी प्याड, प्लाइउडलगायतको निर्यात घटेको हो ।चालु आर्थिक वर्षको १० महिनामा सिमेन्ट, क्लिंकर, स्टिल तथा जस्तापाता र सेनिटरी प्याडको निर्यात घटेको छ । गत आर्थिक वर्षको तुलनामा चालु आर्थिक वर्षको सोही अवधिमा निर्यात घटेको भन्सार विभागको तथ्यांकले देखाउँछ । चालु आर्थिक वर्षको साउनदेखि वैशाखसम्म २ अर्ब ४१ करोड ८८ लाख ८६ हजार रुपैयाँको सिमेन्ट र क्लिंकर निर्यात भएको विभागको तथ्यांक छ । जब कि गत आर्थिक वर्षको सोही अवधिमा ३ अर्ब ३३ करोड ५५ लाख ६१ हजारको सिमेन्ट र क्लिंकर निर्यात भएको थियो ।चालु आर्थिक वर्षको १० महिनामा ६४ करोड ९२ लाख रुपैयाँको क्लिंकर र १ अर्ब ७६ करोड रुपैयाँको सिमेन्ट निर्यात भएको विभागले जनाएको छ । गत आर्थिक वर्षको सोही अवधिमा १ अर्ब ६६ करोड रुपैयाँको सिमेन्ट र १ अर्ब ६६ करोड रुपैयाँको क्लिंकर निर्यात भएको थियो । अहिले सिमेन्ट, सेनिटरी प्याड, प्लाइउड र जुत्ता उत्पादन गर्ने केही उद्योगले मात्रै गुणस्तर प्रमाणपत्र पाएको उद्योगी बताउँछन् । गुणस्तर प्रमाणपत्र अनिवार्य गर्दा निर्यात घटेको उनीहरूको भनाइ छ ।बीआईएसको समस्या अझै सुल्झिन नसकेको नेपाल सिमेन्ट उत्पादक संघका अध्यक्ष रघुनन्द मारुले बताए । ‘बीआईएसको समस्या ८ महिनाभन्दा बढी समयदेखिको हो । दुई–तीन सिमेन्ट उद्योगबाहेक अन्यले बीआईएस पाएका छैनन्,’ उनले भने, ‘उद्योग वाणिज्य मन्त्रालयले आफ्नोतर्फबाट प्रयास गरेको देखिन्छ । तर नयाँ र नवीकरणमा भारतले बीआईएस दिएको छैन । यसले निर्यातमा धेरै असर गरेको छ ।’अर्घाखाँची सिमेन्टका सञ्चालक पशुपति मुरारकाले पनि भारतले बीआईएस प्रमाणपत्र नवीकरण नगर्दा झन्डै ६ महिना निर्यात रोकिएको जनाए । ‘अर्घाखाँची सिमेन्टले मात्र पोहोर १ अर्बको सिमेन्ट निर्यात गरेको थियो । यसपालि १ अर्ब २० करोडको निर्यात गर्ते लक्ष्य थियो । तर नसकिने भयो,’ उनले भने, ‘पहिला भारतले दुई वर्षको नवीकरण गर्थ्यो । यसपालि १ वर्षको मात्रै नवीकरण गरिदियो । त्यो पनि निवेदन दिएको समयदेखिको ५/६ महिनाभन्दा बढी निर्यात गर्न मिल्दैन ।’यस अवधिमा सेनिटरी प्याडको निर्यात पनि घटेको छ । गत आर्थिक वर्षको साउनदेखि वैशाखसम्म ३५ करोड ९४ लाख रुपैयाँको सेनिटरी प्याड निर्यात भएको थियो । चालु आर्थिक वर्षको सोही अवधिमा ११ करोड ७५ लाख रुपैयाँको मात्रै सेनिटरी प्याड निर्यात भएको छ । सेनिटरी प्याडको मात्रै बीआईएस प्रमाणपत्र पाएको हेल्थ एन्ड हाइजिन प्रोडक्टका संस्थापक तथा प्रमुख कार्यकारी अधिकृत राकेश लाहोटीले जनाए । ‘सेनिटरी प्याडका लागि गुणस्तर प्रमाणपत्र पायौं । तर बेबी डाइपरको पाएका छैनौं,’ उनले भने, ‘एडल्ट डाइपरमा बीआईएस अनिवार्य छैन । तर भारतको भन्सारले रोकेको छ । बेबी डाइपरमा गुणस्तर प्रमाणपत्र अनिवार्य गरेको छ ।’भारत–पाकिस्तान युद्धका कारण भारतीय कर्मचारी फ्याक्ट्री अडिटका लागि नआउँदा बीआईएस प्रमाणपत्रका लागि धेरै समय लाग्ने गरेको लाहोटीको भनाइ छ । भारतले आफ्ना उद्योगलाई संरक्षण गर्न बीआईएस अनिवार्य गरेजस्तै नेपाल सरकारले पनि सोही नीति अपनाउनुपर्ने उनी बताउँछन् । ‘बीआईएस प्रमाणपत्र नहुँदा वर्ष दिनदेखि निर्यात गर्न सकिएको छैन, तर भारतकै सामान आइरहेको छ,’ उनले भने, ‘भारतले जस्तै नेपालले पनि आयात हुने सामानमा नेपालको गुणस्तर प्रमाणपत्र अनिवार्य गर्न सक्नुपर्छ ।’गत आर्थिक वर्षको १० महिनामा १४ अर्ब ६ करोड ८२ लाख रुपैयाँको स्टिल तथा जस्तापाता निर्यात भएकामा चालु आर्थिक वर्षको सोही अवधिमा १३ अर्ब ८४ करोड १३ लाख रुपैयाँको मात्रै भएको भन्सार विभागको तथ्यांक छ । सरकारले दूध तथा दुग्ध पदार्थ आयात स्थगन गरेसँगै भारतले आयात खोल्न अनौपचारिक दबाब दिएको जानकारको भनाइ छ । त्यसपछि बीआईएस वितरणमा रोक लगाउँदै आएको थियो ।स्थानीय उत्पादन मौज्दात रहेपछि कृषि तथा पशुपन्छी विकास मन्त्रालयले २०८० फागुनमा दुग्ध पदार्थ आयात स्थगन गर्ने निर्णय गरेको थियो ।त्यति बेला खाद्य, प्रविधि तथा गुण नियन्त्रण विभागलाई पत्र पठाएर अर्को निर्णय नभएसम्म आयात परमिट जारी नगर्न भनेको थियो । त्यसपछि भारतले बीआईएसमा कडाइ गर्न थालेको हो । अहिले दुग्ध पदार्थ आयातमा पनि केही खुकुलो बनाइएको स्रोतको भनाइ छ । औपचारिक निर्णय नगरिए पनि वैध–अवैध रूपमा आयात भएकै छ । त्यसपछि भारतले पनि बीआईएस वितरणमा केही खुकुलो गरेको छ ।प्रक्रियामा समस्या भए पनि अहिले केही उद्योगीले बीआईएस पाएको उद्योग वाणिज्य तथा आपूर्ति मन्त्रालयका प्रवक्ता जितेन्द्र बस्नेतले जनाए । ‘बीआईएस नवीकरणको म्याद सकिएपछि आवेदन दिँदा ढिलाइ भएको थियो । नयाँका लागि पनि ढिलाइ भइरहेको थियो । गत पुस अन्तिम साता नेपाल–भारत वाणिज्य सचिवस्तरीय संयन्त्र (आईजीसी) बैठकमा पनि सहजीकरण गरिदिन आग्रह गरेका थियौं,’ उनले भने, ‘बैठकपछि केही सुधार भएको छ, अहिले त्यति समस्या आएको छैन ।’प्लाइउड उद्योगीहरूले आंशिक रूपमा मात्रै बीआईएस पाएको नेपाल प्लाइउड उत्पादक संघका अध्यक्ष होमप्रसाद घिमिरेले बताए । ‘आवेदन दिएकामध्ये करिब २५ प्रतिशतले मात्रै बीआईएस पाएका छन्,’ उनले भने, ‘यद्यपि चार महिनायता केहीले मात्र बीआईएस पाएका छन् । तर जुन हिसाबले निर्यात हुनुपर्थ्यो, त्यो हुन सकेन ।’जुत्ता उत्पादक संघ नेपालका अध्यक्ष रुद्र न्यौपानेले पनि जुत्ता क्षेत्रमा गत कात्तिकदेखि बीआईएस वितरण भइरहेको जनाए । ‘बीआईएस प्रत्येक वर्ष नवीकरण हुनुपर्नेमा ४ महिना रोकियो । साउनदेखि हुनुपर्नेमा कात्तिकमा मात्रै भयो । तर रोक्नुपर्ने कारण केही खुलाइएन,’ अध्यक्ष न्यौपानेले भने, ‘अहिले त्यति समस्या छैन ।’"
टिकेन नेप्सेको वृद्धि साढे ८ अंकले घट्यो,"काठमाडौँ — साप्ताहिक कारोबारको पहिलो दिन नै सेयर कारोबार मापक नेप्से परिसूचक ८‍.५७ अंकले घटेको छ । अघिल्लो दिनको तुलनामा शून्य दशमलव ३१ प्रतिशतले घटेपछि समग्र नेप्से २ हजार ६ सय ७९.९८ बिन्दुमा ओर्लिएको छ ।यस दिन कारोबारमा आएकामध्ये ९९ वटा कम्पनीको सेयर मूल्य बढ्यो, १४८ वटाको घट्यो भने बाँकी १ वटा कम्पनीको स्थिर रह्यो । कुल ७० हजार ६ सय १० पटकको कारोबारमा १ करोड ८५ लाख ५ हजार ७ सय ७१ कित्ता सेयर किनबेच भए । ती किनबेचमा करिब ७ अर्ब ६० करोड ९५ लाख रुपैयाँ बराबरको सेयर कारोबार भएको छ ।नेप्से घटेसँगै कुल बजार पुँजीकरण १४ अर्ब २६ करोड ५९ लाख रुपैयाँले घटेको छ  । गत बिहीबार ४३ खर्ब ७३ अर्ब ७३ करोड रुपैयाँ रहेको कुल बजार पुँजीकरण आइतबार ४३ खर्ब ५९ अर्ब ४७ करोड कायम भएको छ  ।यसले एकै दिनमा नेप्से १४ अर्ब २६ करोड ५९ लाख रुपैयाँले खुम्चिएको देखाउँछ । कुल सूचीकृत सेयरलाई सोही दिनको सेयर मूल्यले गुणा गरेर कुल बजार पुँजीकरण गणना गरिन्छ । पुँजीकरण घट्नुको अर्थ सूचीकृत सेयरको बजार मूल्यमा कमी आउनु हो । यही आधारमा पुँजीकरण घट्दा लगानीकर्ताको सम्पत्तिको मूल्य घटेको रूपमा विश्लेषण गरिन्छ ।आइतबार लघुवित्त ११२‍.९९ र व्यापार ५.५९ अंकले बढेको छ । बाँकी सबै उपसमूह घटे । होटल तथा पर्यटन १२१.२७, विकास बैंक ८०.८७, जीवन बिमा ४५.३७ अंकले घटेका छन् ।ओम मेगाश्री फार्मास्युटिकल्सको सेयर मूल्य १० प्रतिशतले बढेर सर्किट ब्रेक लाग्यो । रिभर फल्स पावर लिमिटेडको ७.५६, लक्ष्मी लघुवित्तको ६.२८, उन्नति सहकार्य लघुवित्तको ६.१७६ र नेरुडे मिर्मिरे लघुवित्तको ५.८५ प्रतिशतले सेयर मूल्य बढ्यो । सिन्धु विकास बैंकको ८.२८, बाराही हाइड्रोपावरको ६.७६, सप्तकोशी विकास बैंकको ५.०७, ग्रिन डेभलपमेन्ट बैंकको ३.९२ र दोर्दी खोला जलविद्युत् कम्पनीको ३.३० प्रतिशतले सेयर मूल्य घटेको छ ।कारोबार रकमका आधारमा राधी विद्युत् कम्पनी, युनिभर्सल पावर कम्पनी, ङादी ग्रुप पावर, युनाइटेड मोदी हाइड्रोपावर र हिमालयन पावर पार्टनर अघि रहे । यसअनुसार राधी विद्युत् कम्पनीको ७१ करोड ४९ लाख, युनिभर्सल पावर कम्पनीको ३० करोड ३१ लाख, ङादी ग्रुप पावरको २९ करोड ५१ लाख, युनाइटेड मोदी हाइड्रोपावरको २८ करोड ८३ लाख र हिमालयन पावर पार्टनरको २१ करोड २३ लाख रुपैयाँको कारोबार भएको छ ।"
आजका लागि यस्तो छ विदेशी मुद्राको विनिमय दर,"काठमाडौँ — नेपाल राष्ट्र बैङ्कले आजका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ ०५ पैसा र बिक्रीदर १३६ रुपैयाँ ६५ पैसा कायम भएको छ ।युरोपियन युरो एकको खरिददर १५४ रुपैयाँ ६२ पैसा र बिक्रीदर १५५ रुपैयाँ ३० पैसा, युके पाउण्ड स्टर्लिङ एकको खरिददर १८४ रुपैयाँ १८ पैसा र बिक्रीदर १८४ रुपैयाँ ९९ पैसा, स्वीस फ्रयाङ्क एकको खरिददर १६५ रुपैयाँ ६४ पैसा र बिक्रीदर १६६ रुपैयाँ ३७ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ ३६ पैसा र बिक्रीदर ८८ रुपैयाँ ७५ पैसा, क्यानेडियन डलर एकको खरिददर ९९ रुपैयाँ ०२ पैसा र बिक्रीदर ९९ रुपैयाँ ४६ पैसा, सिङ्गापुर डलर एकको खरिददर १०५ रुपैयाँ ९३ पैसा र बिक्रीदर १०६ रुपैयाँ ४० पैसा निर्धारण गरिएको छ ।जापानी येन १० को खरिददर नौ रुपैयाँ ५४ पैसा र बिक्रीदर नौ रुपैयाँ ५९ पैसा, चिनियाँ युआन एकको खरिददर १८ रुपैयाँ ९५ पैसा र बिक्रीदर १९ रुपैयाँ ०३ पैसा, साउदी अरेबियन रियाल एकको खरिददर ३६ रुपैयाँ २७ पैसा र बिक्रीदर ३६ रुपैयाँ ४३ पैसा, कतारी रियाल एकको खरिददर ३७ रुपैयाँ ३३ पैसा र बिक्रीदर ३७ रुपैयाँ ४९ पैसा कायम भएको छ ।केन्द्रीय बैङ्कका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २० पैसा, युएई दिराम एकको खरिददर ३७ रुपैयाँ ०४ पैसा र बिक्रीदर ३७ रुपैयाँ २० पैसा, मलेसियन रिङ्गेट एकको खरिददर ३२ रुपैयाँ १६ पैसा र बिक्रीदर ३२ रुपैयाँ ३० पैसा, साउथ कोरियन वन १०० को खरिददर ९ रुपैयाँ ९६ पैसा र बिक्रीदर १० रुपैयाँ ०१ पैसा, स्वीडिस क्रोनर एकको खरिददर १४ रुपैयाँ २७ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २० रुपैयाँ ७३ पैसा र बिक्रीदर २० रुपैयाँ ८२ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ३७ पैसा र बिक्रीदर १७ रुपैयाँ ४५ पैसा, कुवेती दिनार एकको खरिददर ४४४ रुपैयाँ ०३ पैसा र बिक्रीदर ४४५ रुपैयाँ ९९ पैसा, बहराइन दिनार एकको खरिददर ३६० रुपैयाँ ८८ पैसा र बिक्रीदर ३६२ रुपैयाँ ४७ पैसा, ओमनी रियाल एकको खरिददर ३५३ रुपैयाँ ८४ पैसा र विक्रीदर ३५५ रुपैयाँ ४० पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैङ्कले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैङ्कको वेबसाइटमा उपलब्ध हुने जनाइएको छ ।"
"नो लाइट शाखाको निरीक्षणपछि मन्त्री खड्काले भने - 'लोडसेडिङ हुँदैन, हुन दिइँदैन'","काठमाडौँ — ऊर्जा, जलस्रोत तथा सिँचाइमन्त्री दीपक खड्काले आइतबार साँझ कुलेश्वरस्थित कालीमाटी नो–लाइट शाखामा स्थलगत निरीक्षण गर्दै उपभोक्ता गुनासो तथा वितरण व्यवस्थासम्बन्धी जानकारी लिएका छन् । मन्त्री खड्काले नो–लाइट शाखाअन्तर्गत विभिन्न स्थानमा देखिएको विद्युत् आपूर्तिको समस्या, उपभोक्ता गुनासो तथा सम्भावित प्राविधिक कठिनाइबारे जानकारी लिए ।मन्त्री खड्काले हाल देशमा उत्पादन भइरहेको विद्युत‍्ले माग पूरा गर्न पर्याप्त रहेको स्पष्ट पार्दै भने, 'लोडसेडिङ हुँदैन, हुन दिइँदैन।' यसअघि गत चैत ६ मा बसेको राष्ट्रिय सभाको बैठकमा मन्त्री खड्काले उद्योगमा लोडसेडिङ भइरहेको र अब आमसर्वसाधारणको घरमा पनि लोडसेडिङ हुने बताएका थिए ।उनले केही समूह वा व्यक्तिहरूले नियोजित रूपमा बजारमा हल्ला फैलाइरहेको भन्दै त्यस्ता भ्रामक प्रचारको पछि नलाग्न आम जनसमुदायलाई अनुरोध गरे । 'विगतका वर्षहरूमा अहिलेभन्दा बढी समस्या देखिन्थ्यो,' उनले भने, 'अहिलेको अवस्था तुलनात्मक रूपमा सहज छ। कतै असामान्य मौसम, हावा हुरी वा चट्याङका कारण केही क्षणको समस्या देखिए पनि त्यो चाँडै समाधान भइरहेको छ। अब ढुक्क हुनुस्, सबै कर्मचारी र निकाय जिम्मेवार भएर काम गरिरहेका छन्।'स्थलगत निरीक्षणकै क्रममा मन्त्री खड्काले स्युचाटारस्थित भार प्रेषण केन्द्र (एलडीसी) को समेत आकस्मिक अवलोकन गरे । उनले एलडीसी मार्फत मुलुकभरको विद्युत् प्रवाह अवस्था नियाल्दै, प्रविधि र कर्मचारी व्यवस्थापनको स्थितिबारे प्रत्यक्ष जानकारी लिए ।मन्त्री खड्काले नेपाल विद्युत् प्राधिकरणका कर्मचारीलाई उपभोक्ताप्रति जिम्मेवार र जवाफदेही भएर काम गर्न निर्देशन दिए । उनले बजारमा सञ्चालित अपुष्ट सूचना र असत्य प्रचारले आम जनतामा भ्रम सिर्जना गर्ने भन्दै त्यसप्रति सचेत रहन जोड दिए । 'हामी सस्तोमा बिजुली किनेर अहिले भारतलाई उच्च मूल्यमा बेच्न सफल भएका छौं,' उनले भने । विद्युत् व्यापारलाई राष्ट्रको हितमा प्रयोग भइरहेको बताए ।निरीक्षण टोलीमा ऊर्जा सचिव सुरेश आचार्य, नेपाल विद्युत प्राधिकरणका कार्यकारी निर्देशक हितेन्द्र देव शाक्यसहित अन्य प्राविधिक अधिकारीहरूको उपस्थिति थियो ।"
"राष्ट्र बैंकद्वारा मौद्रिक नीतिको तेस्रो समीक्षा जारी, यी हुन् मुख्य बुँदा",काठमाडौँ — नेपाल राष्ट्र बैंकले चालु आर्थिक वर्षको मौद्रिक नीतिको तेस्रो त्रैमासिक समीक्षा जारी गरेको छ । आइतबार जारी गरिएको समिक्षामा राष्ट्र बैंकले सेयर कर्जाको जोखिम भार घटाएको छ भने अनिवार्य नगद मौज्दात गणना व्यवस्थामा सामान्य परिमार्जन गरेको छ ।यी हुन समीक्षाका मुख्य बुँदा :
"सेयर बजारमा राष्ट्र बैंक लचिलो, जोखिम भार घट्यो",काठमाडौँ — नेपाल राष्ट्र बैंक सेयर बजारप्रति थप लचिलो बनेको छ । आइतबार जारी गरेको चालु आर्थिक वर्षको मौद्रिक नीतिको तेस्रो त्रैमासिक समीक्षामार्फत राष्ट्र बैंकले सेयर कर्जामा जोखिम भार १ सय प्रतिशत कायम गरेको हो ।यसअघि सेयर कर्जा जोखिम भार १२५ प्रतिशत थियो । यो निर्णयसँगै बैंक तथा वित्तीय संस्थाले कम पहिलेभन्दा कम मात्र जोखिम भार कायम गर्नु पर्ने भएपछि यो क्षेत्रमा कर्जा विस्तार क्षमता बढ्ने छ ।
प्रत्यक्ष आन्तरिक लगानीलाई प्रोत्साहन गर्छौं : उपाध्यक्ष अधिकारी,"काठमाडौँ — आर्थिक गतिविधिलाई चलायमान बनाउन प्रत्यक्ष आन्तरिक लगानीलाई प्रोत्साहन गरिने राष्ट्रिय योजना आयोगका उपाध्यक्ष शिवराज अधिकारीले बताएका छन् ।आइतबार ललितपुरमा श्रम, रोजगार तथा सामाजिक सुरक्षा मन्त्रालयद्वारा आयोजित आन्तरिक रोजगार प्रवर्द्धन तथा वैदेशिक रोजगारबाट फर्केका व्यक्तिहरूको पुनः एकीकरणसम्बन्धी सरोकारवालासँगको छलफल गोष्ठीमा उपाध्यक्ष अधिकारीले लगानी गर्ने संस्था भएको तर प्रोत्साहन नहुने अवरोध खडा गर्नेजस्ता कार्य भएको भन्दै आयोगले त्यसबारेमा नजिकबाट काम गर्न खोजेको बताए ।संगठनलाई व्यवस्थित रूपमा सञ्चालन गर्न कहाँ–कहाँ अवरोध छ, कहाँ ‘ओभर ल्यापिङ’ छ कहाँ ‘सिर्नजी र ट्रेडफ’ छ ? कार्यविधि बनाई त्यसलाई हटाउन आयोगले समन्वय गर्ने र त्यससम्बन्धी कार्यलाई अगाडि बढाइसकेको पनि उनले जानकारी दिए ।जुन निकायले दुई जना मान्छेका लागि रोजगारी सिर्जना गर्दैन त्यसलाई कर छुट चाइएको भन्नुहुँदै छुटले सरकारको ऋण मात्र बढाउने काम भएको उनले बताए । ‘ठूला लगानी भएको र रोजगारी सिर्जना गरिरहेकालाई मात्र सरकारले कर छुट दिन सक्छ,’ उनले भने, ‘आयोग अबको दिनमा कता र कस्तो क्षेत्रमा लगानी गर्ने भन्ने विषयमा समेत दिशानिर्देश गर्नेछ ।’पछिल्लो समय बेरोजगारी दर घटेको भए पनि आगामी दिनमा बढ्न नदिने र अझै घटाउँदै लैजाने र सोहौं योजनाले पनि बेरोजगारी दर पाँच प्रतिशतमा झार्ने लक्ष्य राखेको बताए ।एक समयमा छिमेकी देश भारतको बेरोजगारी दर नेपालको भन्दा बढी रहेको भन्नुहुँदै उनले पछिल्लो समयमा भने भारतको भन्दा नेपालको बेरोजगारी दर बढिरहेको उनले बताए ।खानी क्षेत्र, होटेल रेस्टुरेन्ट, रियल स्टेट, निर्माण, जलविद्युत् क्षेत्रमा जोड दिन सकेमा रोजगार सिर्जना गर्न सकिने भएको हुँदा अबको दिनमा लगानीलाई त्यस क्षेत्रमा प्राथमिकता दिनु पर्नेमा उपाध्यक्ष अधिकारीले जोड दिए ।कृषि, निर्माण, लघु तथा घरेलु जस्ता क्षेत्रमा लगानी बढाई व्यक्तिलाई श्रममुखी बनाई रोजगारी विकासको दरवृद्धि गर्न सकिने र यसको लागि निजी र सहकारी क्षेत्रलाई उत्प्रेरित गर्नु पर्ने उनको भनाइ छ ।"
निश्चित म्यानपावर व्यवसायीलाई लाभ हुने निर्णय हुँदैन : श्रम मन्त्रालय,"काठमाडौँ — श्रम, रोजगार तथा सामाजिक सुरक्षा मन्त्रालयले मलेसिया, इजरायल, जापान, कोरियालगायत मुलुकमा नेपाली कामदार पठाउने निश्चित म्यानपावर व्यवसायीलाई फाइदा पुग्नेगरी कुनै निर्णय नभएको जनाएको छ । मन्त्रालयले अनावश्यक अफवाह फैलाउने सञ्चारमाध्यमको अनुगमन गरी कारबाही गर्न प्रेस काउन्सिलको ध्यानाकर्षण गराएको पनि जनाएको छ ।मलेसिया, इजरायल, जापान, कोरियालगायत मुलुकमा नेपाली कामदार पठाउने निश्चित म्यानपावर व्यवसायीहरुलाई फाइदा पुग्नेगरी सिन्डिकेट गर्न लागिएको भनी विभिन्न सञ्चारमाध्यमबाट अफवाह फैलाइएकोप्रति श्रम मन्त्रालयको गम्भीर ध्यानाकर्षण जनाएको हो । श्रम मन्त्रालयले ‘भ्रमपूर्ण एवम् आधारहीन विषयको पछाडि नलाग्नुहुन सम्बद्ध सबै पक्ष सरोकार पक्षलाई अनुरोध’ गरेको छ ।‘कुनै निश्चित व्यवसायीलाई लाभ हुने गरी कुनै पनि निर्णय नभएको र भविष्यमा समेत यस प्रकारको निर्णय नहुने व्यहोरा सम्बन्धित सबैमा अनुरोध छ,’ आइतबार मन्त्रालयद्वारा जारी विज्ञप्तिमा भनिएको छ,‘यस्ता अफवाह र भ्रमपूर्ण समाचार सम्प्रेषण गर्ने व्यक्ति/ समूहको पहिचान भएमा यस मन्त्रालयलाई तुरुन्तै आधिकारिक माध्यमबाट जानकारी गराइदिनुहुन हार्दिक अनुरोध छ ।’मन्त्रालयले अनावश्यक अफवाह सूचना सम्प्रेषण गर्ने व्यक्ति, समूहमाथि कारबाही गर्न गृह मन्त्रालयमार्फत नेपाल प्रहरी र भ्रामक सूचना एवं समाचार प्रसारण गर्ने गराउने सञ्चारमाध्यमलाई प्रचलित कानुनबमोजिम अनुसन्धान र कारबाहीका लागि प्रेस काउन्सिललाई लेखि पठाइएको जनाएको छ ।मन्त्रालयले नेपाली श्रमिकको हक र अधिकार सुनिश्चित गर्ने र वैदेशिक रोजगारलाई विश्वसनीय, सरल र सुलभ बनाउने सन्दर्भमा मन्त्रालयले नीतिगत सुधार गर्दै आएको जनाएको छ ।"
नेपालमा लगानी गर्न श्रीलंकाका निजी क्षेत्रलाई चेम्बरको आग्रह,"काठमाडौँ — नेपाल चेम्बर अफ कमर्सका अध्यक्ष कमलेश कुमार अग्रवालले नेपालमा लगानी गर्न श्रीलंकाका उद्यमी व्यवसायीहरुलाई आग्रह गरेका छन् । श्रीलंका भ्रमणका क्रममा अध्यक्ष अग्रवालले जलविद्युत्, सूचना प्रविधिको क्षेत्र तथा पर्यटन क्षेत्रमा लगानीका लागि त्यहााको निजी क्षेत्रलाई आग्रह गरेका हुन् ।श्रीलंकाको कोलम्बोस्थित नेपाली राजदूतावासले आयोजना गरेको नेपाल श्रीलंका व्यापार एवं व्यवसाय सम्मेलनका क्रममा अध्यक्ष अग्रवालले नेपाल लगानीका लागि अधिक संभावना र सुरक्षित प्रतिफलका लागि पनि उत्कृष्ट गन्तव्य रहेकोमा जोड दिए ।नेसनल चेम्बर अफ कमर्स श्रीलंकाका पदाधिकारीहरुसँगको भेटका क्रममा अध्यक्ष अग्रवालले नेपालमा लगानीको प्रतिफल सुनिश्चित गर्ने वातावरण निर्माण भइसकेको जनाए । उनले वर्तमान आर्थिक नीतिगत व्यवस्थाले विदेशी लगानीकर्तामा उत्साह बढाएको उल्लेख गरे ।"
८‍.५७ अंकले घट्यो नेप्से,"काठमाडौँ — साप्ताहिक कारोबारको पहिलो दिन नै सेयर कारोबार मापक नेप्से परिसूचक ८‍.५७ अंकले घटेको छ । अघिल्लो दिनको तुलनामा शून्य दशमलव ३१प्रतिशतले घटेपछि समग्र नेप्से २ हजार ६ सय ७९.९८ विन्दुमा ओर्लिएको छ ।उक्त दिन कारोबारमा आएकामध्ये ९९ वटा कम्पनीको सेयरमूल्य बढ्यो, १४८ वटाको घट्यो भने बाँकी १ वटा कम्पनीको स्थिर रहयो ।कुल ७० हजार ६ सय १० पटकको कारोबारमा १ करोड ८५ लाख ५ हजार ७७१ कित्ता सेयर किनबेच भए । ती किनबेचमा करिब ७ अर्ब ६० करोड ९५ लाख रुपैयाँ बराबरको सेयर कारोबार भएको छ ।लघुवित्त ११२‍.९९ र व्यापार ५.५९ अंकले बढेको छ । बाँकी सबै उपसमूहहरू घट्यो ।"
मन्त्रालय र मातहतका निकायलाई तीन दिनभित्र फाइल छिनोफानो गर्न मन्त्री खड्काको निर्देशन,"काठमाडौँ — ऊर्जा, जलस्रोत तथा सिंचाइमन्त्री दिपक खड्काले मन्त्रालय र त्यसअन्तर्गतका निकायमा देखिएको कामप्रतिको ढिलासुस्ती र उदासीनता अन्त्य गर्न निर्देशन दिएका छन् । आइतबार ऊर्जा मन्त्रालयमा आयोजित उच्चस्तरीय समीक्षा बैठकमा बोल्दै मन्त्री खड्काले कर्मचारीलाई सक्रिय, जिम्मेवार र समयानुकूल सेवा प्रवाहमा केन्द्रित हुन निर्देशन दिए ।'मन्त्रालय र अन्तर्गतका निकायमा फाइल रोकिएको गुनासो आएको छ, अबदेखि तीन दिनभित्र कुनै पनि फाइलको छिनोफानो हुनेगरी प्रक्रिया अघि बढाउनुहोस्,' ऊर्जामन्त्री खड्काले निर्देशन दिए ।उनले हालसम्म मन्त्रालयअन्तर्गतको समग्र प्रगति चित्तबुझ्दो नभएको भन्दै असन्तोष व्यक्त गरे । कार्यसम्पादनमा पारदर्शिता, गति र उत्तरदायित्व कायम नगरेसम्म सेवा प्रवाह प्रभावकारी नहुने उल्लेख गर्दै ऊर्जामन्त्री खड्काले कर्मचारीलाई इमान्दारिता र कर्तव्यनिष्ठाका साथ आफ्नो जिम्मेवारी वहन गर्न आग्रह गरे ।'कर्मचारीलाई हामी स्थायी सरकार भन्छौं, तर व्यवहारमा त्यो स्थायित्व देखिँदैन, अहिलेको कार्यशैली हेर्दा विद्यार्थीले रातभर पढेझैं देखिन्छ तर नतिजा फेल हुनेजस्तो छ। यस्तो अवस्था अब स्वीकार्य हुने छैन,' उनले भने 'कामलाई गम्भीरताका साथ लिनुहोस्, लक्ष्य प्राप्तिका लागि पुरस्कार र दण्डको संयन्त्र आवश्यक छ।'वर्षा ऋतु सुरु हुन लागेको सन्दर्भमा मन्त्री खड्काले जल तथा मौसम विज्ञान विभागलाई सूचनाको प्रभावकारी प्रवाहमार्फत जोखिम न्यूनीकरणमा जोड दिन निर्देशन दिए । 'वर्षासँगै आउने सम्भावित जोखिमको समयमै सूचना प्रवाह गरी जनस्तरसम्म सर्तकता पुर्‍याउनु आवश्यक छ,' उनले भने ।बैठकमा मन्त्रालय र मातहतका निकायहरूको आर्थिक वर्ष २०८०/८१ को वैशाख मसान्तसम्मको भौतिक तथा वित्तीय प्रगति विवरण प्रस्तुत गरिएको थियो। मन्त्री खड्काले प्रस्तुत विवरणको समीक्षापछि कार्यसम्पादन सुधार्न ठोस कार्ययोजना तयार पार्नसमेत निर्देशन दिए ।"
बजेटसँग सम्बन्धित प्रकाशन अन्तिम चरणमा : अर्थ मन्त्रालय,"काठमाडौँ — आर्थिक वर्ष २०८२/ ८३ को बजेटसँग सम्बन्धित अर्थ मन्त्रालयका प्रकाशनहरूको तयारी अन्तिम चरणमा पुगेको छ । आर्थिक सर्वेक्षण, संस्थानहरूको प्रगति, मन्त्रालयगत प्रगति विवरणको तयारी अन्तिम चरणमा पुगेको हो ।त्यसैगरी प्राविधिक सहायता परिचालनसम्बन्धी विवरणको तयारी पनि अन्तिम चरणमा पुगको अर्थ मन्त्रालयका प्रवक्ता श्यामप्रसाद भण्डारीले जानकारी दिए ।बजेट वक्तव्यसहित व्यय अनुमान, आर्थिक विधेयक, विनियोजन विधेयक, राष्ट्र ऋण उठाउने विधेयक, ऋण तथा जमानत विधेयक लगायतको पनि तयारी जारी छ । यसअघि अर्थ मन्त्रालयले आर्थिक वर्ष २०८२/ ८३ को बजेट सिद्धान्त तथा प्राथमिकता संसदमा पेस गरिसकेको छ ।"
अरुण-३ को २०० मेगावाट बिजुली भारतकै सरकारी कम्पनी डीभीसीले किन्ने,"काठमाडौँ — भारत सरकारको स्वामित्व रहेको सतजल जलविद्युत् निगम (एसजेभीएन) ले निर्माण गरिरहेको ९ सय मेगावाटको अरुण-३ जलविद्युत् आयोजनाको २०० मेगावाट बिजुली भारतकै सरकारी कम्पनी दामोदर भ्याली कर्पोरेसन (डीभीसी) ले किन्ने सम्झौता भएको छ । गत शुक्रबार भारतस्थित नयाँदिल्लीमा एसजेभीएन र डीभीसीबीच विद्युत् बिक्री सम्झौता (पीएसए) भएको भारतीय सञ्चारमाध्यममा उल्लेख छ ।एसजेभीएनको अध्यक्ष तथा प्रबन्ध निर्देशक भूपेन्द्र गुप्ता र डीभीसीका कार्यकारी निर्देशक संजिव श्रीवास्तवको उपस्थितिमा विद्युत् बिक्री सम्झौता गरिएको भारतीय सञ्चारमाध्यमले जनाएको छ । एसजेभीएनको सहायक कम्पनी एसजेभीएन अरुण-३ पावर डेभलपमेन्ट कम्पनीमार्फत आयोजना निर्माण भइरहेको छ ।अरुण-३ जलविद्युत् आयोजना सन् २०२७/०२८ देखि सञ्चालनमा आउने अपेक्षा गरिएको भारतीय सञ्चारमाध्यममा उल्लेख । नेपाल-भारतबीचको महत्वपूर्ण सहकार्य भएकाले अरुण नदी बेसिनमा दिगो जलविद्युत् उत्पादनमार्फत क्षेत्रीय ऊर्जा सुरक्षा बढाउने र आर्थिक विकासलाई बढावा दिने लक्ष्य राखेको छ ।एसजेभीएनले नै बिजुलीको बजार खोज्नुपर्ने भएकाले सम्झौता गर्न सक्ने लगानी बोर्डका प्रवक्ता प्रद्युम्‍नप्रसाद उपाध्यायले बताए । यद्यपि बोर्डलाई जानकारी आइनसकेको उनले सुनाए ।आयोजना विकास सम्झौताअनुसार सन् २०२५ को मार्चसम्म निर्माण सकिनुपर्थ्यो । तर काम काम नसकेपछि कम्पनीले व्यावसायिक उत्पादन मिति (सीओडी) को समय १८ महिना थप गर्न लगानी बोर्डमा निवेदन दिएको छ । तर सीओडीको समय थप गर्ने प्रक्रियामा रहेको उनले बताए ।'हालसालै अरुण ३ को सीओडीको सयम सकिएको छ, समय थप गर्न निवेदन आएको छ,' उनले भने, 'समय थप गर्न बोर्ड बै‌ठकले तीन विज्ञ सदस्यीय प्रोजेक्ट रिभ्यु प्यानल (पीआरपी) समिति बनाई त्यसको प्रतिवेदन अनुसार मात्रै निर्णय गर्छ ।' सोमबार बस्ने लगानी बोर्डको ६३ औं बैठकको एजेन्डामा समेत पीआरपी समिति गठन गर्ने रहेको उनले जनाए । समिति बनेपछि १५ देखि २० दिनमा प्रतिवेदन बुझाउने र त्यसका आधारमा सीओडी समय थप गरिने उनले सुनाए ।गत वैशाख दोस्रो साता भारतका विद्युत्‌मन्त्री मनोहरलाल खट्टरले आयोजना अनुगमन तथा अवलोकन गर्दा अरुण-३ को उत्पादनतर्फ ७५/८० प्रतिशत र प्रसारण लाइनतर्फ ३० प्रतिशत भौतिक प्रगति भएको जनाएको छ। आयोजनाको कुल अनुमानित लागत १ सय ४४ अर्ब रुपैयाँ छ ।सन् २००८ मा भारत सरकारको स्वामित्वमा रहेको सतलज जलविद्युत् निगमले प्रतिस्पर्धाका आधारमा यसको लाइसेन्स लिएको थियो । सन् २०१४ मा आयोजना विकास सम्झौता (पीडीए) भएको अरुण- ३ को सन् २०१८ मा शिलान्यास गरेका थिए ।पीडीएअनुसार आयोजनाबाट नेपाललाई २१.९ प्रतिशत अर्थात् १ सय ९७ मेगावाट निःशुल्क बिजुली पाउनेछ । आयोजनाले उत्पादन सुरू भएको १५ वर्षसम्म ७ प्रतिशत र त्यसपछिका १० वर्ष १२ प्रतिशत इनर्जी रोयल्टी नेपाल सरकारलाई बुझाउनु पर्नेछ । यस्तै उत्पादन सुरूपछिको १५ वर्षसम्म ४०० रूपैयाँ प्रतिमेगावाट र त्यसपछिका १० वर्ष प्रतिमेगावाट १८ सय रूपैयाँ रोयल्टी सरकारलाई बुझाउनु पर्नेछ ।निर्माण सम्पन्न भएको २५ वर्षपछि परियोजना नेपाल सरकारलाई हस्तान्तरण गरिने पीडीएमा उल्लेख छ । आयोजनाबाट वार्षिक ऊर्जा उत्पादन ४ अर्ब १ करोड ८० लाख युनिट हुनेछ ।"
किसानको भुक्तानीमा बेवास्ता गर्दै दुग्ध सहकारी,"काठमाडौँ — –सुक्खा सिजनमै डेरी उद्योगले किसानलाई तिर्नुपर्ने बक्यौता ५ अर्ब नाघेपछि गत मंगलबार कृषि तथा पशुपन्छी विकासमन्त्री रामनाथ अधिकारीको उपस्थितिमा मन्त्रालयले छलफलमा बोलायो । सचिव दीपक खराल, दुग्ध विकास संस्थान (डीडीसी), पशु सेवा विभाग, डेरी उद्योग संघ, नेपाल डेरी एसोसिएसन र केन्द्रीय दुग्ध उत्पादक सहकारी संघका पदाधिकारीसहितको बैठकमा सचिव खरालले सहकारीले पैसा अन्यत्र लगानी गरेको बताए । ‘कति सहकारीले त डेरी उद्योगले पैसा दिए पनि किसानलाई नतिरेर अन्य ठाउँमा लगानी गरेका छन्,’ उनले भने ।–करिब २ वर्षअघि सुक्खा सिजन चल्दा बजारमा दूध अभाव भयो । अभावको मौका छोप्दै केही दुग्ध सहकारीले दूधमा कार्टेलिङ थाले । दूधको रेट मनलाग्दी राखेर बजार बिगारेको आरोप लाग्यो । डेरीबाट बढी मूल्य असुले पनि किसानलाई थोरै दिएको आरोप लाग्यो । त्यही सन्दर्भमा तत्कालीन कृषि तथा पशुसपन्छी विकासमन्त्री ज्वालाकुमारी साह, दुग्ध विकास संस्थान, डेरी उद्योगी र केन्द्रीय दुग्ध उत्पादक सहकारी संघका पदाधिकारीसहित मन्त्रालयमा छलफल भएको थियो । छलफलमा मन्त्री साहले बदमासी कसले गरेको आफूलाई सबै थाहा भएको बताउँदै सहकारीलाई दुग्ध क्षेत्रका बिचौलिया र दलालको संज्ञा दिएकी थिइन् ।सरकारी स्वामित्वकै डीडीसी र निजी डेरी उद्योगीले किसानलाई भुक्तानी नगरेको महिनौं भइसक्यो । कोभिडयता किसानले समयमै भुक्तानी पाएका छैनन् । किसानबाट खरिद गरेको दूध डेरी उद्योगीले नगदमै बिक्री गरे पनि कतिपय किसानले करिब ६ महिनायता भुक्तानी पाएका छैनन् ।पछिल्लो समय खुला सिजन चलिरहेको छ । यस्तो बेला दूध उत्पादन कम हुन्छ, स्टक बिक्री गरेर किसानको भुक्तानी चुक्ता गर्नतिर डेरी उद्योग र डीडीसी लाग्नुपर्ने हो । तर डेरी उद्योगबाट किसानले ५ अर्ब रुपैयाँभन्दा बढी पाएका छैनन् । निजी डेरीबाट साढे ३ अर्ब र डीडीसीबाट डेढ अर्ब रुपैयाँ किसानले नपाएको केन्द्रीय दुग्ध उत्पादक सहकारी संघले जनाएको छ ।दूध संकलन गरिदिएबापत सहकारीले डेरी उद्योगबाट वर्षको १ अर्ब ९७ करोड रुपैयाँभन्दा बढी संकलन गर्छन् । तर किसानले महिनौंदेखि भुक्तानी नपाउँदा उनीहरू चुपचाप बसेका छन्, यसले उनीहरूको भूमिकामै प्रश्न उठेको छ । पूर्वमन्त्री र सचिवले भने जस्तै डेरी उद्योगले भुक्तानी गरेको पैसा किसानलाई समयमै नदिएर बदमासी त गरेका छैनन् भन्ने प्रश्न उठेको जानकार बताउँछन् ।‘उद्योगले समयमै भुक्तानी गरेका छैनन्, कतिपय सहकारीले पनि भुक्तानीमा ढिलाइ गरेको गुनासो आएको छ,’ मन्त्रालयका एक उच्च अधिकारीले भने, ‘यति बेला सहकारीको भूमिका र पारदर्शितामा पनि प्रश्न उब्जेको छ । अब डेरी उद्योगसँगै दुग्ध सहकारीले पनि भुक्तानी गरे–नगरेकामा अनुगमन निरीक्षण जरुरी छ ।’दुग्ध उत्पादक सहकारीले किसानलाई भुक्तानी नगरेको कृषक समूह महासंघ नेपालका अध्यक्ष पञ्चकाजी श्रेष्ठले बताए । केहीले सहकारीले किसानलाई भुक्तानी दिन छाडेर अन्य क्षेत्रमा लगानी गरेका छन् । कतिपयले बैंकको ब्याज तिर्न प्रयोग गरेको उनले जनाए । ‘डेरी उद्योगसँगै केही सहकारीले पनि बदमासी गरेका छन् । विडम्बना, यसमा सरकार नै बिचौलिया भइदियो । नीति नियम एउटा छ, काम अर्को गरिएको छ,’ श्रेष्ठले भने, ‘सहकारीले अन्यत्र लगानी गरेको सन्दर्भमा सम्बन्धित पालिकाले अध्ययन गर्न जरुरी छ ।’दुग्ध क्षेत्रमा करिब ६ लाख किसान प्रत्यक्ष संलग्न छन् । नेपाल डेरी उद्योग संघ र नेपाल डेरी एसोसिएसनले करिब ४ लाख किसानबाट दूध संकलन गर्छ । उनीहरूले करिब १६ सय उत्पादक सहकारीमार्फत दूध संकलन गर्छन् । कृषि मन्त्रालयकै तथ्यांकअनुसार दिनको ७२ लाख लिटर उत्पादन हुन्छ । ३६ लाख लिटर किसान आफैंले खपत गर्छन् । बाँकी १२ लाख लिटर औपचारिक रूपमा बजारमा आउँछ । २४ लाख लिटर अनौपचारिक रूपमा आउँछ । २४ लाख लिटर अनौपचारिकमध्ये केही दूध सहकारीमार्फत डेरी उद्योगमा पुग्छ । यही दूध संकलन गरिदिएबापत सहकारीले लिटरकै ४ देखि ५ रुपैयाँ पाउँछन् ।दिनको १२ लाख लिटरको औसत ४.५ रुपैयाँका दरले दुग्ध सहकारीले दिनमा ५४ लाख रुपैयाँ उठाउँछन् । वार्षिक रूपमा यो १ अर्ब ९७ करोड पुग्छ । ‘यसरी करिब दुई अर्ब रुपैयाँ संकलन भए पनि उनीहरूले आफ्नो दायित्व पूरा गरेका छैनन् । किसानका नाममा आएको पैसा आफूखुसी खर्च गर्ने गरेका छन्,’ श्रेष्ठले भने ।दुग्ध सहकारीले बिचौलियाको मात्रै काम गरिरहेको उनको भनाइ छ । किसानले दूध सहकारीमा ल्याइदिएपछि डेरी उद्योगले नै दूध बोक्न ट्यांकरबाट ढुवानी गर्छन् । किसानले ४ प्रतिशत फ्याट र ८ प्रतिशत एसएनएफका आधारमा प्रतिलिटर ६५ रुपैयाँ पाउँछन् । डेरी उद्योगले ढुवानी खर्च भनेर प्रतिलिटर ६ रुपैयाँ, प्याकेजिङ खर्च ८ रुपैयाँ, ओभरहेड खर्च १० रुपैयाँ र नोक्सानका नाममा प्रतिलिटर २ रुपैयाँ जोडर मूल्य निर्धारण गर्छन् ।यसरी ४ प्रतिशत फ्याट र ८ प्रतिशत एसएनएफका आधारमा एक लिटरको ९६ रुपैयाँ पुग्छ । तर डेरी उद्योगीले ३ प्रतिशत फ्याट र ८ प्रतिशत एसएनएफका आधारमा दूध बिक्री गर्दै आएका छन् । यी सबै जोडेर प्रतिलिटर ८९ रुपैयाँ हुन्छ । त्यसमा बिक्री गर्दा रिटेलरलाई प्रतिलिटर ४ रुपैयाँ, बुथम्यानलाई ३ रुपैयाँ र आफ्ना लागि २ रुपैयाँ फाइदा राखेर मूल्य निर्धारण गरिएको उद्योगीहरूको दाबी छ ।‘ढुवानी, प्याकेजिङदेखि बजार पठाउँदासम्म खर्च हुन्छ । त्यसमा केही प्रतिशत नाफा राखेर उपभोक्ता मूल्य तयार हुन्छ,’ एक उद्योगीले भने, ‘यसमा दुग्ध सहकारीको केही मिहिनेत छैन । संकलन गरेबापत नै वार्षिक अर्बौं रुपैयाँ उठाउँछन् । तर पनि कानुनी दायरामा छैनन्, आफ्नो हिसाबले चलेका छन् । सहकारीको दायित्व दूध संकलन गरिदिने मात्रै हो र ?’केन्द्रीय दुग्ध उत्पादक सहकारी संघका महासचिव रामप्रसाद आचार्य भने डेरी उद्योगबाट प्रतिलिटर ४ देखि ५ रुपैयाँ पाउने रकम संस्था सञ्चालनमै खर्च हुने दाबी गर्छन् । ‘कर्मचारीलाई तलब दिनुपर्‍यो । अडिट गर्नुपर्‍यो । बाँकी रहेको पैसा संस्थामै रहन्छ । त्यो पैसा किसानकै हो,’ महासचिव आचार्यले भने, ‘किसानलाई सहजीकरण गर्ने काम पनि गरिरहेकै छौं । किसानका मुद्दामा आन्दोलन पनि गरेका छौं ।’ सहकारीभन्दा डेरी उद्योगले किसानको पैसा नदिएर अन्य क्षेत्रमा लगानी गरेको उनको भनाइ छ । डेरी उद्योगीले बैंकमा जम्मा गरेको पैसा एक दिन पनि नरोकेर किसानलाई दिने गरिएको उनले बताए ।"
सातामा झन्डै ७७ अंकले बढ्यो सेयर बजार,"काठमाडौँ — साप्ताहिक कारोबारमा नेप्से परिसूचक करिब ७७ अंकले बढेको छ । अघिल्लो बिहीबारको तुलनामा गत बिहीबार नेप्से परिसूचक करिब ७६.७ अंकले बढेको हो ।यो साताको पाँच कारोबार दिनमा तीन दिन नेप्से बढ्यो भने दुई दिन घट्यो । तीन दिनमा ८७.४३ अंकले बढेको नेप्से दुई दिनमा १०.७३ अंकले घटेको थियो । जसअनुसार अघिल्लो बिहीबार २ हजार ६ सय ११.८५ अंकमा रहेको नेप्से गत बिहीबार २ हजार ६ सय ८८.५५ बिन्दुमा बन्द भएको हो । अघिल्ला साताहरूमा खासै बढ्न नसकेको नेप्से गत साता ७७ अंकले वृद्धि भएको हो ।गत साता सेयर बजारमा ४३ अर्ब ७० करोड १५ लाख रुपैयाँ बराबरको सेयर कारोबार भएको छ । सो अवधिमा भएको कुल कारोबारमध्ये सबैभन्दा धेरै १८ अर्ब ५३ करोड (४२.४० प्रतिशत) रुपैयाँको जलविद्युत् उपसमूहका कम्पनीको मात्र भएको छ । कुल साप्ताहिक कारोबारमध्ये ८.३४ प्रतिशत बैकिङ, ९.४७ प्रतिशत अन्य, ७.२४ प्रतिशत विकास बैंक, ७.०९ प्रतिशत लगानी, ५.२१ प्रतिशत जीवन बिमा र ४.४५ प्रतिशत लघुवित्त उपसमूहको हिस्सा छ ।गत साता ३ लाख ९९ हजार ४० वटा कारोबारबाट ९ करोड ५४ लाख २४ हजार ३२८ कित्ता सेयर किनबेच भए । सबैभन्दा बढी जलविद्युत् उपसमूहअन्तर्गतका कम्पनीको ४ करोड ५७ लाख ३ हजार ६ सय २० कित्ता सेयर किनबेच भएको थियो ।नेप्से परिसूचक बढेसँगै गत साता लगानीकर्ताको सम्पत्तिको मूल्य पनि करिब सवा एक खर्ब रुपैयाँ बढेको छ । उक्त अवधिमा सेयर बजारको आकार (कुल बजार पुँजीकरण) पनि १ खर्ब २९ अर्बले बढेकाले लगानीकर्ताको सम्पत्तिको मूल्य पनि बढेका रूपमा विश्लेषण गरिएको हो । अघिल्लो बिहीबार ४३ खर्ब ४४ अर्ब रुपैयाँ रहेको कुल बजार पुँजीकरण गत बिहीबार ४४ खर्ब ७३ अर्ब रुपैयाँ कायम भएको छ । बजार पुँजीकरणको हिसाबले बैंक तथा वित्तीय संस्था र बिमा कम्पनीको हिस्सा ५२.७ प्रतिशत छ । जलविद्युत् उपसमूहको हिस्सा १५.१, लगानीको ७.९, व्यापारको ५.८, उत्पादन तथा प्रशोधनको ५.४, होटलको २.६ र अन्य उपसमूहको हिस्सा १०.५ प्रतिशत छ ।हाल नेपाल स्टक एक्सचेन्जमा सूचीकृत कम्पनीको संख्या २ सय ७० छ । तीमध्ये १ सय ३२ बैंक तथा वित्तीय संस्था र बिमा कम्पनी छन् । ९१ जलविद्युत्, २२ उत्पादन तथा प्रशोधन उद्योग, ७ होटल, ७ लगानी, ४ व्यापार र ७ अन्य उपसमूहका छन् । २०८० चैतसम्म नेप्सेमा सूचीकृत कम्पनी संख्या २ सय ७२ थियो । हालसम्म नेप्सेमा सूचीकृत ८ अर्ब ७२ करोड धितोपत्रको चुक्ता मूल्य ८ खर्ब ५९ अर्ब ४५ करोड रुपैयाँ छ ।चालु आर्थिक वर्षको नौ महिनामा १९ अर्ब ७७ करोडको बोनस सेयर, १५ अर्ब ४१ करोडको साधारण सेयर, ११ अर्ब ६५ करोडको हकप्रद सेयर, १ अर्ब २५ करोडको सामूहिक लगानी कोष, १० करोड ६९ लाखको एफपीओ र ३ अर्ब ९६ करोडको अन्य गरी कुल ५२ अर्ब १५ करोड बराबरको थप धितोपत्र सूचीकृत भएको नेप्सेले जनाएको छ ।यस अवधिमा नेपाल धितोपत्र बोर्डले ११ अर्ब ६० करोड बराबरको सामूहिक लगानी कोष, १० अर्ब ३७ करोड बराबरको हकप्रद सेयर, ४ अर्ब ८२ करोड बराबरको डिबेन्चर र १ अर्ब ७९ करोड बराबरको साधारण सेयर गरी कुल २८ अर्ब ५८ करोड बराबरको धितोपत्र सार्वजनिक निष्कासनका लागि अनुमति दिएको नेप्सेको तथ्यांक छ ।"
यस्तो छ आजका लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ०५ पैसा र बिक्रीदर १३६ रुपैयाँ ६५ पैसा कायम भएको छ ।युरोपियन युरो एकको खरिददर १५४ रुपैयाँ ५१ पैसा र बिक्रीदर १५५ रुपैयाँ १९ पैसा, युके पाउण्ड स्ट्रलिङ एकको खरिददर १८३ रुपैयाँ ६७ पैसा र बिक्रीदर १८४ रुपैयाँ ४८ पैसा, स्वीस फ्रयाङ्क एकको खरिददर १६४ रुपैयाँ ८५ पैसा र बिक्रीदर १६५ रुपैयाँ ५८ पैसा कायम गरिएको छ ।अष्ट्रेलियन डलर एकको खरिददर ८७ रुपैयाँ ९४ पैसा र बिक्रीदर ८८ रुपैयाँ ३३ पैसा, क्यानेडियन डलर एकको खरिददर ९८ रुपैयाँ ५० पैसा र बिक्रीदर ९८ रुपैयाँ ९३ पैसा, सिङ्गापुर डलर एकको खरिददर १०५ रुपैयाँ ८१ पैसा र बिक्रीदर १०६ रुपैयाँ २८ पैसा निर्धारण गरिएको छ ।जापानी येन १० को खरिददर नौ रुपैयाँ ५० पैसा र बिक्रीदर नौ रुपैयाँ ५४ पैसा, चिनियाँ युआन एकको खरिददर १८ रुपैयाँ ९४ पैसा र बिक्रीदर १९ रुपैयाँ ०२ पैसा, साउदी अरेबियन रियाल एकको खरिददर ३६ रुपैयाँ २७ पैसा र बिक्रीदर ३६ रुपैयाँ ४३ पैसा, कतारी रियाल एकको खरिददर ३७ रुपैयाँ ३३ पैसा र बिक्रीदर ३७ रुपैयाँ ४९ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १७ पैसा र बिक्रीदर चार रुपैयाँ १९ पैसा, युएई दिराम एकको खरिददर ३७ रुपैयाँ ०४ पैसा र बिक्रीदर ३७ रुपैयाँ २० पैसा, मलेसियन रिङ्गेट एकको खरिददर ३२ रुपैयाँ १६ पैसा र बिक्रीदर ३२ रुपैयाँ ३० पैसा, साउथ कोरियन वन १०० को खरिददर ९ रुपैयाँ ९४ पैसा र बिक्रीदर ९ रुपैयाँ ९८ पैसा, स्वीडिस क्रोनर एकको खरिददर १४ रुपैयाँ २८ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २० रुपैयाँ ७१ पैसा र बिक्रीदर २० रुपैयाँ ८० पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ३७ पैसा र बिक्रीदर १७ रुपैयाँ ४५ पैसा, कुवेती दिनार एकको खरिददर ४४३ रुपैयाँ ६१ पैसा र बिक्रीदर ४४५ रुपैयाँ ५६ पैसा, बहराइन दिनार एकको खरिददर ३६० रुपैयाँ ८५ पैसा र बिक्रीदर ३६२ रुपैयाँ ४४ पैसा, ओमनी रियाल एकको खरिददर ३५३ रुपैयाँ ४० पैसा र विक्रीदर ३५४ रुपैयाँ ९६ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
"खनाल नेतृत्वको आयोगको सिफारिस कार्ययोजना मन्त्रिपरिषद्‌बाट पारित : वृद्धभत्ता ७० वर्षमा मात्र, पहाडमा नयाँ ठूला सडक बनाउन तत्काल रोक","काठमाडौँ — पूर्वसचिव रामेश्वर खनाल नेतृत्वमा गठित उच्चस्तरीय आर्थिक सुधार सुझाव आयोगको सिफारिस कार्यान्वयन कार्ययोजना मन्त्रिपरिषद्बाट स्वीकृत भएको छ । कार्ययोजना कार्यान्वयन गर्न सम्बन्धित निकायलाई प्रधानमन्त्रीतथा मन्त्रिपरिषद्को कार्यालयले परिपत्र गरिसकेको छ ।कार्ययोजनाअनुसार वृद्धभत्ता पाउने उमेर बढाइएको छ । हाल ६८ वर्ष रहेकामा बढाएर अब ७० वर्ष कायम गर्ने गरी कार्ययोजना तयार पारिएको हो । वृद्धभत्ता लिन राष्ट्रिय परिचयपत्र अनिवार्य गरिने भएको छ । यसको कार्यान्वयन एक वर्षभित्र गृह मन्त्रालयले गरिसक्नुपर्ने कार्ययोजनामा उल्लेख छ । यसको अनुगमन र सहजीकरण भने अर्थ मन्त्रालयले गर्नेछ ।सडक योजनाहरूको प्राथमिकीकरण गरी रणनीतिक उपादेयताका आधारमा मात्र आयोजना सञ्चालन गर्नुपर्ने औंल्याउँदै पहाडी क्षेत्रमा नयाँ ठूला सडक योजना सञ्चालन गर्न नपाइने भएको छ । यसको कार्यान्वयन भौतिक पूर्वाधार तथा यातायात मन्त्रालयले एक वर्षभित्र गर्नुपर्नेछ ।‘पर्याप्त तयारी सकिएका आयोजनामा मात्र बजेट विनियोजन गरी यसको कार्यान्वयन अर्थ र आयोजना सञ्चालन गर्ने सबै मन्त्रालयले गर्नुपर्नेछ,’ कार्ययोजनामा भनिएको छ, ‘यसलाई निरन्तर कार्यान्वयन गर्नुपर्नेछ ।’ आयोजना अवधिभर कर्मचारीलाई सरुवा गर्न नपाइने भएकाले यसको कार्यान्वयन आयोजना सञ्चालन गर्ने सबै मन्त्रालयले गर्नुपर्नेछ ।‘सञ्चालनमा रहेका राष्ट्रिय गौरव र बहुवर्षीय आयोजना सम्पन्न गर्न पर्याप्त बजेट विनियोजन गर्ने, अधुरा आयोजना सम्पन्न गर्ने र वित्तीय स्रोत उपलब्ध भए मात्र नयाँ आयोजना छनोट गर्ने नीति अवलम्बन गर्नुपर्छ,’ कार्ययोजनामा भनिएको छ, ‘यसको कार्यान्वयन अर्थ र सम्बन्धित मन्त्रालयले तत्काल गर्नुपर्नेछ ।’लुम्बिनी र पशुपति क्षेत्र विकास कोष जस्ता सालबसाली प्रकृतिका आयोजनालाई राष्ट्रिय गौरवको आयोजना सूचीबाट संस्कृति, पर्यटन तथा नागरिक उड्डयन मन्त्रालयले ६ महिनाभित्र हटाइसक्नुपर्ने कार्ययोजनामा भनिएको छ । सिँचाइ र जलविद्युत् उत्पादन गर्ने बहुउद्देश्यीय आयोजनामा निजी क्षेत्रको लगानी आकर्षित गर्नुपर्ने कार्ययोजनामा उल्लेख छ । कुन काम कुन मन्त्रालयले कति समयभित्र गर्ने हो, कार्ययोजनामा उल्लेख छ । कार्ययोजनामा नयाँ सडक निर्माण गर्दा सम्भव भएसम्म कंक्रिट सडक बनाउने विषयमा जोड दिइएको छ ।सहरी क्षेत्रमा सहरी विकास र आवास विकास तथा ग्रामीण क्षेत्रमा कृषि चक्लाबन्दी गर्न जग्गा एकीकरण कार्यक्रम सञ्चालन गर्नुपर्ने कार्ययोजनामा भनिएको छ । पिक आवर, अफ पिक आवर, हिउँद र वर्षायाममा फरक–फरक विद्युत् महसुल दर कायम हुने गरी नीतिगत व्यवस्था गर्नुपर्ने विषय कार्ययोजनामा समेटिएको छ ।‘आगामी पाँच वर्षका लागि कुल पुँजीगत बजेटको कम्तीमा १० प्रतिशत रकम सूचना प्रविधि क्षेत्रको भौतिक पूर्वाधार, वर्क स्टेसन, सूचना प्रविधि र पार्क बनाउन विनियोजन गर्नुपर्छ,’ कार्ययोजनामा भनिएको छ, ‘५ वर्षसम्म यसको कार्यान्वयन गर्नुपर्छ ।’ राष्ट्रिय तथ्यांक कार्यालयलाई राष्ट्रिय योजना आयोग मातहत रहने व्यवस्था एक वर्षभित्र गरिसक्नुपर्नेछ ।...आर्थिक सुधार कार्यान्वयन कार्ययोजनाका मुख्य सुझाव–वृद्धभत्ता पाउने उमेर ६८ बाट ७० वर्ष बनाउने–ब्याजदरको उतारचढाव कम गर्ने–एक वर्षभित्र ऋणपत्र बजार विकास गर्ने–भारुसँगको विनिमय दरको विकल्पमा अध्ययन तथा अनुसन्धान गर्ने–तीनै तहका लागि एकीकृत आयोजना बैंक सूचना प्रणाली तयार गर्ने–पहाडी क्षेत्रमा नयाँ ठूला सडक योजना सञ्चालन नगर्ने–पर्याप्त पूर्वतयारी सकिएका आयोजनामा मात्र बजेट विनियोजन गर्ने–आयोजना अवधिभर कर्मचारीलाई सरुवा नगर्ने–लुम्बिनी र पशुपति क्षेत्र विकास कोषलाई राष्ट्रिय गौरवको आयोजनाबाट हटाउने–राजस्व अनुसन्धान विभाग खारेज गर्ने–भूतप्रभावी रूपमा कर कानुनको प्रयोग नगर्ने–निर्यातमा हुने आयमा १० प्रतिशत मात्र कर लगाउने–समयमै लेखा परीक्षण नगराउने सार्वजनिक संस्थानका जिम्मेवार पदाधिकारी तथा कर्मचारीलाई कारबाही गर्ने–सार्वजनिक संस्थानलाई कर्मचारीको तलब वाअन्य खर्च भुक्तानी गर्न ऋण नदिने–स्वास्थ्यमा हानि गर्ने सुर्ती, चुरोट, मदिरामा स्वास्थ्य कर लगाएर बिमा कोषमा जम्मा गर्ने–उच्च प्रतिफलयुक्त आयोजना विशेषका लागि पूर्वाधार बन्ड जारी गरी लगानी गर्ने–जलविद्युत् कम्पनीहरूलाई उत्पादन सुरु गरेपछि मात्र प्राथमिक सेयर निष्कासनको व्यवस्था गर्ने–तीनै तहका सरकारलाई नयाँ सहकारी खोल्न नदिने, सञ्चालनमा रहेका सहकारीका शाखा खोल्न पनि नदिने–कृषि क्षेत्रमा वैदेशिक लगानी खुला गर्ने–नयाँ सडक निर्माण गर्दा सम्भव भएसम्म कंक्रिट सडक बनाउने–राष्ट्रिय तथ्यांक कार्यालयलाई राष्ट्रिय योजना आयोग मातहत राख्ने...मन्त्रिपरिषद्को निर्णयअनुसार प्रधानमन्त्री तथा मन्त्रिपरिषद्को कार्यालयका सचिव (शासकीय मामिला) चूडामणि पौडेलको संयोजकत्वमा अर्थ मन्त्रालयका सचिव (राजस्व) दिनेशकुमार घिमिरे र उद्योग, वाणिज्य तथा आपूर्ति मन्त्रालयका सचिव (वाणिज्य तथा आपूर्ति) गोविन्दबहादुर कार्की र सचिव (उद्योग) कृष्णबहादुर राउत सदस्य रहने गरी समिति गठन भएको थियो ।उक्त समितिलाई पूर्वसचिव रामेश्वर खनालको अध्यक्षतामा गठित उच्चस्तरीय आर्थिक सुधार सुझाव आयोग, २०८१ को प्रतिवेदनले दिएका सुझाव कार्यान्वयनका लागि कार्ययोजना बनाउने जिम्मेवारी दिइएको थियो । प्रतिवेदनले मुख्य रूपमा आर्थिक सुधारका अतिरिक्त सुधारका विस्तृत क्षेत्रलाई समेटेको छ । प्रतिवेदनका क्षेत्रगत सुझावलाई कार्ययोजनामा समावेश गरिएको छ ।मौद्रिक नीतितर्फ तरलता व्यवस्थापनलाई थप प्रभावकारी बनाउँदै ब्याजदरको उतारचढाव कम गर्ने कार्ययोजनामा उल्लेख छ । विदेशी विनिमय सञ्चिति वस्तु तथा सेवाको आयात धान्न सक्ने अवधि ५ देखि ७ महिनासम्म कायम गर्ने र यसको जिम्मेवार निकाय नेपाल राष्ट्र बैंक रहनेछ । अर्थतन्त्रमा ब्याजदर उतारचढावलाई सम्बोधन गर्न एक वर्षभित्र ऋणपत्र बजारको विकास गर्नुपर्ने कार्ययोजनामा उल्लेख छ । मुद्रास्फीतितर्फ सरकारी खर्च कटौती तथा अप्रत्यक्ष करका दरहरूमा एक वर्षभित्र कमी ल्याउने र यसलाई निरन्तरता अर्थ मन्त्रालयले दिँदै जानुपर्ने कार्ययोजनामा उल्लेख छ ।एक वर्षभित्र राष्ट्र बैंकले भारतीय रुपैयाँसँगको विनिमय दरको विकल्पमा अध्ययन तथा अनुसन्धान गर्नुपर्ने कार्ययोजनामा उल्लेख छ । प्रदेश र स्थानीय तहको खर्चसमेत एकल खाता प्रणालीमा ल्याउन अर्थ र महालेखा नियन्त्रकको कार्यालयले एक वर्षभित्र यसको कार्यान्वयन गर्नुपर्ने बताइएको छ । ‘तीनै तहका लागि एकीकृत आयोजना बैंक सूचना प्रणाली तयार गरी कार्यान्वयन गर्ने र यसको कार्यान्वयन राष्ट्रिय योजना आयोगले एक वर्षभित्र गरिसक्नुपर्नेछ,’ कार्ययोजनामा भनिएको छ ।राजस्व अनुसन्धान विभाग खारेज गर्ने र भारतको भन्सार शुल्कमा हुने परिवर्तनलाई दृष्टिगत गरी नेपालको भन्सार शुल्क समयानुकूल परिवर्तन गर्दै लैजानुपर्ने कार्ययोजनामा भनिएको छ । ‘कर कानुनको प्रयोग भूतप्रभावी रूपमा नगर्ने र निर्यातमा हुने आयमा १० प्रतिशतमात्र आयकर लगाइनुपर्छ,’ कार्ययोजनामा भनिएको छ, ‘सरकारको स्वामित्वमा रहेका संस्थानहरूलाई पब्लिक लिमिटेड कम्पनीमा परिणत गरी निजी क्षेत्रलाई सेयर बिक्री गर्ने र यसको कार्यान्वयन अर्थले एक वर्षभित्र गरिसक्नुपर्नेछ ।’बैंकिङ प्रणालीमा अधिक तरलता भएको अवस्थामा दीर्घकालीन प्रकृतिका आयोजना छनोट गरी विकास ऋणपत्र जारी गर्न सुझाइएको छ । समयमै लेखा परीक्षण नगराउने सार्वजनिक संस्थानका जिम्मेवार पदाधिकारी तथा कर्मचारीलाई कारबाही गर्न कार्ययोजनामा भनिएको छ ।नेपाल वायुसेवा निगमको पुनःसंरचना गरी बाह्य रणनीतिक साझेदार भित्र्याएर व्यावसायिक ढंगले संस्कृति, पर्यटन तथा नागरिक उड्डयन मन्त्रालयले दुई वर्षभित्र व्यवस्थापन गर्नुपर्ने कार्ययोजनामा उल्लेख छ । त्यस्तै दुग्ध विकास संस्थानलाई सात प्रदेशमा रहनेगरी प्रदेश सरकारको सार्वजनिक संस्थानका रूपमा राख्ने काम दुई वर्षभित्र अर्थले टुंग्याउनुपर्नेछ । सार्वजनिक संस्थानमा कर्मचारीको तलब वा अन्य खर्च भुक्तानी गर्न ऋण नदिन कार्ययोजनामा भनिएको छ ।स्वास्थ्य बिमाको हालसम्मको सिर्जित दायित्व भुक्तानी गर्ने र स्वास्थ्य बिमाको बढ्दो भार सम्बोधन गर्न स्वास्थ्यमा हानि गर्ने सुर्ती, चुरोट, मदिरामा स्वास्थ्य कर लगाएर बिमा कोषमा जम्मा गर्नुपर्ने सुझाइएको छ । मेडिकल शिक्षामा सरकारी कलेजहरूमा विद्यार्थी संख्याको ७५ प्रतिशतलाई पूर्ण छात्रवृत्ति प्रदान गर्ने गरिएको विद्यमान व्यवस्थालाई परिमार्जन गरी २५ प्रतिशतलाई पूर्ण छात्रवृत्ति र अर्को २५ प्रतिशतलाई आंशिक छात्रवृत्तिको व्यवस्था गर्नुपर्ने कार्ययोजनामा उल्लेख छ ।संस्थागत र व्यक्तिगत घरबहाल कर स्थानीय तहमा मात्र बुझाउने व्यवस्था ६ महिनाभित्र गर्नुपर्नेछ । जलविद्युत् कम्पनीहरूलाई उत्पादन सुरु गरेपछि मात्र प्राथमिक सेयर निष्कासन गर्न सक्ने व्यवस्था गर्नुपर्नेछ । ‘तत्कालका लागि तीनै तहका सरकारले नयाँ सहकारी संस्था र सञ्चालनमा रहेका सहकारीको शाखा खोल्न बन्द गर्नुपर्छ,’ कार्ययोजनामा भनिएको छ, ‘एकभन्दा बढी शाखा खोली सञ्चालनमा रहेका सहकारीलाई हिसाब राफसाफ गरी दुई वर्षभित्र शाखा बन्द गर्न लगाउनुपर्छ ।’एकपटक ईआईए स्वीकृत भइसकेपछि उक्त परियोजनालाई आवश्यक वन तथा क्षेत्र प्रयोग गर्न पुनः ईआईए स्वीकृत गरेपछि मात्र प्रयोग गर्न दिने साविकको व्यवस्था हटाउनुपर्ने कार्ययोजनामा उल्लेख छ ।उच्चस्तरीय आयोगले दिएका महत्त्वपूर्ण सुझाव विभिन्न फरक–फरक ३० वटा क्षेत्रमा छुट्याएर कार्यान्वयन गर्ने गरी वर्गीकरण गरेर कार्ययोजना तयार पारिएको समिति संयोजक एवं सचिव पौडेलले बताए ।‘कार्यान्वयन गर्न सुझाव के, कसले कार्यान्वयन गर्ने, अनुगमन कसले गर्ने, सहजीकरण कुन निकायले गर्ने र कति अवधिसम्म कार्यान्वयन गरिसक्ने छुट्याएका छौं,’ उनले भने, ‘त्यसबाट प्रतिफल के प्राप्त हुन्छ, त्यहीअनुसार आकलन गरेर प्रतिवेदन तयार पारिएको छ ।’ तीन साता लगाएर तयार पारिएको कार्ययोजना वैशाख अन्तिममा प्रधानमन्त्री केपी शर्मा ओलीलाई बुझाइएको थियो ।‘केही दिनअघि बसेको मन्त्रिपरिषद् बैठकले कार्ययोजना स्वीकृत गरिसकेको छ,’ पौडेलले भने, ‘कार्ययोजनामा उठाइएका विषय कार्यान्वयन गर्न सम्बन्धित मन्त्रालयहरूलाई प्रधानमन्त्री कार्यालयले परिपत्रसमेत गरिसकेको छ ।’"
विराटनगर भन्सारको राजस्व लक्ष्य पाँच वर्षदेखि अधुरै,"विराटनगर — कुनै समय विराटनगर भन्सार पूर्वी नेपालकै व्यस्त कार्यालय मानिन्थ्यो । आयात–निर्यातको चापले सधैंजसो गुल्जार रहने यो भन्सार दशकयता सुस्त र सुनसान बन्दै गएको छ । बर्सेनि घट्दो आयातका कारण पाँच वर्षदेखि सरकारले तोकेको राजस्व लक्ष्यसमेत पूरा गर्न सकेको छैन ।‘पाँच वर्षयता लक्ष्य पूरा गर्नै सकेका छैनौं,’ प्रमुख भन्सार अधिकृत उमेश श्रेष्ठ भन्छन्, ‘अहिलेको अवस्था लगभग सुनसान नै हो भन्नुपर्छ ।’ आर्थिक वर्ष २०७६/७७ देखि विराटनगर भन्सारको राजस्व संकलन ओरालो लाग्न थालेको हो । उक्त वर्ष ४९ अर्ब ६४ करोड ६० लाख रुपैयाँभन्दा बढी राजस्व संकलनको लक्ष्य तोकिएको थियो । तर २९ अर्ब ३१ लाख रुपैयाँ मात्रै संकलन भयो, जुन लक्ष्यको ५९ दशमलव ६७ प्रतिशत मात्र हो ।लक्ष्यअनुसार संकलन हुन नसकेपछि सरकारले आर्थिक वर्ष २०७७/७८ मा राजस्व लक्ष्य घटाएर ४६ अर्ब १४ करोड ९५ लाखमा झार्‍यो । तर त्यो वर्ष पनि लक्ष्य पूरा हुन सकेन । करिब ४० अर्ब ४१ करोड रुपैयाँ मात्र उठ्यो । यद्यपि अघिल्लो वर्षको तुलनामा संकलन दर केही सुधारिएर ८८ दशमलव ४५ प्रतिशत पुगेको थियो । अघिल्लो वर्ष अपेक्षाकृत राजस्व संकलन भएपछि आर्थिक वर्ष २०७८/७९ मा सरकारले लक्ष्य बढाएर ४९ अर्ब ६५ करोड रुपैयाँभन्दा माथि पुर्‍यायो । तर त्यस वर्ष पनि करिब ४० अर्ब ४२ करोड रुपैयाँ मात्र संकलन भयो, जुन अघिल्लो वर्षको तुलनामा घट्दो थियो । त्यो वर्ष ८१ दशमलव ४९ प्रतिशतमा सीमित रह्यो ।त्यसपछि आर्थिक वर्ष २०७९/८० मा झन् हौसिएर ६० अर्ब ३५ लाख रुपैयाँभन्दा बढी राजस्व लक्ष्य तय गरियो । तर कोभिड–१९ महामारीपछिको चरम आर्थिक मन्दीले राजस्व संकलनमा प्रत्यक्ष असर पार्‍यो । नतिजास्वरूप सो वर्ष लक्ष्यको आधा मात्र अर्थात् करिब ३३ अर्ब १३ करोड रुपैयाँ संकलन हुन सक्यो । अन्ततः आर्थिक वर्ष २०८०/८१ मा लक्ष्य पुनः घटाएर ५० अर्ब ८१ करोडमा झारिएको थियो ।तर त्यस वर्ष पनि संकलन ३० अर्ब ३४ करोड रुपैयाँमै सीमित भयो । चालु आर्थिक वर्षमा पनि लक्ष्यअनुसार राजस्व संकलन हुनेमा प्रमुख भन्सार अधिकृत उमेश श्रेष्ठ विश्वस्त देखिँदैनन् । यस वर्षको कुल राजस्व लक्ष्य ४१ अर्ब ५५ करोड रुपैयाँ तोकिएको छ । तर वैशाख मसान्तसम्ममा करिब २७ अर्ब ४० करोड रुपैयाँ मात्र संकलन भएको छ ।‘अब बाँकी दुई महिनामा लक्षित राजस्व संकलन गर्न निकै गाह्रो छ,’ श्रेष्ठ निराश भावमा भन्छन्, ‘यो वर्ष पनि ८० प्रतिशत पुर्‍याउन हम्मे पर्ने देखिन्छ ।’ भारतसँगको खुला सीमाबाट हुने अवैध कारोबारका कारण विराटनगर भन्सारले लक्ष्यअनुसार राजस्व संकलन गर्न वर्षौंदेखि कठिनाइ भोगिरहेको एक भन्सार अधिकारी बताउँछन् । ‘तस्करीले विराटनगर भन्सारको राजस्व संकलनमा गहिरो असर पारेको छ,’ ती अधिकारी भन्छन्, ‘तस्करी नियन्त्रण नभएसम्म राजस्व असुली लक्ष्य पूरा हुने सम्भावना देखिँदैन ।’नेपाल–भारत खुला सीमाका कारण सीमा क्षेत्रमा भन्सार छली गरी गैरकानुनी रूपमा सामान निकासी तथा पैठारी गर्ने गतिविधि रोकिएको छैन । झापादेखि सुनसरीसम्म करिब ४ सय किलोमिटर बढी खुला सीमा छ । जसकारण पनि अवैध कारोबार मौलाएको छ । वैकल्पिक मार्गहरूबाट व्यापारिक सामानदेखि मदिरा, लत्ताकपडा, इलेक्ट्रोनिक सामग्री, मोटरसाइकल पाटर््सलगायत सामग्री बिनाबिल र दस्तुर भन्सार छलेर दुवै तस्करी हुँदै आएको छ ।यही समस्यालाई ध्यानमा राख्दै गृहमन्त्री रमेश लेखकले हालै विराटनगरमा आयोजित कोशी सुरक्षा गोष्ठीमा एक महिनाभित्र तस्करी नियन्त्रणको नतिजा ‘देखिने गरी’ काम गर्न सुरक्षा निकायका प्रमुखहरूलाई निर्देशन दिएका थिए ।तर उद्योगी–व्यवसायी भने तस्करी अझै पूर्णरूपमा नरोकिएको बताउँदै आएका छन् । उनीहरूका अनुसार तस्करीका कारण वैध व्यापार प्रभावित हुँदा समग्र अर्थतन्त्रमै प्रत्यक्ष असर पुग्ने गरेको छ । विराटनगरका उद्योगी–व्यवसायीले गृहमन्त्री लेखक र कोशी प्रदेश प्रहरी प्रमुख डीआईजी ईश्वर कार्कीलाई भेटेर तस्करी तत्काल नियन्त्रण नभए थप समस्या निम्तिने चेतावनी दिँदै आएका छन् ।"
"नयाँ सहरमा डेढ दशकमा ८ अर्ब ३० करोड खर्च, प्रगति न्यून","काठमाडौँ — सहरी विकास मन्त्रालयले नयाँ सहर घोषणा गरेको डेढ दशक पुग्यो । तर अहिलेसम्म कति सहर बने ? यसको उत्तर न मन्त्रालयसँग न नयाँ सहर आयोजना समन्वय कार्यालयसँग छ । १० वटाबाट सुरु भएको सहरको संख्या ५४ पुर्‍याइयो । संख्या बढाएपछि विनियोजन हुने बजेट प्रत्येक सहरलाई बाँड्दा कनिका छराइ भएको र त्यसबाट प्रगति नदेखिएको आयोजना कार्यालयको भनाइ छ ।अहिलेसम्म सबै सहरको काम प्रारम्भिक चरणमै छ । काम अघि बढाउन बजेट र जनशक्ति पर्याप्त छैन । सीमित जनशक्तिका भरमा सहरको काम अघि बढाइएको छ । पर्याप्त बजेट र जनशक्ति अभावमा सोचेअनुरूप प्रगति गर्न नसकिएको नयाँ सहर आयोजना समन्वय कार्यालयका प्रमुख मिलन आचार्यले बताए ।‘आयोजना सुरु गर्दा राम्रै बजेट थियो, सहरको संख्या कम थियो,’ उनले भने, ‘बजेट बढ्दै जानुपर्नेमा घट्दै गएको छ, आगामी आर्थिक वर्षका लागि डेढ अर्ब रुपैयाँ मात्र बजेट छुट्याइँदै छ, जसले गर्दा सबैतिर बाँड्दा थोरै हुने र नपुग्ने समस्या छ ।’ जसका कारण चाहेअनुरूप काम हुन नसकेको उनको भनाइ छ । २०६७/६८ सालमा प्रत्येक विकास क्षेत्रका दुई–दुईवटा सहर छानेर नयाँ सहर निर्माण सुरु गरिएको हो । धेरै अध्ययन गरेर सुरुमा १० वटा सहर छानिएको आयोजनाले जनाएको छ ।त्यति बेला मध्यपहाडी क्षेत्रमा नयाँ सहरको विकास तथा निर्माण गर्ने सोचअनुरूप सहर छानिएको थियो । यहीबीचमा मध्यपहाडमा मात्र सहर किन बनाउने र अन्यत्र किन नबनाउने भन्ने प्रश्न उठ्यो । सांसद र मन्त्रीले यसमा चासो दिए । र, उनीहरूले आ–आफ्नो जिल्लामा सहर थप्नुपर्ने दबाब दिन थाले । त्यसपछि बर्सेनि जस्तो सहरको संख्या थप्दै लगियो । संख्या बढिरहँदा बजेटको मात्रा भने बढ्न नसकेको आयोजनाको गुनासो छ ।मन्त्री, सांसदको दबाबमा सबै क्षेत्र, भूगोल समेट्दा १० वटाबाट सहरको संख्या ५४ पुग्यो । एउटै स्रोतसाधनलाई धेरैवटा सहरमा विभाजन गर्दा उपलब्धि हासिल हुन नसकेको आयोजनाको भनाइ छ । ‘नयाँ सहरका जिल्लास्थित कार्यालयमा अहिलेसम्म डिभिजनल इन्जिनियर (डीई) को दरबन्दी छ, तर सबैतिर राख्न सकिएको छैन,’ उनले भने, ‘त्यसैले धेरै ठाउँमा इन्जिनियर मात्र राखिएको छ, छिटो–छिटो सरुवा हुने र सरुवा भएर जानेहरू पनि बस्न नखोज्दा समस्या हुने गरेको छ ।’ पर्याप्त बजेट र जनशक्ति व्यवस्थापन गर्न सके प्रगति हुने दाबी उनको छ । ‘अहिले आयोजनामा जति समस्या आएका छन्,’ उनले भने, ‘समाधान गरेर अघि बढ्ने प्रयास भइरहेको छ ।’ जग्गा एकीकरण कार्यक्रम झन्झटिलो भए पनि त्यसमा काम भइरहेको उनले सुनाए ।मध्यपहाडी क्षेत्रबाट ठूला सहरहरू एवं तराई क्षेत्रमा भइरहेको बसाइँसराइको चापका कारण हुन गएको अव्यवस्थित सहरीकरणको रोकथामका लागि मध्यपहाडी राजमार्ग र उत्तर–दक्षिण जोड्ने करिडोर सडकको मिलनबिन्दु आसपासका बस्तीलाई समेटेर नयाँ सहर आयोजना सुरु गरिएको हो ।सुरुमा १० वटा सहर बनाउन २० वर्षमा साढे ३ खर्ब लाग्ने अनुमान थियो । अहिलेसम्म १० वटा सहरमा ८ अर्ब २९ करोड ९० लाख खर्च भइसकेको छ । सुरुमा मध्यपहाडी राजमार्गअन्तर्गत १० वटा सहर फिदिम (पाँचथर), वसन्तपुर (तेह्रथुम), खुर्कोट (सिन्धुली), बैरेनी–गल्छी (धादिङ), डुम्रे–भन्सार (तनहुँ), बुर्तिबाङ (बागलुङ), चौरजहारी (रुकुम), राकम–कर्णाली (दैलेख), साँफेबगर (अछाम), पाटन (बैतडी) छन् । यही मार्गमा पर्ने दुईवटा सहरको संख्या पछि थपिएको हो । जसअनुसार भेरीगंगा (सुर्खेत) र भिंग्री (प्यूठान) थपिएका हुन् ।पछिल्लो समय हुलाकी राजमार्ग, हिमाली पदमार्ग, तराई मधेशमा अव्यवस्थित बस्तीहरूलाई नयाँ सहर घोषणा गरिएको छ । हुलाकी राजमार्गअन्तर्गत गौरीगन्ज (झापा), रंगेली (मोरङ), मनरा (महोत्तरी), ब्रह्मपुरी (सर्लाही), मौलापुर (रौतहट), महागढीमाई (बारा), बर्दघाट (नवलपरासी), राजापुर (बर्दिया), भजनी (कैलाली) र बेलौरी (कञ्चनपुर) छन् । त्यस्तै हिमाली पदमार्गमा पर्ने बस्तीहरूमा लुक्ला (सोलुखुम्बु), फुङलिङ (ताप्लेजुङ), किमाथांका (संखुवासभा), स्याफ्रुबेंसी (रसुवा), जोमसोम (मुस्ताङ), चामे (मनाङ), सिमकोट (हुम्ला), मार्तडी (बाजुरा) र कोल्टी (बाजुरा) छन् ।स्मार्ट सिटीहरूको संख्या १७ छ । तिनमा लुम्बिनी (रूपन्देही), निजगढ (बारा), पालुङटार (गोरखा), धनकुटा (धनकुटा), मिर्चैया (सिरहा), चन्द्रपुर (रौतहट), काभ्रे (काभ्रे), भरतपुर (चितवन), वालिङ (स्याङ्जा), तुलसीपुर (दाङ), दुल्लु (दैलेख), टीकापुर (कैलाली), अमरगढी (डडेलधुरा), गुन्डु (भक्तपुर), भीमदत्त (महेन्द्रनगर), गौरीगन्ज (झापा) र मौलापुर (रौतहट) छन् ।प्राथमिकीकरण गरेर प्रतिफल दिने सहरको मात्र निर्माण गर्नुपर्ने पूर्वसचिव मणिराम गेलालले बताए । ‘पैसा दिन नसकेपछि नाम नयाँ सहर राखेर के गर्नु ?’ उनले भने, ‘त्यसैले मध्यपहाडी राजमार्गमा पर्ने सुरुमा घोषित १० वटा सहरमा केन्द्रित हुन जरुरी छ । अब नयाँ सहर बसाएर मान्छे बस्दैनन्, लगानी मात्र खेर जान्छ ।’१० वटा सहरलाई पनि प्राथमिकीकरण गर्नुपर्ने उनले सुनाए । ‘५४ वटा सहरबाट पनि बनाउन सकिने सहर मात्र छान्नुपर्छ, जहाँ बस्ती बसाउन सक्दा आन्तरिक बसाइँसराइ नियन्त्रण गर्न सकिन्छ त्यो हेर्नुपर्छ,’ उनले भने, ‘लगानी गर्‍यौं तर त्यसले आन्तरिक बसाइँसराइ रोकिएन, बढिरह्यो भने त्यहाँ लगानी गरेर प्रतिफल प्राप्त हुँदैन ।’मध्यपहाडी राजमार्ग र उत्तर–दक्षिण करिडोर मार्गको मिलनबिन्दु आसपासमा पर्ने प्रमुख १० स्थानमा आर्थिक वर्ष २०८६/८७ सम्म प्रत्येक सहरमा कम्तीमा १ लाख जनसंख्या बसोबास गर्न सक्ने अत्याधुनिक सेवासुविधासहितको पूर्वाधारयुक्त सहर बनाउने र विकास गर्ने उद्देश्यले यसको निर्माण थालिएको हो । महालेखा परीक्षकको ६२ औं वार्षिक प्रतिवेदनअनुसार छानिएका सबै सहर बनाउन ११ खर्ब ७८ अर्ब ६८ करोड रुपैयाँ लाग्ने अनुमान छ ।अहिलेसम्म १० स्थानमा ४ हजार ७ सय ७७ रोपनी जग्गाको मात्र जग्गा विकास कार्यक्रम, १ सय ८९ रोपनी क्षेत्रफल जग्गा खरिद, ५ सय ८९ किमि सडक स्तरोन्नति, ३४ किमि सडक कालोपत्र र ५१ किमि सडक ढलान गरिएको प्रतिवेदनमा उल्लेख छ ।‘सुरु घोषित नयाँ सहर आयोजनाको कार्य सम्पन्न नहुँदै नयाँ आयोजना थप्दै जाँदा वर्षौंसम्म आयोजनाको काम अधुरो रहन गई अपेक्षित प्रतिफल हासिल नहुने अवस्था छ,’ प्रतिवेदनमा भनिएको छ, ‘न्यून प्रगतिको सम्बन्धमा विश्लेषण गरी निर्धारित समयमा सम्पन्न हुने गरी आयोजना कार्यान्वयन गरिनुपर्छ ।’"
चेम्बरका कार्यवाहक अध्यक्ष मल्होत्रा र गभर्नर पौडेलबीच भेटवार्ता,"काठमाडौँ — नेपाल चेम्बर अफ कमर्सका कार्यवाहक अध्यक्ष दिपककुमार मल्होत्रा सहितको टोलीले गभर्नर विश्वनाथ पौडेलसँग भेटवार्ता गरेको छ । चेम्बरले मुलुकको समग्र आर्थिक विकास, मुद्रास्फीति नियन्त्रण, विदेशी मुद्रा सञ्चिति सुदृढीकरण, वित्तीय पहुँचको विस्तार तथा वित्तीय समावेशीताजस्ता राष्ट्रिय प्राथमिकता भएका विषयमा रणनीतिक योजनासहित काम गर्न गभर्नर पौडेललाई सुझाएको छ ।चेम्बरका कार्यबाहक अध्यक्ष मल्होत्राले मुलुकको आर्थिक र वित्तीय प्रणालीलाई चलायमान बनाउन गभर्नर पौडेलको भूमिका महत्वपुर्ण हुने बताए । ‘बजेट र मौद्रिक नीतिको प्रभावकारी समन्वयमार्फत अर्थतन्त्रलाई चलायमान बनाउन राष्ट्र बैंकको भूमिका अझ महत्वपूर्ण हुने विश्वास हामीले लिएका छौं,’ उनले भने ।अर्थतन्त्र चलायमान गराउने चुनौती कायमै रहेको सर्न्दभमा आगामी बजेट र मौद्रिक नीतिबीचको तालमेल मार्फत अर्थतन्त्रलाई निकासा दिनुपर्ने मल्होत्राले जनाए । वित्तीय क्षेत्रमा दीर्घकालीन सुधार र स्थायित्व कायम गर्नेतर्फको एक महत्वपूर्ण कदम हुने चेम्बरले जनाएको छ ।राष्ट्र बैंकले डिजिटल वित्तीय प्रणालीको प्रवर्द्धन, सूक्ष्म, साना तथा मझौला उद्यमहरुको वित्तीय पहुँचमा सुधार, तथा समावेशी वित्तीय नीतिको विकासमा अग्रगामी भूमिका निर्वाह गर्ने अपेक्षा रहेको चेम्बरले जनाएको छ ।"
"गभर्नर पौडेल र नाडा अध्यक्ष चौधरीबीच भेटवार्ता, गभर्नरलाई ५ बुँदे सुझाव","काठमाडौँ — नाडा अटोमोबाइल्स एसोसियसन अफ नेपालका अध्यक्ष करण चौधरीको नेतृत्वको प्रतिनिधि मण्डलले नेपाल राष्ट्र बैंकका गभर्नर विश्वनाथ पौडेलसँग भेटवार्ता गरेका छन् । भेटमा मौद्रिक नीतिसँगसम्बन्धित अटोमोबाइल क्षेत्रका विभिन्न विषयहरुमा विस्तृत रुपमा छलफल गरेका छन् ।गभर्नर पौडेलसँगको भेटमा नाडाका अध्यक्ष चौधरीले नेपालको अटोमोबाइल उद्योगको समग्र सुधारका लागि तत्काल कार्यान्वयनयोग्य पाँच बुँदे सुझाव पेस गरे । विशेषगरी वित्तीय पहुँच अभाव, विद्युतीय तथा प्रिमियम सवारीसाधनमा कर्जाको अवरोध, कर्जा नीतिमा देखिएको असमञ्जस्यता र निष्पक्ष वित्त प्रणालीका लागि नियमनको आवश्यकतालगायतमा छलपल गरेको हो ।अध्यक्ष चौधरीले अटोमोबाइल उद्योग, नेपालको राजस्व, रोजगारी, प्रविधि स्थानान्तरण र दिगो विकास लक्ष्यसँग प्रत्यक्ष सम्बन्धित भएको भन्दै यसलाई सबल बनाउन नीति, वित्त र व्यवहारबीच सन्तुलन अत्यावश्यक रहेको बताए ।छलफलमा नाडाका उपाध्यक्ष राजनबाबु श्रेष्ठले दीर्घकालिन आर्थिक नीति तय गर्ने विषयमा नेपाल राष्ट्र बैंकको सहयोगमा नाडाले अन्तरक्रिया कार्यक्रम सम्पन्न गर्ने विषयमा प्रस्ताव गरे ।छलफलमा गभर्नर पौडेलले नाडाको सुझावलाई गम्भीरताका साथ लिइने बताउँदै आवश्यक विषयहरुमा छलफल गरी समन्वय समेत गरिने आश्वासन दिए ।गभर्नर पौडेललाई नाडाले दिएका पाँच सुझाव१. अटोमोबाइल क्षेत्रका लागि ऋण प्रवाहको व्यवहारिक कार्यान्वयन ।२. लोन टु भ्यालु रेसियो अनुपात न्यूनतम ७० प्रतिशत बनाइयोस् ।३. कर्जा सेवा टु आम्दानी अनुपातमा लचकता ल्याइयोस् ।४. विद्युतीय तथा हाइब्रिड सवारीका लागि लक्षित कर्जा योजना ल्याइयोस् ।५. वित्तीय प्रणालीमा निष्पक्षता सुनिश्चित गर्न नियमन कडाइ गरियोस् ।"
सुनको मूल्य तोलामा एक हजार एक सयले घट्यो,काठमाडौँ — अन्तरराष्ट्रिय बजारमा सुनको मूल्यमा सामान्य गिरावट भएको छ । त्यसको प्रभाव स्थानीय बजारमा पनि परेको छ  बिहीबारको तुलनामा आज एक तोला सुनको मूल्य एक हजार १०० ले घटेको हो । चाँदी पनि तोलामा २० ले घटेको छ ।नेपाल सुनचाँदी व्यवसायी महासङ्घका अनुसार आज एक तोला सुनको मूल्य एक लाख ९० हजार ४०० कायम भएको छ भने त्यति नै परिमाणको चाँदी दुई हजार पाँचमा कारोबार भइरहेको छ ।अन्तरराष्ट्रिय बजारमा आज प्रतिऔँस सुन तीन हजार ३३० डलरमा कारोबार भइरहेको अन्तरराष्ट्रिय सञ्चारमाध्यमहरूले जनाएका छन् ।
"९ महिनामा ३८ प्रतिशतले बढ्यो सेयर कर्जा, बढेन नेप्से","काठमाडौँ — चालु आर्थिक वर्षको नौ महिनामा बैंक तथा वित्तीय संस्थाले थप ३४ अर्ब २ करोड ८३ लाख रुपैयाँ सेयर कर्जा प्रवाह गरेका छन् । गत आर्थिक वर्षको सोही अवधिको तुलनामा यो सेयर कर्जा ३७.८ प्रतिशतले बढी हो । सेयर कर्जा बढेको अनुपातमा सेयर बजार भने बढ्न सकेको छैन ।चालु आर्थिक वर्षको सुरुदेखि नै सेयर कर्जा बढिरहेको छ । राष्ट्र बैंकको तथ्यांकअनुसार गत साउनदेखि चैतसम्म २५ देखि ५० लाखसम्मको सेयर कर्जा १५.१४ र २५ लाख रुपैयाँभन्दा कमको कर्जा ८.६ प्रतिशतले बढेको छ । सोही अवधिमा १ करोड रुपैयाँभन्दा बढीको कर्जा ५१.४ प्रतिशत र ५० लाखदेखि १ करोड रुपैयाँसम्मको कर्जा भने १९.४ प्रतिशतले बढेको राष्ट्र बैंकको मासिक प्रतिवेदनले देखाएको छ ।गत आर्थिक वर्षको नौ महिनामा सेयर कर्जाको वृद्धिदर १३ प्रतिशत थियो । २०८१ चैतसम्म २५ लाखभन्दा कमको कर्जा ४.९, २५ देखि ५० लाख रुपैयाँसम्मको कर्जा ११ र ५० लाखदेखि १ करोडसम्मको कर्जा २ प्रतिशतले बढेको थियो । उक्त अवधिमा १ करोडभन्दा माथिको कर्जा १७.७ प्रतिशतले बढेको राष्ट्र बैंकको तथ्यांक छ ।चालु आर्थिक वर्षको तथ्यांकअनुसार सानाभन्दा पनि ठूला रकमका कर्जाको वृद्धिदर धेरै छ । हाल राष्ट्र बैंकले व्यक्तिगत लगानीकर्ताका लागि सेयर कर्जामा १५ करोडको सीमा लगाएको छ भने संस्थागत लगानीकर्ताका लागि यस्तो सीमा हटाएको छ । ठूला लगानीकर्ताले सेयर धितोमा लिएको कर्जा अन्यत्र उपयोग गरेकाले पनि सेयर बजारमा सकारात्मक प्रभाव नपरेको जानकारको भनाइ छ ।लगानीकर्ताले सेयर कर्जा अन्यत्र उपयोग हुने सम्भावना धेरै रहेको नेपाल स्टक ब्रोकर्स एसोसिएसनका पूर्वअध्यक्ष भरत रानाभाटले बताए । ‘बैंक तथा वित्तीय संस्थामा सेयर धितोमा मार्जिन प्रकृतिको कर्जा पाइन्छ । चलनचल्तीमा त्यसलाई मार्जिन लेन्डिङ भनिए पनि त्यो कर्जा फरक प्रकृतिको हो,’ उनले भने, ‘यो कर्जा लिएर सेयरमै लगानी गर्नुपर्छ भन्ने बाध्यात्मक व्यवस्था कहीं पनि छैन । अन्यत्र उपयोग भएको हुन पनि सक्छ ।’अहिले घरजग्गाभन्दा सेयर धितोमा कर्जा प्रवाह गर्न बैंक तथा वित्तीय संस्था पनि उत्साहित हुने भएकाले मार्जिन प्रकृतिको कर्जा बढेको हुन सक्ने उनले बताए । ‘वास्तवमा त्यो कर्जा कहाँ उपयोग भएको छ भन्ने यकिन तथ्यांक बैंक र राष्ट्र बैंकसँग पनि नरहेकाले कर्जा बढेअनुसार सेयर बजार बढ्न नसकेको हो,’ उनले भने । यही कारण सेयर धितोमा लिइएको कर्जा सेयर खरिदमै लगानी होस् भन्नकै लागि आफूहरूले ब्रोकरले मार्जिन कर्जा दिन पाउने व्यवस्था माग गर्दै आएको ती अधिकारीले बातए ।सेयर कर्जाका नाममा जति पैसा आएको छ, त्योभन्दा धेरै पैसा सेयर बिक्री, पुँजीगत करमार्फत सेयर बजारबाट बाहिरिएकाले कर्जा बढेको सकारात्मक प्रभाव नेप्से परिसूचकमा नदेखिएको स्टक ब्रोकर्स एसोसिएसनका अर्का एक पूर्वअध्यक्षले बताए । ‘पछिल्ला महिनामा सेयर कर्जा बढेको देखिन्छ, यसो हुँदा बजारमा सेयरको माग बढ्नुपर्ने हो, तर त्यो देखिँदैन,’ ती अधिकारीले भने, ‘कर्जा बढेअनुसार सेयरको माग नबढेकाले समग्र नेप्से अपेक्षित रूपमा बढ्न नसकेको हो ।’गत आर्थिक वर्षदेखि नै वित्तीय प्रणालीमा अधिक तरलता छ । ब्याजदर निरन्तर घटेर ४६ महिनायताकै न्यून छ भने कर्जा माग निकै कम छ ।यसकारण पनि अहिले बैंकले सेयर लगानीकर्तालाई कर्जा लिन आग्रह गर्दै आएका छन् । राष्ट्र बैंकको तथ्यांकले साना लगानीकर्ताले पनि बैंकबाट कर्जा लिएको देखाउँछ । तर पनि बजार किन बढ्न सकेन भन्ने अन्योल लगानीकर्तामा रहेको सेयर ब्रोकरहरू बताउँछन् ।बजार बढ्न अहिले चाहिएको सकारात्मक संकेत (समाचार) मार्फत लगानीकर्ताको आत्मविश्वास वृद्धि हो । पछिल्ला दिनमा सेयर बजारमा कारोबारको प्रकृति हेर्दा लगानी बढेको देखिन्छ । तर लामो समयदेखि घटिरहेको बजारमा लगानीकर्ताले सकारात्मक आशाको संकेत देखेका छैनन् । कांग्रेस र एमालेको गठबन्धनपछि बनेको सरकारले आर्थिक विकासलाई प्राथमिकता दिने भने पनि अर्थतन्त्रमा अपेक्षित सुधार आउन सकेको छैन । अर्थतन्त्रका अन्य क्षेत्रमा सुधार नआउँदा सेयर बजारमा पनि लगानीकर्ताको आत्मविश्वास बढ्न नसकेको जानकार बताउँछन् ।कांग्रेस र एमालेले नयाँ सरकार बनाउने सहमति गत असार १७ मा गरेका थिए । यद्यपि सेयर बजार त्यसअघिका केही सातादेखि नै बढ्न थालेको थियो । ठूला दलहरू मिलेर सरकार बनाउने भएपछि सेयर बजारको उकालो गति बढ्न थाल्यो । जसअनुसार असार अन्तिम साता २ हजार हाराहारीमा रहेको नेप्से साउनको अन्तिममा ३ हजार पुग्यो । त्यो उच्च बिन्दु निकै कम समयमात्र टिक्यो र सेयर बजारले पुनः ओरालो बाटो समात्यो । परिणाम नेप्से परिसूचक २५ सयभन्दा मुनि झर्‍यो । त्यसपछि नेप्से अधिकांश समय २५ सयदेखि २७ सय हाराहारीमै छ । त्यसयताका अधिकांश दिन नेप्से घटेको छ भने बढ्दा पनि वृद्धिदर न्यून छ ।"
दक्षिण एसियाली देशमा फैलिँदै स्टारलिंक,"काठमाडौँ — अमेरिकी अर्बपति इलन मस्कको इन्टरनेट सेवा प्रदायक कम्पनी स्टारलिंकले दक्षिण एसियाली देशमा सेवा बढाएको छ । स्याटलाइटमा आधारित ब्रोडब्यान्ड सेवा दिने यस कम्पनीले यो साता मात्रै बंगलादेशमा आफ्नो सेवा सुरु गरेको हो ।दक्षिण एसियाली देशमध्ये श्रीलंकामा सबैभन्दा पहिले स्वीकृति पाएको स्टारलिंकको सेवा भुटानमा दुई महिनादेखि सञ्चालनमा छ । भारतले सेवा सञ्चालन स्वीकृतिका लागि आशय पत्र दिइसकेको छ भने म्यानमार, अफगानिस्तान र नेपालमा चाहिँ स्टारलिंकबारे कुनै निर्णय भएको छैन ।बंगलादेशको हुलाक, दूरसञ्चार तथा सूचना प्रविधि मन्त्रालयका प्रमुख सल्लाहकार फैज अहमद तैयेबले स्टारलिंकलाई व्यावसायिक सञ्चालनका लागि स्वीकृति दिएको मंगलबार जानकारी दिएका थिए । कम्पनीले पनि आफ्नो एक्स ह्यान्डलमार्फत यसको पुष्टि गरेको छ । स्टारलिंकले बंगलादेशमा प्रारम्भिक चरणमा ‘रेजिडेन्सियल’ र ‘रेजिडेन्सियल लाइट’ गरी दुई प्याकेज सार्वजनिक गरेको स्थानीय सञ्चारमाध्यम द डेली स्टारले जनाएको छ । रेजिडेन्सियल प्याकेजको मासिक शुल्क ६ हजार टाका (करिब ८ हजार नेपाली रुपैयाँ) र रेजिडेन्सियल लाइटको ४ हजार २ सय टाका तोकिएको छ । दुवै सेवाका लागि सुरुमा उपकरण सेटअप खर्च ४७ हजार टाका लाग्ने उक्त समाचारमा उल्लेख छ ।तैयेबका अनुसार यी सेवामा कुनै ‘स्पिड लिमिट’ वा ‘डेटा क्याप’ छैन । ग्राहकले अधिकतम ३ सय एमबीपीएस गतिमा असीमित इन्टरनेट प्रयोग गर्न सक्ने उनले बताएका छन् । ‘हुन त यो महँगो सेवा हो तर यसले उच्च गुणस्तरीय र तीव्र गतिको इन्टरनेट सेवा चाहने प्रिमियम ग्राहकका लागि दिगो विकल्प सिर्जना गरेको छ,’ उनले भनेका छन्, ‘यस सेवाबाट फाइबर वा उच्च गतिको इन्टरनेट पुग्न नसकेका क्षेत्रमा व्यवसाय विस्तार गर्न चाहने कम्पनी, गैरसरकारी संस्था, फ्रिलान्सर तथा उद्यमी पनि लाभान्वित हुने विश्वास छ ।’बंगलादेशका अन्तरिम सरकार प्रमुख मुहम्मद युनुस नेतृत्वको सरकारले स्टारलिंकलाई सेवा सञ्चालनको स्वीकृति दिएको हो । युनुसले २५ मार्चमा सम्बन्धित निकायलाई ९० दिनभित्र सेवा सुरु गर्न निर्देशन दिएका थिए । उक्त निर्देशनअनुसार प्रक्रिया अघि बढाइएको र अप्रिल २८ मा स्टारलिंकलाई आधिकारिक लाइसेन्स प्रदान गरिएको हो । युनुसले देशका दुर्गम तथा पहुँचविहीन क्षेत्रमा डिजिटल पहुँच विस्तार गर्नेमा विश्वास व्यक्त गरेका छन् ।भारतमा स्टारलिंकले अन्तरिक्ष विभागअन्तर्गतको भारतीय राष्ट्रिय अन्तरिक्ष प्रवर्द्धन एवं प्राधिकरण केन्द्र (इन–स्पेस) बाट अन्तिम चरणको स्वीकृति पाउन बाँकी छ । भारतीय दूरसञ्चार नियामक प्राधिकरण (ट्राई) ले पनि स्पेक्ट्रम वितरण र मूल्य निर्धारणका लागि छलफल गरिरहेको टेलिग्राफ इन्डियाले जनाएको छ । टाइम्स अफ इन्डियाको पछिल्लो समाचारमा भने इन–स्पेसले स्वीकृति दिने लगभग तय भइसकेको र दूरसञ्चार विभागले स्टारलिंकको ‘प्रपोजल’ स्वीकृत गरेको जनाएको छ ।इन–स्पेसको स्वीकृतिपछि स्टारलिंकले भारतमा सेवा सुरु गर्न दूरसञ्चार विभागबाट सेवा प्रदायकको अनुमतिपत्र र आवश्यक स्पेक्ट्रम प्राप्त गर्नुपर्ने हुन्छ । इकोनोमिक टाइम्सका अनुसार स्टारलिंकले ग्लोबल मोबाइल पर्सनल कम्युनिकेसन बाई स्याटलाइट (जीएपीसीएस) लाइसेन्सका लागि निवेदन दिएको छ । सो लाइसेन्स सम्झौताका अधिकांश प्रावधानमा सहमति जनाए पनि स्टारलिंकले कतिपय व्यवस्थामा भने स्पष्ट प्रतिबद्धता जनाइसकेको छैन ।स्टारलिंकले युजर टर्मिनलहरू सार्न वा स्थानान्तरण गर्नेसम्बन्धी भारतीय कानुनका प्रावधानमा सहमति जनाएको छ । यसअनुसार कुनै पनि प्रयोगकर्ताले आफूखुसी टर्मिनल सार्न पाउँदैनन् । युजर टर्मिनल भनेको स्याटलाइट डिस वा छाता हो जुन स्टारलिंकको नेटवर्कमा इन्टरनेट पहुँच प्राप्त गर्न आवश्यक पर्छ । स्याटलाइटमा आधारित इन्टरनेट सेवा लिने हरेक प्रयोगकर्तालाई कम्पनीले यस्तो छाता उपलब्ध गराउँछ । यसले प्रयोगकर्ताका डिभाइस र स्याटलाइट नेटवर्कबीच सञ्चार बिन्दुका रूपमा काम गर्छ ।श्रीलंकामा हाल ५० वटा स्थानमा स्टारलिंकको सेवा उपलब्ध रहेको र करिब २५ हजार सब्स्क्राइबर भइसकेको डेली मिररले जनाएको छ । सन् २०२४ मै त्यहाँको दूरसञ्चार नियामक आयोगले २८ वर्षपछि संसद्बाट दूरसञ्चार कानुन संशोधन गरेर स्टारलिंकलाई लाइसेन्स दिने व्यवस्था मिलाएको थियो । नियामक आयोगले स्टारलिंकका लागि पाँच वटा ब्रोडब्यान्ड प्याकेज अनुमोदन गरेको थियो । त्यसको मूल्य प्रतिमहिना ९ हजार २ सयदेखि १८ लाखसम्म छ ।स्टारलिंक कतिपय गैरकानुनी गतिविधिमा संलग्न रहेको भन्दै यसको सम्भावित दुरुपयोगबारे पनि विश्वव्यापी रूपमै चिन्ता बढेको देखिन्छ । ‘सन् २०२४ नोभेम्बरमा म्यानमारका तस्करहरूले लगभग ४.२५ बिलियन डलर मूल्यको ६ हजार किलोग्रामभन्दा बढी मेथाम्फेटामाइन बोकेको माछा मार्ने जहाज सञ्चालन गर्न स्टारलिंकका उपकरण प्रयोग भएको पत्ता लागेको थियो,’ डेली मिररको समाचारमा भनिएको छ, ‘त्यो उपकरण अण्डमान र निकोबार आइल्यान्डमा लागूऔषध बरामदका क्रममा फेला परेको थियो ।’ त्यसबेलादेखि नै भारतीय प्रहरीले स्टारलिंकका उपकरणको खरिद र प्रयोगसम्बन्धी विवरण उपलब्ध गराउन स्पेसएक्सलाई अनुरोध गरेको थियो ।नेपालमा पनि विभिन्न देशबाट ल्याइएका स्टारलिंकका एन्टिना र डिभाइसमार्फत विदेशी पर्यटकले नेपालका हिमाली क्षेत्रमा खुलेआम इन्टरनेट चलाइरहेको भन्दै स्थानीय सेवा प्रदायकले गुनासो गर्दै आएका छन् । नियामक नेपाल दूरसञ्चार प्राधिकरणले पनि सूचना जारी गरेर अनधिकृत रूपमा स्याटलाइट सञ्चार सेवा प्रयोग नगर्न–नगराउन अनुरोध गरेको थियो  ।प्राधिकरणले हिमाली आधारशिविर लगायत केही स्थानमा विदेशी दूरसञ्चार सेवा प्रदायक कम्पनीले अवैध रूपमा इन्टरनेट सेवा सञ्चालन गरेको गुनासो आएको भन्दै अनुमतिबेगर इन्टरनेट सेवा प्रयोग नगर्न आग्रह गरेको हो । हिमाल आरोहण सञ्चालन गर्ने कम्पनीले विदेशी सेवा प्रदायक कम्पनीको भू–उपग्रह इन्टरनेट सेवा प्रयोग गर्दै आएको र यो कार्य दूरसञ्चार ऐन, २०५३ को दफा २१ अनुसार अवैध भएको सूचनामा उल्लेख छ ।स्टारलिंकले सन् २०२१ देखि नै भारतीय बजारमा सेवा विस्तारको पहल गरिरहेको छ । नेपालमा पनि कम्पनीका प्रमुख इलन मस्क स्वयंले प्रधानमन्त्री केपी शर्मा ओलीसँग भर्चुअल संवाद गर्दै सगरमाथाको चुचुरोमा स्टारलिंकको सेवा पुर्‍याउने इच्छा व्यक्त गरेका थिए । तथापि, कम्पनीका प्रतिनिधिले नियामक दूरसञ्चार प्राधिकरण र सञ्चार तथा सूचना प्रविधि मन्त्रालयमा हालसम्म कुनै औपचारिक पहल गरेका छैनन् । हाल ११४ वटा देश तथा भूगोलका २.६७ अर्ब व्यक्तिमा आफ्नो सेवा विस्तार भएको स्टारलिंकको दाबी छ ।(एजेन्सीको सहयोगमा)"
"नेप्से बढ्यो, कारोबार रकम घट्यो","काठमाडौँ — सेयर कारोबार मापक नेप्से परिसूचक बिहीबार १९.०४ अंकले बढेको छ । शून्य दशमलव ७१ प्रतिशतले बढेर २ हजार ६ सय ८८ दशमलव ५५ बिन्दुमा उक्लिएको छ ।बुधबारको तुलनामा बिहीबार नेप्से बढे पनि कारोबार रकम भने घटेको छ । बुधबार नेप्से परिसूचक ७.९४ अंकले घटेको थियो । बिहीबार ९ अर्ब ८२ करोड २० लाख रुपैयाँको सेयर कारोबार भएको छ । बुधबार १० अर्ब ६९ करोड ८६ लाख रुपैयाँको सेयर कारोबार भएको थियो । बिहीबार १०४ कम्पनीको सेयर मूल्य बढ्यो, १४२ कम्पनीको मूल्य घट्यो भने एक कम्पनीको मूल्य स्थिर रह्यो । ८६ हजार ६८५ पटकको सेयर कारोबारबाट २ करोड २३ लाख ९६ हजार ३२९ कित्ता सेयर किनबेच भएको छ ।नेप्से बढेसँगै कुल बजार पुँजीकरण ३१ अर्ब ६८ करोड ८२ लाख रुपैयाँले बढेको छ  । गत बुधबार ४४ खर्ब ४२ अर्ब ०५ करोड रुपैयाँ रहेको कुल बजार पुँजीकरण बिहीबार ४४ खर्ब ७३ अर्ब ७३ करोड कायम भएको छ । उक्त अवधिमा नेप्से ३१ अर्ब ६८ करोड रुपैयाँले बढेको छ ।समग्र नेप्से परिसूचक बढे पनि अधिकांश उपसमूहका परिसूचक घटेका छन् । बैंकिङ, लघुवित्त, सामूहिक लगानी कोष र निर्जीवन बिमा उपसमूह मात्रै बढे । बैंकिङ ५१.३५, लघुवित्त १२२.४९, सामूहिक लगानी कोष शून्य दशमलव शून्य १ र निर्जीवन बिमा शून्य दशमलव ४८ अंकले बढे । घट्ने उपसमूहमा विकास बैंक, होटल तथा पर्यटन, जलविद्युत्, व्यापार, जीवन बिमा, उत्पादन तथा प्रशोधनलगायत उपसमूह रहे । विकास बैंक १३.०४, होटल तथा पर्यटन १८५.११, जलविद्युत् ३८.५४, व्यापार ३५.२२, जीवन बिमा २०.२५ र उत्पादन तथा प्रशोधन उपसमूह २५.४७ अंकले घटे ।ओम मेगाश्री फर्मासिटिकल्सको सेयर मूल्य १० प्रतिशतले बढेर सर्किट ब्रेक लाग्यो । एनआईसी एसिया बैंकको ७.८०, फवार्ड माइक्रोफाइनान्सको ७.१५, ग्लोबल आईएमई बैंकको ६.१२, कुमारी बैंकको ६.०६ प्रतिशतले सेयर मूल्य बढ्यो ।"
यस्तो छ आजको लागि विदेशी मुद्राको विनिमयदर,"काठमाडौँ — नेपाल राष्ट्र बैंकले आजका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३७ रुपैयाँ ३१ पैसा र बिक्रीदर १३७ रुपैयाँ ९१ पैसा कायम भएको छ ।युरोपियन युरो एकको खरिददर १५५ रुपैयाँ २८ पैसा र बिक्रीदर १५५ रुपैयाँ ९६ पैसा, युके पाउण्ड स्ट्रलिङ एकको खरिददर १८४ रुपैयाँ २५ पैसा र बिक्रीदर १८५ रुपैयाँ ०५ पैसा, स्वीस फ्रयाङ्क एकको खरिददर १६६ रुपैयाँ १६ पैसा र बिक्रीदर १६६ रुपैयाँ ८९ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ २६ पैसा र बिक्रीदर ८८ रुपैयाँ ६४ पैसा, क्यानेडियन डलर एकको खरिददर ९९ रुपैयाँ ०५ पैसा र बिक्रीदर ९९ रुपैयाँ ४८ पैसा, सिङ्गापुर डलर एकको खरिददर १०६ रुपैयाँ ३५ पैसा र बिक्रीदर १०६ रुपैयाँ ८२ पैसा निर्धारण गरिएको छ ।जापानी येन १० को खरिददर नौ रुपैयाँ ५६ पैसा र बिक्रीदर नौ रुपैयाँ ६० पैसा, चिनियाँ युआन एकको खरिददर १९ रुपैयाँ ०६ पैसा र बिक्रीदर १९ रुपैयाँ १४ पैसा, साउदी अरेबियन रियाल एकको खरिददर ३६ रुपैयाँ ६१ पैसा र बिक्रीदर ३६ रुपैयाँ ७७ पैसा, कतारी रियाल एकको खरिददर ३७ रुपैयाँ ६८ पैसा र बिक्रीदर ३७ रुपैयाँ ८४ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १८ पैसा र बिक्रीदर चार रुपैयाँ २० पैसा, युएई दिराम एकको खरिददर ३७ रुपैयाँ ३८ पैसा र बिक्रीदर ३७ रुपैयाँ ५५ पैसा, मलेसियन रिङ्गेट एकको खरिददर ३२ रुपैयाँ १२ पैसा र बिक्रीदर ३२ रुपैयाँ २६ पैसा, साउथ कोरियन वन १०० को खरिददर नौ रुपैयाँ ९४ पैसा र बिक्रीदर नौ रुपैयाँ ९८ पैसा, स्वीडिस क्रोनर एकको खरिददर १४ रुपैयाँ ३१ पैसा र बिक्रीदर १४ रुपैयाँ ३७ पैसा र डेनिस क्रोनर एकको खरिददर २० रुपैयाँ ८२ पैसा र बिक्रीदर २० रुपैयाँ ९१ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ५५ पैसा र बिक्रीदर १७ रुपैयाँ ६२ पैसा, कुवेती दिनार एकको खरिददर ४४७ रुपैयाँ ४५ पैसा र बिक्रीदर ४४९ रुपैयाँ ४१ पैसा, बहराइन दिनार एकको खरिददर ३६४ रुपैयाँ १९ पैसा र बिक्रीदर ३६५ रुपैयाँ ७८ पैसा, ओमनी रियाल एकको खरिददर ३५६ रुपैयाँ ६७ पैसा र बिक्रीदर ३५८ रुपैयाँ २३ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
१९.०४ अंकले बढ्यो नेप्से,"काठमाडौँ — सेयर कारोबार मापक नेप्से परिसूचक बिहीबार १९.०४ अंकले बढेको छ । शून्य दशमलव ७१ प्रतिशतले बढेर २ हजार ६ सय ८८ दशमलव ५५ विन्दुमा उक्लिएको छ । बुधबार नेप्से परिसूचक ७.९४ अंकले घटेको थियो ।कुल १०४ कम्पनीको सेयर मूल्य बढ्यो भने १४२ कम्पनीको मूल्य घट्यो । एक कम्पनीको मूल्य स्थिर रह्यो ।आज ८६ हजार ६८५ पटकको सेयर किनबेचबाट ९ अर्ब ८२ करोड २० लाख रुपैयाँको सेयर कारोबार भएको छ । कुल २ करोड २३ लाख ९६ हजार ३२९ कित्ता सेयर किनबेच भयो ।समग्र नेप्से परिसूचक बढे पनि अधिकाशं उपसमूहमा परिसूचक घटेको छ । बैकिङ, लघुवित्त, सामूहिक लगानी कोष र निर्जीवन बिमा उपसमूह मात्रै बढ्यो । विकास बैंक, होटल तथा पर्यटन, जलविद्युत्, व्यापार, जीवन बिमा, उत्पादन तथा प्रशोधनलगायत उपसमूहहरु घट्यो ।"
जेठ १८ देखि पूर्वाधार बैंकको ऋणपत्र बिक्री खुला हुँदै,"काठमाडौँ — नेपाल इन्फ्रास्ट्रक्चर बैंकले यही जेठ १८ गतेदेखि ऋणपत्र निष्कासन तथा बिक्री खुला गर्ने भएको छ । ‘निफ्रा हरित ऊर्जा ऋणपत्र २०८८/८९’ नामक उक्त ऋणपत्रको परिपक्को अवधि ७ वर्ष रहेको छ । प्रतिकित्ता एक हजार रुपैयाँ मूल्य रहेको उक्त ऋणपत्रमा बैंकले वार्षिक ६ प्रतिशतका दरले ब्याज भुक्तानी गर्नेछ ।बैंकले एक कित्ता हजार अंकित दरका ५ अर्ब रूपैयाँबराबरको ५० लाख कित्ता ऋणपत्र निष्कासन गर्न लागेको बैंकका प्रमुख कार्याकारी अधिकृत कृष्णबहादुर अधिकारीले जानकारी दिए । ‘निष्काशित सेयरमध्ये ६० प्रतिशत अर्थात ३ अर्ब रुपैयाँ बराबरको ३० लाख कित्ता ऋणपत्र संस्थागत तबरबाट बाँडफाँट गरिनेछ,’ उनले भने, ‘बाँकी ४० प्रतिशत अर्थात २ अर्ब रूपैयाँ बराबरको २० लाख कित्ता सर्वसाधारणमा बाँडफाँट गरिनेछ ।’सर्वसाधारणमा बाँडफाँट गरिने ऋणपत्रमध्ये १ लाख कित्ता ऋणपत्र सामूहिक लगानी कोषहरूका लागि छुट्याइएको पनि बैंकले जानकारी गरेको सूचनामा उल्लेख छ ।उक्त ऋणपत्रमा लगानीकर्ताले न्यूनतम २५ कित्ता र अधिकतममा १० लाख कित्ताका लागि आवेदन दिन सक्नेछन् । ऋणपत्रमा १८ जेठ देखि २१ गतेसम्म आवेदन दिन सकिन्छ । उक्त अवधिसम्म सम्पूर्ण कित्ताका लागि आवेदन नपरेमा आवेदन अवधि असार १ गतेसम्म लम्बिने सूचनामा उल्लेख छ ।इक्रा नेपालले ‘इक्राएनपी इस्युअर रेटिङ ट्रिपल बी’ प्राप्त गरेको छ । यसले समयमा वित्तीय दायित्व पूरा गर्ने सम्बन्धमा मध्यम मात्रामा सुरक्षित रहेको जनाउँछ । बैंकको धितोपत्र निष्कासन तथा बिक्री प्रबन्धक एनआईएमबी एस क्यापिटल लिमिटेड रहेको छ ।लगानीकर्ताले नेपाल धितोपत्र बोर्डबाट इजाजत पत्र प्राप्त आस्बा सेवामा सहभागी बैंक तथा वित्तीय संस्थाहरू र तिनका तोकिएका शाखा कार्यालय तथा सीडीएस एन्ड क्लियरिङ लिमिटेडको ‘मेरो सेयर’ मार्फत अनलाइन आवेदन दिन सक्छन् ।"
१५ दिनभित्र इन्टरनेट सेवा प्रदायकले बक्यौता नबुझाए कारबाही गर्ने दूरसञ्चार प्राधिकरणको चेतावनी,"काठमाडौँ — इन्टरनेट सेवा प्रदान गरिरहेका ७३ कम्पनीलाई रोयल्टी र ग्रामीण दूरसञ्चार विकास कोष अन्तर्गतको बक्यौता १५ दिनभित्र दाखिल गर्न नेपाल दूरसञ्चार प्राधिकरणले सूचना जारी गरेको छ ।नियामक प्राधिकरणले हालै सार्वजनिक गरेको सूचनामा ब्रोडब्यान्ड नेपाल, ब्रोडलिंक नेटवर्क, क्लासिक टेक, डिस मिडिया नेटवर्क, मर्कन्टाइल कम्युनिकेसन्स, वेबसर्फर नेपाल लगायतका सेवा प्रदायकहरूलाई तिर्न बाँकी रकम बुझाउन भनेको हो । सेवा प्रदायकहरूले विगत केही वर्षदेखि नेपाल सरकार तथा प्राधिकरणमा बुझाउनु पर्ने लेखापरीक्षण विवरण, रोयल्टी तथा ग्रामीण दूरसञ्चार कोषको रकम समयमा नबुझाएको सूचनामा उल्लेख छ ।प्राधिकरणका अनुसार पटक-पटक पत्राचार, इमेल तथा सूचना प्रकाशनमार्फत जानकारी दिँदा पनि ती सेवा प्रदायकहरुले विवरण र बाँकी बक्यौता रकम दाखिला गरेका छैनन् । ‘यो सुचना प्रकाशन भएको मितिले १५ दिनभित्र नियमानुसारको विवरण, कागजातसहित बांँकी बक्यौता रकम भुक्तानी गरी प्राधिकरणमा जानकारी गटाउनका लागि यसे सूचना मार्फत सम्बन्धित सबैलाई जानकारी गराइन्छ,’ सूचनामा भनिएको छ ।तोकिएको अवधिभित्र आवश्यक कागजात र रकम नबुझाएमा दूरसञ्चार ऐन, २०५३ अनुसार कारबाही प्रक्रिया अगाडि बढाइने चेतावनीसमेत प्राधिकरणले दिएको छ ।"
सुर्खेत विमानस्थल शनिबारसम्म बन्द,वीरेन्द्रनगर — सुर्खेत विमानस्थल शनिबारसम्म बन्द हुने भएको छ। विमानस्थलको धावनमार्ग (रनवे) मा खाल्डो परेपछि दुई दिन बन्द गरेर निर्माण थालिएको थियो। एक ठाउँमा काम सकेलगत्तै पुनः दोस्रो ठाउँमा जमिनमुनिबाट पानी निस्किएपछि पुनः विमानस्थल बन्द गरिएको हो।धावनमार्गमा जमिनमुनिबाट पानी निस्किएपछि मंगलबारदेखि विमानस्थलबाट उडान हुन सकेको छैन ।मंगलबार उत्तरतर्फ रहेको धावनमार्गमा एकाएक खाल्डो परेको थियो । उक्त खाल्डो पुर्ने काम भइरहेको वेला सोही दिन पुनः नजिकै जमिनमुनिबाट पानी निस्किन थालेको विमानस्थल प्रमुख हिराजन काफ्लेले जानकारी दिए । पानी निस्किएपछि विमानस्थल बन्द गरिएको उनले बताए ।शनिबारसम्म काम सकिने र हवाई सेवा पुनः सञ्चालन हुने उनले बताए ।अहिले पानी देखिएको स्थानलाई पुर्ने काम भएपनि भौगर्भिक अनुसन्धान गर्नुपर्ने अवस्था रहेको उनले बताए ।विमानस्थल बन्द हुँदा हाल हवाई यात्राका लागि नेपालगन्ज पुग्नुपर्ने सिर्जना भएको छ ।
"मझगाउँ विमानस्थल : धावन मार्गका लागि जमिन अझै अनिश्चित, सुरू भयो कालोपत्रे","कञ्चनपुर — निर्माणाधीन मझगाउँ विमानस्थलका लागि जमिन प्राप्त नभएपछि तत्कालका लागि आधा भागमै कालोपत्रेको काम सुरु गरिएको छ। विमानस्थलका लागि १५ सय २५ मिटर धावनमार्ग निर्माण हुनुपर्नेमा अहिले १३ सय मिटरमै कालोपत्रे भइरहेको हो।शुक्लाफाँटा राष्ट्रिय निकुञ्ज सुरक्षार्थ खटिएको नेपाली सेनामातहत रहेको २ सय २५ मिटर जमिन हालसम्म उपलब्ध नहुँदा निर्माण कम्पनीले १३ सय मिटरमै कालोपत्रे गरिरहेको हो।‘सेनाले जमिन उपलब्ध गराउँछ भन्ने आशामा छौँ, त्यही अनुसार सहमति पनि भएको छ,’ मझगाउँ विमानस्थल आयोजना प्रमुख मीनराज ओझाले भने, ‘रत्न वाटिका, निकुञ्ज प्रशासन लगायत सबैको सहमति सहितको पत्र केन्द्रमा पठाएका छौँ, सेनाको तर्फबाट केन्द्रबाटै सहमति हुने अपेक्षा छ ।’ओझाले अहिले उपलब्ध जमिनमा वेश निर्माण गरेर कालोपत्रेको काम भइरहेको बताए । असारभित्रै कालोपत्रेको काम सक्ने लक्ष्य रहेको उनले बताए । ‘फस्ट लेयर असारभित्रै सकिन्छ, बाँकी जमिन उपलब्ध भएपछि सेकेन्ड लेयर कालोपत्रे सँग गरिनेछ,’ उनले भने, ‘गृह मन्त्रालयमा फागुन पहिलो साता भएको सहमति अनुसार सेनाले तत्काल जमिन छाडने भन्ने थियो, अहिलेसम्म कार्यान्वयन भएन ।’फागुन पहिलो साता गृह मन्त्रालयमा भएको सरोकारवाला मन्त्री र निकायबीच भएको छलफलमा नेपाली सेनाले प्रयोग गरिरहेको ६ बिघा जमिन विमानस्थल निर्माणका लागि छाड्ने र सेनाले बनाएका संरचना र खेल मैदान निकुञ्जकै जमिनमा निर्माण गर्ने सहमति भएको थियो । तर हालसम्म उक्त सहमति कार्यान्वयन हुन सकेको छैन ।‘सेनाले जमिन छाडने विषयमा अझै निर्णय गरिसकेको छैन,’ ओझाले भने, ‘सेनाको निर्णयपछि मात्रै बाँकी एरियामा काम अगाडी बढ्छ ।’ उनले निर्माणका लागि थपिएको एक वर्षको समय माघमा सकिने र जमिन उपलब्ध भएमा त्यति बेलासम्म काम सक्ने लक्ष्य रहेको छ ।पहिलो चरणको धावन मार्ग निर्माणको काम सकिएपछि नागरिक उड्डयन प्राधिकरणले दोस्रो चरणमा टर्मिनल भवन निर्माणका लागि तयारी गरिरहेको ओझाले बताए । उनका अनुसार प्राधिकरणले टर्मिनलका लागि बजेट समेत छुटाएको छ । त्यही अनुसार बजेट विनियोजनका लागि सुदूरपश्चिम प्रदेश सरकार र सरोकारवाला स्थानीय तहसँग पनि आग्रह गरिएको उनले बताए ।मझगाउँ विमानस्थल स्थानीय तह, प्रदेश सरकार र संघीय सरकारको लगानीमा निर्माण भइरहेको हो । जस अनुसार भीमदत्त नगरपालिकाको १५ प्रतिशत, दोधारा चाँदनी नगरपालिकाको १० प्रतिशत, सुदूरपश्चिम प्रदेश सरकारको २५ प्रतिशत र संघीय सरकारको ५० प्रतिशत लगानी रहने छ ।पहिलो चरणमा तिन वर्षमा काम सक्ने समयावधि तोकेर ०७८ मा कान्छाराम/केएस/उमा एण्ड कम्पनीसँग ४५ करोड ६६ लाखमा ठेक्का सम्झौता भएको हो । गत वर्ष माघ १० उक्त समय सकिएपछि एक वर्ष थप गरिएको छ ।टर्मिनल भवन लगायत अन्य संरचना पनि तिनै तहका सरकारको लगानीमा निर्माण गरिनेछन् । अहिले टर्मिनल भवन निर्माणका लागि डिजाइन भइसकेको र बजेट विनियोजन भएपछि लागत स्टमेट गरेर ठेक्का प्रक्रियामा अगाडी बढाउने ओझाले बताए ।"
सुनको मूल्य तोलामा एक हजार सात सयले वृद्धि,काठमाडौँ — अन्तरराष्ट्रिय बजारमा सुनको मूल्य बढेसँगै त्यसको प्रभाव स्थानीय बजारमा पनि परेको छ । बुधबारदेखि पहेँलो धातुको मोल निरन्तर बढेको छ । आज तोलामा एक हजार ७०० ले वृद्धि भएको छ । चाँदी पनि तोलामा ३५ ले बढेको छ ।नेपाल सुनचाँदी व्यवसायी महासङ्घका अनुसार आज एक तोला सुनको मूल्य एक लाख ९१ हजार ५०० कायम भएको छ भने त्यति नै परिमाणको चाँदी दुई हजार २५ मा कारोबार भइरहेको छ ।अन्तरराष्ट्रिय बजारमा आज प्रतिऔँस सुन तीन हजार ३५५ डलरमा कारोबार भइरहेको अन्तरराष्ट्रिय सञ्चारमाध्यमहरुले जनाएका छन् ।
असिनाले तरकारी बालीमा क्षति,"सल्यान — बुधबार बिहान परेको असिनापानीले सल्यानको कपुरकोट गाउँपालिका–१, २, ५ का किसानले झन्डै एक हजार रोपनीमा व्यावसायिक रूपमा लगाएको तरकारीमा क्षति पुर्‍याएको छ । असिनापानीले सारपानी, गर्पा र सल्लामका २ सय ५० किसान प्रभावित भएका हुन् ।किसानले तरकारीको बोट र रोप्नका लागि राखेको ब्याडमा क्षति पुगेको जानकारी दिएका छन् । वर्षात्सँगै असिनाले १० रोपनी जग्गामा लगाएको काउली नष्ट भएको कपुरकोट–५ सल्लामका प्रदीप बस्नेतले बताए । ‘काउली, बन्दा बेचेर वार्षिक १० लाखसम्म कमाउँदै आएको थिएँ । त्यसैले घर खर्च चलाउँथें । असिनाले सबै बाली सखाप बनायो,’ उनले भने ।असिनाले आफ्नो बारीमा फल्न थालेको गोलभेंडा, भेडेखुर्सानी, सिमी, बोडीलगायत तरकारीमा क्षति पुर्‍याएको सारपानीका किसान उजरसिंह पुनले बताए । ‘बिउ, बेर्ना, मल, मजदुर खर्च गरी तरकारी लगाउन एक लाखभन्दा बढी खर्च लागेको थियो । अहिले फल्ने बेलामा एउटा बोट गतिलो छैन,’ उनले भने । कपुरकोट–१ का वडाध्यक्ष बालाराम खड्काले आफ्नो वडामा ८०/९० घर किसान पूर्ण रूपमा प्रभावित भएको बताए । तरकारीका बोट सखाप हुँदा वडाभित्र २५–३० लाख रुपैयाँको क्षति भएको अनुमान गरिएको उनले जानकारी दिए ।कपुरकोटका ४ हजारभन्दा बढी किसानले बेमौसमी तरकारी खेती गर्दै आएका छन् । उनीहरूले वार्षिक ४० करोड बढीको तरकारी निकासी गर्दै आएको पालिकाले जनाएको छ । यहाँका किसानको मुख्य आयस्रोतको माध्यम तरकारी नै हो । कपुरकोट गाउँपालिका उपाध्यक्ष प्रकाश भण्डारीले स्थलगत अध्ययनपछि क्षति विवरण सार्वजनिक गरिने र राहत उपलब्ध गराउने बताए ।"
"सेयर बजार ७.९४ अंकले घट्यो, कारोबार रकम बढ्यो","काठमाडौँ — सेयर कारोबार मापक नेप्से परिसूचक बुधबार ७.९४ अंकले घटेको छ । अघिल्लो दिनको तुलनामा ०.२९ प्रतिशतले घटेर समग्र नेप्से २ हजार ६ सय ६९.५१ विन्दुमा ओर्लेर बन्द भएको छ । गत मंगलबार नेप्से ४९ अंक बढेर बन्द भएको थियो ।मंगलबार उच्च अंकले नेप्से बढ्दा नयाँ गभर्नरको नियुक्तिसँगै लगानीकर्तामा उत्साह थपिएको रूपमा हेरिएको थियो । तर, त्यो वृद्धि बुधबारसम्म पनि टिकेन । कुल बजार पुँजीकरणको हिसाबले दोस्रो बजारमा अझै पनि बैंक तथा वित्तीय संस्थाको हिस्सा धेरै छ ।यसकारण राष्ट्र बैंकका सामान्य निर्णय तथा निर्देशनले सेयर बजार प्रत्यक्ष प्रभावित हुने गरेको छ । बुधबार सेयर बजार खुलेलगत्तै पहिलो पाँच मिनेटमा उच्च अंकले बढेको थियो । तर, त्यसपछि त्यो वृद्धि टिक्दै टिकेन र कारोबार अवधिभर नै करिब ८ अंकले घटेर बन्द भयो ।सत्ता गठबन्धन दलहरूबीचको खिचातानीका कारण सरकारले लामो समयसम्म गभर्नर नियुक्त गर्न सकेको थिएन । अन्ततः राष्ट्र बैंकमा ४४ दिनदेखि रिक्त गभर्नर पदमा विश्वनाथ पौडेललाई सरकारले नियुक्त गरेको छ । गभर्नर पौडेलले सेयर बजारमा लगानीकर्ताको आत्मविश्वास बढ्ने गरी काम गर्ने बताएका छन् । ‘म सबै सरोकारवालासँग प्रत्यक्ष संवादमार्फत काम गर्छु । पुँजी बजारका लगानीकर्ताको मनोबल बलियो हुने गरी काम गर्छु,’ उनले भने, ‘पुँजी बजारको योगदान समग्र अर्थतन्त्रमा पुगोस् भन्ने मेरो चाहना छ ।’बुधबार कारोबारमा आएकामध्ये ९३ कम्पनीको सेयर मूल्य बढ्यो भने १५३ वटाको घट्यो र एउटाको स्थिर रह्यो । ८८ हजार १ सय २१ पटकको सेयर कारोबारमा २ करोड ३० लाख २६ हजार २४५ कित्ता सेयर किनबेच भए । ती किनबेचमा १० अर्ब ६९ करोड ८६ लाख रुपैयाँ बराबरको कारोबार भएको छ ।अघिल्लो दिनको तुलनामा कारोबार रकम भने बढेको हो । गत मंगलबार सेयर बजारमा ७ अर्ब ३१ करोड रुपैयाँ बराबरको सेयर कारोबार भएको थियो । आइतबार कारोबारमा आएका १३ उपसमूहमध्ये बैंकिङ, विकास बैंक र सामूहिक लगानी कोषको परिसूचक बढे । बाँकी उपसमूहको परिसूचक घटेको नेप्सेले जनाएको छ ।"
"निर्यात ७३ प्रतिशत बढे पनि व्यापार घाटा उस्तै, पुग्यो साढे १२ खर्ब","काठमाडौँ — खानेतेल निर्यातमा भन्सार सहुलियत र अग्रिम भुक्तानी सुविधाले निर्यात व्यापार ७३ प्रतिशतले बढेको छ । चालु आर्थिक वर्षको १० महिनामा २ खर्ब १७ अर्ब ९१ करोड रुपैयाँको वस्तु निर्यात भएको छ । यो निर्यात रकम हालसम्मकै धेरै हो । गत आर्थिक वर्षको १० महिनामा १ खर्ब २६ अर्ब १७ करोडको वस्तु निर्यात भएको थियो ।भन्सार विभागले बुधबार सार्वजनिक गरेको तथ्यांकअनुसार निर्यात व्यापार बढे पनि मुलुकको व्यापार घाटामा भने सुधार छैन । चालु आर्थिक वर्षको १० महिनामा व्यापार घाटा १२ खर्ब ५६ अर्ब २७ करोड रुपैयाँ पुगेको छ । यो रकम गत आर्थिक वर्षको सोही अवधिको भन्दा करिब ७ प्रतिशतले बढी हो । आर्थिक वर्ष २०८०/८१ को उक्त अवधिमा व्यापार घाटा ११ खर्ब ७७ अर्ब १८ करोड रुपैयाँ थियो ।आर्थिक वर्ष २०७८/७९ मा पहिलो पटक २ खर्ब ३ करोडको वस्तु निर्यात भएको थियो । त्यसयता अहिले (२०८१/८२ को १० महिनामा) निर्यात २ खर्ब १७ अर्ब रुपैयाँ नाघेको विभागले जनाएको छ । खानेतेलका कारण समग्र निर्यात व्यापार बढेको हो । निर्यात भएका वस्तुमध्ये खानेतेलको हिस्सा ४१ प्रतिशत छ । उक्त अवधिमा ८८ अर्ब ८७ करोड रुपैयाँको खानेतेल निर्यात भएको छ ।‘अन्य मुलुकबाट भारतमा भित्रिने तेलको भन्सार दर २७ प्रतिशत पुगेको छ । नेपालमा ३० प्रतिशत मूल्य अभिवृद्धिसहित उत्पादन भएका वस्तुले भारतीय बजारमा भन्साररहित प्रवेश पाउँछ,’ वाणिज्य विज्ञ रवि सैंजुले भने, ‘त्यही भएर उद्योगी व्यवसायीले कच्चा तेल आयात र प्रशोधन गरेर भारत पठाएका छन् । जसले गर्दा निर्यात अस्वाभाविक बढेको हो, यो दिगो होइन ।’विभागको तथ्यांकअनुसार सबैभन्दा धेरै सोयाबिन तेल ७८ अर्ब ७५ करोड, सनफ्लावर तेल १० अर्ब ९ करोडको निर्यात भएको छ । पाम तेलको निर्यात ३ करोड रुपैयाँ पुगेको छ । खानेतेलको कच्चा पदार्थ अमेरिका, अर्जेन्टिना, युक्रेन, इन्डोनेसिया, मलेसिया, थाइल्यान्डबाट आयात हुँदै आएको छ । १० महिनामा आयात व्यापारमा खानेतेल (कच्चा) को हिस्सा साढे ७ प्रतिशत छ । चालु आर्थिक वर्षको १० महिनामा १४ खर्ब ७४ अर्ब १८ करोडको वस्तु आयात भएको छ ।आयातित वस्तुमध्ये खानेतेल (कच्चा पदार्थ) १ खर्ब ११ अर्ब १३ करोडको आयात भएको छ । जसमध्ये सोयाबिन (कच्चा तेल) ८१ अर्ब ८९ करोड, सनफ्लावार (कच्चा तेल) २४ अर्ब ६४ करोड र पाम तेल (कच्चा तेल) ४ अर्ब ६० करोड रुपैयाँको आयात भएको छ । यसरी आयात भएको कच्चा तेल उद्योगी व्यवसायीले प्रशोधन गरेर भारत निर्यात गरेका हुन् । भन्सार सहुलियतसँगै भारतमा निर्यात गर्दा अग्रिम भुक्तानी पाउने भएकाले उद्योगी पनि उत्साहित छन् ।चालु आर्थिक वर्षको साउनदेखि वैशाखसम्मको १० महिनामा १४ खर्ब ७४ अर्ब १८ करोडको वस्तु आयात भएको छ । यो रकम गत आर्थिक वर्षको सोही अवधिभन्दा १३.११ प्रतिशतले बढी हो । गत आर्थिक वर्षको १० महिनामा १३ खर्ब ३ अर्ब ३५ करोडको वस्तु आयात भएको विभागले जनाएको छ । आयातमध्ये पहिलो नम्बरमा डिजेल १ खर्ब २ अर्ब ३८ करोडको आयात भएको छ । दोस्रोमा नम्बरमा भने सोयाबिन तेल (कच्चा पदार्थ) नै हो ।तेस्रो नम्बरमा भने पेट्रोल ५३ अर्ब ५ करोड, खाना पकाउने एलपी ग्यास ५१ अर्ब ८१ करोड रुपैयाँ बराबरको आयात भएको छ । त्यस्तै, ४१ अर्ब ४९ करोडको आइरन, २८ अर्ब ७६ करोडको स्मार्टफोन, २८ अर्ब ७५ करोडको स्टिल आइरन, २४ अर्ब ६४ करोडको सनफ्लावर तेल (कच्चा), १८ अर्ब ९५ करोडको धान, १७ अर्ब १२ करोडको सुन, १६ अर्ब १४ करोडको हवाई इन्धन, १४ अर्ब ९७ करोडको मकैलगायत वस्तु आयात भएको छ ।निर्यातमा पहिलो नम्बरमा सोयाबिन तेल, सनफ्लावर तेल नै पर्छ । त्यसपछि ८ अर्ब ८४ करोडको कार्पेट, ६ अर्ब ६७ करोडको अलैंची, ४ अर्ब ७९ करोडको स्टिल तथा आइरन, ४ अर्ब ५५ करोडको जुट, ४ अर्ब ५२ करोडको जुस, ४ अर्ब ४४ करोडको धागोलगायत वस्तु निर्यात भएको छ ।"
यस्तो छ आजको विदेशी मुद्राको विनिमय दर,"काठमाडौँ — नेपाल राष्ट्र बैङ्कले आजका लागि विदेशी मुद्राको विनिमय दर निर्धारण गरेको छ । राष्ट्र बैङ्कका अनुसार अमेरिकी डलर एकको खरिददर १३६ रुपैयाँ ७३ पैसा र बिक्रीदर १३७ रुपैयाँ ३३ पैसा कायम भएको छ ।युरोपियन युरो एकको खरिददर १५५ रुपैयाँ ०३ पैसा र बिक्रीदर १५५ रुपैयाँ ७१ पैसा, युके पाउन्ड स्ट्रलिङ एकको खरिददर १८३ रुपैयाँ ३६ पैसा र बिक्रीदर १८४ रुपैयाँ १७ पैसा, स्वीस फ्र्याङ्क एकको खरिददर १६५ रुपैयाँ ९० पैसा र बिक्रीदर १६६ रुपैयाँ ६३ पैसा तोकिएको छ ।अष्ट्रेलियन डलर एकको खरिददर ८८ रुपैयाँ १४ पैसा र बिक्रीदर ८८ रुपैयाँ ५३ पैसा, क्यानेडियन डलर एकको खरिददर ९८ रुपैयाँ ५० पैसा र बिक्रीदर ९८ रुपैयाँ ९३ पैसा, सिङ्गापुर डलर एकको खरिददर १०६ रुपैयाँ ०७ पैसा र बिक्रीदर १०६ रुपैयाँ ५३ पैसा निर्धारण गरिएको छ ।यस्तै, जापानी येन १० को खरिददर नौ रुपैयाँ ५२ पैसा र बिक्रीदर नौ रुपैयाँ ५६ पैसा, चिनियाँ युआन एकको खरिददर १८ रुपैयाँ ९८ पैसा र बिक्रीदर १९ रुपैयाँ ०६ पैसा, साउदी अरेबियन रियाल एकको खरिददर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५१ पैसा र बिक्रीदर ३७ रुपैयाँ ६८ पैसा कायम भएको छ ।केन्द्रीय बैङ्कका अनुसार थाई भाट एकको खरिददर चार रुपैयाँ १७ पैसा र बिक्रीदर चार रुपैयाँ १९ पैसा, युएई दिराम एकको खरिददर ३७ रुपैयाँ २३ पैसा र बिक्रीदर ३७ रुपैयाँ ३९ पैसा, मलेसियन रिङ्गेट एकको खरिददर ३२ रुपैयाँ ०२ पैसा र बिक्रीदर ३२ रुपैयाँ १६ पैसा, साउथ कोरियन वन १०० को खरिददर ९ रुपैयाँ ९४ पैसा र बिक्रीदर ९ रुपैयाँ ९८ पैसा, स्विडिस क्रोनर एकको खरिददर १४ रुपैयाँ २८ पैसा र बिक्रीदर १४ रुपैयाँ ३४ पैसा र डेनिस क्रोनर एकको खरिददर २० रुपैयाँ ७८ पैसा र बिक्रीदर २० रुपैयाँ ८८ पैसा तोकिएको छ ।राष्ट्र बैङ्कले हङकङ डलर एकको खरिददर १७ रुपैयाँ ४६ पैसा र बिक्रीदर १७ रुपैयाँ ५४ पैसा, कुवेती दिनार एकको खरिददर ४४५ रुपैयाँ ५८ पैसा र बिक्रीदर ४४७ रुपैयाँ ५३ पैसा, बहराइन दिनार एकको खरिददर ३६२ रुपैयाँ ६६ पैसा र बिक्रीदर ३६४ रुपैयाँ २५ पैसा तथा आमनी रियाल एकका खरिददर ३५५ रुपैयाँ १७ पैसा र बिक्रीदर ३५६ रुपैयाँ ७२ पैसा रहेको छ ।यस्तै, भारतीय रुपैयाँ १०० को खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ ।राष्ट्र बैङ्कले यो विनिमय दरलाई आवश्यकताअनुसार जुनसुकै समयमा पनि संशोधन गर्न सकिने जनाएको छ । वाणिज्य बैङ्कले तोक्न विनिमय दर भने फरक हुनसक्न र अद्यावधिक विनिमय दर केन्द्रीय बैङ्कका ‘वेबसाइट’मा उपलब्ध हुन जनाइएको छ ।"
निरन्तर घट्दो नाफाले संकटोन्मुख टेलिकम सेवाप्रदायक,"काठमाडौँ — सरकारी स्वामित्वको नेपाल टेलिकमले प्रकाशित गरेको चालु आर्थिक वर्षको तेस्रो त्रैमासको प्रतिवेदनमा खुद नाफा ४८ दशमलव ६७ प्रतिशतले ओरालो लागेको उल्लेख छ ।टेलिकमले गत आवको तेस्रो त्रैमासमा पाँच अर्ब ५३ करोड ७५ लाख ६२ हजार रुपैयाँ खुद नाफा आर्जन गरेको थियो । चालु आवको सोही अवधिमा टेलिकमको खुद नाफा दुई अर्ब ६९ करोड ५२ लाख ७३ हजार रुपैयाँले घटेर दुई अर्ब ८४ करोड २२ लाख ८९ हजार रुपैयाँमा सीमित भएको छ ।टेलिकमको चालु लगानी र नगद तथा नगदसरहको रकम हेर्ने हो भने पनि चालु आर्थिक वर्षको तेस्रो त्रैमासिकसम्म उक्त सम्पत्ति करिब ३४ अर्ब रुपैयाँमा झरेको छ । यसले टेलिकमको आर्थिक स्वास्थ्य र चालु सम्पत्तिको अवस्था ओरालो लागेको देखिन्छ ।टेलिकमले खुद नाफामा आएको कमीको कारणमध्ये एउटा ओभर द टप (ओटिटी) प्लेटफर्मअर्थात् म्यासेन्जर, भाइबर, ह्वाट्सएप, इमेललगायत उल्लेख गरेको छ । ओटिटीको बढ्दो प्रयोगले टेलिकमको भ्वाइस र एसएमएसबाट हुने आम्दानीमा उल्लेख्य गिरावट आएको टेलिकमको भनाइ छ ।साथै ग्लोबल सिस्टम फर मोबाइल कम्युनिकेसन (जिएसएम)को अनुमतिपत्र नवीकरणका लागि एकमुष्ठ २० अर्ब रुपैयाँ भुक्तानी गर्नुपरेको र प्रतिस्पर्धी इन्टरनेट सेवाप्रदायक (आइएसपी)हरूले मोबिलिटी गरी वाइफाई सेवा दिइरहेकाले मोबाइलको डाटा खपतमा उल्लेख्य कमी आउँदाको असर नाफामा परेको टेलिकमले जनाएको छ । यी समस्याका कारण कम्पनीले सेवा विस्तार गर्न, नयाँ प्रविधिमा लगानी गर्न तथा समग्र सेवा सञ्चालन गर्न खर्च व्यवस्थापनका हिसाबले दीर्घकालीन रूपमा चुनौती थपेको छ ।'ओटीटी सेवाहरूको बढ्दो प्रयोगका कारण विदेशबाट हुने आगमन कलको परिमाणमा असर परेकाले अन्तरआबद्धता आयमा गत आर्थिक वर्षको तेस्रो त्रैमासिकसम्मको तुलनामा करिब रु ५३ करोड ५५ लाख ६६ हजारअर्थात् २२ दशमलव ३७ प्रतिशतले कमी आएको छ । ओटिटी सेवाले कम्पनीको समग्र भ्वाइस र एसएमएस सेवाको आयमा नकारात्मक प्रभाव परिरहेको छ', नेपाल टेलिकमले उल्लेख गरेको छ ।नेपाल टेलिकमको मात्रै नभई पछिल्ला केही वर्षयता टेलिकम सेवाप्रदायक एनसेलको आम्दानीमा पनि उल्लेख्य कमी आएको दूरसञ्चार प्राधिकरणको तथ्यांक छ । सञ्चालनमा रहेका दुईवटा टेलिकम कम्पनीको आम्दानी आर्थिक वर्ष २०७४/७५ मा ९८ अर्ब ७१ करोड रुपैयाँ पुगेको थियो । दूरसञ्चार प्राधिकरणका अनुसार आव २०७९/८० मा आइपुग्दा टेलिकम सेवाप्रदायकको आम्दानी करिब २६ प्रतिशतले ओरालो लागेर ७३ अर्ब १४ करोड रुपैयाँमा सीमित भएको छ ।टेलिकम कम्पनीहरुको आम्दानी घट्नुको अर्को कारण अत्यधिक करसमेत भएको नेपाल टेलिकमका सहप्रवक्ता नविनकुमार मिश्रले बताए । 'पुरानो नीति, ओटिटी प्लेटफर्म, वाइफाई हटस्पट र नवीकरण शुल्क बढीका कारण असर परेको छ । साथै विभिन्न शीर्षकमा लिइने राजस्वका कारण पनि टेलिकम कम्पनीहरूको आम्दानीमा असर परेको छ', उनले भने ।टेलिकम कम्पनीहरूले १३ प्रतिशत मूल्य अभिवृद्धि करबाहेक १० प्रतिशत सेवा शुल्क र दुई प्रतिशत स्वामित्व कर बुझाउनुपर्ने जनाउँदै सहप्रवक्ता मिश्रले यसो गर्दा कूल २१ दशमलव दुई प्रतिशत करमा जाने उल्लेख गरे । 'त्यसबाहेक स्पेक्ट्रम शुल्क, रोयल्टी शुल्क र ग्रामीण दूरसञ्चार कोषमा बुझाउनुपर्ने चार प्रतिशत रकम कटौती गर्दा रकम ३८ प्रतिशत रकम बचत हुन्छ । त्यसबाट लागत कट्टा, वित्तीय खर्च, अनुमतिपत्र नवीकरण शुल्क र किस्ता ऋणको तिर्दा औसतमा आठ प्रतिशत मात्रै रकम बाँकी रहन्छ । त्यसमा पनि संस्थागत कर तिरेपछि पाँच प्रतिशत रकमलाई नाफा मान्न सकिन्छ', उनले भने ।टेलिकम कम्पनीका आम्दानी निरन्तर रूपमा घट्दै जाँदा कम्पनीलार्ई सेवा विस्तार गर्न, नयाँ प्रविधिमा लगानी गर्न तथा समग्र सेवा सञ्चालन गर्न खर्च व्यवस्थापनका हिसाबले दीर्घकालीन रूपमा चुनौती थपिने जानकारहरू बताउँछन् ।नेपाल दूरसञ्चार प्राधिकरणका पूर्वअध्यक्ष भेषराज कँडेलले दूरसञ्चार सेवाहरूलाई अत्यावश्यक सेवामा लिनुपर्ने अवस्था रहे पनि नेपालमा भने विलासितापूर्ण वस्तुमा जस्तै कर लगाइएको बताए । उनका अनुसार हाल दूरसञ्चार कम्पनीहरूले कर्पोरेट कर ३० प्रतिशत बुझाउनुपर्छ, जबकी अन्य क्षेत्रलाई यस्तो कर २५ प्रतिशत मात्रै छ ।सूचना प्रविधि विज्ञ मनोहर भट्टराईले टेलिकम सेवाप्रदायकको आम्दानीमा आएको संकुचनलाई हेरेर नीतिगत सुधार गर्नुपर्ने तथा विभिन्न शीर्षकमा लिने गरिएका करका दर पुनःसंरचना गर्न सकिने बताए । यसो हुँदा ग्राहक र टेलिकम सेवाप्रदायक दुवैले लाभ लिने उनको बुझाइ छ ।नेपाल दूरसञ्चार प्राधिकरणका अनुसार अहिले भ्वाइसको साटो डाटाको खपत बढेको छ । यद्यपि त्यसमा पनि इन्टरनेट सेवाप्रदायकको हिस्सा ठूलो छ । टेलिकम कम्पनीहरूले पछिल्ला छ/सात वर्षयता भोगेरहेको ठूलो समस्या ओटिटी पनि हो । ओटिटी प्लेटफर्मका कारण पनि टेलिकमको राजस्वमा उल्लेख्य गिरावट आएको भट्टराईको बुझाइ छ । 'म ओटिटी प्लेटफर्म बन्द गर्नुपर्छ भन्ने विचारमा त छैन तर त्यसलाई कसरी सञ्चालन गर्ने भन्ने विषयमा सरकारले सोच्नुपर्ने समय आएको छ', उनले भने, 'होइन भने अर्बौं लगानी भएका टेलिकम कम्पनीहरू संकटमा फस्ने निश्चित छ ।'अहिले नेपालमा फोरजी विस्तार भएर फाइभजी सेवा ल्याउने तयारी छ । टेलिकम कम्पनीहरूको घट्दो आम्दानीको असर फाइभजी सेवा सञ्चालन पनि देखिने जानकारहरू बताउँछन् । नेपाल टेलिकमले अहिले फाइभजीको केही स्थानमा परीक्षण पनि गरिसके पनि फाइभजी ल्याउनका लागि आवश्यक बजेटको अभाव हुने देखिएको छ ।एनसेलका प्रमुख कार्यकारी अधिकृत जाब्बोर कायुमोभले हालैको एक कार्यक्रममा आम्दानी सङ्कुचन हुँदै जाँदा दूरसञ्चार क्षेत्र संकटतर्फ धकेलिएको तर्क गरेका थिए । 'अहिले टेलिकम कम्पनीहरू जटिल संकटको अवस्थाबाट गुज्रिरहेका छन्, हाम्रो आयको ठूलो हिस्सा करमा जान्छ, २० प्रतिशत रकम नयाँ उपकरण खरिदमा जाँदा बाँकी रकम सञ्चालन खर्चमा हुन्छ', उनले भने ।पछिल्ला वर्षहरूमा निरन्तर घट्दो आम्दानीले फाइभजी सेवा ल्याउनका लागि आवश्यक रकम अभाव हुने कायुमोभको बुझाइ छ । उनका अनुसार फाइभजी सेवा पूर्ण रूपमा सञ्चालनमा ल्याउनका लागि दुवै टेलिकम कम्पनीले ६० अर्ब रुपैयाँभन्दा बढी रकम खर्च गर्नुपर्ने हुन्छ ।"
विपक्षीको सुझावलाई ध्यानमा राखेर बजेट ल्याउन आग्रह,"काठमाडौँ — आगामी आर्थिक वर्षको बजेट विपक्षीको सुझावलाई ध्यानमा राखेर ल्याउन विपक्षी दलहरूले आग्रह गरेका छन् । सरकारले वैशाख अन्तिम साता संसदमा पेस बजेटको ‘सिद्धान्त र प्राथमिकता’ मा विपक्षीले दिएको सुझावलाई सम्मान गर्न उनीहरूले आग्रह गरेका हुन् ।आगामी आर्थिक वर्षको बजेट जेठ १५ मा ल्याउने तयारी भइरहेका बेला विपक्षीहरूले संसदमा दिएको सुझावका आधारमा बजेट ल्याउन आग्रह गरेका हुन् ।सरकारले भौतिक पूर्वाधार, डिजिटल र उत्पादनमुखी अर्थतन्त्रमा जोड दिने गरी बजेटको सिद्धान्त र प्राथमिकता निर्धारण गरेको छ । उपप्रधान तथा अर्थमन्त्री विष्णु पौडेलले संसदका दुवै सदनमा पेस गरेको विनियोजन विधेयकका सिद्धान्त र प्राथमिकतामा डिजिटल नेपालको लक्ष्य हासिल गर्न कानुनी सुधार तथा पूर्वाधार विकास गरिने प्रतिबद्धता जनाएका छन् ।त्यस्तै सूचना प्रविधिमा निजी क्षेत्रको लगानी आकर्षित गर्न प्रोत्साहनका कार्यक्रम सञ्चालन गरिने, निर्यातको उच्च सम्भावना भएका सूचना प्रविधि क्षेत्रका उद्योगलाई थप प्रोत्साहन गरी नागरिकलाई प्रदान गरिने सेवा सरल, मितव्ययी र सेवाग्राहीमैत्री बनाइने गरी बजेट ल्याउने तयारी छ ।सरकारले विगतमा जस्तै निर्माणाधीन राष्ट्रिय गौरवका र ठूला पूर्वाधार आयोजनालाई प्राथमिकता दिएर सम्पन्न गरिने सिद्धान्त र प्राथमिकतामा राखेको छ । आयोजना छनोटमा आयोजना बैंक बनाई प्रतिफलयुक्त र तयारी सकिएका आयोजनालाई बजेटमा प्राथमिकता दिने तयारी छ ।प्रमुख प्रतिपक्ष दल माओवादीका प्रमुख सचेतक हितराज पाण्डेले विपक्षीहरूले दिएका सुझावका आधारमा उत्पादन, रोजगार सिर्जना गर्ने बजेट निर्माण गर्न सुझाव दिएको उल्लेख गर्दै विपक्षीको आवाजलाई सरकारले गम्भीर रूपमा लिनुपर्ने बताए ।‘प्रतिपक्ष दलहरूले भनेका कुराहरू सरकारले बेवास्ता गर्दै आएको छ । नीति कार्यक्रम र बजेट सिद्धान्त र प्राथमिकतामा भएको छलफलमा आफ्ना सुझाव दिएका छौं,’ उनले भने, ‘हामीले जे अपेक्षा गरेका थियौं, सरकारको नीति तथा कार्यक्रम ग्रे लिस्टबाट बाहिर आउने खालको छैन ।’उनले पुँजीगत खर्च कम हुँदै गएको, राज्य संयन्त्रको काम गर्ने क्षमता बढाउने संयत्र निर्माणमा जोड दिनुपर्ने बताए । ‘मुलुकको प्रशासनिक खर्च बढ्दै गएको छ । यो दायित्व पूरा गर्न आन्तरिक ऋण लिनुपरेको छ,’ उनले भने, ‘आगामी आर्थिक वर्षको बजेटमा उत्पादन बढाउन नयाँ प्रविधि उपयोगको नीति लिनुपर्छ ।’उनले बुढीगण्डकी जलविद्युत् आयोजनाजस्ता ठूला आयोजना निर्माणमा जोड दिनुपर्ने बताए ।राप्रपा अध्यक्ष राजेन्द्र लिङ्देनले कमजोर अर्थतन्त्र बलियो बनाउने गरी बजेट ल्याउन सरकारको प्राथमिकतामा पर्ने सम्भावना कम भएको बताए । ‘हामीले संसदमा भन्यौं, अहिले कमजोर अर्थतन्त्रलाई बलियो बनाउन बजेट ल्याउनुपर्छ । अब परम्परागत बजेटले समस्या सम्बोधन हुँदैन,’ उनले भने, ‘सरकारका नीति तथा कार्यक्रम, प्राथमिकताहरू परम्परागत ढंगले आएका छन् । आर्थिक अनुशासन, रोजगारी सिर्जना गर्ने धेरै योजना ल्याउन सकिन्थ्यो ।’नेकपा एकीकत समाजवादी पार्टीका प्रमुख सचेतक मेटमणि चौधरीले विपक्षी दलले दिएका सुझावलाई ध्यानमा राखेर बजेट ल्याउँदा मुलुकको हित हुने उल्लेख गर्दै रोजगार र कृषि उत्पादनमा जोड दिन सुझाव दिएको बताए ।‘सत्तापक्ष र विपक्षी दलको भावनालाई समेटेर बजेट ल्याउने हो भने उत्पादन र रोजगारी बढाउन सकिन्छ,’ उनले भने, ‘बजेट सबैको हुनपर्छ । सत्तापक्षको मात्र होइन ।’विगतमा ठूला दलले स्वार्थ केन्द्रित बजेट ल्याएको उल्लेख गर्दै जनसंख्या र मानव विकास सूचकांकका आधारमा बजेट ल्याउनु उपयुक्त हुने जनता समाजवादी पार्टीका अध्यक्ष उपेन्द्र यादवले बताए ।‘हामीले जनसंख्या र मानव विकास सूचकांकका आधारमा बजेट निर्माण गर्न आग्रह गरेका छौं,’ उनले भने, ‘मानव विकास सूचकांकमा कमजोर देखिएका प्रदेशमा बजेट प्राथमिकता राख्नुपर्छ ।’उनले नेताको प्रभावका आधारमा बजेट विनियोजन गर्न नहुने भन्दै आवश्यकतालाई ध्यान दिन अर्थमन्त्रीलाई सुझाव दिएको बताए । ‘बजेट नेताको प्रभावका आधारमा होइन, आवश्यकताका आधारमा विनियोजन गर्नुपर्छ,’ उनले भने, ‘नेताको प्रभावका आधारमा बजेट दिने विगतको गल्ती अब दोहोर्‍याउनु हुँदैन ।’"
महालेखाद्वारा श्रम स्वीकृतिको अनलाइन सेवाका लागि शुल्क तोक्न विभागको ध्यानाकर्षण,"काठमाडौँ — महालेखा परीक्षकको कार्यालयले वैदेशिक रोजगारीका लागि श्रम स्वीकृति लिन आउने श्रमिकलाई अनलाइनमार्फत सेवा दिने निजी सेवा प्रदायकहरुले लिने सेवा शुल्कलाई एकरुपता बनाउनुपर्ने भन्दै वैदेशिक रोजगार विभागको ध्यानाकर्षण गराएको छ ।विभागले अनलाइनमार्फत नै श्रम स्वीकृति जारी गर्ने अनिवार्य व्यवस्था गरेपछि पुनः श्रम स्वीकृति लिन आउने श्रमिकले अनलाइनबाट आवेदन दिन निजी सेवा प्रदायकको सहारा लिँदै आएका छन् । ती सेवा प्रदायकहरुले लिने सेवा शुल्क एकरुपता छैन ।गत आर्थिक वर्षमा मात्रै कम्तीमा २० हजार ६ सय १५ जना महिलासहित दुई लाख ८१ हजार जनाले निजी क्षेत्रको सेवा प्रदायकमार्फत पुनः श्रम स्वीकृति लिएका थिए । त्यसबाहेक व्यक्तिगत रुपमा पहिलो पटक जाने ९५ हजार जनाले पनि निजी क्षेत्रको सेवा प्रदायकमार्फत श्रम स्वीकृति लिइएको थियो ।‘विभागले अनलाइन सेवा सुरू गरेपछि कार्यालय बाहिर रहेका अनलाइन फर्म भर्ने कार्यका लागि खुलेका निजी सेवा प्रदायकहरूले शुल्क लिने र आवश्यक कागजात नभए पनि निवेदन गरिदिने लगायतका कारणले सेवाग्राही मर्कामा परेको उजुरीहरू रहेको पाइयो,’ महालेखाको ६२ औं वार्षिक प्रतिवेदनमा भनिएको छ,‘अनलाइन सेवा शुल्कमा एकरूपता गर्ने, सेवा प्रदायकको कानुनी मान्यताको लागि अनिवार्य दर्ता हुनुपर्ने, तोकिएको भन्दा बढी सेवा शुल्क लिन नपाइने र आवश्यक कागजातसहित निवेदन गर्न मिल्ने गरी प्रणालीलाई व्यवस्थित बनाउनुपर्दछ ।’"
बजेट अभावमा रुमल्लिरहेको हुलाकी राजमार्ग,"काठमाडौँ — हुलाकी राजमार्गको निर्माण थालेको १६ वर्ष भयो । तर अझै आयोजना सम्पन्न हुन सकेको छैन । अझै कतिपय निकुञ्ज क्षेत्रमा सडकको रेखांकन विवाद नै टुंगिएको छैन । निर्माणको गति बढाउन बजेटको समस्या उस्तै रहेको हुलाकी राजमार्ग निर्देशनालयले जनाएको छ ।हुलाकी राजमार्गअन्तर्गतका योजना कार्यालयहरूबाट फागुनसम्म भएको कामको भुक्तानी अझै हुन सकेको छैन । जसले गर्दा कामको गति बढाउन नसकिएको गुनासो आयोजनाको छ । १ अर्ब रुपैयाँ आन्तरिक रूपमा रकमान्तर गरेर व्यवस्था गरिए पनि थप काम गरेको भुक्तानी दिन नसकिएको हुलाकी राजमार्ग निर्देशनालयका आयोजना निर्देशक कुवेर नेपालीले बताए ।‘फागुनसम्म काम भएको २ अर्ब ५० करोड रुपैयाँबराबरको बिल तयार भएर बसेको छ, पैसा नहुँदा आजसम्म भुक्तानी दिन सकिएको छैन,’ उनले भने, ‘जसले गर्दा चालु आवको असारसम्म कति काम गर्ने र कति बजेट पाइन्छ भन्नेमा अन्योल छ ।’ भुक्तानी नपाउँदा निर्माण व्यवसायीले कामको गति घटाएका छन् । काम गर्न छाडेका छन् । सकिनुपर्ने ठेक्का सकिएका छैनन् ।‘पैसा नभएपछि निर्माण व्यवसायीले काम गर्न नसक्ने स्थिति छ, व्यवसायीसँग आयोजनाको विश्वास गुमे जस्तो भएको छ,’ आयोजनाका एक इन्जिनियरले भने, ‘नभए ३ वर्ष अघिसम्म हाम्रो बोली बिकिरहेको थियो, व्यवसायीलाई काम गर, पैसाको समस्या हुँदैन भनिन्थ्यो ,अहिले त्यस्तो अवस्था छैन ।’ गत आवमा आयोजनाले स्रोत सहमति नै पाएन । यो वर्ष १ अर्ब ५० करोड स्रोत सहमति पाए पनि त्यो प्रयाप्त भएन ।‘आयोजना सुरु भएको १६ वर्ष भयो, तर निकुञ्ज क्षेत्रको रेखांकन अझै मिलाउन सकिएको छैन,’ ती इन्जिनियरले भने, ‘तत्काल गर्नुपर्ने नीतिगत निर्णयमा समेत सरकारबाट ढिला हुँदा त्यसको प्रभाव सिंगो आयोजनामा परीरहेको छ ।’ राजमार्गमा पर्ने जग्गासमेत समयमै उपलब्ध नहुँदा निर्माण गरिने सडकको भौगोलिक आकार नै बिगारेर काम गर्नुपर्ने अवस्था रहेको आयोजनाको भनाइ छ । कतिपय अवस्थामा अदालती मुद्दा मामिलाकाकारण पनि काममा ढिला हुने गरेको छ ।तराईका जिल्ला सदरमुकामलाई पूर्व–पश्चिम जोड्ने गरी यसको निर्माण ०६६/६७ सालबाट सुरु गरिएको हो । अहिलेसम्म प्रगति ७१ प्रतिशत मात्र छ । झापाको केचनाकवलदेखि पश्चिममा कञ्चनपुरको दोधारा चाँदनीसम्मको भूभागलाई जोड्ने अवधारणाअनुसार यसको निर्माण प्रक्रिया अघि बढाइएको हो । तराई–मधेशका २१ जिल्लाका करिब एक करोड जनता लाभान्वित हुने गरी यसको निर्माण थालिएको हो ।राजमार्गको कुल दूरी १ हजार ८ सय ५७ दशमलव ४२ किमि हो । यसमा ८ सय ८२ दशमलव ४२ किमि सहायक मार्ग पर्छ । अहिलेसम्म १ हजार २ सय ५४ दशमलव ६८ किमि सडक मात्र कालोपत्र गरिएको छ । संसोधित समय अनुसार आव ०८३/८४ सम्म म्याद छ । आयोजना सुरु हुँदा प्रारम्भिक लागत अनुमान ४७ अर्ब २४ करोड रुपैयाँ थियो । पछि संशोधन गरेर ६५ अर्ब २० करोड पुर्‍याइयो । अहिले यसको लागत बढेर १ खर्ब १ अर्ब ९३ करोड रुपैयाँ बनाइँदै छ । हालसम्म ६६ अर्ब १० करोड ३३ लाख रुपैयाँ खर्च भइसकेको छ ।यस आयोजनाका लागि सरकारले चालु आर्थिक वर्षमा ३ अर्ब ३८ करोड रुपैयाँ मात्र बजेट विनियोजन गरेको छ । आगामी आवका लागि ३ अर्ब ५० करोड मात्र सिलिङ दिइएको छ, तर अहिले भइरहेको काम अनुसार ५ अर्ब रुपैयाँ चाहिने आयोजनाले जनायो ।चालु आवमा ७५ किमि सडक र १० वटा पुल बनाउने लक्ष्य आयोजनाको छ । तर लक्ष्य हासिल गर्न बजेट नै बाधक बनिरहेको दाबी आयोजनाको छ । ‘फागुनसम्म पुरानो बिलको भुक्तानी दिन सकेको भए आव ०८३/८४ सम्म चालु ठेक्का प्राय: सबै सकिने थिए,’ हुलाकी राजमार्ग निर्देशनालयका आयोजना निर्देशक नेपालीले भने, ‘भुक्तानी समस्याले आयोजनामा समस्या थपिँदै गएको छ ।’ अन्य आयोजना सोसरह नै ठेक्का लगाउने खण्डको कागजात बोकेर अर्थ मन्त्रालयमा स्रोत सहमतिका लागि जानुपर्ने बाध्यता रहेको उनले सुनाए ।‘स्रोत सहमति पाउँदैमा मंसिर पुग्छ,’ उनले भने, ‘यसले ठेक्का प्रक्रिया नै बिथोलिएको अबस्था छ, बजेटमै राष्ट्रिय गौरवका आयोजनामा यति रकमसम्मको ठेक्का गर्न पाइने भन्ने उल्लेख गर्नुपर्छ, ठेक्का गर्न मंसिर पुग्ने भए जेठमा बजेट ल्याएको के अर्थ ? ।’ हुलाकी राजमार्गअन्तर्गत २५० वटा पुल बनाउनुपर्नेमा अहिलेसम्म १४२ वटा पुलको निर्माण भइसकेको छ । अहिले १९ वटा पुलको ठेक्का भएर काम भइरहेको उनले सुनाए ।अहिले सडक विभाग स्रोतका अनुसार विभिन्न पार्टीबीच हुलाकी, मध्यपहाडी राजमार्गको यात्रा गर्न होडबाजी छ । यसरी यात्रा गरे पनि समयमै आयोजना सम्पन्न गर्न के कस्ता समस्या आइपरेका छन् र कसरी समाधान गर्न सकिन्छ भन्नेमा पहलकदमी नहुने गरेको विभागका एक इन्जिनियरले बताए ।‘अहिले जुन–जुन पार्टीले राजमार्गको यात्रा गरिरहेका छन, भोलि अर्थमन्त्री, भौतिकमन्त्री हुने त्यही पार्टीकै मान्छे हुन्,’ ती इन्जिनियरले भने, ‘ठाउँमै पुगेपछि समस्या के रहे छन्, किन निर्माणमा ढिला भइरहेको रैछ, बजेटको अवस्था के छ, स्थानीय बासिन्दा, योजना प्रमुख र ठेक्का लिने निर्माण व्यवसायी के भन्छन् सबैका गुनासा सुनेर त्यसलाई कार्यान्वयन गर्नेतर्फ ध्यान जानुपर्छ ।’ देखाउनका लागि मात्र नभएर वास्तविक रूपमा राजमार्ग निर्माणमा भइरहेको ढिलाबारे बुझेर छिटो गराउनेतर्फ ध्यान जान जरुरी रहेको ती इन्जिनियरको भनाइ छ ।"
गोठमै गाईभैंसीको भिडियो एक्स–रे !,"दोलखा — वस्तुभाउको रोग पहिचान गर्न जिल्लाको मेलुङ गाउँपालिकामा गोठमै गाईभैंसीको भिडियो एक्स–रे गरिएको छ । समयमै रोग पहिचान गरेर व्यावसायिक पशुपालकलाई हानि कम गर्न मेलुङका डेरी संचालित १,२ र ७ नं वडामा गाईभैंसीको भिडियो एक्स–रे गरिएको छ ।गोठमै पुगेर गाईभैंसीको स्वास्थ्य परीक्षण गरिएको यो पहिलो पटक भएको पालिकाका अध्यक्ष हिरा थोकरले बताए । हेफर नेपालको आर्थिक र प्राविधिक सहयोगमा आधुनिक प्रविधि प्रयोग गरी पशुपालक किसानको समस्या समाधान गर्न यो अभियान संचालन गरिएको उनले बताए ।‘पशुपालन गरेका किसानले गाठमा भोग्दै आएका समस्या समाधान गर्न गोठमै पुग्ने अभिान संचालन गरिएको हो,’ उनले भने, ‘अहिले मुख्यगरी डेरी संचालन भएका वडाहरुमा गाईभैंसीको स्वास्थय परीक्षण गरिएको छ ।’ ३ वटा वडाको ६० गोठका ८५ वटा गाईभैंसीको भिडियो एक्स–रे गरिएको हेफर नेपालका वरिष्ठ कार्यक्रम अधिकृत पशु चिकित्सक राजेन्द्र ढकालले बताए । ‘किसानले पालेका गाईभैंसीको स्वास्थ्य परीक्षण गर्दा दूध कम दिनुको मुख्य कारण पोषण कम भएको देखिएको छ,’ उनले भने, ‘कतिपय गाईभैंसीमा बाँझोपना र पाठेघरको समस्या पनि देखियो ।’गाईभैंसीमा देखिएको समस्या समाधान र उपचार पद्धतिका बारेमा स्थानीय पशु प्राविधिकलाई ज्ञान पनि दिइएको उनले बताए । कृषि तथा बन विश्वविद्यालय र हेफरको पशु चिकित्सकले गाईभैंसीमा देखिने रोग र त्यसको समाधान गर्न हातैले छामेर पत्ता लगाउन सकिने विधि पनि सिकाईएको उनले बताए ।"
निजी जलविद्युत् आयोजनामा बाढीको पूर्वसूचना प्रणाली विकास गर्न मौसम विभाग र इप्पानबीच समझदारी,"काठमाडौँ — जलविद्युत् आयोजनामा पूर्वसूचना प्रणाली विकास गर्न जल तथा मौसम विज्ञान विभाग र स्वतन्त्र ऊर्जा उत्पादकहरुको संस्था, नेपाल (इप्पान)बीच समझदारी भएको छ । बुधबार राष्ट्रिय मनसुन दिवसको अवसरमा काठमाडौंमा आयोजित एक कार्यक्रममा समझदारीपत्रमा विभागका महानिर्देशक कमलराम जोशी र इप्पानका अध्यक्ष गणेश कार्कीले हस्ताक्षर गरे ।ऊर्जा जलस्रोत तथा सिंचाइमन्त्री दीपक खड्काले यस ऐतिहासिक सम्झौताको सफल कार्यान्वयन ऊर्जा क्षेत्रमा कोशेढुंगा सावित हुने बताए । यसको कार्यान्वयनका क्रममा आयोजनाको केही लागत बढे पनि पूर्वसूचनाबाट पाइने लाभको अगाडि त्यो नगन्य हुने हुनाले सबै आयोजनाले यसलाई सहज रुपमा लिने पनि खड्काले विश्वास व्यक्त गरे ।ऊर्जा सचिव सुरेश आचार्यले आयोजनामा हुने क्षति न्युनिकरणका लागि इप्पान र विभागबीच भएको सम्झौताले निकै ठूलो अर्थ राख्ने बताए । जलस्रोत तथा सिंचाइ सचिव सरिता दवाडी र राष्ट्रिय योजना आयोगका सदस्य आरपी बिच्छाले यो सम्झौता ऐतिहासिक हुने बताए ।समझदारीले जलविद्युत् आयोजनामा हुने बाढी पहिरोको क्षति रोक्न महत्त्वपूर्ण भूमिका खेल्ने विभागका महानिर्देशक कमलराम जोशीले बताए । उनले निजी क्षेत्रबाट प्रवर्द्धित जलविद्युत् आयोजनामा जडान गरिएका र आगामी दिनमा जडान हुने बाढी पहिरोको पूर्वसूचना प्रणालीलालाई जल तथा मौसम विज्ञान विभागको नेटवर्कसँग आबद्ध गर्दै विद्युत् आयोजना स्थलमा वर्षा, बाढी र पहिरोको जोखिमको सूचना समयमै प्रवाह गरी सुरक्षा सतर्कता अपनाउने र मानवीय तथा भौतिक क्षति कम गर्ने उद्देश्यले इप्पान र विभागबीच यो सम्झौता भएको बताए ।इप्पानका अध्यक्ष गणेश कार्कीले समझदारीपछि जलविद्युत् आयोजनामा विगतको जस्तो बाढी पहिरोको असरले ठूलो भौतिक तथा मानवीय क्षति हुन नपाउने बताए । उनले गत वर्ष काठमाडौंमा आएको बाढीले २८ किलोमिटर पर रहेको एउटा जलविद्युत् आयोजनासमेत बचाउन नसकिएको बताउँदै बाढीपहिरोपछि बीमा दाबी भुक्तानीका सन्दर्भमा पनि अर्को समस्या भएको बताए ।पूर्वसूचना प्रणालीले आयोजनामा क्षति कम भई बीमा कम्पनीमा दाबी पनि कम पर्ने उनले विश्वास व्यक्त गरे । '१ दिन अघिको सूचनाले त धेरै क्षति कम गर्न सकिन्छ भने यहाँ त ७ दिन अघिको पूर्वसूचना पाउने प्रविधि आइसकेको अवस्था छ । यसले पक्कै पनि आयोजनामा हुने क्षति निकै कम हुने विश्वास छ,' उनले भने ।५ वर्षका लागि गरिएको यो समझदारीपत्र कार्यान्वयनका लाग इप्पान र विभागबाट १/१ जना प्रतिनिधि तोकिने छ । दुवै पक्ष सहमत भएमा यसको समय थप हुनुका साथै कुनै एक पक्ष सहमत नभएमा यो समझदारी खारेज गर्न सकिनेछ ।दुवै पक्षको आपसी सहमतिबाट एक महिनाको पूर्वसूचना दिएर जुनसुकै बेला समझदारीपत्र संशोधन गर्न सकिने भए पनि समझदारीपत्र संशोधन गर्दा ऊर्जा, जलस्रोत तथा सिंचाइ मन्त्रालयको सहमति लिनुपर्ने व्यवस्था गरिएको छ । सम्झौताअनुसार विभागले बाढी आउने सम्भावित समय जेठ १५ देखि असोज १५ गतेसम्म नदी बेसिनका आधारमा वर्षा र जलसतहसम्बन्धी रियल टायम तथ्या‌ंक एप्लिकेसन प्रोग्रामिङ इन्टरफेस (एपीआई) मार्फत इप्पान तथा यसका सदस्य आयोजनालाई उपलब्ध गराउने छ । यसमा नदी बेसिनअनुसार वर्गीकरण गरिएको डाटा र सम्बन्धित ठाउँको ३ दिन वा उपलब्ध भएसम्मको मौसम पूर्वानुमानको तथ्यांक फाइल ट्रान्सफर पोर्टोकल (एफटीएफ) लिंकमार्फत विभागले इप्पानलाई उपलब्ध गराउने छ ।विभागले इप्पानलाई उपलब्ध गराएका तथ्यांकहरु आफ्नो सर्भरमा भण्डारण गरी त्यसलाई प्रसोधन गरेर बिक्री वितरण गर्न सक्ने छ भने आफ्ना सदस्य आयोजनाले कुनै अध्ययन अनुसन्धानका लागि माग गरेमा नि:शुल्क उपलब्ध गराउनुपर्नेछ ।"
"७.९४ अंकले घट्यो नेप्से, कारोबार रकम बढ्यो","काठमाडौँ — सेयर कारोबार मापक नेप्से परिसूचक बुधबार ७.९४ अंकले घटेको छ । अघिल्लो दिनको तुलनामा ०.२९ प्रतिशतले घटेर समग्र नेप्से २ हजार ६ सय ६९.५१ बिन्दुमा ओर्लेर बन्द भएको छ ।गत मंगलबार ४९ अंक बढेर बन्द भएको नेप्सेले बुधबार घटेको हो । सो दिन कारोबारमा आएकामध्ये ९३ कम्पनीको सेयर मूल्य बढ्यो भने १५३ वटाको घट्यो र एउटाको स्थिर रह्यो ।८८ हजार १ सय २१ पटकको सेयर कारोबारमा २ करोड ३० लाख २६ हजार २४५ कित्ता सेयर किनबेच भए । ती किनबेचमा १० अर्ब ६९ करोड ८६ लाख रुपैयाँ बराबरको कारोबार भएको छ । अघिल्लो कारोबार दिनको तुलनामा कारोबार रकम भने बढेको हो । गत मंगलबार सेयर बजारमा ७ अर्ब ३१ करोड रुपैयाँ बराबरको सेयर कारोबार भएको थियो ।आइतबार कारोबारमा आएका १३ उपसमूहमध्ये बैंकिङ, विकास बैंक र सामूहिक लगानी कोषको परिसूचक बढे । बाँकी उपसमूहको परिसूचक घटेको नेप्सेले जनाएको छ ।"
१० महिनामा व्यापार घाटा १२ खर्ब ५६ अर्ब,काठमाडौँ — चालु आर्थिक वर्षको १० महिनामा मुलुकको व्यापार घाटा १२ खर्ब ५६ अर्ब  २७ करोड रुपैयाँ पुगेको छ । भन्सार विभागले बुधबार सार्वजनिक गरेको वैदेशिक व्यापारको तथ्यांकअनुसार यो रकम गत आर्थिक वर्षको सोही अवधिमा करिब ७ प्रतिशतले बढी हो ।आर्थिक वर्ष २०८०/८१ को १० महिनामा व्यापार घाटा ११ खर्ब ७७ अर्ब १८ करोड रुपैयाँ थियो ।चालु आर्थिक वर्षको साउनदेखि वैशाख महिनासम्म १४ खर्ब ७४ अर्ब १८ करोडको वस्तु आयात भएको छ । यो रकम गत आर्थिक वर्षको सोही अवधिमा १३.११ प्रतिशतले बढी हो । गत आर्थिक वर्षको पहिलो १० महिनामा १३ खर्ब ३ अर्ब ३५ करोडको वस्तु आयात भएको थियो ।साउनदेखि वैशाखसम्म निर्यात व्यापार ७३ प्रतिशतले बढेको छ । विभागको तथ्यांकअनुसार १० महिनामा २ खर्ब १७ अर्ब ९१ करोडको वस्तु निर्यात भएको छ । यो रकम गत आर्थिक वर्षको सोही अवधीमाम ७२. ७१ प्रतिशतले बढी हो । गत आर्थिक वर्षको १० महिनामा १ खर्ब २६ अर्ब १७ करोडको वस्तु निर्यात भएको थियो ।
नागरिकको  निक्षेपलाई राष्ट्र बैंकले सुरक्षा गर्दछ : नवनियुक्त गभर्नर पौडेल,"काठमाडौँ — नेपाल राष्ट्र बैंकका नवनियुक्त गभर्नर विश्वनाथ पौडेलले सरकारको वित्त नीतिलाई सहयोग गर्ने नीतिअनुरुप राष्ट्र बैंकले आफ्ना काम कारबाही अघि बढाउने बताएका छन् । बालुवाटारस्थित राष्ट्र बैंक कार्यालयमा आज पदभार गर्दै उनले राष्ट्र बैंकको स्वायत्तता कायम गर्दै आफ्ना काम गर्ने स्पष्ट पारे ।'वित्त नीतिबाट जे कुराहरु तय हुन्छन् त्यसलाई सफल बनाउन मौद्रिक नीतिले सहयोग गर्छ', उनले भने, 'नियमन र सुपरीवेक्षण अर्को काम हो । धेरै नियम बनाएर कसिलो बनाउनेभन्दा पनि सुपरीवेक्षण क्षमता बढाउनुपर्नेछ । यसका लागि राष्ट्र बैंकको क्षमता बढाउनुपर्नेछ ।'बैंक तथा वित्तीय संस्थामा रहेको नागरिकको निक्षेपको सुरक्षा र कर्जा नीतिमा सुधारलाई पनि राष्ट्र बैंकले प्राथमिकतामा राख्ने उनले बताए । त्यस्तै, राष्ट्र बैंकले विभिन्न सरोकारवाला निकायहरुसँग समन्वय गरेर मात्रै निर्णय लिने उनको भनाइ छ ।राष्ट्र बैंकका कार्यकारी निर्देशक गुणाकर भट्टको राजीनामा स्वीकृतको विषय राष्ट्र बैंकको आन्तरिक मामिला भएको धारणा उनले राखे । नवनियुक्त गभर्नर पौडेलले रु ५० र एक हजार दरका बैंक नोट छपाइसँग सम्बन्धित निर्णयमा पनि हस्ताक्षर गरेका छन् ।"
महालेखाले विद्युत् प्राधिकरण घाटामा रहेको देखाए पनि कुलमानले नाफा देखाए : ऊर्जामन्त्री,"काठमाडौँ — ऊर्जा, जलस्रोत तथा सिँचाइ मन्त्री दीपक खड्काले विद्युत् प्राधिकरणले जारी गरेको श्वेतपत्र यथार्थपरक रहेको बताएका छन् । बुधबार बसेको पूर्वाधार समितिको बैठकमा बोल्दै उनले यस्तो दाबी गरेका हुन् ।उनले हालको विद्युत् प्राधिकरणको नाफा र घाटाको अवस्था पूर्वकार्यकारी निर्देशक (एमडी) गएपछि नयाँ एमडी आएपछि मात्र सिर्जना भएको नभई पहिले देखिकै विषय भएको बताए । उनले पूर्वएमडी कुलमान घिसिङ कार्यरत रहँदा नै बोर्डले प्रस्ताव अडिट गर्नुपर्ने निर्णय गरिसकेको बताए ।उनले त्यही बेलामा महालेखा परीक्षकले प्राधिकरण घाटामा रहेको देखाइरहेको भए पनि तत्कालीन कार्यकारी निर्देशक घिसिङले भने नाफा देखाएको बताए ।खड्काका अनुसार २६ वटा आयोजनाका ट्रान्समिसन लाइन निर्माण गर्ने ठेकेदारहरूले भुक्तानी माग्दा दिन नसकिएको अवस्थाबीच पनि नाफा देखाइएको थियो । त्यसैले समितिले अन्तर्राष्ट्रियकरण पूर्ण अडिट गर्ने निर्णय गरेको र त्यसैको कार्यान्वयनमा कुलमानले असहयोग गरेकाले एमडी परिवर्तनसँगै श्वेतपत्र ल्याउनुपरेको बताए ।उनले भने, ‘हालको विद्युत् प्राधिकरणको नाफा र घाटा के हो भन्ने सन्दर्भमा पूर्वएमडी गएपछि नयाँ एमडी आएपछि भएको होइन । पूर्वएमडी हुँदा नै बोर्डले निर्णय गरेर प्रस्ताव ल्याउनुभएको थियो । हामीले प्रस्तावमा प्रश्न उठाएर अडिट गर्नुपर्ने भनेका थियौँ । किनभने महालेखाले एक कुरा भन्छ, उहाँको प्रतिवेदन अर्कै कुरा । तालमेल मिलेन । महालेखाको प्रतिवेदन बाहिर आइसकेको थिएन, तर हामी कहाँ आइसकेको थियो । महालेखाले घाटा देखाएको छ, उहाँले नाफा देखाउनुभएको छ । झन्डै २६ वटा आयोजनाका ट्रान्समिसन लाइन निर्माण गर्ने ठेकेदारहरूले पैसा मागिरहेका छन्, उहाँले दिन सक्नुभएको छैन । तर उहाँ नाफा भन्नुहुन्छ । तालमेल मिलेन ।’उनले समितिले अन्तर्राष्ट्रियकरण अडिट गर्ने निर्णय गरिसकेको बताए । उनले प्राधिकरणको सेयर बिक्री गर्नुपर्ने भए पनि अर्थ मन्त्रालयको सहमति लिनुपर्नेमा, ‘हामी तीन सयमा बेच्न सक्छौँ’ भनिएकोमा आपत्ति जनाए ।उनले थपे, ‘एकातिर नाफा–घाटाको दुविधा छ, अर्कोतिर तीन सयमा बेच्ने भनिन्छ । तपाईँको कार्यकाल छोटो छ, पैसा आइसकेपछि हिनामिना बढ्ने देखिन्छ । त्यसैले त्यसो गर्न मिल्दैन । अडिट गरौँ, अडिटले जे भन्छ, त्यही गरौँ । निर्णय गरिसकेको छौँ । जस्ताको त्यस्तै बाहिर ल्याउनुपर्छ भनेपछि कार्यान्वयन गर्न नमानेको अवस्था आयो । त्यसैले पटक–पटकको प्रयासपछि एमडी परिवर्तन हुने बित्तिकै श्वेतपत्र ल्याइएको हो । अहिलेको श्वेतपत्र यथार्थपरक छ ।’उनले आयोजनाहरूको तिर्नुपर्ने दायित्व अझै यकिन भई नसकेको र त्यसका लागि अडिट आवश्यक रहेको बताए ।मन्त्री खड्काले भने, ‘चाँडै अडिट हुँदै छ । यो विषय हात हाल्दा कति चर्चा हुन्छ, कति आलोचना सहनुपर्छ भन्ने मलाई थाहा छ । तर परिणाम राम्रो आउँछ भन्नेमा विश्वास छ । जनप्रतिनिधि बढी जिम्मेबार हुनुपर्छ । यो मेरो निजी सम्पत्ति होइन, देशको सम्पत्ति हो । सबैको दायित्व बराबर छ । यथार्थपरक भएर अध्ययन गर्नुहोस् । एक छिन ताली आउँछ भनेर लोकप्रियताका लागि बोल्नु हुँदैन । अझ बढी छानबिन हुनुपर्छ । प्राधिकरण त्यसतर्फ लागेको छ । घाटाको विषयमा नाफा होइन, महालेखाले नै भनिसकेको छ । देशभरबाट जनताले तिरेको पैसा नाफा हो भनेर भन्न मिल्दैन । त्यसपछिको दायित्व हुन्छ । दायित्व घटाएपछि मात्र नाफा वा घाटा ठहरिन्छ ।’मन्त्री खड्काले दायित्व घटाएपछि मात्र नाफा–घाटाको स्पष्टता आउने उल्लेख गरेका छन् ।"
नवउद्यमशीलता प्रवर्द्धनका लागि कांग्रेसद्वारा अर्थमन्त्रीको ध्यानाकर्षण,"काठमाडौँ — नेपाली कांग्रेसले आर्थिक वर्ष २०८२/०८३ को बजेटमा नवउद्यमशीलता प्रवर्द्धनका लागि बजेट विनियोजन गर्न अर्थमन्त्रीको ध्यानाकर्षण गराएको छ।नेपाली कांग्रेस पुस्तकालय तथा पार्टी अध्ययन स्रोत केन्द्र विभाग र उद्यमशील कांग्रेसले संयुक्त रूपमा गरेको बजेट तथा नीति संवाद कार्यक्रमको सुझाव अर्थमन्त्री विष्णु प्रसाद पौडेललाई हस्तान्तरण गर्दै कांग्रेसले नवउद्यमशीलता प्रबर्द्धनका लागि ध्यानाकर्षण गराएको हो।बजेटको तयारीमा रहनभएका अर्थमन्त्री पौडेललाई उद्यमशीलता प्रवर्द्धन गर्न स्टार्टअप नीति पूर्ण कार्यान्वयन गर्न, नवउद्यमीलाई सस्तो ब्याजमा कर्जा, कर छुट लगायतका व्यवस्था गर्न सुझाव दिएको कांग्रेस केन्द्रीय सदस्य एवं पुस्तकालय तथा पार्टी अध्ययन स्रोत केन्द्र विभागका प्रमुख अजयबाबु शिवाकोटीले बताए। कर सुधारमा पनि ध्यान दिन आग्रह गर्दै शिवाकोटीले दोहोरो कर हटाई एकद्वार प्रणाली कार्यान्वयनमा ल्याउन, कर कार्यालयमा जवाफदेहिता बढाउन र डिजिटल कर प्रणालीको विकास गर्नु पर्ने बताए।अर्थमन्त्रीलाई बुझाइएको प्रतिवेदनमा शिक्षामा सुधार गर्न, कृषि क्षेत्रमा विशेष ध्यान दिन, कर सुधार, उद्यमशीलता प्रवर्द्धन लगायतका रणनीतिक सुझावहरू छन्। सुझाव प्रतिवेदन बुझ्दै अर्थमन्त्री पौडेलले आगामी आर्थिक बर्षको बजेटमा समेत उद्यमशीलता, नवप्रवर्तन तथा लघु उद्यमको सशक्तिकरणका विषय समेटिने प्रतिवद्धता जनाए। त्यसका लागि उचित वातावरण निर्माण गरी कार्यान्वयन पक्ष समेत सुदृढ बनाउने उनको भनाइ थियो।सुझाव प्रतिवेदन बुझाउने क्रममा उद्यमशिल कांग्रेसका अध्यक्ष अश्विन सिटौलाले उद्यमशिलताको मुद्दामा सरोकारवालाबीच प्रभावकारी छलफल मार्फत साझा धारणा बनाउन जरुरी रहेको बताए। उद्यमशील कांग्रेसका महासचिव मोहन गजुरेलले उद्यमशीलताका मुद्दाहरुको प्रभावकारी कार्यान्वयनका लागि सरकारलाई घच्घच्याईरहने बताए।"
गभर्नर पौडेलको पहिलो निर्णय : हजार र पचास नोटको नयाँ डिजाइन तयार गर्ने,काठमाडौँ — नवनियुक्त गभर्नर विश्व पौडेलले एक हजार र पचास दरका नयाँ नोटको डिजाइन तयार गर्ने निर्णय पहिलो निर्णय गरेका छन् ।पौडेलले प्रधानन्यायाधीश प्रकाशमान सिंह राउत समक्ष सपथ लिएपछि राष्ट्र बैंक पुगेर कार्यभार सम्हालेका थिए । कार्यभार सम्हालेलगत्तै गभर्नर पौडेलले एक हजार र पचास दरका नयाँ नोटको डिजाइन तय गर्ने निर्णय गरेका हुन् ।मंगलबार बसेको मन्त्रिपरिषद् बैठकले पौडेललाई गभर्नरमा नियुक्त गरेको थियो । उनले आज बिहान साढे १० बजे सपथ लिएका थिए ।
विद्युत् प्राधिकरणको नाफा–घाटाबारे तीन वटै पक्ष झिकाएर छलफल गर्न माओवादीको माग,"काठमाडौँ — नेकपा (माओवादी केन्द्र) का सांसद माधव सापकोटाले विद्युत् प्राधिकरणको नाफा–घाटा प्रकरणबारे तीन वटै पक्षलाई झिकाएर छलफल गर्न माग गरेका छन् ।बुधबार बसेको पूर्वाधार विकास समितिको बैठकमा बोल्दै सांसद सापकोटाले कुलमान घिसिङ विद्युत् प्राधिकरणको कार्यकारी निर्देशक हुँदा गरिएको अडिट र हाल हितेन्द्रदेव शाक्य कार्यकारी निर्देशक बनेपछि गरिएको अर्को अडिटको विषयमा स्पष्टता आवश्यक रहेको बताए ।उनले समितिमा विद्युत् प्राधिकरणका वर्तमान कार्यकारी निर्देशक, पूर्व कार्यकारी निर्देशक कुलमान घिसिङ र महालेखा परीक्षकलाई उपस्थित गराई छलफल गर्नुपर्ने माग राखेका थिए ।उनका अनुसार प्रतिपक्षले कुलमानको बचाउ गर्ने र सत्तापक्षले खेदो खन्ने कार्यको अन्त्य गर्दै सत्यतथ्यमा आधारित निष्कर्ष निकाल्न छलफल आवश्यक छ । यदि कुलमान दोषी ठहरिए कानुनअनुसार कारबाही हुनुपर्ने धारणा उनले व्यक्त गरे ।उनले भने, 'हिजो कुलमानज्यू हुँदा अडिट प्रणाली फरक थियो, अहिले अर्को अडिट प्रणाली लागू गरिएको देखिन्छ । यही कुरा त स्पष्ट पार्नुपर्छ । विद्युत् प्राधिकरणका बहालवाला एमडी, कुलमानज्यू र आवश्यक परे महालेखा परीक्षकलाई पनि झिकाएर छलफल गर्नुपर्छ । सबैभन्दा पहिले पारदर्शी ढंगले बुझ्न जरुरी छ । हामी प्रतिपक्षको रक्षा गर्ने र सत्तापक्षले खेदो खन्ने काम बन्द गरौँ । विलम्ब नगरी सबैको भनाइ सुनेर निष्कर्षमा पुगौँ । यदि कुलमानज्यूबाट गल्ती भएको हो भने नेपालको कानून अनुसार कसैलाई उन्मुक्ति दिने कुरा हुँदैन ।'उनले राम्रो कामलाई राम्रो भन्न र गल्ती भए गल्ती स्वीकार गर्नुपर्ने धारणा पनि व्यक्त गरेका थिए ।"
अर्थमन्त्रीसँग नवनियुक्त गभर्नरको भेटवार्ता,"काठमाडौँ — उपप्रधानमन्त्री एवं अर्थमन्त्री विष्णुप्रसाद पौडेलसँग नेपाल राष्ट्र बैंकका नवनियुक्त गभर्नर डा विश्वनाथ पौडेलले भेटवार्ता गरेका छन् । आज बिहान अर्थ मन्त्रालय पुगी नवनियुक्त गभर्नर पौडेलले अर्थमन्त्री पौडेलसँग भेटवार्ता गरेका हुन्  ।सो अवसरमा अर्थमन्त्री पौडेलले नवनियुक्त गभर्नरलाई बधाई दिँदै सफल कार्यकालको शुभकामना दिए । अर्थमन्त्री पौडेलले वित्त नीति र मौद्रिक नीतिबीच समन्वय गरी अघि बढ्दै अर्थतन्त्र र मौद्रिक क्षेत्रमा देखा परेका समस्या समाधानमा गर्भनरले महत्त्वपूर्ण र उपलब्धिमूलक पहल गर्नुहुने विश्वास व्यक्त गरे ।नवनियुक्त गभर्नर पौडेलले अर्थ मन्त्रालयले देशको अर्थतन्त्रको नेतृत्व गर्ने र नेपाल राष्ट्र बैंकले मौद्रिक नीतिमार्फत वित्त नीति कार्यान्वयनमा सहयोग पुर्‍याउने बताए । उनले वित्तीय क्षेत्रको प्रभावकारिताका लागि राष्ट्र बैंकको सुपरीवेक्षकीय क्षमतामा जोड दिने बताए ।सो अवसरमा उद्योग, वाणिज्य तथा आपूर्तिमन्त्री दामोदर भण्डारी, अर्थ सचिव घनश्याम उपाध्याय, राजस्व सचिव दिनेशकुमार घिमिरेलगायतले नवनियुक्त गभर्नर पौडेललाई बधाई तथा शुभकामना दिएको थिए ।"
"लोडसेडिङको हल्ला सामाजिक सञ्जालमा हो, यथार्थमा छैन : ऊर्जामन्त्री खड्का","काठमाडौँ — ऊर्जा, जलस्रोत तथा सिँचाइमन्त्री दीपक खड्काले लोडसेडिङको हल्ला सामाजिक सञ्जालमा मात्रै भएको दाबी गरेका छन् । बुधबार बसेको पूर्वाधार विकास समितिको बैठकमा बोल्दै मन्त्री खड्काले बजारमा आएका हल्लाहरू सस्तो लोकप्रियताका लागि फैलाइएको बताए । उनले मर्मतसम्भारका कारण बाहेक अन्य कुनै पनि बहानामा लोडसेडिङ नहुने दाबी गरे ।उनले बेला–बेलामा विद्युत् विच्छेद हुने अवस्था आज मात्र नभई अघिल्ला वर्षहरूमा पनि देखिँदै आएको बताए । गत वर्षमा मात्रै विभिन्न कारणले गर्दा करिब ७ सय घण्टासम्म विद्युत् अवरुद्ध भएको दाबी उनको थियो ।कहिले हावाहुरी, कहिले ठूला पोल ढल्ने, कहिले मानव त्रुटिका कारण पनि विद्युत् आपूर्तिमा समस्या देखिएको उल्लेख गरिएको थियो । मर्मतका कारण हुने विच्छेदबाहेक लोडसेडिङको अवस्था नरहेको र आगामी वर्षहरूमा झनै नहुने मन्त्री खड्काले स्पष्ट पारे ।उनले भने, 'बजारमा केही चर्चा भएको छ । हामीले यो हिउँदमा १ हजार ५ मेगावाटसम्म विद्युत् आयात गरेका थियौँ । आवश्यकताअनुसार ६ सय, ७ सय हुँदै घट्दै गएर स्वदेशी उत्पादन बढ्दै गएको अवस्था थियो । अस्तिको दिनसम्म पनि हामीले साढे ३ सय मेगावाट विद्युत् आयात गरिरहेका थियौँ भने आजको रेकर्डअनुसार १ सय ५० मेगावाट विद्युत् निर्यात गरेका छौँ । विद्युत् पुगेर, उब्रिएर निर्यात गरिएको हो ।'उनले लोडसेडिङको हल्ला केवल सामाजिक सञ्जालमा फैलिएको भ्रम भएको बताए । उनले भने, 'विगत वर्षको तथ्याङ्क हेर्दा वर्षभरि करिब ७ सय घण्टा विभिन्न कारणले विद्युत् अवरुद्ध भएको देखिन्छ । कहिले हावाहुरी, कहिले पोल ढल्ने, कहिले मानिस चढेर दुर्घटना हुने, कहिले पानी वा असिनाका कारण पनि विद्युत् अवरुद्ध भएको थियो । कहीँ मर्मतको बेला हुने विच्छेद बाहेक लोडसेडिङको अवस्था अहिले छैन । आगामी वर्षमा झनै लोडसेडिङ हुने अवस्था देखिँदैन । किनभने उत्पादन बढ्दो छ ।'मन्त्री खड्काले मुलुकको भविष्य विद्युत क्षेत्रमा रहेको बताए ।"
नवनियुक्त गभर्नर पौडेलले सम्हाले कार्यभार,काठमाडौँ — नेपाल राष्ट्र बैंकका नवनियुक्त गभर्नर विश्वनाथ पौडेलले कार्यभार सम्हालेका छन्।बुधबार प्रधानन्यायाधीश प्रकाशमान सिंह राउतसमक्ष पद तथा गोपनीयताको शपथ लिए लगत्तै बालुवाटारस्थित राष्ट्र बैंकको कार्यालय पुगेर उनले पदभार सम्हालेका हुन्।पौडेललाईमंगलबार बसेको मन्त्रिपरिषद्को बैठकले गभर्नरमा नियुक्तगरेको थियो । पद रिक्त हुनुभन्दा एक महिनाअघि नै गभर्नर नियुक्ति गर्नुपर्ने कानुनी व्यवस्थाविपरीत सत्तारूढ कांग्रेस र एमालेबीचको राजनीतिक खिचातानीका कारण ४४ दिनपछि मात्र गभर्नर चयन गरिएको हो ।सत्तारूढ कांग्रेस र एमालेबीच कुरा मिल्न नसक्दा सरकारकै प्रमुख आर्थिक सल्लाहकार राष्ट्र बैंक गत २५ चैतदेखि नेतृत्वविहीन थियो ।
गभर्नर पौडेलले लिए पद तथा गोपनीयताको शपथ,काठमाडौँ — नेपाल राष्ट्र बैंकका नवनियुक्त गभर्नर विश्वनाथ पौडेलले प्रधानन्यायाधीश प्रकाशमान सिंह राउतसमक्ष पद तथा गोपनीयताको शपथ लिएका छन्।मंगलबार बसेको मन्त्रिपरिषद्को बैठकले पौडेललाई गभर्नरमा नियुक्त गरेको थियो ।शपथ लिएसँगै गभर्नर पौडेलले अब बालुवाटारस्थित राष्ट्र बैंकको केन्द्रीय कार्यालयमा पुगेर कार्यभार सम्हाल्ने छन्।
आज फेरि बजारबाट ५० अर्ब झिक्दै राष्ट्र बैंक,"काठमाडौँ — बैंक तथा वित्तीय संस्थामा ऋण दिन मिल्ने रकम धेरै थुप्रिएपछि आज (बुधबार) पनि राष्ट्र बैंकले बजारबाट ५० अर्ब रुपैयाँ झिक्न लागेको छ । वित्तीय प्रणालीमा तरलता घटेको र यसअघि तानेको रकमको परिपक्को अवधि सकिएकाले पुनः ५० अर्ब रुपैयाँ झिक्न लागिएको राष्ट्र बैंकले जनाएको छ ।निक्षेप बढिरहेको बेला कर्जा माग बढ्न नसक्दा बैंक तथा वित्तीय संस्थामा तरलता (ऋण दिन मिल्ने रकम) थुप्रिएको हो । तरलता व्यवस्थापनका लागि निक्षेप संकलन उपकरणमार्फत राष्ट्र बैंकले २१ दिनका लागि उक्त रकम झिक्न लागेको हो । अन्तर बैंक ब्याज दर तीन प्रतिशतभन्दा तल झरेपछि फेरि बजारबाट पैसा झिक्न लागिएको राष्ट्र बैंकले जनाएको छ ।हालको व्यवस्थाअनुसार अन्तर बैंक ब्याजदर तीन प्रतिशतभन्दा तल रहेको अवस्थामा राष्ट्र बैंकले बजारबाट पैसा झिक्नुपर्छ भने ६.५ प्रतिशतभन्दा बढी भएपछि बजारमा पैसा पठाउनुपर्छ । अहिले तीन प्रतिशतभन्दा तल झरेकाले फेरि बजारबाट पैसा झिक्न लागेको हो ।निक्षेप संकलन खरिदका लागि आज दिउासो ३ बजेसम्म अनलाइन बोलकबोल गर्न राष्ट्र बैंकले बैंक तथा वित्तीय संस्थालाई आह्वान गरेको छ । घटीमा १० करोड र बढीमा पााच करोड रुपैयाँले भाग गर्दा निशेष भाग जाने गरी बोलकबोल गर्न सकिने राष्ट्र बैंकको सूचनामा उल्लेख छ ।निक्षेप संकलनको बोलकबोल ब्याजदरमा गर्नुपर्नेछ भने बहुब्याजदरमा पनि बहुबोलकबोल गर्न सकिने राष्ट्र बैंकले जनाएको छ । निक्षेप संकलन उपकरणको बोलकबोलमा ‘क’, ‘ख’ र ‘ग’ वर्गका बैंक तथा वित्तीय संस्था मात्र सहभागी हुन पाउने छन् । यसरी खरिद गरेको निक्षेप संकलन उपकरण अन्य बैंक तथा वित्तीय संस्थामा धितोका रूपमा प्रयोग गर्न सकिने पनि राष्ट्र बैंकको सूचनामा उल्लेख छ ।"
सुनको मूल्य तोलामा पाँच हजारले वृद्धि,काठमाडौँ — अन्तरराष्ट्रिय बजारमा सुनको मूल्य बढेसँगै त्यसको प्रभाव स्थानीय बजारमा पनि परेको छ र विगत तीन दिनदेखि  स्थिर रहेको  पहेँलो धातुको मोल आज तोलामा पाँच हजारले वृद्धि भएको छ । चाँदी पनि तोलामा ५० ले बढेको छ ।नेपाल सुनचाँदी व्यवसायी महासङ्घका अनुसार आज एक तोला सुनको मूल्य एक लाख ८९ हजार ८०० कायम भएको छ भने त्यति नै परिमाणको चाँदी एक हजार ९९० मा कारोबार भइरहेको छ ।अन्तरराष्ट्रिय बजारमा आज प्रतिऔँस सुन तीन हजार ३२१ डलरमा कारोबार भइरहेको अन्तरराष्ट्रिय सञ्चारमाध्यमहरुले जनाएका छन्।
सल्यानमा पूर्ण विद्युतीकरणको योजना अलपत्र,"सल्यान — पूर्ण विद्युतीकरणको कार्यक्रम अनुसार कपुरकोट गाउँपालिकाको गाडापानी लगायतका विभिन्न वडाका बस्तीमा पोल गाडेको एक वर्ष बितिसक्यो। तर अहिलेसम्म पनि केही स्थानमाबाहेक अन्यमा तार तान्ने तथा लाइन विस्तारको काम हुन सकेको छैन।कुमाख गाउँपालिकाका १, ४ र ६ वडामा पनि पूर्ण विद्युतीकरणको कार्यक्रम परेपछि निर्माण कम्पनीले टाटके, जिमाली, वडा गाउँ, स्विकोटमा पोल गाडेको छ। तर तार टाँगिसकेको छैन, कतिपय गाउँमा त पोल पनि गाडिसकेको छैन।स्थानीयवासीले तीब्र गतिमा विद्युतीकरणको काम गर्न आग्रह गर्दै आए पनि निर्माण कम्पनीले बेवास्ता गर्दै आएको छ। जसका कारण समयमै बत्ती बाल्न पाउने चाहना पूरा नहुने देखिएपछि स्थानीय चिन्तित भएका छन्।दुई मात्र नभई जिल्लाका १० स्थानीय तहका सबै घरमा बत्ती बाल्नका लागि शारदा, बाग्चौर नगरपालिका, त्रिवेणी, कुमाख, कपुरकोट, छत्रेस्वरी, सिद्धकुमाख र दार्मा गाउँपालिकामा पोल गाड्ने, तार तान्ने काम निर्माण कम्पनी शक्ति क्रिस्टल जेभी दोलखाद्वारा २०८० मा अगाडि बढाइएको थियो।निर्माण कम्पनीद्वारा पोल गाड्ने, तार तान्ने काम अगाडि बढाए पनि उक्त कार्यक्रम झन्डै एक वर्षदेखि अलपत्र परेको छ। विद्युत् प्राधिकरणले भनेको समयमा निर्माण कम्पनीलाई आवश्यक सामग्री उपलब्ध गराउन नसक्दा जिल्ला पूर्ण विद्युतीकरणको कार्य अलपत्र परेको हो ।जिल्लाका ५४ हजार घरधुरीमध्ये अहिलेसम्म ६९ प्रतिशत घरले बत्ती बाल्दै आएका र २३ हजार अझै पनि बिजुलीको पहुँच बाहिर छन्। ती परिवारलाई पनि विद्युत सुविधा दिने भन्दै १० करोड रुपैयाँ विनियोजन गरेको थियो। २०८० मै ठेक्का लागेको भएपनि अहिलेसम्म कामले गति लिन सकेको छैन। यहाँ काम गर्ने जिम्मेवारी शक्ति क्रिस्टल जेभी दोलखाले पाएको थियो। विद्युतीकरण नहुँदा अहिले पनि बत्तीको लागि ग्रामीण क्षेत्रका बासिन्दाले सल्ले झर्को, सोलार टुकी प्रयोग गर्न बाध्य छन्।कुमाख गाउँपालिकाका केही वडामा पूर्ण विद्युतीकरण कार्यक्रम अन्तर्गत पोल गाड्ने काम निर्माण कम्पनीले गरे पनि आफ्नो वडाको बाउन गाउँ, तुसारेमा अहिलेसम्म पोल नझारेको कुमाख गाउँपालिका-४ का वडाध्यक्ष शोभीलाल बस्नेतले बताए ।‘वडा नं ४ को विभिन्न बस्तीका लागि ९० पोल चाहिने हो । अहिले निर्माण कम्पनीले सेती डाँडातिर २२ पोल गाडेको छ त्यत्ति नै हो । थप पोल ल्याएर जडान गर्ने बारेमा कुनै चासो देखाएको छैन,’ उनले भने ‘हामीले थप पोलको लागि पटक-पटक सम्पर्क गर्ने कोसिस गरिरहेका छौँ। तर निर्माण कम्पनीका ठेकेदार नै सम्पर्कविहीन छन्।'निर्माण कम्पनीकै चरम लापरबाहीका कारण काम रोकिएको एक वर्ष हुन थालेको र जसका कारण स्थानीय समस्यामा परेका उनको भनाइ छ । कपुरकोट गाउँपालिकाका अध्यक्ष दुर्गाबहादुर पुनले सबै वडालाई पूर्ण रूपमा विद्युतीकरण गर्न ३ हजार पोल गाड्नु पर्नेमा धेरै जसो पोल गाडे पनि धेरै स्थानमा तार तान्न, ट्रान्समिटर जडानको काम हुन नसकेको बताए । पालिकाको ८० प्रतिशत घरमा बिजुलीको व्यवस्था भइसकेको र २० प्रतिशत घरमा मात्र बत्ती पुग्न बाँकी रहेको उनको भनाइ छ।त्यस्तै, शारदा नगरपालिका-७ को केही बस्तीका लागि ४० वटा पोल आएको झन्डै एक वर्ष भए पनि अहिलेसम्म निर्माण कम्पनीले काम अघि बढाएको छैन। वडाध्यक्ष लिलाबहादुर रोकाले पोल झारेर गएदेखि निर्माण कम्पनीका कोही पनि नआएका बताए। ‘पोल झरेपछि बत्ती बाल्न पाउने आशामा स्थानीयले घरघरमा वाईरिङ्ग गरिसकेका छन् । तर बारम्बार ताकेता गर्दा पनि काम अगाडि बढेको छैन,' वडाध्यक्ष रोकाले भने।विद्युतीकरण हुन बाँकी २३ हजार घरधुरीमध्ये शारदा, बाग्चौर नगरपालिका, कपुरकोट, दार्मा, त्रिवेणी, कुमाख, छत्रेस्वरी, सिद्धकुमाख गरी आठ पालिकाका झन्डै २१ हजार घरधुरीका लागि ७ हजार पोल गाड्ने तयारी थियो। अहिलेसम्म निर्माण कम्पनीले ५ हजार १ सय पोल मात्र गाडेका छन्।ठेकेदार कम्पनी शक्ति क्रिस्टल जेभी दोलखाका इन्जिनियर लिल दर्लामीले सरकारले निर्माण सामग्री आवश्यकता अनुसार पठाउन नसक्दा निर्माणको काम केही महिनादेखि रोकिएको बताए। तर अलपत्र परेको भन्ने नमिल्ने दाबी गरे। ‘हामीले सामाग्रीहरू माग गरिरहेका छौँ। तर माग अनुसार सामानहरू प्राप्त हुन सकेको छैन,' उनले भने।"
कृषि उत्पादनको प्रयोगशाला परीक्षण शुल्कमा सहुलियत दिने सरकारको तयारी,"काठमाडौँ — सरकारले निर्यात हुने कृषि उपजको प्रांगारिक प्रमाणीकरण तथा प्रयोगशाला परीक्षण शुल्कमा सहुलियत दिने तयारी गरेको छ । जेठ १५ मा प्रस्तुत हुने आगामी आर्थिक वर्षको बजेटमार्फत कृषि तथा पशुपन्छी विकास मन्त्रालयले यस्तो कार्यक्रम ल्याउन लागेको हो ।गत आर्थिक वर्षको बजेटमा सरकारले शत प्रतिशत नेपालमा नै उत्पादित कृषि तथा जडीबुटीजन्य वस्तुको निर्यातमा ८ प्रतिशत अनुदान दिने उल्लेख गरेको थियो । तर, त्यस्तो अनुदान पाउन नसकेको व्यवसायीले गुनासो गर्दै आएका छन् ।यस्तै, कृषि मन्त्रालयले अर्थ मन्त्रालयलाई पठाएको बजेटको मस्यौदाअनुसार लुम्बिनी, कर्णाली र सुदूरपश्चिम प्रदेशका मध्य तथा उच्च पहाडी क्षेत्रका २० जिल्लाका स्थानीय तहमा पर्यावरणमैत्री खेती प्रणाली प्रवर्द्धन गर्ने कार्यक्रम छ । रासायनिक विषादीलाई निरुत्साहित गर्न सुरक्षित कृषि उत्पादन प्रणाली र एकीकृत शत्रुजीव व्यवस्थापनलाई जोड दिइने कार्यक्रम पनि रहेको छ ।द्रुत विषादी परीक्षण विधिबाट ताजा तरकारी तथा फलफूलमा हुन सक्ने विषादी अवशेषको परीक्षणको दायरालाई विस्तार गर्ने तयारी मन्त्रालयले गरेको छ । हाल जाँच भइरहेको अर्गानोफोस्फेट र कार्ब्रोमेट समूहको अतिरिक्त थप दुई समूहको विषादी परीक्षण सुरु गर्न लागिएको हो ।नेपालले मुख्य बाली धान, मकैलगायत आयातमा बर्सेनि अर्बौं रुपैयाँ खर्च गर्दै आएको छ । भन्सार विभागको तथ्यांकअनुसार चालु आर्थिक वर्षको ९ महिनामा १८ अर्ब ५ करोडको धान, १३ अर्ब ७८ करोडको चामल, १३ अर्ब ७३ करोडको मकै, ७ अर्ब ३४ करोडको स्याउ, ६ अर्ब ४५ करोडको लसुन, ६ अर्ब २ करोडको आलु आयात भएको छ । यसलाई घटाउन प्रमुख खाद्यान्न, तरकारी, फलफूल र मत्स्यजन्य उत्पादनमा आत्मनिर्भर उन्मुख हुने गरी कार्यक्रम सञ्चालन गरिने मस्यौदामा उल्लेख छ ।बजेटमा कृषि मन्त्रालयका प्रस्तावित कार्यक्रमत्यस्तै, तीनै तहका सरकारको सहकार्यमा सिँचाइ सुविधा उपलब्ध भएका सम्भाव्य क्षेत्रमा अभियानका रूपमा चैते धान, हिउँदे तथा वसन्ते मकै र मध्य तथा उच्च पहाडमा सुन्तला, स्याउ, ओखर, तरकारी, आलु, अलैंची, चिया, कफी खेती र बाख्रा, गाई, भैंसीपालन कार्यक्रम सञ्चालन गर्ने कार्यक्रम छ ।कृषि मन्त्रालयकी प्रवक्ता मतिना जोशी वैद्यले सरकारको नीति तथा कार्यक्रमलाई उपलब्धिमूलक बनाउन सोहीअनुसारको बजेट कार्यक्रम तयार भएको बताइन् ।आगामी बजेटमार्फत माटोको उर्वरा शक्ति व्यवस्थापन र सुधारका लागि माटो नमुना संकलन, परीक्षण र विश्लेषणलाई तीव्रता दिँदै माटो सुहाउँदो खेती गर्न कृषकलाई प्रोत्साहित गरिने उनले जानकारी दिइन् । माटो परीक्षणका आधारमा माटो स्वास्थ्य प्रमाणपत्र उपलब्ध गराइने, मध्य पहाड र उच्च पहाडी क्षेत्रमा फलफूल बगैंचा स्थापना र फलफूल नर्सरी सुदृढीकरणलगायत विभिन्न कार्यक्रम रहेको बताइन् ।‘विभिन्न फलफूलको नयाँ बगैंचा स्थापना गर्ने, रैथाने बालीको जात दर्ता तथा सहजीकरण एवं कृषि जैविक विविधता संरक्षण सहयोग कार्यक्रम सञ्चालन गर्ने योजना छ,’ प्रवक्ता वैद्यले भनिन्, ‘विगतमा झैं स्थानीय तहमा ससर्त वित्तीय हस्तान्तरणमार्फत रैथाने बाली प्रवर्द्धन गर्ने कार्यक्रम पनि छ ।’ सरकारी फर्मबाट पशुबस्तुमा कृत्रिम गर्भाधान सेवा, माछा भुरा उत्पादन र फलफूल तथा तरकारीको बेर्ना उत्पादन गरी वितरण गर्ने, स्थानीय तहमा कफी नर्सरी स्थापना गरी कफी बिरुवा उत्पादन गरी वितरण गरिने भएको छ ।स्थानीय तहलाई वित्तीय हस्तान्तरणमार्फत ‘ग्रामीण उत्पादन तथा बजारीकरण प्रवर्द्धन’ गर्ने कार्यक्रम पनि सञ्चालन गर्ने तयारी छ । यसले कृषि उत्पादन, बजारीकरण र उत्पादनमा आधारित अनुदान प्रणाली प्रवर्द्धन हुने मन्त्रालयको विश्वास छ । स्थानीय तहमा निर्माणाधीन ९ ठूला बजार निर्माण सम्पन्न गरेर सञ्चालन गर्ने कार्यक्रम छ । उखुको जातीय विकास तथा प्रविधि विस्तारलाई प्राथमिकता दिइने भएको छ ।कृषि उत्पादन, प्रशोधन तथा बजारीकरणका लागि आवश्यक मेसिनेरीको आयातमा दिइने भन्सार छुट सुविधालाई निरन्तरता दिइने कार्यक्रम छ । तर कृषि मन्त्रालयले सिफारिस गरेको भन्सार छुट निवेदनमा अनुगमन नभएको पाइएको छ । पशुपन्छी पालन, उद्योग, कृषि फर्म तथा कम्पनी एवं कृषि सहकारी संस्थाले पैठारी गर्ने कृषिजन्य उत्पादन सुरक्षित गर्न निर्माण गरिने शीतभण्डारणका लागि आवश्यक कम्प्रेसर अन्य तोकिएका मालसामान तथा औजारमा मन्त्रालयको सिफारिसमा १ प्रतिशत मात्र भन्सार महसुल लाग्छ । २०८०/८१ मा १२ फर्म तथा संस्थालाई १९ करोड १५ लाख ५० हजार बराबरको छुट सिफारिस गरिएको छ । छुट सिफारिस भएका सामान निर्धारित उद्देश्यअनुसार उपभोग भए–नभएको अनुगमन नै नगरेको महालेखापरीक्षकको ६२औं वार्षिक प्रतिवेदनले औंल्याएको छ ।नेपाली चिया, कफीको ब्रान्डिङ, प्याकेजिङ र अर्गानिक उत्पादन तथा प्रमाणीकरणमा अनुदान सहयोग उपलब्ध गराइने, स्थानीय तहमा उत्पादन भएको कृषि उपजको प्रांगारिक प्रमाणीकरण तथा प्रयोगशाला परीक्षण शुल्कमा सहुलियत प्रदान गर्ने कार्यक्रम छ । सूचीकरण सम्पन्न भएका स्थानीय तहमा किसान परिचयपत्र वितरणको सुरुवात गरिने मन्त्रालयले जनाएको छ । कृषि क्षेत्रमा प्रदान गरिने सेवा सहुलियतलाई किसान परिचयपत्रसँग आबद्ध गरिने प्रवक्ता वैद्यले बताइन् । आर्थिक वर्ष २०८०/८१ सम्म १९ लाख १८ हजार किसान परिवार सूचीकरण भए पनि परिचयपत्र जारी हुन सकेको छैन । किसान वर्गीकरण, सूचीकरण एवं परिचयपत्र जारी नहुँदा किसान पेन्सन योजना र किसान हितकोष स्थापनालगायत प्रभावित बनेको छ ।"
तीन वर्षमा १६७ पालिकाले मात्रै गरे जग्गाको पूर्ण वर्गीकरण,"काठमाडौँ — भू–उपयोग नियमावली जारी भएको तीन वर्ष बित्दासम्म मुलुकका ७ सय ५३ मध्ये १ सय ६७ पालिकाले मात्रै जग्गाको पूर्ण वर्गीकरण गरेका छन् । बाँकी ५ सय ८६ पालिकाले आगामी असारसम्म जग्गाको वर्गीकरण नगरे पुनः कित्ताकाटलगायत जग्गा प्रशासनसम्बन्धी काम ठप्प हुने जनाइएको छ । यसअघि २०८१ भदौमा पनि जग्गाको पूर्ण वर्गीकरण नगर्दा ६ सय २० पालिकामा कित्ताकाटलगायत जग्गा प्रशासनसम्बन्धी काम ठप्प बनेको थियो ।२०८१ भदौ २७ मा भू–उपयोग नियमावली, २०७९ दोस्रो पटक संशोधन गर्दै जग्गा वर्गीकरण गर्न पालिकालाई २०८२ असारसम्म समय दिइएको थियो । त्यति बेला १ सय ३३ पालिकाले मात्रै पूर्ण जग्गा वर्गीकरण गरेका थिए । २०८१ भदौ सुरुदेखि नै ६ सय २० पालिकामा कित्ताकाटलगायत जग्गा प्रशासनसम्बन्धी काम रोकिएको थियो ।कित्ताकाट ठप्प भएपछि भूमि व्यवस्था, सहकारी तथा गरिबी निवारण मन्त्रालयले दोस्रो पटक नियमावली संशोधन गरेको थियो । भूमि व्यवस्थापन तथा अभिलेख विभागका अनुसार १६७ पालिकाले कित्तागतसहित पूर्ण वर्गीकरण, ३२४ पालिकाले आंशिक वर्गीकरण, ४७ पालिकाले कृषि र गैरकृषि मात्रै छुट्याउने भनेर सम्बन्धित स्थानीय भू–उपयोग परिषद्बाट निर्णय भएको तर कार्यान्वयन नभएको र २१५ पालिकामा हालसम्म केही भएको छैन ।आगामी असारसम्म ५८६ पालिकाले जग्गा वर्गीकरण गरेनन् भने फेरि जग्गा प्रशासनसम्बन्धी काम प्रभावित हुने भूमि व्यवस्था मन्त्रालयका प्रवक्ता गणेश भट्टले प्रस्ट्याए । जग्गा वर्गीकरणका लागि पालिकाहरूलाई ताकेता गरिरहेको उनको भनाइ छ । ‘गत चैतमा पनि संघीय मामिला तथा सामान्य प्रशासन मन्त्रालयमार्फत पत्र पठाएका छौं,’ उनले भने, ‘जग्गा वर्गीकरणलाई पालिकाहरूले प्राथमिकतामा राख्नुपर्छ ।’२०७९ जेठमा नियमावली जारी हुँदा ६ महिनाभित्र चार किल्ला खुलाई कृषि क्षेत्र तोक्नुपर्ने थियो । २०७९ मंसिरसम्म केही पालिकाले मात्रै कृषि क्षेत्र छुट्याएका थिए । २०७९ मंसिरपछि जग्गालाई १० वटै क्षेत्रमा वर्गीकरण गर्नुपर्ने थियो । तर धेरैजसो पालिकाले जग्गाको वर्गीकरण नगरेपछि २०८० साउन ३२ मा नियमावलीको संशोधन गर्दै एक वर्षभित्र चार किल्ला खुलाई कृषि क्षेत्र तोक्नुपर्ने व्यवस्था गरिएको थियो ।नियमावली संशोधन गरेर आवासीय र व्यापारिक जग्गा ८० वर्गमिटर क्षेत्रफलसम्म र कृषि जग्गा १ रोपनीसम्म कित्ताकाट गर्न पाइने व्यवस्था गरेको थियो । यसअघि आवासीय जग्गा १ सय ३० वर्गमिटरभन्दा कम कित्ताकाट गर्न पाइँदैनथ्यो । कृषि जमिनको सन्दर्भमा उपत्यकामा ५ सय वर्गमिटर, तराई र भित्री मधेशमा ६ सय ७५ वर्गमिटर क्षेत्रफलभन्दा कम कित्ताकाट गर्न नपाइने व्यवस्था थियो ।सरकारले वर्गीकरण गरेर छुट्याएको जग्गामा कृषि, आवास र व्यावसायिकका लागि छुट्टाछुट्टै मापदण्ड छन् । व्यावसायिक आवासका लागि स्थानीय सडकको मापदण्ड पूरा भएको हुनुपर्ने नियमावलीमा छ । पहिलो संशोधनबाट एक वर्ष अवधि थप गर्दा पनि पालिकाले वर्गीकरण नगरेपछि मन्त्रालयले २०८१ भदौमा दोस्रो पटक नियमावली संशोधन गरेको थियो ।जग्गा वर्गीकरणकै लागि दुई पटक नियमावली संशोधन गरेर समय थपिए पनि अझै सबै पालिकाले जग्गा वर्गीकरण गरेका छैनन् । नियमावली दुई पटक संशोधन गरिसकिएको र अब भूमि मन्त्रालयलाई नगर्न भनिसकेको कानुन मन्त्रालयका एक उच्च अधिकारीले जनाए । ‘दोस्रो पटक भू–उपयोग नियमावली संशोधन गर्न मन्त्रालयबाट सहमति दिँदा नै आगामी दिनमा सोही व्यवस्था संशोधन गर्न सहमति नदिने भनिसकेका छौं,’ कानुन मन्त्रालयका ती अधिकारीले भने, ‘अब सोही व्यवस्था संशोधन गर्न भूमि मन्त्रालय नआउला ।’भू–उपयोग ऐन, २०७६ आएको ३ वर्षपछि सरकारले २०७९ जेठ २३ मा नियमावली जारी गर्दै सरकारले जग्गाको वर्गीकरण सुरु गरेको थियो । कित्ताकाटलाई व्यावहारिक रूपमा व्यवस्थित गर्न जग्गाको वर्गीकरण गर्नुपर्ने महालेखा परीक्षकको ६२ औं प्रतिवेदनले औंल्याएको छ । महालेखा परीक्षकको प्रतिवेदनमा ७ सय ५३ मध्ये १ सय ९९ पालिकाले मात्र जग्गा वर्गीकरण गरेको उल्लेख छ । ‘कित्ताकाटलाई व्यावहारिक रूपमा व्यवस्थित गर्न सबै पालिकालाई स्रोत साधन सम्पन्न बनाई नापी विभागबाट हस्तान्तरण भएको भू–उपयोग नक्सा डाटाका आधारमा जग्गाको वर्गीकरण गर्न समन्वय गर्नुपर्छ,’ प्रतिवेदनमा भनिएको छ ।महालेखाले जग्गालाई १० वटा क्षेत्रमा वर्गीकरण गरेको तथ्यांक राखिएकाले बढी देखिएको विभागका प्रवक्ता वेदप्रसाद अर्यालले बताए । ‘कृषि, आवासीयलगायत १० क्षेत्रमा १९९ पालिकाले जग्गाको वर्गीकरण गरे, जुन महालेखाको तथ्यांक हो,’ उनले भने, ‘विभागमा चैतसम्म प्राप्त १६७ पालिकाले कित्तागतसहित जग्गा वर्गीकरण गरेका छन् अर्थात् कुन कित्ता नम्बरको जग्गा कृषि वा आवासीय हो, ती सबै छुट्याएका छन् ।’भू–उपयोग ऐन, २०७६ मा सरकारले उपलब्ध गराएको नक्सा तथा विवरणका आधारमा स्थानीय तहमा गठित भू–उपयोग परिषद्ले जमिनको वर्गीकरण र भू–उपयोग नीति लागू गर्नुपर्ने व्यवस्था छ । त्यसलाई कार्यान्वयन गर्न सरकारले नियमावली ल्याएको थियो । नियमावलीअनुसार कृषि, आवासीय, उद्योग, वन, खानी तथा खनिज, व्यावसायिकलगायत १० वर्गमा वर्गीकरण गर्नुपर्नेछ ।"
याङ्गोले थाल्यो राइड सेयरिङ सेवा,"काठमाडौँ — विश्वव्यापी प्रविधि कम्पनी याङ्गो ग्रुपले नेपालमा राइड सेयरिङ सेवा सुरु गरेको छ । कम्पनीले पहिलो चरणमा काठमाडौं उपत्यकामा परीक्षण सेवा सुरु गरेको हो । कम्पनीले आफ्नो ‘सिटी सर्भिसेस एप याङ्गो’ गुगल प्ले तथा एप स्टोरबाट निःशुल्क डाउनलोड गर्न सकिने जनाएको छ ।मोबिलिटी सेवा अन्तर्गतको याङ्गो राइडले यात्रुलाई स्थानीय यातायात प्रदायकसँग जोड्दै साझेदार चालकलाई ग्राहक फेला पार्न सहयोग पुर्‍याउने जनाएको छ । साथै, नक्सा, नेभिगेसन सिस्टम र स्मार्ट अर्डर वितरण एल्गोरिदमको प्रयोग यात्रु र चालकलाई फलदायी हुने कम्पनीको दाबी छ ।‘काठमाडौंमा परीक्षण चरण सुरु गर्दा निकै उत्साहित छौं,’ याङ्गोका प्रमुख व्यापार अधिकृत अदेनियी अदेबायोले भने, ‘यस सेवाको व्यावसायिक मोडल स्थानीय उद्यमीसँगको सहकार्यमा बनेको हो, जसले आर्थिक अवसर सिर्जना गर्नुका साथै सहरको गतिशील यातायात पूर्वाधारको विकासमा सहयोग पुर्‍याउने लक्ष्य राख्छ ।’ परीक्षण अवधिमा यात्रु र साझेदार चालकबाट प्राप्त प्रतिक्रिया र स्थानीय आवश्यकताअनुसार नीतिनियम परिमार्जन गरिने उनले जानकारी दिए ।काठमाडौंमा मोबिलिटी पहुँच विकास गर्ने, दैनिक यात्रा सहज बनाउन भरपर्दो विकल्प हुने र रोजगारी सिर्जनामा योगदान पुर्‍याउने लक्ष्य कम्पनीले राखेको छ ।याङ्गो समूहले अफ्रिका, दक्षिण अमेरिका, युरोप, मध्यपूर्व, दक्षिण एसियासहित ३० बढी देशमा डेलिभरी, फुडटेक, मनोरञ्जनलगायत डिजिटल सेवा प्रदान गर्दै आएको छ ।"
गुल्मी कारागारबाट ३ करोडको कारोबार,"गुल्मी — ढोकाभित्र छिर्दा कानमा थरीथरी आवाज ठोक्किन्छ । कोही काठमा बुट्टा कोर्न व्यस्त छन् त कोही फर्निचर र मुढा बनाउन । तानमा कपडा र टोपी तथा स्वीटर बुन्ने पनि उत्तिकै छन् । व्यवस्थित उद्योग चलिरहेको जस्तो लाग्ने यो दृश्य हो, गुल्मी कारागारको ।कारागारमा कैद भुक्तान गरिरहेका मकवानपुरका ५२ वर्षीय पुरुष आँखी झ्याल बनाउने मुख्य मिस्त्री हुन् । २६ वर्षदेखि काठलाई फूलबुट्टे आकार दिँदै आएका उनी २ वर्षदेखि गुल्मी कारागारमा छन् । उनले अन्य कैदीबन्दीलाई पनि सीप सिकाएका छन् । ‘बाहिर पनि यही काम गर्थें, यहाँ आफ्नो कामसँगै सीप हस्तान्तरण गरेको छु,’ उनले भने, ‘मासिक ४५ हजार आम्दानी गरिरहेको छु ।’ कैद भुक्तानपछि पनि यही पेसालाई निरन्तरता दिने उनले बताए । ४ जनाको परिवारलाई उनले कारागारबाटै खर्च पठाइरहेका छन् ।५ वर्षदेखि यहाँ कैद भुक्तान गरिरहेका पाल्पाका ३० वर्षीय पुरुषले सुरुमा मुढा बुन्ने काम मात्रै गर्थे । २ वर्षदेखि उनले काठलाई नयाँ–नयाँ आकार दिइरहेका छन् । उनले यी सबै सीप कारागारमै आएर सिकेका हुन् । उनले बुबाआमा, २ दिदी, १ भाइ र १ छोरासहित ६ जनाको परिवारलाई घर खर्च पुर्‍याइरहेका छन् । ‘मासिक २५ हजार कमाइ गर्दै आएको छु,’ उनले भने, ‘कैद भुक्तानपछि यही पेसालाई व्यवसाय बनाउँछु ।’ उनीसँग अहिले मुढा बुन्ने, काठमा फूलबुट्टे आकार दिनेलगायत सीप छन् ।गुल्मी कारागारमा अहिले १ सय ४ जना कैदीबन्दी छन् । जसमा १ आश्रित र १ अपांगता भएकाबाहेक अरूले केही न केही काम गरिरहेका छन् । उनीहरूले मासिक न्यूनतम १० हजारदेखि ४५ हजारसम्म कमाइ गर्दै आएका छन् । कारागारमा अहिले आँखी झ्याल, मूर्ति, चौकस, ढोका, मुढा, फ्रेम, सोफा, टेबल, भान्सा र कार्यालय प्रयोजनका सामग्री उत्पादन हुने गरेको छ ।तानसम्बन्धीका सामग्री, टोपी र स्वीटरलगायतका सामग्री पनि उत्पादन भइरहेको कारागार प्रशासनले जनाएको छ । जसका लागि मासिक ७ सय क्युफिट सालको काठ र अन्य ३ हजार क्युफिट काठ कारागारमा खपत भइरहेको छ । जसबाट गत वर्ष ३ करोड रुपैयाँको कारोबार भएको गुल्मी कारागार प्रमुख रेश्मीराज पन्थीले बताए । यो वर्ष ६ करोडको कारोबार हुने अपेक्षा गरेको उनले बताए ।यहाँ उत्पादित सामग्री नेपालका सबै मुख्य सहरसहित अन्य ७ देशमा निर्यात भइरहेको छ । कारागारका आन्तरिक प्रशासन प्रमुख (चौकदार) हरि थापाले दुबई, जापान, मलेसिया, भारत, मकाउ, सिंगापुर र अस्ट्रेलियामा सालबाट बन्ने आँखी झ्याल र सोफा निर्यात भएको बताए । उनले भने, ‘अन्य देशबाट पनि माग आएको छ ।’२० पुरुष र ५ महिला कैदीबन्दीको क्षमता रहेको कारागारमा कैदीबन्दीलाई भान्सा सुधार, सुताई व्यवस्थापन र आम्दानीका काममा जोडेको थापाले बताए । औद्योगिक ग्रामका रूपमा वा उद्योगका रूपमा कारागारजानुपर्ने धारणा उनले व्यक्त गरे । २ वर्षअघि मुढा र तान बुन्ने रूपमा मात्रै रहेको कारागारलाई जिल्ला प्रशासन, कारागार र आन्तरिक प्रशासनसहित त्रिपक्षीय साझेदारीमा उद्योगका रूपमा स्थापित गर्न सकेको कारागार प्रमुख पन्थीले बताए । औद्योगिक कारागारका रूपमा दर्ता भएमा आम्दानी थप बढ्ने उनले बताए ।गुल्मीका प्रमुख जिल्ला अधिकारी जनार्दन गौतमले कारागारमा सीपको सदुपयोग गरेर आम्दानी गर्नु राम्रो उदाहरण भएको बताए । ‘कारागार एउटा औद्योगिकग्रामका रूपमा स्थापित गर्न केन्द्रबाटै नीति बन्नुपर्छ,’ उनले भने, ‘हाम्रोतर्फबाट पनि पहल गरिरहेका छौं ।’ उनले खुला कारागार, सुधारगृह र औद्योगिकग्रामको नीति बनाएर कारागार व्यवस्थापन गर्ने गरी अगाडि बढ्नुपर्ने बताए ।"
यस्तो छ आजका लागि तोकिएको विदेशी मुद्राको विनिमय दर,"काठमाडौँ — नेपाल राष्ट्र बैंकले बुधबारका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ७२ पैसा र बिक्रीदर १३७ रुपैयाँ ३२ पैसा कायम भएको छ ।युरोपियन युरो एकको खरिददर १५३ रुपैयाँ ७९ पैसा र बिक्रीदर १५४ रुपैयाँ ४६ पैसा, युके पाउण्ड स्ट्रलिङ एकको खरिददर १८२ रुपैयाँ ८१ पैसा र बिक्रीदर १८३ रुपैयाँ ६१ पैसा, स्वीस फ्रयाङ्क एकको खरिददर १६४ रुपैयाँ ०५ पैसा र बिक्रीदर १६४ रुपैयाँ ७७ पैसा तोकिएको छ ।अष्ट्रेलियन डलर एकको खरिददर ८७ रुपैयाँ ७१ पैसा र बिक्रीदर ८८ रुपैयाँ ०९ पैसा, क्यानेडियन डलर एकको खरिददर ९८ रुपैयाँ ०५ पैसा र बिक्रीदर ९८ रुपैयाँ ४८ पैसा, सिङ्गापुर डलर एकको खरिददर १०५ रुपैयाँ ५० पैसा र बिक्रीदर १०५ रुपैयाँ ९६ पैसा निर्धारण गरिएको छ ।जापानी येन १० को खरिददर नौ रुपैयाँ ४६ पैसा र बिक्रीदर नौ रुपैयाँ ५० पैसा, चिनियाँ युआन एकको खरिददर १८ रुपैयाँ ९४ पैसा र बिक्रीदर १९ रुपैयाँ ०२ पैसा, साउदी अरेबियन रियाल एकको खरिददर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५१ पैसा र बिक्रीदर ३७ रुपैयाँ ६८ पैसा कायम भएको छ ।केन्द्रीय बैंकका अनुसार थाई भाट एकको खरिददर चार रुपैयाँ १४ पैसा र बिक्रीदर चार रुपैयाँ १६ पैसा, युएई दिराम एकको खरिददर ३७ रुपैयाँ २२ पैसा र बिक्रीदर ३७ रुपैयाँ ३९ पैसा, मलेसियन रिङ्गेट एकको खरिददर ३१ रुपैयाँ ८० पैसा र बिक्रीदर ३१ रुपैयाँ ९४ पैसा, साउथ कोरियन वन १०० को खरिददर ९ रुपैयाँ ८१ पैसा र बिक्रीदर ९ रुपैयाँ ८५ पैसा, स्वीडिस क्रोनर एकको खरिददर १४ रुपैयाँ १४ पैसा र बिक्रीदर १४ रुपैयाँ २० पैसा र डेनिस क्रोनर एकको खरिददर २० रुपैयाँ ६२ पैसा र बिक्रीदर २० रुपैयाँ ७१ पैसा तोकिएको छ ।राष्ट्र बैंकले हङ्कङ डलर एकको खरिददर १७ रुपैयाँ ४७ पैसा र बिक्रीदर १७ रुपैयाँ ५५ पैसा, कुवेती दिनार एकको खरिददर ४४५ रुपैयाँ २५ पैसा र बिक्रीदर ४४७ रुपैयाँ २१ पैसा, बहराइन दिनार एकको खरिददर ३६२ रुपैयाँ ६४ पैसा र बिक्रीदर ३६४ रुपैयाँ २३ पैसा तथा ओमनी रियाल एकको खरिददर ३५५ रुपैयाँ १४ पैसा र बिक्रीदर ३५६ रुपैयाँ ७० पैसा रहेको छ ।भारतीय रुपैयाँ १०० को खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैंकको वेबसाइटमा उपलब्ध हुने जनाइएको छ ।"
"जनताबाट कर, भ्रातृ संस्थालाई घर","सरकारी ढुकुटीको दुरुपयोगको एउटा सन्दर्भ हो– नेपाल तरुण दलको भवन निर्माणका लागि गरिएको तीन करोड बजेट विनियोजन । सत्तारूढ कांग्रेसको भ्रातृ संस्थाको कार्यालय निर्माणमा सरकारले बजेट विनियोजन गर्नु सत्ता र शक्तिको दुरुपयोग मात्र हो ।पार्टीगत स्वार्थका लागि राष्ट्रिय ढुकुटी दोहनको यो पहिलो उदाहरण होइन, तर राजनीतिक नेतृत्वमाथि चौतर्फी आक्रोश बढेको बेलासमेत यतिसम्म चेतना नहुनु विडम्बनापूर्ण हो । राज्यशक्ति र स्रोतको यस्तो दुरुपयोगले सार्वजनिक संस्थामाथिको जनविश्वास खिइँदै गएको हो । जब नागरिकले शिक्षा र स्वास्थ्यजस्ता आधारभूत अधिकारका लागि पनि राज्यबाट उपेक्षा सामना गर्नुपर्छ, त्यही सरकारले दल र गुटविशेषका योजनालाई प्राथमिकता दिनु गम्भीर बेइमानी हो । यसले केवल करदाताको विश्वास तोड्दैन, लोकतन्त्रप्रतिको आस्था पनि कमजोर बनाउँछ ।सरकारले आगामी आर्थिक वर्षको बजेटबाट काठमाडौं महानगरपालिका–१३ स्थित रवि भवनमा ‘गणेशमान सिंह स्मृति भवन’ बनाउने घोषणा गरेको छ । तर उक्त भवन खासमा कांग्रेसको भ्रातृ संस्था तरुण दलको कार्यालयका लागि हो भन्दै संगठनका अध्यक्ष विद्वान गुरुङले विज्ञप्तिमार्फत पुष्टि मात्र गरेका छैनन्, यसका लागि कांग्रेस सभापति शेरबहादुर देउवा र उपप्रधान तथा सहरी विकासमन्त्री प्रकाशमान सिंहप्रति विशेष आभार प्रकट गरेका छन् । गणेशमान सिंह, जसले निष्ठा र नागरिक–हितको राजनीतिलाई अभीष्ट बनाएका थिए, उनको नाम राखेर भवन बनाउने र झुक्याएर दलीय संगठनको कार्यालय सञ्चालन गर्नु उनीमाथि पनि अन्याय हो ।राजनीतिक दलका नेताको गरिमा र विरासतलाई जीवन्त राख्न विकास पूर्वाधार, प्रतिष्ठान, अध्ययन तथा अनुसन्धान केन्द्र सञ्चालन गर्ने अभ्यास विश्वभरि नै छ । त्यसको अनुसरण नेपालमा हुनु स्वाभाविक हो । तर जुन पार्टीको सरकार छ, त्यही पार्टी निकटका नेताका नाममा स्थापना भएका संस्थाका लागि मात्र बजेट विनियोजन गर्ने बेथिति नेपालमा बढी छ । अझ त्यसरी सञ्चालन भएका संस्थाहरूलाई समाजको बृहत्तर हितका लागि होइन, पार्टी र नेता विशेषको स्वार्थका लागि प्रयोग गर्ने गरिएको छ । नेपालमा पनि बीपी, गणेशमान, मदन भण्डारी, मनमोहन अधिकारी, तुलसीलाल अमात्यजस्ता नेताका नाममा प्रतिष्ठान खोलिएका संस्थाको औचित्यलाई सम्बन्धित पार्टीहरूले नै खुम्च्याएका छन् ।देशका लागि योगदान गरेका नेताका नाममा फाउन्डेसन खोल्नु जति स्वाभाविक छ, संस्थाको दायरालाई पार्टी र गुटभित्र संकुचित गर्नु उत्तिकै अस्वाभाविक छ । त्यसैले यस्ता संस्थालाई राज्यले दिने अनुदानमा पनि विवाद हुन्छ । आर्थिक वर्ष २०७८/७९ को बजेटमा बागमती सरकारले मदन भण्डारी फाउन्डेसनलाई ५० लाख अनुदान दिने घोषणा गरेको थियो, विरोधपछि उक्त निर्णय फिर्ता गर्नुपरेको थियो । तर बागमती प्रदेशको उदाहरणबाट संघीय सरकारले कुनै पाठ सिकेको देखिएन, त्यसैले अहिले गणेशमान सिंहका नाममा छुट्याइएको बजेट पनि विवादित भएको छ ।राजनीतिक र सामाजिक विकासका लागि योगदान गरेका व्यक्तित्वका नाममा खोलिएका संस्थाको आधारभूत काम नै जनहितका लागि ज्ञान उत्पादन गर्ने र चेतना अभिवृद्धि गर्ने हुनुपर्छ । तर अहिले भइरहेको अभ्यास भने ठीकविपरीत छ । तुलसीलाल अमात्यको स्मृतिमा स्थापित प्रतिष्ठानको भवनमा सत्तारूढ एमालेको पार्टी कार्यालय सञ्चालन भइरहेको दृष्टान्त नै पर्याप्त छ । १० चैत २०५८ को मन्त्रिपरिषद्ले ललितपुरको च्यासलमा रहेको १२ रोपनी ६ आना ५ पैसा ३ दाम जग्गाको भोगाधिकार प्रतिष्ठानलाई दिएको थियो । सर्त र सम्झौताविपरीत प्रतिष्ठानको संरचनामा ९ वैशाख २०७९ देखि एमालेको केन्द्रीय कार्यालय सञ्चालन भइरहेको छ । २०७२ वैशाखको भूकम्पपछि एमालेले धुम्बाराहीस्थित पासाङल्हामु पर्वतारोहण प्रतिष्ठानको भवनबाट पार्टी कार्यालय सञ्चालन गरेको थियो । हुन त पर्वतारोहण प्रतिष्ठानले एमालेबाट भाडा लिएको भनिएको थियो, तर सरकारबाट भोगाधिकार प्राप्त निकायले आफूले पाएको जग्गा तेस्रो पक्षलाई भाडामा दिन नपाउने स्पष्ट कानुनी प्रबन्ध छ । तर त्यतिबेला पनि सत्तामा रहेको एमालेले देशको कानुनविपरीत प्रतिष्ठानको संरचनामा पार्टी कार्यालय चलाएको थियो । शक्तिमा भएका दलले गर्ने यस्तो बलमिच्याइँले समाजमा निराशा मात्र फैलाउने गरेका छन् ।फेरि पनि अध्ययन अनुसन्धानका लागि सक्रिय संस्थालाई राज्यले हरतरहले सहयोग गर्नुपर्छ, आर्थिक–भौतिक प्रबन्ध मिलाइदिनुपर्छ । तर पार्टीका भ्रातृ संस्थाको भवन निर्माण गर्ने, अझ पार्टीका गुटको केन्द्रका रूपमा सञ्चालन हुने गतिविधिको समाजले कठोर आलोचना गर्नुपर्छ । नागरिकको आलोचनालाई राज्यले सुन्नुपर्छ । नागरिकको करबाट बन्ने बजेटलाई बढीभन्दा बढी पारदर्शी बनाइनुपर्छ । तबमात्र सुधार र जवाफदेहिता बलियो बन्न सम्भव छ । त्यसैले अब अनुदान र राज्यस्रोत प्राप्त गर्ने सबै संस्थामाथि मूल्यांकन प्रणाली र सार्वजनिक अनुगमनको व्यवस्था अनिवार्य गरिनुपर्छ । जनहितको नाममा हुने खर्च नागरिकले देख्न र प्रश्न गर्न पाउनुपर्छ—पारदर्शिता, सुशासन र लोकतन्त्रको उपक्रम यही हो ।"
प्रदेश : संघीयताको प्रयोगशाला,"नेपालमा संघीय शासन प्रणाली लागू भएको लगभग एक दशक हुन लाग्यो । संविधानले केन्द्र प्रदेश र स्थानीय तहलाई सशक्त बनाउने गरी अधिकार, स्रोत र जिम्मेवारी बाँडफाँट गर्‍यो । आशय राम्रो थियो— सेवा नागरिकको नजिक लैजाने, स्थानीय आवश्यकता अनुसार नीति बनाउने, र समावेशी शासनमार्फत समुन्नत प्रदेश बनाउने । तर व्यवहारमा त्यो अझै कागजमै सीमित छ ।अधिकांश नागरिकको नजरमा प्रदेश सरकारहरू कमजोर, अलपत्र र अप्रभावकारी देखिएका छन् । कहिले बजेट छैन, कहिले कर्मचारी छैन, कहिले अधिकार छैन— यही गुनासोको घेरामा प्रदेश सरकारहरू अल्झिएका छन् । यो गुनासो राजधानी काठमाडौंदेखि टाढा रहेका दुर्गम जिल्लामा अझ गहिरो छ । त्यहाँका नागरिकहरू भन्छन्— संघीयता भनेर हामीलाई सम्झाउने गरिन्छ, तर सेवा लिन राजधानी नै आउनुपर्छ । पछिल्ला दुई वर्षमा ६ वटा प्रदेशको यात्राका क्रममा सरकारी कार्यालय, स्थानीय नेताहरू, पत्रकार, नागरिक समाज र स्थानीय जनतासँग कुराकानी गर्दा एउटै प्रश्न बारम्बार आइरहन्थ्यो— के संघीयता सही दिशामा अघि बढिरहेको छ ?अधिकारबिनाको जिम्मेवारीसंविधानले वन, भूमिसम्बन्धी नीति, शिक्षा, स्वास्थ्यजस्ता धेरै क्षेत्र प्रदेशको जिम्मा भनेको छ । तर, कार्यान्वयन गर्ने अधिकार संघले अझै छोडेको छैन । कर्मचारीहरू संघीय मन्त्रालयलाई नै रिपोर्ट गर्छन्, बजेट ढिला र ससर्त आउँछ । नीति बनाउन छुट छ, तर निर्णय गर्न छैन । यस्तो अवस्थाले प्रदेश सरकारलाई ‘निर्देशन पालक निकाय’ बनाइदिएको छ, न कि जनताको सरकार ।उदाहरणका लागि, म एक प्रदेश सचिवसँगको भेटमा सहभागी थिएँ । ती सचिवले खुलस्त भने अनुसार, संघीय सरकारमा सहसचिवका रूपमा हुँदा उहाँसँग वातावरणीय प्रभाव मूल्यांकनमा हस्ताक्षर गर्ने अधिकार थियो । तर, जब उहाँ प्रदेश सरकारको सचिव भएर आउनुभयो, त्यही अधिकार उहाँसँग रहन सकेन । त्यसै प्रदेशका अर्का एक अधिकृतले व्यंग्य गर्दै भनेका थिए, ‘काठमाडौं फर्केपछि उहाँले दस्तखत गर्न सक्नुहुन्छ, तर प्रदेशमा रहँदा सक्नुहुन्न ।’ यसले देखाउँछ कि, संघीयताको अभ्यासमा केवल पद वा व्यक्तिको हैसियतले होइन, संस्थागत सोच र अधिकारको संरचनाले नै अझै पनि केन्द्रप्रतिको निर्भरता झल्काउँछ । केन्द्रीकृत मानसिकता यति गहिरोसम्म बसेको छ कि संघीयता कार्यान्वयनका नाममा प्रदेशहरू अझै पनि निर्भर, निर्णयविहीन र केवल निर्देशन पालक मात्र बनिरहेका छन् ।केही प्रदेशहरूमा त अवस्था झनै गम्भीर देखिन्छ । अस्पतालमा डाक्टर छैनन्, विद्यालयमा शिक्षकको अभाव छ । स्थानीय सडक र पूर्वाधार वर्षौंसम्म मर्मत नहुन सक्छ— तर यस्तो आवश्यकताका लागि पनि बजेटको ढोका संघ सरकारकै अनुमतिको पर्खाइमा रहन्छ । जब सेवा प्रवाह प्राथमिक आवश्यकता जस्तै विषयमा पनि निर्भरता हट्दैन, तब नागरिकको मनमा प्रश्न उठ्न थाल्छ— के संघीयता जनसेवा नजिक ल्याउन बनाइएको थियो ? कि फेरि अर्को तहको सत्ता संरचना मात्र सिर्जना गरिएको हो ? किन संघीय सरकार यथावत् छ ?नेपालको राजनीतिक संरचना लामो समयसम्म केन्द्रीकृत रह्यो । राजा वा प्रधानमन्त्रीकै निर्णय अन्तिम हुने संस्कार अहिले पनि हराएको छैन । व्यक्ति फेरिए पनि सोचाइ उस्तै छ— ‘सत्ता बाँड्ने होइन, थुपार्ने हो ।’जब सत्तामा पुगिन्छ, त्यसलाई छोड्न चाहिँदैन । राजनीतिक नेतृत्व, चाहे जुन तहकै किन नहोस्, आफूलाई शक्तिशाली बनाउने बाटो खोज्छ । यही प्रवृत्तिले संघीयता कमजोर पारिरहेको छ । अझ, धेरै संघीय नेताहरू आफू कहिल्यै प्रदेश सरकारमा नजाने भएकाले प्रदेश बलियो होस् भन्ने सोच नै राख्दैनन् ।प्रशासनिक संरचना पनि उही पुरानो छ । महत्त्वपूर्ण संस्थाहरू अझै काठमाडौं केन्द्रित छन् । कर्मचारी पठाउँदा तिनीहरूलाई आवश्यक सहयोग र स्थायित्व दिइँदैन । कहिलेकाहीँ त कर्मचारीहरू आफूलाई प्रदेश सरकारको होइन, संघीय सरकारकै प्रतिनिधि ठान्छन् । एक पटक त म एक प्रदेशका सहसचिवसँग भेट हुँदा उनले आफूलाई ‘उपसचिव’ भनेर चिनाए । संघीय सरकारबाट खटाइएको भए पनि उनी अझैसम्म संघीय पदावलीमै अडिएको देखिन्थ्यो । यो एउटा सामान्य संवाद थिएन— यसले देखाउँछ कि कति गहिरोसँग केन्द्रीकृत मानसिकता जरा गाडेर बसेको छ । यस्तो अवस्थाले संघीयता केवल नामको बनेको छ । यसमा मानसिकता, परम्परा र संरचनात्मक रूपान्तरणको आवश्यकता स्पष्ट देखिन्छ ।निराश जनतायस्तो शासन व्यवस्थाको प्रभाव अन्ततः जनतामा पर्छ । सेवा पाउन अझै राजधानी धाउनुपर्ने अवस्था छ । योजना बन्द फाइलमा सीमित रहन्छन्, जनप्रतिनिधि आफ्नै सरकारमा निर्णय गर्न नसक्ने अवस्थामा हुन्छन् । अनि जनताले सोध्छन्— ‘यी प्रदेश सरकार त छन् कि छैनन् ।’जनताले संघ र प्रदेशबीचको अधिकारको झमेलालाई सूक्ष्म रूपमा छुट्याएर हेर्दैनन् । उनीहरूको नजरमा सधैं नजिकको सरकार नै उत्तरदायी हुन्छ— त्यो हो प्रदेश सरकार । जब योजनाहरू कार्यान्वयन हुँदैनन्, सेवा ढिला हुन्छ वा सरकारी उपस्थिति कमजोर देखिन्छ । जनताको आक्रोश सिधै प्रदेशतर्फ मोडिन्छ । खासमा दोष अधिकार नपाएकोमा हो भने पनि जनताका लागि त्यो प्रस्ट्याउनु सजिलो हुँदैन । परिणामस्वरूप, प्रदेश सरकारप्रति विश्वास घट्दै जान्छ । केही ठाउँमा त स्थानीय तहले सेवा, जवाफदेहिता र पहुँचमा प्रदेशभन्दा बढी प्रभावकारी भूमिका खेलेको अनुभवसमेत सुनिन्छ । यस्तो तुलना हुँदा जनअपेक्षा कमजोर हुनु त स्वाभाविक नै हो ।प्रदेशले के गर्न सक्छन् ?सञ्चार, स्रोत र अधिकारको सीमितता हुँदाहुँदै पनि प्रदेश सरकारले केही क्षेत्रमा पहलकदमी लिन सक्छन् । उनीहरूले आफ्नो स्पष्ट र सशक्त पहिचान बनाउन आवश्यक छ । धेरै नागरिकहरू अझै पनि प्रदेश सरकारलाई संघको एउटा शाखा वा नाम मात्रको संरचना ठान्छन् । यस्तो भ्रम हटाउन प्रदेशले आफ्ना अधिकार, कार्यक्षेत्र र जिम्मेवारीबारे नागरिकहरूलाई जानकारी दिने सार्वजनिक अभियान सञ्चालन गर्नुपर्छ । आफ्ना नीतिहरूलाई स्थानीय सन्दर्भ अनुसार प्राथमिकता दिँदै, प्रदेश सरकारले जनतासँगको सम्बन्ध व्यवहारमै देखाउनु आवश्यक छ । त्यसका साथै, संविधानले दिएको तर संघले अवरोध गरिरहेका अधिकारहरू कार्यान्वयन गर्न प्रदेश सरकारले सामूहिक रूपमा आवाज उठाउनुपर्छ । अहिलेका प्रदेशहरूमा समान समस्या छन्— कर्मचारी व्यवस्थापन, स्रोत अभाव र निर्णय क्षमताको सीमितता । यसर्थ, मुख्यमन्त्रीस्तरमा संयुक्त रणनीतिक संवादको मोर्चा खडा गरेर संघ सरकारसँग अधिकार कार्यान्वयनको स्पष्ट नक्सा र समयसीमा माग गर्नु अत्यन्त जरुरी छ । यस्तो कदमले न केवल संघीय अभ्यासलाई स्पष्ट बनाउँछ, न प्रदेशबीच एकताको भावनासमेत निर्माण गर्न सक्छ ।ती अधिकारहरू प्राप्त नभएसम्म पनि प्रदेश सरकारहरूले आफ्नो कार्यसम्पादनमा पारदर्शिता र जवाफदेहिता देखाउन सक्नेछन् । स्रोत सीमित भए पनि नीति पारदर्शी, निर्णय खुला र नागरिक अभिमुख बनाउने प्रयासले जनविश्वास बलियो बनाउन सकिन्छ । बजेटको उपयोग, योजना कार्यान्वयनको प्रगति र सार्वजनिक सेवाको गुणस्तरबारे नियमित जानकारी प्रवाह गर्नाले प्रदेश सरकार जनतासँग नजिकिन सक्छन् । साना प्रयासहरू– जस्तै प्रदेशस्तरीय अनुगमन प्रणाली, डिजिटल बजेट ट्र्याकर वा खुला संवाद कार्यक्रमले जनताको चासो जित्न सक्छ ।त्यसैगरी, स्थानीय सरकारहरूसँग सहकार्य र समन्वय प्रदेश सरकारका लागि अर्को महत्त्वपूर्ण कार्यक्षेत्र हो । हाल अधिकांश सेवा स्थानीय तहमार्फत कार्यान्वयन हुन्छन् र तालमेलको अभावले स्रोतको दोहोरो खर्च र कार्यान्वयनको द्वन्द्व निम्त्याइरहेको छ । त्यसैले प्रदेशले निर्देशन होइन, सहकार्यको भावनाबाट साझा कार्यक्रम विकास गर्नुपर्छ । नीति र बजेटमा एकआपसको भूमिका प्रस्ट पार्न सके, सेवा प्रवाहमा धेरै सुधार सम्भव हुन्छ ।त्यससँगै नागरिक समाज, मिडिया र निजी क्षेत्रसँगको संवाद र सहकार्य बढाउनुपर्छ । जनसहभागिता र सार्वजनिक दबाबलाई प्रदेश सरकारले कमजोर पक्ष होइन, सुधारको शक्ति ठान्नुपर्छ । ‘हाम्रो प्रदेश, हाम्रो शासन’ भन्ने जनभावना निर्माण गर्न युवाहरू, विश्वविद्यालय र पेसागत संस्थाहरूसँग संवाद गर्न आवश्यक छ । मिडियामार्फत सफलता र चुनौतीको खुला बहसले प्रदेशको वैधानिकता र सामाजिक उपस्थिति बलियो बनाउँछ ।अन्त्यमा, प्रदेश सरकारले आफ्नै सफल अभ्यास र परिणामहरू प्रस्तुत गरेर संघलाई चुनौती दिन सक्नेछ । सधैं अधिकार नपाएको गुनासो गरिरहनुको सट्टा, शिक्षा, स्वास्थ्य, कृषि वा रोजगारीको क्षेत्रमा साना–ठूला परिवर्तन गरेर आफू सक्षम र उत्तरदायी सरकार भएको प्रमाण दिनुपर्छ । सफल अभ्यासहरूमार्फत प्रदेशले केवल माग गर्ने निकाय नभएर ‘नतिजा ल्याउने, काम गरेर देखाउने सरकार’को रूपमा आफ्ना पाइलाहरू बलियो बनाउँदै जान सक्छ । भारतको केरलाजस्तै प्रदेशहरूले स्वास्थ्यमा र क्यानडाको क्युबेकजस्तै संस्कृति र भाषामा, प्रदेशस्तरमै सफल प्रयोग गरेर संघीयता मजबुत बनाउन सक्छन् । नेपालका प्रदेशहरूले पनि आफ्ना स्थानीय सन्दर्भमा आधारित नीतिगत सफलताहरूले संघीयताको गहिरो अभ्यास देखाउन सक्छन् ।संघीयता आजको नेपालका लागि केवल एक प्रणाली होइन— समावेशी र जनतामुखी शासनको सम्भावना हो । तर, अहिलेको अभ्यासले त्यो सम्भावनालाई प्रयोगशाला जस्तो बनाइरहेको छ । जबसम्म केन्द्रले शक्ति बाँड्न तयार हुँदैन र प्रदेशले आफूलाई जनताको सरकारका रूपमा प्रस्तुत गर्न सक्दैन, तबसम्म संघीयता केवल संरचना मात्र बन्न पुग्नेछ ।तर, परिवर्तन सम्भव छ । नेल्सन मण्डेलाले भनेका थिए— ‘जबसम्म पूरा हुँदैन, त्यो सपना जस्तै असम्भव लाग्छ । तर एक दिन त्यही सपना सच्चा संघर्षको गाथा बन्छ ।’ अहिले असम्भव जस्तो देखिने संघीय अभ्यास पनि इच्छाशक्ति, सहकार्य र जवाफदेहिताको माध्यमबाट सफल हुन सक्छ । प्रदेश बनेका छन्— अब तिनीहरूले परदेश होइन, जनताको आफ्नै सरकार बन्नु आवश्यक छ ।"
राजनीतिमा पितृसत्ता,"हाम्रो संविधानले परिकल्पना गरेझैं गणतन्त्रमा के महिला, के पुरुष सबैले सम्मानित र स्वतन्त्र जीवनयापन गर्न पाउनुपर्छ । तर गणतन्त्र स्थापनापछि पनि खासगरी नेपाली महिलाको दैनिकीमा सोचेजति परिवर्तन आउन सकेको छैन । नेपालमा राजनीतिक परिवर्तनको एक बृहत् इतिहास छ । राणाकालदेखि गणतन्त्रसम्म आइपुग्दा नेपालीले कैयौं उतारचढाव भोगेका छन् । राजनीतिक परिवर्तनका नाममा सयौं नेपाली सहिद मात्र भएका छैनन्, ज्युँदा सहिदका रूपमा पनि जीवन कटाइरहेका छन् ।समुन्नत, समृद्ध र सुशासनयुक्त देश बनाउने लक्ष्य र अभिभारा पूरा गर्न राजनीतिक दलले प्रयास नगरेका पनि होइनन् । बहुपार्टी भएको मुलुक नेपालमा अस्थिर राजनीतिका कारण विभिन्न समस्या देखा पर्ने गरेका छन् । जसका कारण सबै तह र तप्काका नागरिकले आफ्नो अधिकार प्राप्त गर्न सकिरहेका छैनन् । यही अस्थिरताका कारण गणतन्त्रको विकल्पमा राजतन्त्र वा अर्को तन्त्रको खोजी पनि भइरहेको छ । यद्यपि विश्वकै उत्तम शासन व्यवस्था भनेको लोकतान्त्रिक गणतान्त्रिक व्यवस्था नै हो ।विशेषतः नेपालमा हाल चर्किरहेको मुद्दा भनेको प्रतिनिधित्वको सवाल, समावेशीकरणको वस्तुपरक कार्यान्वयन, समानुपातिक प्रणालीको नै हो । समावेशीकरण वा समावेशी सिद्धान्त आजको विशेष बहसको विषय हो । किनभने नेपाली जनताले निरंकुशता, विभेद र उत्पीडनलाई जरैबाट उखेल्न पटक–पटक जनआन्दोलन र सशस्त्र संघर्षका साथै त्याग र बलिदान गर्दै आइरहेको कुरा इतिहासमा प्रस्ट छ । यस्ता परिवर्तनमा नेपाली महिलाको भूमिका अतुलनीय र सम्मानयोग्य छ ।नेपालमा हामीले अवलम्बन गरेको प्रतिनिधिमूलक शासन व्यवस्था उदारवादी अभ्यास हो भन्ने आमबुझाइ छ । यस्तो व्यवस्था व्यक्तिगत होइन, सामूहिक स्वार्थमा आधारित हुनुपर्छ । तर नेपालको अवस्था उल्टो छ । संघीय लोकतान्त्रिक गणतन्त्रमा दलित, महिला, अल्पसंख्यक, आदिवासी जनजाति, सीमान्तकृत समुदाय सबैको पहुँच र अवसर समान हुन्छ भनिएको छ । गणतन्त्रले समान पहुँच र प्रतिनिधित्व गर्छ भन्ने स्पष्ट छ । तर नेपालमा हामीले लडेर ल्याएको व्यवस्थाको कार्यान्वयनमा हामी पटक–पटक चुकिरहेका छौं ।यसका केही कारण छन् । पहिलो कारण भनेको २००७ सालमै ल्याएको प्रजातन्त्रलाई आजको लोकतान्त्रिक युगमा पनि उही ढंगले चलाइनु । अर्को, कारण भनेको शासन व्यवस्थालाई नवीकरण र परिमार्जन गरिरहन नसक्नु हो । यहाँ जमिनदार जमिनदार नै रहिरहने, मालिक सधैंभरि मालिक नै रहने, नातावाद र कृपावाद हाबी भइरहने परिपाटीको अन्त्य हुनै सकेन । भुइँमान्छेको जीवन उकासिएन र नागरिकका इच्छा आकांक्षा एवं माग पनि सम्बोधन हुन सकेनन् । जसका कारण व्यवस्थामाथि सधैं प्रश्न उठिरहेको छ । विशेषगरी राज्यको नीति निर्माण तहमा हरेक तह र तप्काले समान प्रतिनिधित्व खोजिरहेका छन् । कुल जनसंख्याको ५१ प्रतिशतभन्दा बढी महिला छन् । उनीहरू बितेको डेढ दशकदेखि ३३ प्रतिशत प्रतिनिधित्वकै लागि लडिरहेका छन् ।त्यही लडाइँको परिणामस्वरूप संसद्मा मात्रै ३३ प्रतिशत उपस्थिति भएन– राष्ट्रपति, प्रधानन्यायाधीश, सभामुख, मुख्य सचिवसम्म महिलाको सम्मानजनक उपस्थिति देखियो । त्यसैले हालको गणतान्त्रिक व्यवस्थाले केही न केही दिएको छ । साक्षरताको दरदेखि अन्य विभिन्न क्षेत्रमा महिला अगाडि आइरहेका छन् । तर, जति कल्पना गरिएको थियो, त्यस्तो परिवर्तन भने भएको छैन । कल्पना गरिएको वा संविधानमा व्यवस्था भएजस्तो अवस्थामा महिला छैनन् । टाठाबाठा र पहुँचमा भएकाहरूले झ्याप्पै अवसर लिइहाले । निम्नस्तरमा रहेका परिवार, गरिब परिवारहरू र विकासको मूलधारभन्दा बाहिर परेका महिलाको अवस्था अहिले पनि दयनीय छ ।प्रतिनिधित्व गराउने तर नेतृत्वमा अवसर नदिने परम्परा अद्यापि छँदै छ । राजनीतिमा पनि महिलालाई शक्तिमा वा नेतृत्वमा रहेकाहरूले आफूभन्दा अगाडि बढ्नै नदिने, क्षमतावान् भए पनि पहुँचमा नभएपछि पाखा लगाइदिने अवस्थाका कारण राजनीतिमा पनि पितृसत्ता प्रस्ट देखिन्छ । यस्तो अवस्थामा महिलाहरूका सवालमा थुप्रै काम गर्नुपर्ने छ ।गणतान्त्रिक व्यवस्थामा महिलाको प्रतिनिधित्व बढाउन सर्वप्रथम सरकार र संसद्मा महिलाको प्रतिनिधित्व बढाउनुपर्छ । नेतृत्व तहमा महिलाको उपस्थिति बलियो देखियो भने महिलामाथि भएको अन्यायमाथि महिलाले नै आवाज उठाउँछन् । संवैधानिक र नीतिगत रूपबाट हेर्दा अहिलेको संविधान एउटा राम्रो दस्तावेज मात्र नभई सामाजिक चरित्र, आर्थिक विविधता, राजनीतिक, सीमान्तकृत र जातीयता आदिका खाडललाई सम्बोधन गर्ने खालको रहेको छ । त्यसैले यही संविधान कार्यान्वयन गर्न पनि महिलाको प्रतिनिधित्वमा विशेष ध्यान पुर्‍याउन जरुरी छ । यसमध्ये सम्पत्तिमाथिको अधिकार, पहिचान र नागरिकताको सवालका साथै सहअस्तित्व स्थापित गर्ने कुरा महिला अधिकारका लागि प्रमुख चुनौतीका रूपमा आएका छन् । गणतन्त्रमा पहिचान, सम्मान र सहअस्तित्वको मुद्दा प्रमुख रूपमा सम्बोधन हुनुपर्छ ।गणतन्त्र स्थापनाको डेढ दशकमा आर्थिक सशक्तीकरणका लागि गरिएका प्रयासले समग्रमा महिलाको अवस्था र स्थिति दुवैमा सुधार देखिन्छ । उदार अर्थनीतिका कारण ग्रामीण क्षेत्रका महिलाहरूको आर्थिक अवस्थामा व्यापक परिवर्तन भएको छ । यद्यपि व्यवस्थापिका, न्यायपालिका, कार्यपालिका, निजामती प्रशासन लगायतका क्षेत्रका साथै निजी तथा व्यावसायिक क्षेत्रमा गम्भीर अध्ययन गर्ने हो भने महिलाको सहभागिता सन्तोषजनक छैन । अझ दलित, जनजाति तथा सीमान्तकृत समुदायका महिला त मूलधारमा आउनै सकेका छैनन् । उनीहरूले घरभित्र र समाजमा पनि भेदभाव तथा हिंसा व्यहोरिरहनुपरेको छ । पितृसत्ताको हाउगुजीले हाम्रो समाज अझै जकडिएकै अवस्थामा छ । संवैधानिक व्यवस्था कार्यान्वयन गर्न पुरुषप्रधान समाजका लागि फलामको च्युरा चपाउनुसरह भइरहेको छ ।नेपालको संविधानको धारा ७० मा ‘राष्ट्रपति र उपराष्ट्रपति फरक–फरक लिंग वा समुदायको हुने’ भन्ने व्यवस्था भए पनि त्यसको गलत व्याख्या गरेर महिलालाई वञ्चित गराउने परम्परा जीवितै छ । राष्ट्रपति र उपराष्ट्रपतिमध्ये एक जना महिला हुनुपर्ने तर पुरुषलाई नै अवसर दिने, कानुनमा स्थानीय तहको प्रमुख र उपप्रमुखमध्ये एक जना महिला हुनुपर्ने लेखिए पनि चुनावी गठबन्धनका नाममा पुरुष नै हाबी भइरहेका छन् । बहुसंख्यक पालिकाहरूमा प्रमुख र उपप्रमुख दुवैमा पुरुषको वर्चस्व छ । यति हुँदाहुँदै पनि राजनीतिक दल र दलसम्बद्ध महिला संघसंगठनहरूले आफ्नो आवाज सामूहिक रूपमा बुलन्द गर्न सकिरहेका छैनन् । यसमा विभिन्न दलमा रहेका महिला नेतृत्वले आत्ममूल्यांकन गर्ने र सुधार गर्दै जानुपर्छ ।महिला सहभागिता ३३ प्रतिशत नभएर ५० प्रतिशत हुनुपर्ने आवाज उठिरहेको भए पनि त्यसका लागि सामूहिक आवाज बाहिर आउन सकेको छैन । दलीय सिन्डिकेटका कारण महिला नेतृहरू नै मौन बस्नुपर्ने अवस्था देखिन्छ । भएका उपलब्धिको रक्षा गर्नका लागि एक भएर बोल्ने, लेख्ने, लड्ने, लेखिएका संवैधानिक र कानुनी प्रावधानको पूर्णतः कार्यान्वयन गर्ने गराउने र हरेक क्षेत्रमा महिलाको संख्यात्मक र गुणात्मक सहभागिता बढाउँदै लैजाने विषयमा नेपाली महिलाले दलको घेराभन्दा माथि उठेर दबाब बढाउँदै जान आवश्यक छ । खासगरी आधा आकाश ढाक्ने नेपाली महिलालाई नीति निर्माण र नेतृत्वमा बराबरी स्थान नदिइँदासम्म गणतन्त्र सार्थक हुन सक्दैन । सबै नेपालीको खाना, नाना र छानाको सुनिश्चितता हुने, कसैमाथि पनि अन्याय नहुने, सबैले व्यक्तित्व विकासका लागि समान अवसर पाउने र राज्यले दलित र उत्पीडितलाई मद्दत गर्ने गणतन्त्र हामीलाई चाहिएको हो ।– संग्रौला नेपाली कांग्रेसको पेसागत तथा बुद्धिजीवी विभागकी प्रमुख हुन् ।"
अधिक लगानीले निम्त्याएको समस्या,"जेठ १५ गते बजेट पेस गर्ने क्रममा उपप्रधान तथा अर्थमन्त्री विष्णु पौडेलले अर्थतन्त्रको विद्यमान चुनौतीका सन्दर्भमा लगानीको विषयलाई उल्लेख गरेका छन् । उनले ‘मुलुकको कुल स्थिर पुँजी निर्माणमा निजी क्षेत्रको योगदान अपेक्षित मात्रामा बढ्न नसकेको’ बताएका थिए । लगानी जोखिम व्यवस्थापन गर्न विकसित भएका नयाँ नयाँ वित्तीय उपकरण प्रभावकारी रूपमा परिचालन गर्न नसकिएको र उत्पादनमूलक क्षेत्रमा आवश्यक मात्रामा वित्तीय साधन प्रवाह हुन नसकेको पनि उनको भनाइ थियो । पक्कै पनि पछिल्लो समय लगानी कम भएको होला । तर मुलुकमा लगानी कम भएको होइन, बढी भएर समस्या आएको हो ।२०४६ पछि प्रजातान्त्रिक सरकारले लिएको खुला बजार अर्थतन्त्रपछि एक्कासि बन्द भएका सबै ढोका खोल्दा निजी क्षेत्रले लगानी गर्ने थुप्रै सम्भावनाका क्षेत्र पहिचान गरी लगानी बिस्तार गर्‍यो । निजी क्षेत्रले एयरलाइन्स कम्पनी, बैंक तथा बिमा कम्पनी, अस्पताल, विद्यालय, मेडिकल र इन्जिनियरिङ कलेजहरू, उद्योग, तारे होटल, यातायात, विद्युत् उत्पादन क्षेत्रमा ठूलो लगानी गर्‍यो । जसले रोजगारी बढाउनुका साथै सरकारको राजस्व वृद्धिमा पनि महत्त्वपूर्ण भूमिका निर्वाह गर्‍यो । फलस्वरूप तीन–चार वर्षमै देशको कुल अर्थतन्त्रको आकार जीडीपीको वृद्धिदर पनि निरन्तरजस्तो ७/८ प्रतिशत हाराहारीमा भइरह्यो । सो समयमा अवसर थियो । जुनसुकै क्षेत्रमा लगानी गरे पनि हुन्थ्यो । जताततै लगानीका लागि ‘भर्जिन ल्यान्ड’ थियो । सरकार निजी क्षेत्रमैत्री थियो । निजी क्षेत्रको चाहना, आवश्यकता र सुझाव अनुसार कानुनका मस्यौदा बने, त्यसलाई संसद्ले समेत झमेला नगरी पास गरिदियो । लगानी पनि भइरह्यो, नतिजा पनि चाहेअनुरूप नै आइरह्यो ।तर, केही वर्षमै सरकार अस्थिरताको भुमरीमा फस्यो । माओवादी द्वन्द्व सुरु भयो । निजी क्षेत्रको लगानी पनि रोकियो । त्यतिबेला धेरैले उद्योगमा लगानी गरेनन्, कतिपयले जग्गामा मात्रै लगानी गरेर बसे । २०४६ पछि जुन गतिमा निजी क्षेत्रको लगानी विस्तार भएको थियो, राजनीतिक अस्थिरताले लगानी विस्तार घट्यो । तर २०६२–६३ को जनआन्दोलनपश्चात् नेपालमा शान्ति छायो । लगत्तै निजी क्षेत्रले सिमेन्ट, डन्डी, औषधि, बिमा क्षेत्र, विद्युत् उत्पादन, होटल तथा अन्य पर्यटनसम्बन्धी उद्योग, उत्पादनमूलक क्षेत्रमा फेरि थप लगानी वृद्धि गरे । लगानी यति धेरै भयो कि कतिपय क्षेत्रको मागभन्दा आपूर्ति बढी हुन थाल्यो । त्यतिबेला नै काठमाडौंदेखि मुलुकका मुख्य सहरमा जग्गाको मूल्य अकासिँदै गयो । सरकार पनि मालपोत कर बढी नै आइरहेको छ भनेर रमाएरै बस्यो । मालपोत कर अझै बढी उठाउन सरकारले जग्गाको सरकारी मूल्य बढाइरह्यो ।सहरमा एउटा सानो घर बनाउने सपना देख्ने युवा वर्गलाई समेत त्यसको असर पर्‍यो । जग्गाको मूल्य अप्रत्याशित र अत्यधिक वृद्धि हुँदा अहिले पनि त्यस्ता युवाको सहरमा घर हुने सपना पूरा हुन सकेको छैन । अब युवा पुस्ताले नेपालमा बसेर सपना पूरा गर्न नसकिने भन्दै विदेश पलायनको विकल्प रोजे । एकातिर नयाँ लगानीले मागभन्दा आपूर्ति बढ्दै गयो, अर्कोतर्फ युवा पलायन हुँदै गर्दा माग झन् संकुचन हुँदै गयो । अचानक आएको कोभिड–१९ ले पनि माग र उत्पादनको चक्र बिग्रियो । कैयौं उद्योग, यातायात क्षेत्र तथा साना मझौला व्यवसायी पलायन भए, कैयौं बैंक कालो सूचीमा परे, बैंक तथा वित्तीय क्षेत्र पनि ऋणको साँवा–ब्याज भुक्तानी नभएर संकटग्रस्त हुँदै गए ।वित्तीय स्रोत सबै अहिले घरजग्गामा गएर अड्किएको छ । जग्गामा अत्यधिक लगानी हुनुमा सरकारले सहकारीलाई नियमन गर्न नसक्नु र सरकारी मूल्यांकन वृद्धि भई वित्तीय संस्थाबाट अत्यधिक ऋण प्रवाह हुनु नै मुख्य कारण हुन् । अर्कोतर्फ मागभन्दा अधिक आपूर्तिले गर्दा सञ्चालनमा रहेका उद्योग व्यवसायले ३०/४० प्रतिशत हाराहारी मात्र उत्पादन गरिरहेका छन्, जसले गर्दा राम्रो प्रतिफल पाउन सकिरहेका छैनन् । घाटामा सञ्चालन हुँदा बैंकको किस्ता तिर्न सकेका छैनन् । सरकारले पनि आयकर पाउन सकेन । व्यवसाय र बैंक मात्र हैन, सरकारको राजस्व पनि प्रभावित बन्न पुग्यो ।के अब हामीले यस्तो अवस्थामा निजी क्षेत्रसँग थप लगानी वृद्धि गरी बैंकमा थुप्रिएको रकम प्रयोग गरी अर्थतन्त्र चलायमान गर्न सक्छौं त ? लगानीको नयाँ क्षेत्र पहिचान गरी निजी क्षेत्रलाई आकर्षित गर्न सक्छौं त ? हरेक दिन निजी क्षेत्र र सरकारले यस्तै विषयमा चिन्ता गरिरहेको छ । सञ्चारमाध्यममा पनि यस्तै उपाय खोज्दै बहस तथा विचारविमर्श भइरहेका छन् ।अब लगानी बढी भई समस्यामा परेका क्षेत्रको लगानी वृद्धिलाई प्रोत्साहित गर्ने होइन, निरुत्साहित गर्नुपर्ने बेला आएको छ । त्यसका लागि लगानीको सम्भावना भएका अन्य क्षेत्रको पहिचान गर्नु जरुरी छ । अब लगानीका लागि हाम्रो प्राथमिकताको पहिलो क्षेत्र सूचना प्रविधि, दोस्रो अर्गानिक कृषि, तेस्रो पर्यटन र त्यसपछि जलविद्युत् हुनुपर्छ ।भर्खरै सार्वजनिक भएको बजेटले सूचना प्रविधि सेवा निर्यातबाट प्राप्त हुने आयमा लाग्ने करमा ७५ प्रतिशत छुट हुने, नेपालमा बसेर काम गर्ने विदेशीले विदेशमा सूचना प्रविधि सेवा निर्यात गरेबापत आयकर ५ प्रतिशत मात्र लाग्ने, ५ वर्षसम्म स्टार्टअप व्यवसायलाई आयकर नलाग्ने, स्टार्टअपहरूकै लागि २ देखि २० लाखसम्म ३ प्रतिशत ब्याजमा ऋण दिइने भएको छ । बजेटको यो सकारात्मक कदम हो, तर अझै पर्याप्त भएन । हामीले यो क्षेत्रमा अझै ठूलो फड्को मार्ने हो भने सूचना प्रविधि क्षेत्रमा काम गर्ने युवाको आम्दानीमा कम्तीमा ५/७ वर्ष आयकर शून्य बनाऔं । सूचना प्रविधिमा लगानी गरी विदेश निर्यात गर्ने कम्पनीलाई ५ वर्ष पूरै आयकर छुट दिऊँ । सूचना प्रविधि क्षेत्र (आईटी पार्क) निर्माण गरौं, जसले दक्ष जनशक्तिलाई नेपालमै रोक्न सकोस् । यसले लगानीका धेरैवटा ढोका खुला गर्नेछ ।त्यसैगरी परम्परागत कृषिभन्दा व्यावसायिक कृषिमार्फत अर्गानिक खेतीलाई प्रोत्साहन गरौं । अर्गानिक फार्मिङलाई ‘ब्रान्डिङ’ गर्दा हाम्रो कृषि उत्पादनले विश्वको जुनै कुनामा पनि उचित मूल्य प्राप्त गर्न सक्नेछ । अर्कोतिर जबसम्म हामीसँग हाम्रै हवाई जहाजको सञ्जाल हुँदैन, हाम्रो पर्यटन क्षेत्र अगाडि बढ्न सक्दैन । हाल सञ्चालनमा रहेका ३ अन्तर्राष्ट्रिय विमानस्थल पूर्ण क्षमतामा चलाउन, विदेशी विमान कम्पनीको मुख नताकी राष्ट्रिय ध्वजावाहकलाई सार्वजनिक निजी साझेदारी (पीपीपी) मोडलमा सञ्चालन गरी १२–१५ वटा विमान थप्नुपर्ने आवश्यकता छ । जसले पर्यटक संख्या वार्षिक ११ लाखबाट ३०/३५ लाख पुगोस् । सीमा क्षेत्रबाट भारतीय पर्यटक भित्र्याउन नेपाल–भारत टुर अपरेटरलाई सहुलियत दिएर प्रोत्साहन गरौं । पर्यटन क्षेत्रले गाउँदेखि सहरसम्मको अर्थतन्त्र चलायमान गरी रोजगारी पनि सिर्जना गर्छ ।ऊर्जा क्षेत्रमा निजी क्षेत्रको प्रवेशले आज हामी ऊर्जा निर्यातक राष्ट्र बनिसकेका छौं । यो हाम्रो गौरव हो । केही वर्षमै १० हजार मेगावाट बिजुली भारत र ५ हजार मेगावाट बंगलादेश निर्यात गर्ने लक्ष्य राखेका छौं । त्यसका लागि केही पूर्वाधारसमेत बनिरहेका छन् । अब निजी क्षेत्रलाई विद्युत् उत्पादन मात्र हैन, विद्युत् प्रसारण लाइन र वितरणमा पनि क्रमिक रूपमा सहभागिता गराउन नियम कानुन संशोधन गर्दै जाऔं । निजी क्षेत्रलाई प्रसारण लाइन निर्माणमा सहभागी गरायौं भने अमेरिकाको एमसीसी परियोजना बन्द भएर पनि केही फरक पर्दैन । घरघरमा सोलार पावर जडान गरी राष्ट्रिय ग्रिडमा जोड्ने व्यवस्था गरौं । यसको सफल परीक्षण पनि भइसकेको छ । तर पूर्वाधारको भने अझै आवश्यकता छ । पुँजी भएको जोकोही व्यक्ति अहिले लगानी गर्न चाहन्छ । त्यसका लागि सम्भावित क्षेत्रहरू देखाइदिने र नीति बनाइदिने काम सरकारको हो । निजी क्षेत्र थप लगानीका लागि अब त्यसैको पर्खाइमा छ ।"
मोदी र सीको पहल : सभ्यतामूलक विश्व,"चिनियाँ उपराष्ट्रपति हान चेङले जेठ १८ मा गान्सुमा ३० देशका राजनीतिक नेता र थिंकट्यांकसहित करिब चार सयसँग चीनले लिएको विश्व सभ्यता पहल (ग्लोबल सिभिलाइजेसन इनिसिएटिभ, जीसीआई) मा जोडिन आग्रह गर्दा स्वाभाविक साथ पाए । किनकि, सभ्यताको खोजी, सभ्यताहरूबीच समन्वयको अंग बन्न कोही तर्सिनुपर्दैन ।जुन सभ्यताको पहललाई उनी व्याख्या गर्दै थिए, त्यो पहल सन् २०२३ मा विश्वका राजनीतिक दलका नेताहरूसँगको उच्च संवादमा राष्ट्रपति सी चिनफिङले घोषणा गरेका थिए, जसले त्यतिबेलै समर्थन पाएको थियो । हो, त्यही गान्सु संवादमा नेपालका पूर्वराष्ट्रपति विद्यादेवी भण्डारी चीन भ्रमणका क्रममा (जेठ १०–१९) सहभागिता जनाएर फर्किन् ।चाइनिज एसोसिएसन फर इन्टरनेसनल अन्डरस्टान्डिङको निमन्त्रणामा नेपाल सरकारका मन्त्री र एमाले नेतासहित बेइजिङ पुग्दा चिनियाँ कम्युनिस्ट पार्टीका अन्तर्राष्ट्रिय विभागका मन्त्री लिउ जियानचाओसँग भेटवार्ता गरिन्, जसको पहिलो विषय नेपाल–चीन सम्बन्ध, दोस्रो एमाले–सीपीसी सम्बन्ध भयो, हुन्छ नै । यो सद्भाव र सभ्यताको भ्रमण थियो, जसको सरोकार नेपालको आन्तरिक राजनीतिसँग होइन । फेरि, नेपालको राजनीति संविधान जारीयता घरेलु दलहरूकै निर्णयका आधारमा अघि बढेको छ, जतिसुकै षड्यन्त्रका सिद्धान्तका चस्मा लगाएर हेरे पनि । त्यसैले त्यतातिर प्रवेश नगरौं ।फेरि यो आलेख पूर्वराष्ट्रपति भण्डारीको चीन भ्रमणबारे पनि होइन । तर विश्व सभ्यता पहलको यही संवादको सन्दर्भ पारेर विश्वमा कसरी सभ्यतामा आधारित एसियाली व्यवस्था निर्माण हुँदै छ भन्ने विश्लेषण गरिएको छ । त्यसभित्र मूलतः नेपालका छिमेकी भारत र चीन पर्छन्, जसले सफ्टपावरमार्फत नै विश्व प्रभावित पारिरहेका छन् । पहिला, यी दुईका केही राष्ट्रिय चरित्रलाई हेरौं ।‘हार्ड’ र ‘सफ्ट’ चरित्रनेपालका छिमेकी भारत र चीन दुवै आणविक राष्ट्र हुन् । भारतले सन् १९७४ मा आणविक परीक्षण गर्‍यो भने चीनले त्यसको दस वर्षअघि सन् १९६४ मा । चीनले आणविक अप्रसार सन्धिमा हस्ताक्षर गरेको छ भने भारतले गरेको छैन, तर दुवै देशले आणविक हतियारलाई निवारक शक्तिका रूपमा मात्र प्रयोग गर्ने बताएका छन् ।सन् २००७ देखि नै भारत अमेरिकाको एसियाली रणनीतिक साझेदार हो, जसलाई उसले प्रतिस्पर्धी शक्ति चीनविरुद्ध सामरिक रूपमा प्रयोग गर्न खोजेको छ । त्यसको एउटा बलियो प्रमाण हो, भारत अमेरिकी नेतृत्वको क्वाड्रिलेट्रल सेक्युरिटी डाइलग (क्वाड) को सदस्य बन्नु, जसमा अमेरिका, जापान र अस्ट्रेलिया छन् । जसको घोषित उद्देश्य हिन्द प्रशान्त क्षेत्रलाई खुल्ला र स्वतन्त्र बनाउने भन्ने हो भने रणनीतिक निसाना उक्त क्षेत्रमा बढ्दो चिनियाँ प्रभावलाई रोक्नु नै हो ।तर अमेरिकाको ‘चीन नियन्त्रण’ को नीतिमा भारतको सहमति देखिँदैन । भारतीय विदेशमन्त्री सुब्रमण्यम् जयशंकरले बारम्बार प्रस्टीकरण दिएका छन् ः भारत–चीन वा कुनै देशको नियन्त्रणको नीतिमा छैन । क्वाडमा भारतको सहभागिता चीन नियन्त्रणको नीतिका लागि होइन, हामी ब्लक राजनीति गर्दैनौं, रचनात्मक सहयोगमा विश्वास गर्छौं ।’ वास्तवमा भारतले अहिले मुद्दामा आधारित र उसको स्वार्थ निर्देशित वैदेशिक सम्बन्ध कार्यान्वयन गरिरहेको छ । भारतका बहुसंख्यक थिंकट्यांकले चीन नियन्त्रणको अमेरिकी नीतिको अंग नयाँदिल्ली बन्नु हुँदैन भन्ने दृष्टिकोण राखिरहेका छन् ।भारतले ‘रणनीतिक स्वायत्तता’ लाई आफ्नो वैदेशिक सम्बन्ध सञ्चालनको नीति बनाएको छ । त्यो भनेको कुनै पनि देशसँगको सम्बन्ध निर्धारण भारत कसैको दबाब वा ती राष्ट्रको रणनीतिक लाभका आधारमा गर्दैन, भारतको हितलाई हेरेर मात्र गर्छ । यो नीति ठ्याक्कै व्यवहारमा प्रदर्शित भयो वा भएन ? त्यो बहसमै छ ।चीन त आफैं अमेरिकाको प्रतिस्पर्धात्मक शक्ति हो । जसले भारतलगायत १४ वटा सीमा जोडिएका छिमेकीसँगको सम्बन्धलाई पुनरावलोकन गरी ‘पेरिफेरल कूटनीति’ लाई ‘छिमेकी पहिला’ नीतिमा रूपान्तरण गरेको छ । चिनियाँ राष्ट्रपति सी चिनफिङले बेइजिङमा ९ अप्रिलमा छिमेकी प्राथमिकताको नीति नै सार्वजनिक गरेका छन् । त्यसको न्युक्लियसमा छ, छिमेकीहरूसँग अवस्था हेरेर ‘एप्रोपिएट’ सम्बन्ध राख्ने । त्यसको अर्थ देश विशेषसँग सम्बन्ध हुन सक्ने भयो । चीन दोस्रो ठूलो अर्थतन्त्र हो भने भारत भर्खरै जापानलाई उछिनेर चौथो ठूलो अर्थतन्त्र भएको छ । जापानको अर्थतन्त्र ३.६ खर्ब डलरको छ भने भारतको ३.७ खर्ब डलर पुग्यो । बहुध्रुवीय विश्वका प्रभावी पात्रमध्ये भारतको आर्थिक बृद्धिदर अघि छ । यही रफ्तारको आर्थिक बृद्धिदर कायम रहने हो भने छिट्टै जर्मनीलाई पनि उछिनेर भारत तेस्रो ठूलो अर्थतन्त्र बन्नेछ ।अर्थात् चीन र भारत क्रमशः बलिया आर्थिक शक्ति बन्नेछन् । तर चीनसँग भारतको तुलना अहिले हुँदैन । चीनको अर्थतन्त्रको आकार नै १९ खर्ब अमेरिकी डलरको छ । चीनभन्दा भारत विकासमा धेरैपछि छ, जनसंख्यामा उछिने पनि । भारतसँग चीनभन्दा बढी जनसांख्यिक लाभ छ, जो विकसित भारत बनाउने मोदी मिसनको दरिलो आधार बन्न सक्छ ।भारत र चीन दुवै हार्डपावर पनि हुन् । सैन्य प्रयोग, आर्थिक दबाब र कहिलेकाहीँ बल प्रयोगमार्फत यी छिमेकीले विश्व राजनीतिलाई प्रभावित पार्ने हैसियत राख्छन् पनि । एउटा मौलिक फरक के छ भने चीन विश्व व्यवस्थालाई वैकल्पिक धार दिने सामर्थ्यमा पुग्यो भने भारत चाहिँ ‘एलाइड’ पावरमात्र भयो । यदि नयाँदिल्लीले आफ्नो रणनीतिक स्वायत्तताको कूटनीतिक अभ्यासलाई व्यवहारवादमा वास्तवमै रूपान्तरण गर्न सक्यो भने एउटा तेस्रो धारको निर्माण हुन सक्छ र त्यो भने ‘तटस्थता’ को । यो नहुँदा पनि भारत बहुध्रुवीय विश्व व्यवस्थाको एउटा ‘मुख्य सन्तुलनकर्ता’ र ‘वैश्विक प्रभावी’ देश अवश्य नै हो ।तर यी दुवै राष्ट्रले सफ्टपावरलाई यसरी अघि बढाएका छन् कि, सम्भवतः विश्व व्यवस्थामा यसले हस्तक्षेपकारी परिणाम ल्याउन सक्छ । निश्चित छ, बलियो प्रभाव सभ्यताको हुनेछ । त्यसको अर्थ सभ्यताहरूको द्वन्द्व वा संघर्षतर्फ विश्व व्यवस्था उन्मुख भएको भन्ने होइन । बरु सभ्यताहरूबीच समन्वय, सहअस्तित्व र त्यसका आधारमा एसियाद्वारा पश्चिमा प्रभुत्वको विस्थापन हुन सक्छ ।सभ्यतासँगै समन्वयदुई अमेरिकी राजनीतिशास्त्री, फ्रान्सिस फुकुयामा (द इन्ड अफ हिस्ट्री एन्ड द लास्ट म्यान, सन् १९९२) र स्यामिअल पी हन्टिङटन (क्ल्याक्स अफ सिभिलाइजेसन, १९९६) ले नै वैश्विक राजनीतिको प्रवृत्तिमाथि टिप्पणी गरे । फुकुयामाले लिवरल डेमोक्रेसी नै अन्तिम ढाँचा हो भन्ने थेसिस स्थापित गर्न खोजेकामा हन्टिङटनले सभ्यताको संघर्ष जन्माएका हुन्, जसमा विश्व द्वन्द्वले रूप फेरेको मात्र हो, वैचारिक र आर्थिकबाट सांस्कृतिक र सभ्यताको संघर्षतिर गएको मात्र हो भन्ने तर्क अघि सारेका हुन् । तर मैले अघि सारेको तर्क दुवैभन्दा फरक छ, अब सभ्यता र संस्कृतिको द्वन्द्व होइन, यी दुवैको समन्वयबाट एसियाली युगको श्रीगणेश हुन सक्छ ।भारत र चीन दुवै ‘सिभिलाइजेसनल स्टेट’ हुन् । भारत ३ हजार र चीन पाँच हजार वर्ष पुरानो इतिहास भएका मुलुक हुन् । भारत सन् १९४७ बाट आधुनिक स्वतन्त्र देशका रूपमा स्थापित भएको हो भने चीन सन् १९४९ बाट जनगणतन्त्र चीन भएको हो, अर्थात् आधुनिक चीन । आधुनिक र खुला अर्थतन्त्रको जग भारतले सन् १९९१ मा र चीनले सन् १९७८ मा हालेका हुन् । तिनको श्रेय मनमोहन सिंह र देङ स्याओ पिङलाई जान्छ ।भारत र चीन दुवैले आधुनिक राज्यप्रणालीबाट मात्र होइन बरु प्राचीन र निरन्तरको सभ्यताबाट वैधानिकता खोज्छन् । यी दुवै देशका गहिरा र गहकिला सांस्कृतिक र दार्शनिक परम्परा छन् । आन्तरिक विविधता भए पनि ऐतिहासिक एकता पनि छ । र, सभ्यतामूलक राष्ट्रले जहिले पनि यसका आदर्शलाई संरक्षण वा पुनःस्थापनाको मिसन बनाउँछ । वैदिक परम्परा, उपनिषद्, बुद्धिजम, जैनिज्म, रामायण, महाभारत आदिबाट भारतको सभ्यताको जरा आरम्भ भएको हो । उता, चीनको सभ्यताको जरा कन्फुसियानिज्म, ताओइज्म र बुद्धिजम परम्परामा आधारित छ ।जब नरेन्द्र मोदी बलिया प्रधानमन्त्रीका रूपमा उदाए, उनले भारतलाई सभ्यताको देशमा पुनःस्थापित गर्ने प्रयास आरम्भ गरेका छन् । त्यसैगरी जब सी चिनियाँ राष्ट्रपति भए, उनले पश्चिमा उदार प्रजातन्त्रभन्दा चिनियाँ ढाँचा अलग भएको भन्नलाई सभ्यताको विरासत स्मरण गरेका छन् । युरोपमा सन् १६४८ मा भएको ‘वेस्टफेलिया’ सन्धिबाट नेसन–स्टेट उदाएको हो भने सिभिलाइजेसनल स्टेट प्राचीन सभ्यतामा आधारित भएर बन्छ । भारत र चीनबाहेक इजिप्ट र इरान पनि सभ्यता राष्ट्र हुन् । अमेरिका र युरोपमा अठारौं र उन्नाइसौं शताब्दीदेखि मात्र सभ्यताका इतिहास निर्माण भएका हुन् ।कसरी परम्परागत सभ्यताका पहल र प्रभाव देखिँदै छन्, तिनलाई हेरौं । मोदीको इन्डियालाई भारतका रूपमा अघि सार्ने सोच त्यही सभ्यताको पुनःस्थापनाको प्रयाससँग जोडिन्छ । विदेशमन्त्री जयशंकरले त ‘ह्वाई भारत म्याटसर््’ भन्ने पुस्तक नै लेखे, जसमा प्राचीन सभ्यताशक्तिलाई भारतीय पहिचानका रूपमा अघि सारिएको छ । मोदीले भारतलाई एउटा सांस्कृतिक, नैतिक, अहिंसा, शान्ति, बहुलवाद, धर्म र बसुधैव कुटुम्बकम्का रूपमा विश्वमञ्चमा प्रस्तुत गरिरहेका छन् । संयुक्त राष्ट्रसंघका मञ्चमा प्रायः उनी भारतको वैदिक, बुद्धिस्ट र अध्यात्मिक सम्पदामा केन्द्रीकृत गरेर मन्तव्य राख्छन् । त्यसैको परिणाम हो, संयुक्त राष्ट्रसंघले जुन २१ लाई अन्तर्राष्ट्रिय योग दिवस घोषणा गर्नु । त्यसबाहेक उनी आयुर्वेद कूटनीति, संस्कृतका सन्दर्भसामग्री र पूर्वीय दर्शन परम्पराका सिद्धान्तमा जोड दिन्छन् । जस्तोः उनले पूर्वी र दक्षिणपूर्वी एसियामा बुद्धिज्मलाई समावेश गरी सांस्कृतिक कूटनीतिको सम्बन्ध राख्छन् । हिन्दुत्व त मुख्य पहिचान भयो नै ।मोदीले विदेश नीतिमा भारतलाई जसरी ‘विश्व गुरु’ को रूपमा प्रस्तुत गरेका छन्, त्यो अस्थिर विश्वलाई अध्यात्मिक र दार्शनिक अभिभावकत्व दिन सक्ने देशका रूपमा भनेका हुन् । यसभित्र भारतीय सभ्यतालाई पश्चिममा भौतिकवादको विकल्पका रूपमा अघि सार्ने प्रयास देखिन्छ । अर्को, सुन्दा अधिक धार्मिक सुनिने तर प्राचीन परम्परासँग साइनो भएको मुद्दा हिन्दु सभ्यताको पुनरागमन हो, जसलाई मोदीले हरेक बाह्य भ्रमणमा जोड्छन् । त्यसका उदाहरणका रूपमा अयोध्यामा राममन्दिरको स्थापना, प्राचीन मन्दिर र धार्मिक क्षेत्रको पुनःस्थापना । प्राचीन हिन्दु ग्रन्थ पढ्न आग्रह गर्नुका पछिको एउटै कारण हिन्दु पहिचानको नै पुनःस्थापना । मोदीले उपभोक्तवादको ठाउँमा अध्यात्मिक गहिराइ, व्यक्तिवादमाथि सामुदायिकता, पर्यावरणीय सन्तुलनमा जोड दिएका छन् ।उता, चीनमा त राष्ट्रपति सीले विश्व सभ्यता पहल नै घोषणा गरेका छन्, जसलाई चीनको सफ्टपावर कूटनीतिका रूपमा बुझ्नुपर्छ । चीन आफूलाई कन्फुसियसवाद–मार्क्सवादको स्वामित्वकर्ताका रूपमा लिन्छ । सीको ‘चिनियाँ राष्ट्रको महान् पुनर्जागरण’ को नाराको जरा नै चिनियाँ सभ्यतासँग जोडिन्छ । यसको आशय चीनको ऐतिहासिक गौरव फर्काउने, सांस्कृतिक दृष्टिले विश्वमाझ चीनलाई पुनः एक शक्तिशाली राष्ट्रका रूपमा प्रस्तुत गर्ने देखिन्छ । यो पुनर्जागरणले आधुनिक राष्ट्रवादलाई चिनियाँ सांस्कृतिक गौरवसँग समायोजन गर्छ । त्यसो त राष्ट्रपति सीले अघि सारेको बीआरआई नै चिनियाँ सभ्यता र त्यसको आदानप्रदानको पुनःस्थापनासँग सम्बन्धित छ । यो आर्थिक परियोजना मात्र अवश्य होइन । यसले प्राचीन रेशम मार्गको भाष्यलाई पुनःस्थापित गर्छ, जुन बेला चीन सभ्यता र सम्पर्कको विश्वकेन्द्र थियो ।त्यसैगरी, कन्फुसियस इन्स्टिच्युटमार्फत चीनले नरम कूटनीतिलाई प्रभावकारी रूपमा अघि बढाएको छ । १५० देशमा स्थापित यसले चिनियाँ संस्कृति र भाषालाई विश्वव्यापी रूपमा प्रवर्द्धन मात्र गर्दैन, कन्फुसियस मूल्य मान्यतालाई विस्तार गरिरहेको छ । जसभित्र सद्भाव, सामाजिक स्थायित्व र नैतिकताजस्ता आचरण पर्छन् । अर्को, चीनले बुद्धिजम र एसियाली पहिचानलाई पनि चिनियाँ दर्शनकै रूपमा अघि बढाएको छ । किनकि, चीनले विश्वका मुख्य बुद्धिस्ट फोरमहरूको आयोजना गर्छ । बुद्धिज्म यस्तो नरमशक्ति हो, जसले नेपाल, भारत र चीनलाई मात्र होइन, एसियालाई नै जोड्छ ।सीले चिनियाँ सभ्यतालाई पश्चिमा लिवरल डेमोक्रेसीको वैकल्पिक मोडलकै रूपमा विकास गर्दै छन्, त्यसका लागि उनले साथ लिएको आक्रामक सिद्धान्त हो– ‘साझा भाग्य, साझा विकास’ । संयुक्त राष्ट्रलगायतका बहुपक्षीय मञ्चहरूमा चीनले एसियाली मान्यता र मानवजातिका लागि साझा भविष्यलाई यसरी प्रवर्द्धन गरिरहेको छ । त्यसका लागि उसले इतिहासको पुनर्लेखन गर्दै छ । र, एसिया, अफ्रिका र ल्याटिन अमेरिकामा सभ्यतामार्फत चिनियाँ प्रभाव विस्तार गर्दै छ ।नेपाल पुलर, अन्त्यमा नेपालको सफ्टपावरको प्रसंग । चीन र भारतले जसरी आफ्ना सनातनी सभ्यतालाई ब्युँताउँदै वैश्विक व्यवस्था नै प्रभावित पार्न खोजिरहेका छन्, त्यसको बीचमा नेपाल पर्छ । नेपाल आफैं सभ्यतामूलक राष्ट्र पनि हो, जसले दक्षिणका बढी र उत्तरका केही सभ्यतासँग गहिरो सम्बन्ध राख्छ । दुईका भूगोलको बीचमा मात्र होइन, दुई सभ्यताको बीचमा हामी छौं । सभ्यताको कोणबाट हेर्दा भारत र चीनबीच द्वन्द्व कहीँकतै देखिँदैन, समन्वय र सद्भाव मात्र देखिन्छ । फेरि, गौतम बुद्धको देश, हिन्दु सभ्यताको आरम्भको देश, त्यसै पनि नेपालको सम्पत्ति नै सफ्टपावर हो । जसरी मोदी र सीले सभ्यताको पुनःस्थापना र त्यसमार्फत वैश्विक राजनीति र कूटनीतिमा हस्तक्षेप गर्दै छन्, नेपालले त्यसमा पनि सन्तुलित पुलको काम गर्छ । अब सभ्यताहरूको संघर्ष होइन, सभ्यताहरूको समन्वय र सहकार्य हुन्छ । र, त्यो एसियामा हुन्छ, भारत र चीनमा नै हुन्छ ।"
बर्खामा व्यथा नबनोस् बीपी राजमार्ग,"गत असोजको बर्खाले निम्त्याएको बाढीपहिरोले बगाएका बीपी राजमार्गअन्तर्गतका सडक खण्डको पुनर्निर्माण हुन नसक्दा आगामी बर्खामा यात्रुले जोखिम बेहोरेरै यात्रा गर्नुपर्ने भएको छ । सडक भत्किएका कारण आठ महिनायता खोला तथा अस्थायी सडकबाट सवारीसाधन वारपार हुनुपर्ने बाध्यता छ ।यस्तो अवस्था आफैंमा जोखिमपूर्ण हुन्छ । ठूलो बर्षा भएमा अस्थायी संरचना भत्किने, बगाउने, पहिरो खस्ने, बाढी आउने, गाडी चिप्लिने जस्ता कारणले दुर्घटनाको सम्भावना बढ्छ । सडक सम्पर्क टुटेको अवस्थामा यात्रुको बिचल्ली हुन सक्छ । यात्रा अवधि लम्बिन्छ । बर्खायाममा हरेकजसो सडक खण्डमा उस्तै समस्या हुने गरेको भए पनि असोजको बर्खाले राजधानी भित्रिने सबैजसो सडक, त्यसमा पनि बीपी राजमार्गमा बढी नै क्षति पुगेकाले सुरक्षित यात्राप्रति ढुक्क हुने स्थिति छैन ।सरकारले पनि समयमै पुनर्निर्माणमा ध्यान नदिएकाले जोखिम झनै बढेको छ । तसर्थ यात्रा गर्नुअघि यात्रु स्वयं अतिरिक्त सचेत हुनुपर्छ । सरकारले पनि सम्भावित जोखिम आकलन गरेर सडकको मर्मतदेखि यात्रुको सुरक्षासमेत सुनिश्चित हुने गरी पूर्वतयारीका कामलाई तीव्रता दिनुपर्छ ।असोजको बाढीपहिरोले चौकीडाँडा–बर्खेखोला खण्डको करिब १२ किमि सडकमा क्षति पुर्‍याएको थियो । सडक सम्पर्क टुटेका कारण यात्रु कैयौं दिनसम्म सडकमै अलपत्र परेका थिए । भोक–प्यासमै हिँडेर सुरक्षित ठाउँसम्म पुगेका थिए । बाढीपहिरोको दुई सातापछि मात्रै बीपी राजमार्ग एकतर्फी रूपमा सञ्चालनमा आउन सक्यो । थप मर्मतपछि धुलाम्य/हिलाम्य सडकमा जसोतसो यातायात सञ्चालन हुँदै आएको छ । तर सुरुवातदेखि नै पहिरो खसेर सडक अवरुद्ध हुने, गाडीमा क्षति पुग्ने, यात्रु घाइते हुने, गाडी चिप्लिने, पल्टिने जस्ता समस्या निरन्तर छन् ।जस्तो कि, बढी समस्या रहेको काभ्रेको चौकीडाँडामा बाढी र पहिरोले सडक भत्किएपछि त्यसैको मुन्तिर अस्थायी सडक बनाएर सवारीसाधन सञ्चालन गरिएको छ । पूर्वबाट काठमाडौं आउने सवारी यस खण्डमा उकालो चढ्दा चिप्लिने गरेका छन् । मंगलबार मात्र काँकडभिट्टाबाट भुइँकटहर लिएर काठमाडौं आउँदै गरेको भारतीय नम्बर प्लेटको पिकअप भ्यान पल्टिएको थियो ।असोजको बाढीपहिरोअघि बीपी राजमार्ग भएर दिनमा सात हजार हाराहारी साना–ठूला सवारीसाधन ओहोरदोहोर गर्थे । अहिले यो संख्या चार हजारमा झरेको छ । साउन–भदौमा दैनिक १५० वटा विद्युतीय सवारीसाधन गुड्ने भए पनि अहिले ९० हाराहारीमा गुड्छन् । खराब सडकमा गुडाउन कठिन हुने भएकाले कुनै बेला उत्साहित विद्युतीय सवारीसाधन यतिबेला शिथिल बनेको छ । काठमाडौंलाई मधेशसँग जोड्ने छोटो बाटो भएकाले पूर्व जाने सवारीसाधनका लागि बलियो विकल्पका रूपमा स्थापित भइसकेको बीपी राजमार्गले यात्रा अवधि पनि छोट्याएको थियो ।खुर्कोट जस्ता सहर बनेका थिए । यही राजमार्गलाई नै लक्षित गरेर होटल, रेस्टुरेन्टदेखि विद्युतीय चार्जिङ स्टेसनसम्ममा प्रशस्तै निजी लगानीसमेत भइसकेको छ । तर सडकको खराब अवस्थाले गर्दा उनीहरूको व्यापार व्यवसायदेखि रोजगारीसम्म प्रतिकूल असर परेको छ । यी सबै दृष्टान्तलाई ख्याल गरेर सरकारले सडकलाई पूर्वावस्थामै ल्याउन सक्रिय भूमिका खेल्ने अपेक्षा गरिएको थियो ।तर बीपी राजमार्ग बनाउँदा सहयोग गर्ने जापान सरकारले पुनर्निर्माणमा पनि सहयोग गर्ने अपेक्षा गर्दागर्दै महिनौं बित्यो । अन्ततः जापान अन्तर्राष्ट्रिय सहयोग नियोग (जाइका) ले ३.२ किलोमिटरको डालाबेंसी–बर्खेखोला खण्डमा मात्रै काम गर्ने सहमति भएको छ । जबकि, बाढीपहिरोले ठाउँ–ठाउँमा गरी करिब १२ किलोमिटर भत्काएको र २८ किलोमिटर पुनर्निर्माण गर्नुपर्नेछ ।यसबीचमा आफैं सडक बनाउने तयारीका लागि सडक विभागले बजेटका लागि भौतिक पूर्वाधार तथा यातायात मन्त्रालयमा र अर्थ मन्त्रालयमा पत्र पठाउँदा पठाउँदै केही महिना बितेको थियो । गत फागुनमा मात्रै बीपी राजमार्ग पुनर्निर्माणका लागि बजेट टुंगो लागेको थियो । जसमध्ये सिन्धुली खण्डका लागि १ अर्ब र काभ्रे खण्डका लागि साढे ७ अर्ब रुपैयाँ बजेट विनियोजन भएपछि ठेक्का प्रक्रिया अघि बढाइएको छ । तर तत्काल ठेक्का सम्झौता भइहाले पनि यसपालिको बर्खायाममा पुनर्निर्माण कार्य नहुने सडक डिभिजनले जनाएको छ ।यसको सार हो, यात्रुको सुरक्षित यात्राको विषय सरकारको प्राथमिकतामा पर्नै सकेन, जसले गर्दा पक्की सडक पुनर्निर्माणको काममा अग्रसर भएन । परिणामतः यात्रुले यसपालि बर्खायामभर डरैडरमा यात्रा गर्नुपर्ने भएको छ । यसबाट सरकार सडकको अवस्था चुस्त दुरुस्त राख्नुपर्ने दायित्वप्रति हेलचेक््रयाइँ र नागरिकको सुरक्षाप्रति असंवेदनशील रहेको ठहर्छ ।सडक तथा पुलजस्ता संरचना निर्माण गर्दा प्राकृतिक प्रकोपको पूर्वआकलन गरेर गुणस्तर सुनिश्चित गरिएको पाइँदैन । जसले गर्दा ठूलो बर्खामा नेपालका प्रायः सडकमा पहिरो खस्ने, भत्किने, पुल भासिने जस्ता समस्या निम्तिन्छन् । त्यसैले मनसुन सुरु भएपछि सडकमार्गबाट यात्रा गर्नु सधैं जोखिमपूर्ण छ । असोजको बाढीपछि भने पहाडी भेगका प्रायः सडकको गुणस्तर थप खस्किएको विश्लेषण हुने गरेको छ । यस वर्षको मनसुनमा सरदरभन्दा बढी नै पानी पर्ने आकलन भएकाले पनि त्यतिबेला क्षति पुगेका वा गुणस्तर खस्किएका सडकको अवस्था झनै बिग्रिने चिन्ता छ ।यस्तो अवस्थामा यात्रुले थप दुःख पाउनुपर्ने हुन सक्छ । त्यसैले प्रथमतः यात्रुले नै मौसम तथा सडकको अवस्थाबारे पूर्वजानकारी लिएर मात्रै यात्रा गर्नु वाञ्छनीय हुन्छ । सरकारले पनि उचित सूचना तथा ‘अपडेट’ यात्रुसमक्ष पुर्‍याउन आफ्ना संयन्त्रलाई सक्रिय बनाउनुपर्छ ।साथसाथै, सडक अवरुद्ध भएमा तत्काल खुलाउन, मर्मत गर्न, अलपत्र यात्रुको उद्धार गर्न, सवारीसाधनलाई सुरक्षित स्थानमा लैजान सरकारले समन्वयकारी संरचना बनाइराख्नुपर्छ । आवश्यक जनशक्ति र उपकरण सुनिश्चित गर्नुपर्छ । समय छँदै सडक पुनर्निर्माणलाई प्राथमिकता नदिएको सरकारले आगामी दिनमा सडकको अवरोध हटाउन र यात्रुको उद्धार गर्नसमेत चुक्यो भने क्षम्य हुने छैन ।"
भिजिट भिसा प्रकरणः खाँचो एकीकृत आप्रवासन नीतिको,"भिजिट भिसा प्रावधानको दुरुपयोग गरी गृह र श्रमको प्रत्यक्ष र परराष्ट्रको अप्रत्यक्ष सेटिङमा यो घटना भएको जगजाहेरै छ । राजनीतिक संरक्षणमा गरिएको मानव तस्करी र बेचबिखनको पछिल्लो शृंखलाले समाजलाई पुनः झस्काएको मात्र छैन, संसदीय प्रक्रिया नै हप्तौंदेखि अवरुद्ध बनाएको छ ।सार्वजनिक यातायात, चिया पसल, चौतारा, बिसौनीलगायत घर–परिवारमा समेत अहिले यो चर्चाको विषय भएको छ । भिजिट भिसा प्रकरण राजनीतिक संरक्षणमा दशकौंदेखि हुने गरेको थियो ।श्रम सुशासनभित्रको भ्रष्टाचारसँग जेलिएको यो आपराधिक गतिविधि नेपालको वैदेशिक रोजगारीको आयाममा नयाँ भने होइन । यद्यपि पछिल्लो प्रकरणले अघिल्ला प्रकरणले भन्दा नेपाली समाजलाई बढी झस्काएको चाहिँ साँचो हो । यस्तो हुनुमा सायद टुंगोमा नपुगेको तर राजनीतिक दृष्टिकोणबाट अलिक छायामा पारिएको नक्कली भुटानी शरणार्थी प्रकरण जनमानसमा ताजै भएर पनि हुन सक्छ ।के हो त भिजिट भिसा प्रकरण ?वैदेशिक भ्रमणको स्वीकृतिका लागि अनिवार्य प्रावधान भिसाहरूमध्येको भिजिट भिसा खास गरी पर्यटकीय भ्रमण, पारिवारिक भेटघाट वा कुनै संस्थाले निश्चित कार्यक्रम, मनोरञ्जन, औषधि उपचार, व्यापारिक बैठक, कुनै तेस्रो मुलुक भ्रमण गर्ने क्रममा यात्रामा हुने ट्रान्जिट समयका लागि अथवा कुनै मुलुकको भिसा प्रक्रिया आफ्नो देशमा नभएका कारण अन्य मुलुकबाट तेस्रो मुलुकको भिसा लिँदा जानुपर्ने छोटो समयका लागि व्यवस्था गरिएको भिसा प्रावधान हो ।यो नितान्त गैररोजगार लक्षित हुन्छ । तर यस प्रकारको भिसा जब रोजगारीका लागि भनेर झूटा सूचना, गलत नियत र ठगी उद्देश्यसहित प्रयोग गरिन्छ, तब त्यसको दुरुपयोग भएको मानिन्छ । यस्तो दुरुपयोग सानोतिनो सञ्जाल र समूहले गर्न सक्ने कुरा होइन । किनकि यसको आयतन राष्ट्रिय सीमाभित्र मात्र सीमित हुँदैन । त्यसैले एउटा व्यक्ति, समूह, निकायले गर्न सक्ने अपराध होइन यो ।एउटा उद्देश्यका लागि तय गरिएको भिसा प्रावधान अर्कै उद्देश्यका लागि गलत नियतले दुरुपयोग गरिन्छ भने त्यसको आपराधिक सिमाना अन्तर्राष्ट्रिय चरित्रको हुन्छ र स्वतः परराष्ट्र मामिलासँग जोडिन्छ । रोजगारका नाममा भएको ठगी भएकाले श्रम मामिलासँग नजोडिने झन् कुरै भएन ।अहिले सतहमा आएको भिजिट भिसा प्रकरण यस्तै अन्तर्राष्ट्रिय चरित्रको आपराधिक गतिविधि हो र यसको दुरुपयोग वैदेशिक रोजगारीको खाकाभित्रबाट गरिएको छ । त्यसमाथि श्रमिकलाई गलत सूचना दिई भ्रममा पारी रकम असुली गरिएको छ, जुन मानव बेचबिखन र तस्करीजस्ता आप्रवासनभित्रका फरक–फरक तर जेलिएका आयाम हुन् । बेरोजगार भएर भौतारिरहेको व्यक्तिलाई भ्रामक सपना बाँडेर रकम असुल्ने, व्यक्तिको मनोविज्ञान दिग्भ्रमित पारी सेटिङमा सहमत गराउने र राज्यका नीतिगत खाकालाई छलेर सिमाना कटाउने भनेको मानव तस्करी नै हो । श्रमका प्रकृतिका झूटा आश्वासन, रकम असुली सकेपछि सेटिङले डर, धम्की, लोभ र झूटा सपनाको लालचमा पारी उम्कन नपाउने मनोवैज्ञानिक र सामाजिक वातावरण घरदेखि गन्तव्यसम्मै तयार पारिएको छ । अर्कोतर्फ यहाँबाट लगेर आपराधिक सञ्जाल वा गिरोहलाई बेच्नु मानव बेचबिखनको आयाम नै हो । संयुक्त राष्ट्रसंघको परिभाषाअनुसार मानव तस्करी राज्यविरुद्धको जघन्य अपराध हो भने मानव बेचबिखन बेचिने व्यक्तिविरुद्धको जघन्य अपराध हो, उसको मानवअधिकारको गम्भीर हनन हो ।दशकौंदेखि भइरहेका यस्ता प्रकृतिका प्रकरणलाई हामीले यसको जटिलतासँगै बुझ्नुपर्ने हुन्छ । किनकि, यो सोझो, सरल बाटो र तरिकाबाट हुँदैन । यी दुवै आपराधिक गतिविधि श्रम आप्रवासनका लागि भन्दै घरबाट निस्केको व्यक्तिलाई सेटिङको घरेलु सञ्जालसम्म याने कि घरेलु सिमानासम्म तस्करीको सेटिङ सञ्जालले नियन्त्रण गरिरहेको हुन्छ । गन्तव्यमा पुगेपछि भने बेचबिखनको सेटिङ सञ्जालले आफ्नो कब्जामा लिएको पाइन्छ । अहिले सतहमा आएको भिजिट भिसा प्रावधानको दुरुपयोग गरी गरिएको मानव तस्करी र बेचबिखन आप्रवासनको एउटा आयाम वैदेशिक रोजगारीको आयामको धरातलमा गरे/गराइएको प्रकरण भएका कारण पनि यो तस्करी र बेचबिखनको मिश्रित, जटिल र बृहत् आप्रवासनभित्रको नकारात्मक आयाम हो ।भिजिट भिसाको दुरुपयोग गरी आप्रवासनका दलालहरू (तालिम, स्वास्थ्य संस्था, ट्राभल एजेन्टलगायत), राज्यका निकाय (श्रम, अध्यागमन, परराष्ट्र/दूतावासका सेटिङलगायत) र वैदेशिक रोजगार व्यवसायभित्र मौलाएको बेचबिखन र तस्करीको चरित्रजन्य जटिलता हामीले बुझ्नुपर्ने अर्को पाटो हो । श्रम आप्रवासनको छातामुनि फस्टाएको बेचबिखन र तस्करीको जालोले एउटा बेरोजगार व्यक्तिलाई उखुको रस चुसे जसरी आर्थिक, सामाजिक–सांस्कृतिक, मनोवैज्ञानिक र कतिपय महिलाको सन्दर्भमा यौन शोषणसमेत गरी चुसेर खोस्टो बनाई मोलतोल गरी गन्तव्यमा पुर्‍याइन्छ, जहाँबाट ऊ सजिलै उम्किनै सक्दैन । यदि अनेक उपायबाट फुत्किन चाह्यो भने त्यो श्रमिकको रोजगारदाताले सम्बन्धित दलाललाई खबर गर्छ र दलालले अन्यत्रै लगेर पुनः बेचिदिन्छ ।पश्चिम एसियाको खाडी र मलेसियाका भर्भराउँदा श्रम बजारका गल्लीमा भेटिने यसरी लगिएका श्रमिकको भोगाइले यही कुराको पुष्टि गर्छन् । यद्यपि, यो अवस्था भिजिट भिसाको एउटा पाटो मात्र हो, जुन लैंगिक चरित्रको देखिन्छ । महिला श्रमिकलाई अधिकांश घरेलु श्रम र यौन श्रमलगायत यस्तै जटिल श्रममा बेचिएको पाइन्छ । गन्तव्यमा कार्यरत श्रमिकका सहयोगी सञ्जाल र जेनतेन फर्केर आएकाको अनुभूतिले यिनै कुराको पुष्टि गर्छन् । हामीले के पनि बुझ्नु जरुरी छ भने निम्न आय भएका बेरोजगार नेपाली र तिनीहरू जस्तै दक्षिण एसियाली श्रमिक पुग्ने अधिकांश श्रम बजारमा इमानदार रोजगारदाताको भन्दा र दलालीकरण गर्ने गिरोहको दबदबा बढी छ । किनकि, युरोप र अमेरिकाका श्रम बजारमा जस्तै पश्चिम एसियाली श्रम बजारमा पनि आप्रवासी श्रमिक भर्ना र वितरण गर्ने रोजगार केन्द्र र मानव स्रोत सञ्जालको समन्वय निजी कम्पनीले गर्ने क्रम बढ्दो छ ।घरेलु वैदेशिक रोजगार व्यवसायीमा जस्तै ती गन्तव्य मुलुकका निजी मानव स्रोत कम्पनीहरूभित्र पनि दलालीकरण हुने गर्छ, जसले यस्ता तस्करी र बेचबिखनका अपराधलाई प्रश्रय दिन्छन् । फरक यत्ति हो, पश्चिमा मुलुकमा सरकारी संयन्त्र तुलनात्मक रूपले छरितो र सचेत हुने हुँदा अनुगमन र आपराधिक गतिविधिको सम्बोधन केही मात्रामा हुने गर्छ । यदि पूर्ण रूपमा सम्बोधन हुन्थ्यो भने आप्रवासी श्रमिकहरू युरोप, अमेरिका, क्यानडा, रोमानिया, पोर्चुगल र अस्ट्रेलियालगायत एसियाली श्रम बजारभन्दा उन्नत भनिएका गन्तव्य श्रम बजारमा बेचिँदैनथे । तर एसियाली त्यसमा पनि दक्षिण एसियाली श्रम बजारमा राज्यको अनुगमन कमजोर मात्र होइन, शून्यप्रायः हुने हुँदा राज्यका संयन्त्र नै आपराधिक चरित्रका दलालले कब्जा गरिदिन्छन् र राजनीतिक संरक्षणका लागि लगानी गर्छन् । भिजिट भिसा प्रकरण यसैको एउटा पछिल्लो दृष्टान्त हो भन्दा फरक पर्दैन ।आपराधिक गतिविधिलाई सम्बोधन गर्नै सकिन्न त ?भिजिट भिसाको दुरुपयोग गरेर गरिने मानव तस्करी र बेचबिखनको जालो जति जटिल छ, यो प्रश्न पनि त्यत्तिकै जेलिएको छ । हामीसँग भएका नीतिगत खाकामा त्रुटिका प्वालहरू अनगिन्ती छन् । नेपालजस्तो आप्रवासनको आर्जनबाट चलेको मुलुकमा आप्रवासन व्यवस्थापन गर्ने एकीकृत नीतिगत खाका नै छैन । वैदेशिक रोजगार ऐन, २०६४ वैदेशिक रोजगार व्यवसायीमैत्री छ, श्रमिकमैत्री छैन, समयसँगै बदलिएको/बदलिरहने श्रम बजारमैत्री त झनै छैन । अर्कोतिर मानव बेचबिखन नियन्त्रण ऐन, २०६४ आधा शताब्दी पुरानो युरोपियन औपनिवेशिक खाकासँग मेल खाने खालको छ । जहाँ मानव बेचबिखनको परिभाषा नै गलत छ, जसले व्यक्तिलाई झन् जोखिममा हेलिदिन्छ । अनि अर्को, हामीले जहिल्यै नजरअन्दाज गरेको पाटो भनेको हाम्रो परराष्ट्र नीति त झन् श्रमिकमैत्री छैन । श्रम कूटनीतिको त त्यहाँ गन्ध पनि पाइँदैन । अझ अर्को उदेक लाग्ने नीतिगत पाटो भनेको नेपालले आप्रवासन र आप्रवासनभित्र हुने मानव तस्करीसम्बन्धी संयुक्त राष्ट्रसंघको महासन्धिलाई अहिलेसम्म अनुमोदन गरेको छैन । भूराजनीतिक चेपुवामा परेको नेपालले यसलाई तत्काल अनुमोदन गर्ने मनसाय र ल्याकत पनि राखेको देखिन्न ।भएका घरेलु खाका पनि असान्दर्भिक, अपूरा, थोत्रा, साँघुरा र श्रमिक अमैत्री छन् भने आप्रवासनजस्तो अन्तर्राष्ट्रिय श्रम बजारसँग जोडिएको आयामभित्र हुने अपराध सम्बोधन गर्ने अन्तर्राष्ट्रिय खाकामा सहमति छैन । अनि कसरी हुन्छ यस्तो जेलिएको आपराधिक गतिविधिको सही सम्बोधन ? यो अथार्थता वैदेशिक रोजगार व्यवसायी, तिनका दलाल, सरोकारवाला मन्त्रालयका राजनीतिक र प्रशासनिक नेतृत्वलगायत गाउँघरदेखि विमानस्थल र दक्षिणी स्थल सीमामा अड्डा जमाएर बसेका तस्कर र बेचबिखनका मतियार सबैलाई थाहा छ । त्यति मात्रै होइन, गन्तव्य मुलुकमा रहेका यिनका साझेदार सञ्जाल लगायतलाई समेत थाहा छ– कहाँको प्वाल कति बेला, केका लागि र कसरी दुरुपयोग गर्ने भनेर ।गन्तव्यमा रहेका दलालका सञ्जाल भनिरहँदा हामीले के पनि बुझ्नुपर्छ भने तिनमा श्रम गन्तव्यमा रहेका हाम्रा कतिपय दूतावास र गैरआवासीय नेपाली (एनआरएनए) को पनि संलग्नता रहेको भुक्तभोगी श्रमिकहरू बताउँछन् । यो मैले आफैंले पनि संयुक्त राष्ट्रसंघको आप्रवासी संगठनमार्फत अफगानिस्तान, लिबिया लगायतका मुलुकमा कार्यरत रहँदा नेपाली श्रमिकलाई पोल्यान्डमा रोजगार दिने भन्दै काबुल र इटाली पठाइदिने भनेर ट्रिपोलीमा लगेर अलपत्र पारिएको भेटेकी थिएँ । उनीहरूलाई उद्धार गर्दा ती प्रकरणमा पनि एनआरएनएका केही व्यक्तिको संलग्नता झेलेकी हुँ । यी यस्ता केही दृष्टान्त हुन्, जसले विभिन्न भिसा प्रावधानलाई दुरुपयोग गरी आप्रवासनको प्रक्रियाभित्र मानव तस्करी र बेचबिखन संस्थागत गरिरहेका छन् ।यी अनेकौं नीतिगत खाकाको अभावलाई सम्बोधन गर्न त्यति कठिन भने छैन, यदि राजनीतिक नेतृत्वले तस्कर र बेचबिखनको सेटिङलाई संरक्षण नगरी श्रम बजारको चरित्रअनुसारको श्रमिकमैत्री बृहत् आप्रवासन नीतिगत खाका तय गर्न लाग्ने हो भने । यसका लागि सबैभन्दा पहिले आप्रवासनभित्र ऐंजेरुका रूपमा रहेको मानव तस्करी र बेचबिखनको अन्तरसम्बन्धलाई बुझ्नु, स्विकार्नु र मनन गर्नु जरुरी छ । किनकि विभिन्न आयामसहितको हाम्रो जस्तो बृहत् आप्रवासनभित्र तस्करी र बेचबिखनका आयाम जरैदेखि जोडिएका छन् । तर आप्रवासन आफैंमा न तस्करी हो, न त बेचबिखन नै । यो त विद्यमान राजनीतिक प्रणालीले तय गरेको रोजगारीको एउटा सम्भावना र अवसर हो । तस्करी र बेचबिखन त बृहत् आप्रवासनको अवसरलाई तस्करी र बेचबिखनका आपराधिक गिरोहले आर्थिक, सामाजिक र राजनीतिक शक्ति प्रयोग गरी दुरुपयोग गरेर समग्र आप्रवासन प्रक्रियालाई नै अपराधीकरण गरेको हो ।राजनीतिक र प्रशासनिक नीति निर्माताले यो जटिलतालाई बुझ्नु जरुरी छ र नेपाल जस्तो विप्रेषण पोषित मुलुकका लागि बृहत् आप्रवासन र खास गरी श्रम आप्रवासन भनेको के हो ? परिभाषित गर्नुपर्छ । अहिले हामीसँग आप्रवासनको राष्ट्रिय परिभाषा छैन । निकायपिच्छेका बुझाइ छन् । जस्तो कि, आप्रवासन श्रम भनेको मन्त्रालयका लागि वैदेशिक रोजगारीमा कति गए भनेर श्रमिकको टाउको गन्नु हो, महिला मन्त्रालयका लागि बेचबिखन हो, गृहका लागि तस्करी हो भने परराष्ट्रका लागि श्रमिकको शव पहिचान गरी प्रमाणीकरण गर्नु र अर्थ मन्त्रालयका लागि विप्रेषण हो । राजनीतिक पार्टीका जनवर्गीय संगठन र वैदेशिक रोजगार व्यवसायीका लागि आर्थिक र राजनीतिक रूपमा नाफामूलक सुनौलो व्यापार हो ।त्यसैले यो बुझाइको चुनौतीले गर्दा पनि नीति निर्माताहरू जटिल आप्रवासनको छत्रछायामा गरिने आपराधिक गतिविधिलाई सम्बोधन गर्ने गरी एकीकृत आप्रवासन कानुन बनाउन जाँगर गर्दैनन् । अनि मन्त्रालयको राजनीतिक र प्रशासनिक नेतृत्वले आकलझुकल वर्तमान ऐन संशोधन गर्ने भनेर ‘स्टन्ट’ गर्ने गर्छन्– तर उही थोत्रा, असान्दर्भिक ऐनका दफा र वाक्य तलमाथि गरी उही पुरातन मनसायसहितको मस्यौदाले भ्रम सिर्जना गर्छन् । यो समस्याको समाधान होइन ।अहिलेको आवश्यकता त आप्रवासनमा जोडिने राज्यका सबै निकाय र राजनीतिक नेतृत्वले राष्ट्रिय परिभाषा तय गरी आप्रवासनभित्र दशकौंदेखि जेलिएका आपराधिक आयामलाई सम्बोधन गर्ने श्रमिकमैत्री एकीकृत आप्रवासन नीतिको खाका तय गर्नु हो । यस्तो खाका, जसले आप्रवासनभित्रका मानव तस्कर र बेचबिखनलगायत श्रमिकमाथि हुने शोषण, उत्पीडन, लैंगिक र सबै खाले विभेदको सम्बोधन गर्दै आप्रवासनलाई मर्यादित, सुरक्षित र व्यवस्थित गर्न मद्दत गर्छ । राज्यलाई विप्रेषणको सही सदुपयोग गर्ने गरी विकास र समृद्धिको रणनीतिक योजना दिन्छ । अहिले सतहमा आएका प्रकरणबाट पाठ सिकेर अब ती र त्यस्ता प्रकरण दोहोरिन नदिन एकीकृत आप्रवासन व्यवस्थापनको नीतिगत खाका निर्माण गर्न एकपटक नेपाली नीति निर्मातालाई अवसर मिलेको छ ।यद्यपि यो अवसर भन्दै गर्दा तस्कर र बेचबिखनका दलालले राज्यका संवेदनशील संरचनामा नै बलियो पहुँच बनाइसकेको अवस्थामा एकीकृत आप्रवासनको नीतिगत खाका बनाउन चुनौती भने प्रशस्तै देखिन्छन् । राजनीतिक इमानदारीबिना यी नीतिगत चुनौती सम्बोधन गर्न सम्भव छैन । अहिलेको चुनौती समयसापेक्ष सम्बोधन नगरेसम्म भिजिट भिसाको दुरुपयोगजस्ता आपराधिक चरित्र वैदेशिक रोजगारीमा रहिरहन्छ, आप्रवासनमा जान चाहने श्रमिक बेचिइरहन्छ, तस्करीको धन्दा फस्टाइरहन्छ, राज्यका सम्बन्धित निकायका कर्मचारीको सेटिङ झन् झन् संस्थागत हुँदै जान्छ ।"
बजेटमा समेटिएको समाजवाद !,"संवैधानिक, अन्तर्राष्ट्रिय प्रतिबद्धता तथा जनउत्तरदायित्वलाई पूरा गर्ने काममा राज्यमा उठेको वा उठ्ने राजस्व आर्जनलाई भविष्यमा कसरी खर्च गर्ने भनेर बनाइने योजना हो– बजेट । राष्ट्रिय बजेटमा राज्यले कस्तो लक्ष्य लिएको छ र त्यो लक्ष्यमा कसरी सहयोग गर्न सक्छ, सोअनुरूप प्राथमिकताहरू निर्धारण गरिनुपर्छ ।पहिलो, संविधानमा उल्लेख गरिएको घोषित लक्ष्य पूरा गर्नु सरकारको दायित्वभित्र पर्छ । दोस्रो, संयुक्त राष्ट्रसंघको दिगो विकास लक्ष्य २०३० लाई पनि केन्द्रमा राख्न जरुरी छ । तेस्रो, चुनावी घोषणापत्रअनुसार जनताका अपेक्षालाई समेट्नुपर्ने दायित्व हुन्छ ।बजेटका केही खास चरित्रहरू हुन्छन् । (१) खर्च र आयस्रोतबीच सन्तुलन मिल्नुपर्छ । यद्यपि प्राय: स्रोत हेरर बजेट बनाइँदैन । प्राथमिकता हेरेर राजस्व वा गैरराजस्व स्रोत खोज्ने आँट गरिन्छ । (२) स्रोतहरू विनियोजन गर्दा कस्तो निर्णय प्रक्रिया अवलम्बन गर्ने, कसलाई कसरी खर्च गर्ने अख्तियारी दिने ? भन्ने व्यवस्था गरिन्छ (३) सरकारसँग सरकारी ढुकुटीमा जम्मा भएको राजस्व के काममा खर्च गर्ने र के नगर्ने ? भन्ने छनोट गर्ने अधिकार सम्बन्धित सरकारमा निहित रहन्छ ।यसको अर्थ, माथि उल्लेखित प्रक्रियाहरूको निर्धारणको अधिकारदेखि कस्तो समाज निर्माण गर्ने र कुन वर्गको हातमा तालासाँचो दिने ? खासगरी सर्वाजनिक, निजी र सहकारीमध्ये कसलाई प्राथमिकतामा राखी अर्थतन्त्रलाई अगाडि बढाउने भन्ने जिम्मा सरकारमा निहित रहन्छ ।नेपालको संविधानमा ‘जनताको प्रतिस्पर्धात्मक बहुदलीय लोकतान्त्रिक शासन प्रणाली र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने’ भन्ने प्रस्तावनामै उल्लेख छ ।प्रस्तावनामा उल्लेखित समाजवाद नागरिकलाई अधिकार र कर्तव्यबोध गराउने शब्द मात्र होइन, आम नागरिकको जीवन पद्धतिलाई सहज र सरल बनाउने आर्थिक तथा सामाजिक क्षेत्रमा बृहत् बन्दै गएको असमानतालाई कसरी न्यून बनाउदै लैजाने भन्ने हो ।यसको एउटा आशय आम सर्वसाधारणलाई नीति निर्माणदेखि उत्पादन पद्धतिमा कसरी सक्रिय रूपमा समावेशी र सहभागी बनाउने भन्ने नै हो । संविधानले परिकल्पना गरेको समाज निर्माणमा राज्यले बनाएको आवधिक योजना, नीति कार्यक्रम तथा बजेटले त्यो उद्देश्य पूर्ति गर्न भूमिका निर्वाह गरे गरेनन् भनेर नागरिक तहमा समीक्षा हुन जरुरी हुन्छ ।नेपाल सरकार पनि संयुक्त राष्ट्रसंघको साधारणसभामा दिगो विकास लक्ष्य–२०३० निर्धारणमा सहभागी राष्ट्र हो । १७ वटा दिगो विकासका लक्ष्यका निश्चित सिद्धान्त र उद्देश्यमाथि नेपालले पनि प्रतिबद्धता जनाएको छ । तिनलाई बजेटले पनि कुनै न कुनै ढंगले समेट्नुपर्ने हुन्छ । वर्तमान बजेट विनियोजन र कार्यन्वयनले यी लक्ष्य भेट्टाउन सहयोग पुग्छ/पुग्दैन ? यसबारे चर्चा गरिनु आवश्यक छ ।आवधिक निर्वाचनको समयमा गरिएका प्रतिज्ञाहरू प्राय: निर्वाचन अवधि पूरा हुने समयसम्म जनताले बिर्सन्छन् भन्ने मान्यता नेपालका मूलधारका राजनीतिक पार्टीहरूले राख्ने गरेको भान हुन्छ । यसबारेमा बहस गर्नु एक प्रकारले निरर्थक मानिन्छ । नेपाल बहुभाषिक, बहुधार्मिक मुलुक मात्र होइन, बहुवर्गीय समाज पनि हो । देशमा आर्थिक नीतिका बारेमा समाजमा रहेका वर्गहरूबीच पारस्पारिक अन्तरविरोध रहेका छन् ।यस्तो बहुवर्गीय समाजमा सरकारले अवलम्बन गर्ने आर्थिक नीतिका विषयमा निकै गम्भीर बहस आवश्यक हुन्छ भनेर विज्ञहरूले सुझाउने गरेका छन् । खासगरी सार्वजनिक वित्तका क्षेत्रमा जुन वित्तीय नीति सरकारले अख्तियार गर्छ, त्यसले आर्थिक सवाललाई थिचोमिचो गरिहाल्छ ।किनकि सार्वजनिक नीतिले नै वस्तु तथा सेवाको मूल्य निर्धारण, भिन्नभिन्न समष्टिगत आर्थिक क्षेत्रहरूमा विनियोजन गर्ने खर्चले सम्बन्धित सेक्टरमा, उत्पादन, रोजगारी वृद्धि, तलब र ज्याला, लगानी र स्वयं बजारको भूमिकालाई लिएर बजारसँग बहस गर्छ । फिडब्याक लिन्छ र नीति निर्माण तथा कार्यान्वयनको प्राथमिकता तोक्छ (पर्सन, तोर्सटेन, गाइडो तावेलिनी (२००३), दि इकोनोमिक इफेक्ट्स अफ कन्सिच्युसन्स, दि एमआईटी प्रेस क्याम्ब्रिज) । यति बेला जुन सिद्धान्त र विचारमा टेकेर सरकारले नीति कार्यक्रम अगाडि ल्यायो र बजेट प्रस्तुत गर्‍यो, त्यसबारे चर्चा गरौँ :मेल नखाने उद्देश्यअर्थमन्त्री विष्णुप्रसाद पौडेलले बजेटको पहिलो उद्देश्य भनेर, उच्च दिगो अनि फराकिलो आर्थिक वृद्धि हासिल गरी गरिबी निवारण गर्ने बताएका छन् । बजेटले जस्लाई प्राथमिकतामा राखेको र अर्थतन्त्रको ड्राइभिङ सिटमा बसालेर आर्थिक वृद्धिको कुरा गरिरहेको छ त्यसले फराकिलो आर्थिक वृद्धिको कल्पनै गर्न सकिन्न । फराकिलो आर्थिक वृद्धि हुन कृषि, उद्योग, पर्यटन, पूर्वाधार निर्माणजस्ता नेपाली अर्थतन्त्रका विशेष आर्थिक अवयवहरूमा देखिएका संरचनागत कठिनाइलाई सम्बोधन आवश्यक हुन्छ ।(१) कृषि : यस पटक कुल गार्हस्थ्य उत्पादनमा कृषि क्षेत्रको योगदान २५.१६ प्रतिशत रहने आर्थिक सर्वेक्षणले अनुमान गरेको छ । पोहोर साल योगदान २४. ७१ प्रतिशत थियो । सन् २०२१/२२ मा गरिएको कृषि जनगणनाअनुसार कुल जनसंख्या २ करोड ९१ लाख ६० हजारमध्ये १ करोड ९४ लाख ४० हजार नेपाली कृषिमा आश्रित छन् ।तीमध्ये ४९.१ प्रतिशत पुरुष र ५०.९ प्रतिशत महिला कृषिकर्ममा जुटेका छन् । उक्त गणनाअनुसार देशभर ६२ प्रतिशत घरधुरी कृषि कर्ममा छन् । सन् २०११/१२ मा परिवारको आकार ५.४ जनाको थियो भने २०२१/२२ मा त्यो आकार ४.७ जनामा झरेको छ । यसको अर्थ हो कृषिमा लोग्ने मान्छेको बलियो पाखुरी खुम्चने क्रम जारी छ, घरमा वयोवृद्ध बाआमा र केटाकेटी छन् र महिलाले खेती धान्नुपरेको छ । यसले गर्दा जग्गा बाँझो बढ्ने क्रम जारी छ र रहनेछ ।हिमाल तथा पहाडबाट तराई तथा सहरमा बसाइँसराइ तीव्र बन्दै गएको छ । गाउँहरूबाट वैदेशिक रोजगारीमा जानेहरूले मधेश र सहरमा गक्षअनुसार बसाइँसराइका लागि अभिप्रेरित गरिरहेछन् । यस्तो एकोहोरो तराई–मधेसशको बसाइँसराइले निकट भविष्य र दीर्घकालमा के असर गर्छ ? तर सरकारको नीति कार्यक्रम र बजेट भने यो तीव्रगतिको बसाँइसराइ किन भइरहेछ भनेर सोच्न पनि तयार देखिन्न ।मूलधारका पण्डितहरू सबैभन्दा कमजोर आर्थिक वृद्धि हुने कृषिबाट मानिस पलायन हुनुपर्छ भन्ने दलिल दिन्छन् । त्यो दलिल ठीकै हो तर औद्योगिक रोजगारीका लागि तदनुरूप शिक्षा र तालिम तथा औद्योगिकीकरण तीव्र नबनाइन्जेल मानिस कसरी बाँच्छ र दिगो तथा भरपर्दो विकासमा सहभागी बन्छ ? भन्ने प्रश्नको उत्तर ओली सरकारले भूमि बैंक भनेर दिन्छ । पुरातन कृषि–संस्कृति रहन नदिनु ठीकै मानिएला । तर भूमि बैंकमार्फत गरिने कृषि जमिनको अत्यधिक व्यवासायीकरणले भृकुटी कागज कारखानाको अवस्था भोग्नु नपर्ला भन्ने छैन ।आम मानिस पैतृक सम्पत्तिबाट अलग्गिने मात्र होइन, अव्यवस्थित बसोबास र कुनै दिन जमिन नहुँदा नागरिकता प्राप्तिमा कठिनाइ पनि नहोला भन्न सकिन्न । भूमि बैंक अमेरिकामा असफल प्रणाली हो । यसबारे गम्भीर नहुनु अचम्म छ । जो बसाइँ हिँडिरहेछन्, ती गरिब, निमुखा मात्र पनि छैनन् । हिमाल–पहाडमा टिक्न किन चाहेनन्, त्यस्तो के पर्‍यो र हिँडे ? केही खोजीनीति छैन । अनि, कसको गरिबी निवारण गर्ने ? उत्पादन नगरी गरिबी निवारण हुन्छ ?‘कृषिमा आधुनिकीकरण : अर्थतन्त्रमा रूपान्तरण’ नारा लेखेका अर्थमन्त्रीले कृषि तथा पशुपन्छी मन्त्रालयमा ५७ अर्ब ४८ करोड बजेट विनियोजन गरेका छन् । यो विनियोजन गरिएको कुल बजेटको ०.२९ प्रतिशत हो । ६६.६७ प्रतिशत आश्रितका नाममा ०.२९ प्रतिशत विनियोजन (त्यो पनि कर्मचारीको तलबभत्तामा दुइतिहाइ साधारण खर्च कटाएर गरिने) लगानीले कृषिको आधुनिकीकरण र रूपान्तरण हुन्छ ?(२) उत्पादनमूलक उद्योग : अर्थमन्त्रीले उद्योग, व्यापार र लगानी प्रवर्द्धन शीर्षकमा समग्र उद्योगलाई २८ वटा बुँदा रचना गरेका छन् । व्यापार र लगानी प्रवर्द्धनलाई जोडेर समग्र उद्योग क्षेत्रको विकासलाई एउटै मालामा उन्नु बजेटको राम्रो पक्ष हो । तर नेपालमा उत्पादनमूलक उद्योग किन फस्टाइरहेका छैनन् ? त्यसमा लगानी किन जुटिरहेको छैन ? कतै हामीले औद्योगिकीकरणको परिभाषा नै गलत त बुझेका छैनौं ? लगानी भन्नासाथ वैदेशिक लगानीलाई मात्रै बुझ्नु गलत त भइरहेको छैन ? हामीकहाँ भनेजति बचत किन हुन सकिरहेको छैन ? प्राथमिक सञ्चितिमा के–कस्ता कठिनाइ छन् ?एकपछि अर्को गर्दै सबै कुरा खोल्दै जाँदा पनि भनेजस्तो लगानी रोजगारमूलक क्षेत्रमा किन हुन सकिरहेको छैन ? पण्डितहरूले फर्माएझैं कानुनी अड्चन, ट्रेड युनियन आन्दोलन, बजारको अनुकूलता, एकद्वार प्रणाली नभएकैले बाह्य लगानी नआएको हो त ? बुँदा ८३ मा उनले तुलनात्मक लाभ र प्रतिस्पर्धात्मक लाभ निर्यात रणनीतिको कुरा उठाएका छन् । तुलनात्मक लाभ र प्रतिस्पर्धात्मक लाभ लिनका लागि यो देशमा आजसम्म कुनै पहल नै गरिएको छैन ।उदाहरणका लागि चीनले अमेरिकाबाट आयात गर्ने एक नम्बर वस्तु भटमास हो भन्ने हाम्रा नीति निर्माताले पत्याउँदैनन् । दोस्रो नम्बरमा मकै हो भन्ने त झन् पत्याउने कुरै भएन । ठूलो स्केलमा उत्पादन गरेर अमेरिकासँग प्रतिस्पर्धात्मक लाभ लिन सक्छौं भन्ने कल्पनै गर्ने कुरा भएन । सबैभन्दा पहिला बुझ्नुपर्ने कुरा के हो भने, कुनै पनि वैदेशिक लगानी सम्पत्ति धेर छ, कहाँ पोखूँ भनेर आउने होइन । लगानीकर्ताले पहिला राष्ट्रिय/अन्तर्राष्ट्रिय बजार, राष्ट्रिय बचतको प्रवृत्ति हेर्छ ।स्वदेशका निजी क्षेत्रले कहाँ लगानी गरेका छन्, दक्ष र अर्धदक्ष जनशक्ति, उद्योगका लागि चाहिने पूर्वाधार र अन्तमा लगानी गर्ने देशका मानिसको उपभोग क्षमता र मानसिकता अध्ययन गर्छ । देशमा दुई दर्जन सम्भ्रान्त उद्यमी छन् । जसले मुलुकको अर्थतन्त्रमाथि लगभग कब्जा जमाएका छन् । उनीहरू नै उद्योगपति, बैंकर्स, बिमावाला, उनीहरू नै आयात–निर्यातकर्ता र निर्माण व्यवसायी छन् । सरकारले देखेका यी निजी क्षेत्र उत्पादनमूलक उद्योगमा लगानी गर्दैनन् किनकि व्यापारमा उनीहरूको एकलौटी वर्चस्व छ ।कृषिसँग जोडेर कुनै उद्यम हुन्छ भन्ने न त अर्थमन्त्रीले सोच्छन्, न त उद्यमपतिले । कृषिको आधुनिकीकरण हुँदै छ । व्यक्तिगत तवरमा वा कृषि सहकारीमार्फत जानेर नजानेर मानिसहरू टिलर (हाते ट्र्याक्टर), हार्भेस्टर, घाँस काट्ने मेसिन, काठ काट्ने आरा, पोर्टेवल धान–मकै प्रशोधन मिल आदि खरिद गरेर यी सामानको प्रयोग कृषि क्षेत्रमा बढ्दो छ । यी अधिकांश सामान चीनबाट आयात गरिन्छन् र डिजेल पेट्रोलबाट चल्छन् । बिग्रिएपछि फ्यालिन्छन् ।बिजुली चार्ज गरेर ब्याट्रीबाट पनि चलाउने मेसिनहरूको कारखाना खोल्न सकिन्छ र नाफा आर्जन गर्न सकिन्छ भन्ने सोच योजना, नीति कार्यक्रममा कतै देखिन्न । जानेमानेका वैज्ञानिक महावीर पुन र उनको समूहले कृषि औजार कारखाना चलाउन किताब बेच्नुपरेको छ । अर्थमन्त्री नवप्रवर्तनका नाममा बजेट विनियोजन गरी हिँड्छन्, उनको टिम प्राथमिकतामा पर्दैन । प्रतिस्पर्धात्मक लाभ हुन्छ कि हुन्न भनेर एक पटक अभ्याससम्म गरिहिँडे पनि हुने हो । तर त्यसो गरिन्न ।(३) पर्यटन : पर्यटन काठमाडौं, पोखरा, लुम्बिनी र सौराहाभन्दा फराकिलो हुन सकिरहेको छैन । किनकि नीति निर्मातासँग यसबारे सोच छैन । पर्यटन आम मानिससँग जोडिन्छ र जोड्न आवश्यक छ भन्ने नै महसुस नगरेपछि यसबाट मुलुकले फाइदा कसरी लिन सक्छ ? विदेशी एयरलाइन्समा भित्रिएर, विदेशी इन्टर कन्टिनेन्टल भोजन र पेय पिएर जाने पर्यटकले होटल मालिकलाई केही फाइदा पुग्ला तर समग्रमा मूल्य अभिवृद्धि हुँदैन ।(४) पूर्वाधार निर्माण : पूर्वाधार निर्माणको प्राथमिकता ठूला नेताका निर्वाचन क्षेत्रले मात्र ओगट्ने गरिन्छ । राष्ट्रिय आवश्यकतालाई ध्यान दिइन्न । उदारणकै लागि दमकमा बनेको टावर झापाकै धुलाबारीमा बनेको भए त्यसको व्यापार मूल्य अर्कै हुन्थ्यो । पूर्वाधार निर्माण कसरी गर्ने, कुन समयमा कसलाई समेट्ने भन्ने विषयमा अर्थराजनीति नकेलाउँदा निधनपछिको औषधिमूलोजस्तो हुन पुग्छ भन्ने मध्यपहाडी राजमार्गले देखाएको छ ।अन्तमा बजेटले कसलाई समेटेको र कसलाई उपेक्षा गरेको छ भन्ने निचोड निकाल्ने हो । बजेटमा स्रोत कसरी जुट्छ, जुटाइन्छ यसको रेडिमेड उत्तर दिन सकिन्छ । ४ सय २८ बुँदामा समेटिएको बजेटले पकेटका निजी क्षेत्रलाई समेटेको छ । उद्योग वाणिज्य महासंघ, सीएनआई र च्याम्बर्स अफ कमर्सका पदाधिकारीहरू सबै खुसी छन् ।किसान, मजदुर वा कामकाजी वर्गका लागि बजेट कागलाई बेल हुन पुगेको छ । सत्तारूढ र विपक्षी राजनीतिज्ञहरू बजेट प्रबन्धनबाट खुसी नै देखिएका छन् । अरू राजनीतिज्ञहरू पनि मंसिरसम्म खुसी नै रहनेछन् किनभने बजेटमा उल्लेख गरिएजस्तो राजस्व उठ्ने छैन र अधिकांश योजनाहरू पोहोर/परारजस्तै बजेट संशोधनमा काटिने वा छाँटिनेछन् । समाजवाद उन्मुखता र दिगो विकास लक्ष्य निक्कै टाढा उछिट्टिनेछ । ऋण केही खर्ब बढ्नेछ । आशा गरौं, दाताले चाहेजति ऋण प्रदान गर्नेछन् ।"
जनमत संग्रहको असान्दर्भिक वकालत,"जनताको लामो त्याग र संघर्षपछि प्राप्त लोकतान्त्रिक गणतन्त्रात्मक व्यवस्थाप्रति पछिल्लो समय पक्ष र विपक्षमा बहस भइरहेको छ । दुवै पक्षले सडकमा तमासा देखाएर जनतामा भ्रम छर्ने काम भइरहेको छन् । लोकतन्त्र विश्वमै सर्वोत्कृष्ट शासन व्यवस्था हो ।जनताको छोराछोरी जनताकै माझमा गएर जनताकै म्यान्डेट बोकेर गरिने शासन व्यवस्था जनमैत्री हुन्छ । तर, चार दशकदेखि एउटै व्यक्ति निर्वाचित भइरहँदा लोकतन्त्रप्रति नै जनता सशंकित बनिरहेका छन् । यसरी नै लोकतन्त्र चल्ने हो भने राजसंस्था र यो व्यवस्थामा के फरक रह्यो भन्ने आम बुझाइ बन्नु स्वाभाविकै हो ।लोकतन्त्र कमजोर बन्दा केही व्यक्तिले धमिलो पानीमा माछा मार्न खोज्दै छन् । र, उनीहरू जनमत संग्रहबाट राजा फर्काउने हुंकार गरिरहेका छन् । केही लोकतन्त्रवादी नेताहरू पनि राजसंस्था र हिन्दु राष्ट्रका पक्षमा जनताको म्यान्डेट लिन खोजिरहेका छन् ।तिनैमध्ये एक हुन्– नेपाली कांग्रेसका नेता डा. शेखर कोइराला । उनले हालै एक अन्तर्वार्तामा दिएको अभिव्यक्ति छ– ‘जनमत संग्रह गर्ने भए गरौं ।’ कांग्रेसको एक मुख्य नेताले नै यस्तो कुरा गरेपछि यो विषय सतहमा आएको छ । लोकतान्त्रिक संस्था र नेतृत्वप्रतिको वितृष्णा पनि चुलिँदो छ । यो कमजोरीलाई कुनै पनि राजनीतिक दलले अस्वीकार गर्नु हुन्न । सरसर्ती हेर्दा जनतामा वितृष्णा लोकतन्त्रप्रति होइन, नेताहरूको कार्यशैलीप्रतिको हो । जनता आफैं संघर्ष र बलिदानबाट प्राप्त व्यवस्थाको विपक्षमा जानै सक्दैनन् ।कांग्रेस, एमालेलगायत ठूला राजनीति दलले जनमत संग्रहले डराउनुपर्ने अवस्था छैन । जनताले फालेको व्यवस्थाका पक्षमा जनमत संग्रह गर्दा केही फरक पर्ने छैन । हुट्टियाउँले मैले आकाश थामिरहेको छु भन्ने भ्रममा रहेकाहरूले पनि आफूलाई प्रमाणित गर्न सकून् । तर, हिन्दु राज्यका पक्षमा भने जनताको आवाज बलियो छ ।जनताबाट पुनः अर्को पटक असफलताको स्वाद चाख्न हतारिइरहेका लोकतन्त्रविरोधीहरू जनमत संग्रहपछि सदाका लागि परास्त हुने शेखरको बुझाइ छ । कांग्रेसभित्रै पनि यो विषय उठ्दै आएको छ । हिन्दु राज्यको विषयलाई लिएर शेखर समूह कांग्रेसभित्र जनमत संग्रहको कुरा गर्दै आएको छ । डा. शशांक कोइरालाले पनि धर्मको विषयमा जनमत संग्रह गर्नुपर्ने वकालत गर्दै आएका छन् ।प्रश्न उठ्ला– के जनमत संग्रह उपयुक्त उपाय हो ? २०३७ वैशाख २० गते हामीले पञ्चायतसँग सरदरमा ५४/४५ को दरले जनमत संग्रह हारेको इतिहास छैन र ? जनमत संग्रह कुनै देशको एक विशेष मुद्दामा मतदानद्वारा सल्लाह वा निर्णय गरिने प्रक्रियाका रूपमा परिभाषित छ । यसलाई लोकतन्त्रमा ‘रिफेरेनडम’ र निरंकुशतामा ’प्लेबीसाइट’ भनिन्छ ।राजनीतिक इतिहासमा जनमत संग्रहलाई लामो समयदेखि जनताको प्रत्यक्ष राजनीतिक सहभागिताको उपकरणका रूपमा प्रयोग गरिएको पाइन्छ । तर, यस विधिको प्रयोग अति संवेदनशील हुन्छ । नेपालमा भएको जनमत संग्रह पनि यथास्थिति केन्द्रित थियो भनिन्छ ।पूर्वराजदूत एवं राजनीतिशास्त्रका प्राध्यापक लोकराज बरालका अनुसार ‘तुलसी गिरी जनमत संग्रहका पक्षमा थिएनन् ।’ उनले तत्कालीन समयमा भनेका थिए– ‘साधनस्रोतको मुहान सुकेको भए फरक पर्थ्यो । उनका विचारमा विरोधीले कुनै सर्त नराखेर खुला चेक (ब्ल्यांक चेक) दिएकाले जनमत उल्टो गएको हो ।’ यो डर नेपालमा विद्यमान छ । त्यसैले यस्तो जोखिमलाई बेवास्ता गर्नु हुँदैन ।जनमत संग्रहको अवधारणाले लोकतान्त्रिक सिद्धान्तभित्र एउटा अस्पष्ट स्थान ओगटेको छ । एकातिर यो प्रत्यक्ष रूपमा नागरिकलाई सशक्त बनाउने अवधारणाबाट प्रेरित छ भने अर्कोतर्फ यसले संस्थागत सुरक्षालाई असहज बनाउने र राजनीतिक स्थिरतामा जोखिम निम्त्याएको विश्वका विभिन्न उदाहरण छन् । औपनिवेशिक दक्षिण एसियामा जनमत संग्रह प्रायः पूर्वनिर्धारित परिणामलाई निष्कर्ष दिन प्रयोग गरिएको इतिहास छ ।उदाहरणका लागि बंगलादेशमा १९८२ मा एक अप्रत्याशित ‘कू’ का माध्यमबाट सत्ता लिएका लेफ्टिनेन्ट जनरल हुसेन मुहम्मद इर्सादले २१ मार्च १९८५ मा बंगलादेशमा सैन्य शासनमाथि जनमतसंग्रह गराएका थिए । जसमा लेफ्टिनेन्ट जनरल इर्सादको नेतृत्वमा सैन्य शासन जारी राख्न जनमतबाट सार्वजनिक स्वीकृति माग गरिएका थिए ।इर्सादले धाँधलीपूर्वक ९४ प्रतिशत मत प्राप्त गरे । लगत्तै बंगलादेश पुनः आन्तरिक अस्थिरता र द्वन्द्वमा होमियो । त्यसको ६ वर्षपछि संवैधानिक व्यवस्था लागू गर्न अर्को जनमत संग्रह भयो । यसले राष्ट्रपतिलाई राष्ट्रध्यक्ष बनायो । प्रधानमन्त्रीका लागि कार्यकारी प्रमुखको व्यवस्था गर्‍यो ।दक्षिण एसियाको अर्को एउटा दुर्लभ उदाहरण हो, भुटान । यसले आफ्नो नयाँ संविधानमाथि जनमत संग्रह गरेको थियो । राजसंस्था आफैंले राजाको प्रत्यक्ष शासनबाट संवैधानिक राजसंस्थासहित अग्रगामी व्यवस्थामा जनमत संग्रह गर्‍यो ।अर्को नकारात्मक उदाहरण हो, पाकिस्तान । यसले धेरै जनमत संग्रह देखेको छ । जनताको इच्छालाई प्रतिविम्बित गर्नुभन्दा अधिनायकवादी शासनलाई वैधानिक बनाउन बढी काम गरेको छ । सन् १९७८ र १९८४ को जनरल जिया–उल–हकको र सन् २००२ मा परवेज मुसर्रफको जनमत संग्रह अपारदर्शी चुनावका कारणले अलोकप्रिय थिए । चुनावी सहभागिता बढाइएको थियो र विपक्षीलाई प्रतिबन्धित गरिएको थियो ।सन् २०१४ मा स्कटल्यान्डमा स्वतन्त्रताका लागि शान्तिपूर्ण र सुव्यवस्थित जनमत संग्रहको उत्कृष्ट अभ्यास भयो । उत्तरदायी भावनाका साथ आफ्नो राष्ट्रको भविष्यका बारेमा जन–जनमा बहस पुग्यो । परिणाम स्वरूप युनाइटेड किङडममा बस्दा स्कटिस जनताको सम्मान हुने र देशको हित हुने निर्णय जनमत संग्रहबाट आयो ।२०६२/६३ पछि नेपालमा बहुभाषी र जातीय तहमा अधिकारप्राप्त समाजमा जनमत संग्रहले बहुआयामिक समस्या निम्त्याउन सक्छ । बढ्दो विदेशी प्रभावले देशको अक्षुणता प्रभावित हुनै नसक्ला भन्न सकिँदैन । जनमत संग्रह देशमा लागेको रोगको अत्यन्त संवेदनशील शल्यक्रिया हो । कुनै पनि गलत निर्णयलाई उल्ट्याउन जनमत संग्रह गराउनु हुन्न ।जनमत संग्रहलाई छोटो–छरितो उपायका रूपमा लिन हुँदैन । यसको अक्षुण आवश्यकता प्रमाणित गर्नुपर्छ । दक्षिण एसियाजस्तो अति राजनीतीकरण भएका सरकारी, निजी तथा गैरसरकारी संस्थामा के निष्पक्ष आयोग बनाउन सम्भव होला ? जनताको घर–घरमा यसको आवश्यकता पुष्टि गर्नुपर्छ । उदाहरणका लागि राजसंस्थाको विषयमा जनमतमा चाहिन्छ वा चाहिँदैन भन्ने उत्तर मात्र नभई तेस्रो उपाय पनि खुलाउनुपर्छ (जस्तै प्रत्यक्ष निर्वाचित प्रधानमन्त्री) अनि मात्र जनमतको जनताको चाहनालाई प्रतिविम्बित गर्छ ।लोकतान्त्रिक निर्वाचन प्रणाली भनेको नेतृत्व चयन मात्र नभई कस्तो प्रक्रिया र कस्ता–कस्ताका बीच प्रतिस्पर्धा भन्ने विषय धेरै सान्दर्भिक हुन्छ । किनकि जनमत संग्रहमा प्रक्रिया र प्रतिस्पर्धामा इमानदारिता भएन भने यो निष्पक्षताबिनाको सुनुवाइजस्तै हुन्छ । जोसेप सुम्पिटरदेखि हबर्माससम्मले भनेझैं ‘लोकतन्त्र मतदानको कुल संख्याको विषय मात्र नभई विचार विमर्श, तर्क, संस्थागत मध्यस्थताको विषय पनि हो । जनमत संग्रहमा पूर्ण ज्ञानको कमी र मनोभावना हाबी भएमा तर्कको हार हुन्छ । तार्किक हार भएको लोकतन्त्र अपूर्ण हुन्छ ।त्यसैले नेपालमा जनमत संग्रहको विषयलाई हल्का रूपमा राजनीतिक एजेन्डा बनाउँदा यसले प्रतिकूल व्यवस्था जन्माउने खतरा रहन्छ । त्यसो हुँदा यसमा कानुनी, दार्शनिक र राजनीतिक प्रभावको अनुमान नगरी यसमा कुनै पनि निर्णय दुर्घटना युक्त हुन जान्छ । राजनीतिक रूपमा जनमत संग्रह २०१४ को स्कटल्यान्डमा जसरी सहिष्णुता र स्थिरताको उपकरण बन्न पनि सक्छ वा पाकिस्तान र बंगालदेशजस्तो निरंकुश र अस्थिरता निम्त्याउन पनि सक्छ । नेपाल बहुजातीय, बहुभाषिक राष्ट्र हो ।बहुधार्मिक, बहुसांस्कृतिक विशेषता छन् । ०६२/६३ को जनआन्दोलनले संघीयता, धर्मनिरपेक्षता, समावेशिताजस्ता सिद्धान्त अंगीकार गर्‍यो । यस्तो संवेदनशील सामाजिक बनोट भएको मुलुकमा धर्म, राष्ट्रिय पहिचान वा राज्यको संरचनाजस्ता विषय संवेदनशील हुन् । यिनमा जनमत संग्रह गर्दा विभिन्न समुदायबीच अविश्वास बढ्न सक्छ । तनाव, द्वन्द्व उत्पन्न हुन सक्ने गम्भीर खतरा रहन्छ । सामाजिक सद्भाव खल्बलिन सक्छ । बाह्य शक्तिको चलखेलको डर पनि रहन्छ ।भूराजनीतिक स्वार्थले प्रक्रियालाई थप गिजोल्छ । जनमत संग्रह सिद्धान्तत : लोकतान्त्रिक उपकरण भए पनि लोकतन्त्रमा जसरी अलपमत वा अल्पसंख्यकको अधिकारलाई पनि सम्बोधन हुन्छ निश्चितताचाहिँ हुन्न । त्यसैले आलोचकहरूले जनमत संग्रहमा बहुमतको निरंकुशताको डर हुन्छ भन्ने व्याख्या पनि गरेको पाइन्छ । तुलसी गिरीले यसमा ‘ब्ल्यांक चेक’ को प्रयोग भएको भनेझैं यसलाई प्रभावमा पर्न भ्रमको प्रयोग भएको धेरै विश्व उदाहरणहरू पनि छन् । त्यसैले जनमत संग्रहमा विषयगत ज्ञान जनतामा हुन जरुरी छ ।जनमत संग्रह सरकार पक्ष र जनताका बीचको विवाद वा द्वन्द्व व्यवथापनको शान्तिपूर्ण उपकरण भए पनि यसको प्रयोग विधि, परिस्थिति र नियतमा निर्भर गर्दछ । यो रचनात्मक पनि हुन सक्छ, विनाशकारी पनि । नेपालजस्तो जटिल संक्रमणबाट गुज्रिरहेको राष्ट्रले सावधानी अपनाउनुपर्छ । कुनै पनि विषयमा जनमत संग्रहमा जानुपूर्व त्यसको अपरिहार्यता बुझ्नुपर्छ ।संवैधानिक कानुनी आधार हेर्नुपर्छ । सम्भावित सकारात्मक/नकारात्मक परिणामको आकलन गर्नुपर्छ । राष्ट्रिय हितमा पर्ने दूरगामी प्रभावको गहन विश्लेषण गरिनुपर्छ । यो वस्तुनिष्ठ, निष्पक्ष हुनुपर्छ राजनीतिक नेतृत्वको क्षणिक लोकप्रियता वा दबाबमा निर्णय हुनु हुँदैन ।राष्ट्रको दीर्घकालीन स्थायित्व, समृद्धि, सामाजिक सद्भावलाई केन्द्रमा राख्नुपर्छ । लोकतान्त्रिक मूल्यको सम्वर्द्धनलाई ध्यान दिनुपर्छ । लोकतन्त्रको वास्तविक सौन्दर्य निरन्तरको संवादमा छ । सहिष्णुता, विवेकपूर्ण निर्णय प्रक्रियामा यो निहित छ, आवेगपूर्ण विभाजनकारी अभ्यासमा होइन ।"
विश्वविद्यालयको स्वाभिमानमा चोट,"देशको सबैभन्दा ठूलो र धेरै विद्यार्थी अध्ययन गर्ने त्रिभुवन विश्वविद्यालय यति बेला विद्यार्थी संगठनको निसाना बन्दै गइरहेको छ । विश्वविद्यालय विद्यार्थी संगठन, प्राध्यापक तथा कर्मचारीको आन्दोलन गर्ने स्थल बन्न पुगेको छ । चाहे पदाधिकारीको नियुक्तिको विषय होस् चाहे कर्मचारीको नियुक्तिको विषय– विभिन्न संघ–संगठनको स्वार्थपूर्तिको क्षेत्र यही विश्वविद्यालय बनिरहेको छ ।स्नातक तहदेखि विद्यावारिधिसम्मका विद्यार्थीको भविष्यको रेखा कोर्ने जिम्मेवारी त्रिविले बोकेकामा कुनै सन्देह छैन । तर यति बेला यही विश्वविद्यालय सत्तापक्षकै विद्यार्थी संघ–संगठनको निसानामा पर्नु चिन्ताको विषय हो । पछिल्लो घटनाक्रम हेर्ने हो भने सत्ता पक्षकै विद्यार्थी संघ–संगठनका नेतादेखि कार्यकर्तासम्म विश्वविद्यालय तोडफोड गर्ने, आगजनी गर्ने कार्यमा निरन्तर लागिरहेका छन् ।पटक–पटक त्रिवि कार्यकारी परिषद्को बैठक बस्छ, बैठकले संलग्न व्यक्तिलाई कारबाहीको सिफारिस पनि गर्छ तर राजनीतिक पहुँचका आधारमा ती आवाजलाई दबाइन्छ । आखिर सधैं किन यस्तो हुन्छ ? यति बेला सबै सरोकारवालाको चासोको विषय यही बनेको छ ।त्रिवि किन अन्योलग्रस्त र समस्याग्रस्त बन्न पुग्यो त ? यसको उत्तर सम्बन्धित पक्षले दिनु पर्दैन ? राष्ट्रिय अन्तर्राष्ट्रिय क्षेत्रमा चर्चा कमाएको करिब ८० प्रतिशत उच्च शिक्षाको भार एक्लै बोकेर अगाडि बढेको त्रिविका उपकुलपतिले राजीनामा दिएको पनि महिनौं बितिसकेको छ । सरकारले ढिलै भए पनि उपकुलपति नियुक्तिका लागि शिक्षामन्त्रीको अध्यक्षतामा तीन सदस्यीय सिफारिस समिति गठन गरेको छ । यति ठूलो विश्वविद्यालयमा उपकुलपति निमित्त, शिक्षाध्यक्ष निमित्त बनेर कार्य गरेको पनि धेरै समय भइसकेको छ ।यतिका समय हुँदा पनि उपकुलपतिलगायत अन्य पदाधिकारी नियुक्त नहुँदासमेत सरकारी पक्ष, शैक्षिक जगत्, प्राध्यापक संगठन र विद्यार्थी संगठन मौन बस्नुले शैक्षिक जगत् आर्श्चयचकित बन्न पुगेको छ । राज्यले त्रिविजस्तो गरिमा बोकेको संस्थाको उचाइ बचाउने कोसिस र पहलकदमी किन गर्दैन हँ ?देशभर ८० प्रतिशत निजी शैक्षिक संस्थाको आबद्धता त्रिविमा पढाउने प्राध्यापकको नै छ । देशको सर्वाङ्गीण विकासका लागि उच्चस्तरीय सक्षम नीति निर्माण गर्ने व्यक्तिको पहल र प्रयत्नमा पूर्णतया नाफामूलक र व्यापारिक दृष्टिकोणबाट निजी शैक्षिक संस्था सञ्चालन गर्नु श्रमजीवी र सर्वहारा वर्गका छोराछोरीको उच्च शिक्षा सर्वसुलभ र गुणस्तरीय पाऊँ भन्ने चाहनामाथिको कुठाराघात हो कि होइन ? यसको जवाफ प्राज्ञिक तथा त्रिविका गुरुहरूले दिनुपर्छ कि पर्दैन ?यसको उत्तर विद्यार्थी संगठनहरूले खोज्नुपर्छ कि पर्दैन ?मुलुकमा त्रिविजस्तो शैक्षिक संस्था खोलिनु आफैंमा राम्रो कुरा हो । तर संस्थाका नाममा सर्वसाधारणको पहँॅचभन्दा माथि गई शिक्षालाई कमाई खाने भाँडोका रूपमा सञ्चालन गरिन्छ भने आदरणीय प्राज्ञिक व्यक्तित्व, विद्यार्थी संगठन र सम्बन्धित पक्षले प्रश्न गर्ने कि नगर्ने ?त्रिविको लोगो बेचेर निजी शैक्षिक संस्थामा व्यापारको खेती गर्ने, घाम चर्कियो भने पनि क्याम्पस नजाने, गएमा १० मिनेट ढिला पुग्ने, समयावधि नसकिंँदै १० मिनेट पहिला कक्षाकोठा छोड्ने, अध्ययन बिदा लिएर ट्युसन कोचिङ पढाउने, प्राध्यापकका नाममा राजनीति गर्ने, त्रिविको लोगो बेचेर विज्ञापनमा निजी शैक्षिक संस्थामा सजिने कार्यलाई प्राज्ञिक व्यक्तित्वहरूको विश्वविद्यालयप्रतिको सङ्कीर्ण प्राज्ञिक हेराइ भन्ने कि नभन्ने ?उपल्लो स्तरको जनशक्ति सिर्जना गर्न सफल त्रिविका प्राज्ञिक व्यक्तित्वहरूको कालीदास प्रवृत्तिका कारण त्रिवि यो अवस्थामा आइपुगेको हो भनेर सबै सरोकारवालाले भन्ने गर्छन् । विश्वविद्यालयमा पाउने सुविधा सबै लिने अनि राम्रोसँग पढाउँदै नपढाइ तलबभत्ता खाने तर विश्वविद्यालयको हितमा भन्दा आफ्नो निजी लगानीमा खोलिएका कलेजको विज्ञापन गर्ने, आफूलाई विश्वविद्यालयका प्राज्ञिक भन्ने व्यक्तित्वहरू विश्वविद्यालयको प्रतिष्ठा, गौरव, संरचनाको शैक्षिक वातावरण भत्काउन लागि परिरहेका छन् भनेर सरोकारवालाले प्रश्न गर्ने कि नगर्ने ?यतिका समयसम्म त्रिविमा पदाधिकारी नियुक्त नहुँदा न राज्यलाई चासो छ, न त प्राज्ञिक व्यक्तित्वलाई नै । न राजनीतिक दल, न त विद्यार्थी संगठनलाई नै यसबारे चिन्ता छ । त्रिविको प्रतिष्ठा र मर्यादालाई कमजोर बनाई शैक्षिक व्यापारीकरणका व्यापारीहरू लौ अब त्रिवि खत्तम भयो, यसको भविष्य छैन भनी मिडियाबाजी गरिरहेका छन् । आफूहरू नाफा घाटाको जोडघटाउ गरिरहेका छन् । अनि आफूहरूलाई उच्चकोटिको प्राज्ञिकताको कित्तामा उभ्याई राजनीतिक पार्टीका नेताहरूको घरदैलामा चहार्दै भागबन्डाको भागीदार बन्न जी–हजुरी गर्नुलाई विडम्बनासिवाय के भन्न सकिएला र ?विश्वविद्यालयलाई राजनीतिक हस्तक्षेपबाट मुक्त राख्नैपर्छ भनेर न्वारनदेखिको बल लगाई कुर्लिन पनि उनीहरू नै पछि पर्दैनन् । यति बेला सहजै अनुमान गर्न सकिन्छ त्रिवि बन्द–हडताल, तालाबन्दीको केन्द्र बनिरहेको छ, सत्ता पक्षकै बलबाट । केन्द्रीय कार्यालयमा दिनहुँ प्रहरी परिचालन हुनु विश्वविद्यालयजस्तो संवेदनशील अनि राष्ट्र विकासको मेरुदण्डका रूपमा रहेको संस्थाप्रति विश्वजगत्ले के भनिरहेको होला ? प्राज्ञिक क्षेत्रका लागि लाखौं विद्यार्थीको भविष्य बर्बाद बनाउने कुरा कुनै पनि बहानामा राम्रो मान्न सकिँदैन ।त्रिविमा केही विषयको लोगो हारालुछ हुने र केही विषयमा विद्यार्थी आकर्षण घट्ने कुरा किमार्थ उपयुक्त होइन । एउटै विश्वविद्यालय हो, कुनै विषयमा आकर्षण र कुनै विषयमा विकर्षण किन हुन पुग्यो त ? त्यसको उत्तर पनि त दिनुपर्ला नि ? स्वाभाविक रूपमा प्राज्ञिक क्षेत्र राजनीतिक हस्तक्षेपबाट मुक्त हुनैपर्छ । प्राज्ञिक स्थललाई कुनै पनि मानेमा राजनीतिक पार्टीको क्रीडास्थल बनाइनु हुँदैन ।विश्वविद्यालय योग्य, क्षमतावान्, कर्तव्यनिष्ठ र नैतिकवान् व्यक्तिहरूको साझा फूलबारी र चौतारी बन्न सक्नुपर्छ । त्यसका लागि विश्वविद्यालय सञ्चालन गर्ने जिम्मा पाएको प्राज्ञिक क्षेत्र र प्राज्ञिक मनोविज्ञान एउटै र पारदर्शी तथा इमानदार बन्नैपर्छ भने प्राध्यापकहरू पनि आफ्नो जिम्मेवारीप्रति उत्तरदायी बन्नुपर्छ । विद्यार्थी संगठन पनि संवेदनशील र जिम्मेवार बन्नैपर्छ ।यति बेला सिंगो शैक्षिक जगत्लाई एउटै चिन्ता छ– त्रिविजस्तो गरिमा बोकेको र देशविदेशले पत्याइदिएको संस्था डुब्ने त होइन ? बारम्बार तालाबन्दी, बन्द हडताल, तोडफोडबाट यसको स्वाभिमान समाप्त हुने त होइन ? आफ्नै घरमा तालाबन्दी गरेर बाहिर प्राज्ञिक उन्नयनको तर्कवितर्क गर्दै हिँड्दा विश्वविद्यालयका प्राज्ञिक व्यक्तित्व र सरोकारवालालाई गर्व गर्ने नैतिक अधिकार रहन्छ कि रहन्न ? प्रश्न सोचनीय छ ।"
माधव नेपालविरुद्ध मुद्दा : सुशासनको कोसेढुंगा कि नयाँ कोतपर्वको सुरुवात ?,"पूर्वप्रधानमन्त्री माधवकुमार नेपालविरुद्ध विशेष अदालतमा मुद्दा दर्ता भएपछि नेपालमा भ्रष्टाचारको अनुसन्धान र अभियोजनमा नयाँ अध्याय सुरु भएको छ । २०६६ सालमा प्रधानमन्त्री बनेका नेपालको नेतृत्वको मन्त्रिपरिषद्ले पतञ्जलि योगपीठलाई हदबन्दीभन्दा बढी जग्गा किन्ने सुविधा दिएकामा दुई महिनाभित्रै बेच्न पनि अनुमति दिएर भ्रष्टाचार गरेको अख्तियारको दाबी छ ।अख्तियारले विशेष अदालतमा दर्ता गरेको मुद्दा कुनै नियमित कानुनी प्रक्रिया होइन किनकि अहिलेसम्म मन्त्रिपरिषद्का निर्णयमा अख्तियारले अनुसन्धान गर्न नमिल्ने भनेर शीर्ष नेताहरूका लागि अतिरिक्त र आपरदर्शी रक्षा कबच खडा गरिएको थियो ।पूर्वप्रधानमन्त्री नेपालमाथि मुद्दा दर्ता भएपछि भने त्यो कबच निरस्त भएको छ । पतञ्जलि प्रकरणमा अनुसन्धान, अभियोजन स्वाभाविक उद्देश्यले अघि बढाइएको हो भने यो प्रकरण सुशासन र जवाफदेहितातर्फ देशकै लागि कोसेढुंगा सावित हुनेछ । तर, राजनीतिक प्रतिशोध र दाउपेचको खेल मात्र हो भने नेपालमा नयाँ युगको कोतपर्व सुरुवात भएको मान्नुपर्नेछ । जसको क्षतिको विवरण आकलन गर्न दशकौं लाग्न सक्छ ।भारतीय योग गुरु रामदेव र सहयोगी आचार्य बालकृष्णको नेतृत्वमा रहेको पतञ्जलि पुस २०६४ मा नेपालको कम्पनी रजिस्ट्रार कार्यालयमा दर्ता भएको थियो । जडीबुटी उद्योग तथा योग महाविद्यालय खोल्ने भनेर पतञ्जलिले निवेदन दिएपछि नेपाल नेतृत्वको मन्त्रिपरिषद्ले काभ्रेको बनेपामा ८ सय १५ रोपनी जग्गा हदबन्दी छुटमा खरिद गर्न १८ माघ २०६६ मा स्वीकृति दिएको थियो ।मन्त्रिपरिषद्को स्वीकृतिपछि पतञ्जलिका नाममा ५ सय ९३ रोपनी जग्गा खरिद गरिएको थियो । तर, हदबन्दी छुटमा जग्गा किन्न स्वीकृति पाएको दुई महिनामै अर्थात् ६ चैतमा उक्त जग्गा बेच्न पनि मन्त्रिपरिषद्ले नै स्वीकृति दिएको थियो ।उद्योग खोल्न भनेर हदबन्दी छुटमा किनिएको जग्गा दुई महिनाभित्रै बेच्न स्वीकृति दिने मन्त्रिपरिषद्को निर्णय कैफियतपूर्ण थियो भनेर भूमिसुधारका तत्कालीन महानिर्देशक केशरबहादुर बानियाँले लिखित असहमति राखेका थिए । यद्यपि उनलाई स्पष्टीकरण सोधेर, जिम्मेवारीबाट हटाएर यो कारोबार सम्पन्न गरिएको थियो । यसरी दुई महिनाभित्र भएको खरिद–बिक्रीको कारोबार १६ वर्षपछि भए पनि न्यायिक निरूपणको विषय बनेको छ ।मन्त्रिपरिषद्को आवरणमा अनियमितता भएको भनेर आवाज उठेको यो पहिलो प्रकरण होइन । खासगरी वाइडबडीदेखि ललिता निवाससम्मका मुद्दामा राजनीतिक नेतृत्वलाई उन्मुक्ति दिएर मन्त्री र कर्मचारीमाथि मात्र मुद्दा दर्ता गरिएको थियो । जबकि जतिसुकै ठूलो जिम्मेवारीमा बसे पनि कुनै व्यक्ति कानुनभन्दा माथि हुन सक्दैन भन्ने लोकतान्त्रिक संविधानको मर्म हो ।त्यसैले प्रधानमन्त्रीले अध्यक्षता गर्ने मन्त्रिपरिषद्का निर्णयमाथि पनि कानुनी प्रश्न उठाउन पाउनुपर्छ र निर्णय गर्ने पदाधिकारीलाई जवाफदेही बनाउनुपर्छ भनेर सडक र सदनमा लगातार आवाज उठिरहेको छ । त्यसैले त अख्तियारसम्बन्धी विधेयकमा छलफल गर्ने क्रममा संसद्को राज्य व्यवस्था समितिअन्तर्गतको उपसमितिले‘मन्त्रिपरिषद्का निर्णयमाथि पनि कानुनी परीक्षण हुन सक्ने’ व्यवस्थासहितको प्रतिवेदन तयार पारेको छ । तर, प्रमुख राजनीतिक दलका शीर्ष नेताको दबाबमा अहिले त्यो विधेयक राज्य व्यवस्था समितिमा अलपत्र परेको छ, सदनमा पठाइएको छैन । एकातिरमन्त्रिपरिषद्लाई जवाफदेही बनाउने कानुनी प्रबन्ध गर्न शीर्ष नेताहरू तयार नहुने र अर्कोतिर प्रतिपक्षी दलका नेतामाथि भने त्यस्तै सन्दर्भमा मुद्दा दर्ता हुने, यो संयोग काकताली मात्र हो कि राजनीतिक योजना भन्ने प्रश्न अहिले सान्दर्भिक भएको छ ।हुन त गलैंचा निर्यातमा योजनाबद्ध कर छलेको भनेर २०३५ सालमा पूर्वप्रधानमन्त्री तुलसी गिरीमाथि भ्रष्टाचार मुद्दा दायर भएको थियो । उक्त मुद्दाले त्यति बेला पनि तरंग ल्याएको थियो । तर उनले सर्वोच्च अदालतबाट सफाइ पाए । त्यस्तै २०६१ सालमा सत्ता हत्याएपछि राजा ज्ञानेन्द्रले पूर्वप्रधानमन्त्री शेरबहादुर देउवालाई भ्रष्टाचार आरोपमा पक्राउ गरेका थिए ।यद्यपि देउवामाथि अख्तियार अन्य कुनै संवैधानिक निकायबाट अनुसन्धान भएको होइन । राजा ज्ञानेन्द्रले तजबिजमा गठन गरेको शाही आयोगले आफैं अनुसन्धान, अभियोजन र फैसला गर्ने गैरन्यायिक शक्ति पाएको थियो, जसलाई सर्वोच्च अदालतले खारेज गरिदिएपछि यो प्रकरण कुनै संवैधानिक वा कानुनी सन्दर्भमा अनुकरणीय छैन । त्यसयताका विभिन्न भ्रष्टाचारमा प्रधानमन्त्रीको नाम जोडिए पनि कानुनी अभ्यासबाट भने उनीहरूलाई उन्मुक्ति दिने गरिएको थियो, जसको शृंखला अहिले मात्र विच्छेद भएको छ ।प्रधानमन्त्रीलाई पनि कानुनप्रति जवाफदेही बनाउने प्रचलनलाई संस्थागत बनाउन सकियो भने सुशासनमा नेपाल नयाँ युगमा प्रवेश गर्नेछ । तर, बदलाको राजनीति संस्थागत भयो भने छिमेकी पाकिस्तान र बंगलादेशको जस्तो हालत हुनेछ ।पाकिस्तानमा भ्रष्टाचार आरोपमा सन् १९९६ मा नवाज सरिफले पूर्वप्रधानमन्त्री बेनजिर भुट्टोलाई निर्वासित हुन बाध्य पारेका थिए । तर तीन वर्षपछि नवाज सरिफसमेत त्यसैगरी देश निकाला भएका थिए । एक दशकसम्म साउदीमा निर्वासित सरिफ स्वदेश फर्किएर प्रधानमन्त्री त भए, तर सन् २०१६ मा भ्रष्टाचार आरोपमा उनलाई फेरि जेल हालियो ।सरिफको दल अहिले सत्तामा फर्किएको छ तर यो बीचमा प्रधानमन्त्री बनेका इमरान खानलाई जेलमा राखिएको छ । उता बंगलादेशमा बेगम खालिदा जिया र शेख हसिनाले भ्रष्टाचार मुद्दालाई राजनीतिक हतियार बनाएर एकअर्कालाई जेल पठाउने भयानक षड्यन्त्र रचना गर्दै आएका थिए । अहिले हसिना भारत निर्वासनमा छिन् भने वेगमको दल प्रतिबन्धित छ ।पाकिस्तान र बंगलादेशका प्रधानमन्त्रीहरू जेल जाने शृंखला चले पनि ती देशमा सुशासन बलियो बनेन, बरु एकअर्काको राजनीति र सार्वजनिक जीवन सखाप पार्ने डरलाग्दो चक्रव्यूह मात्र मञ्चन भइरह्यो । नेपाली समाजले त्यस्तै आत्मघाती खेल होइन, सुशासनको व्यग्र प्रतीक्षा गरिरहेको छ । किनकि देशका लागि भ्रष्टाचारको मुद्दा सुशासनको उपक्रम हो, प्रतिशोधको औजार होइन ।पतञ्जलि प्रकरण पनि एउटा ‘केस स्टडी’ हो, जसको निष्कर्षले देशलाई सार्थक मार्गदर्शन गर्नेछ । यो समग्र प्रकरण निर्क्योल गर्न सत्ताले कालान्तरमा समेत आफ्नो निष्पक्षता सावित गर्नुपर्नेछ ।त्यस्तै पूर्वप्रधानमन्त्री माधव नेपालले पनि यो सत्ताको दुरुपयोग हो भन्ने विज्ञप्ति फ्याँकेर आफूले आफैंलाई निर्दोष सावित गर्न पाउने छैनन्, कानुनतः संसद् सदस्यबाट निलम्बित भएका उनले आफ्ना सम्पूर्ण राजनीतिक तथा सार्वजनिक जिम्मेवारीबाट अलग बसेर न्यायिक प्रक्रियालाई सहयोग गर्नुपर्छ । समाजले सबै पक्षलाई चेतनापूर्वक खबरदारी गरिरहेको छ, निष्पक्षता र स्वतन्त्रता अपेक्षा गर्ने त्यान्द्रो मात्र होइन, प्रदर्शन गर्ने अभ्यास पनि हो ।"
सरकार ! खोइ वृद्धाश्रम ?,"काठमाडौँ — मेरा एक जना बालसखाको एकाबिहानै फोन आयो । उनको बोलीमा निराशपन मिसिएको थियो । मैले सोधें, ‘किन, सन्चो छैन र ? बोली त निकै निराशलाग्दो छ त ?’ उनी भावुक बनिन्, ‘हेर न ! भएका दुवै सन्तान पनि बिदेसिए । छोरी क्यानडा र बाबु अमेरिका गएको पनि लामै समय भयो । म त कति अभागी रहेछु । यहाँ बिरामी पर्दा अस्पतालसम्म लैजाने मान्छे पनि छैनन् ।’केही दिनअघि श्रीमान् बिरामी भएको र उनलाई अस्पतालसम्म पुर्‍याउन साह्रै समस्या परेको कुरा पनि उनले सुनाइन् । बल्लतल्ल अस्पतालसम्म पुर्‍याएर छोराछोरीलाई फोन गर्दा ‘कति पैसा चाहिन्छ ममी, हामी पठाइदिन्छौं’ भन्ने कुराले उनलाई निकै गहिरो चोट पुर्‍याएको रहेछ । ‘उल्टै रिसाउँछन् भन्या । हाम्रो संसार अब यहीं बस्यो । फेरि हाम्रा बच्चाको भविष्यका लागि पनि नेपाल फर्किने कुरा नगर्नूस्,’ उनले आफ्नो दिक्दारी पोख्दै भनिन्, ‘घर किन्दाको लोन, गाडीको लोन तिर्नका लागि वर्षौं लाग्छ । अब त यताको सुविधामा बानी परिसक्यो । कहिलेकाहीँ बिरामी भइहालिन्छ त । धेरै आत्तिनुपर्ने जरुरी छैन । पेन्सन छँदै छ, नपुगेको भन्नु हामी पैसा पठाइदिइहाल्छौं पो भन्छन् त ।’आखिर जीवन के रहेछ त ! सन्तानका लागि मरिमेटियो तर जीवनको उत्तरार्द्धमा आफ्नो साथमा कोही छैन । सात समुद्रपारि अरूको देशमा आफ्नोपन, संस्कार छैन, मान्छे मेसिनजस्तै भएको छ । श्रीमान् श्रीमतीको भेट एक हप्तामा हुन्छ । एउटा जागिरमा जाँदा अर्को फर्किन्छ । तर, पनि उनीहरू त्यसैमा खुसी छन् । उनीहरूलाई यहाँ फर्किनै मन छैन । वृद्धवृद्धा बाआमासँग बस्न मन छैन ।‘मेरो पनि हालत त उही हो । भएका दुई छोरी पनि बाहिर छन्,’ मैले उनलाई ढाडस दिँदै भने, ‘तिम्रो र मेरो समस्या उस्तै छ । अब हामी बुढेसकालमा मिलेर एउटै वृद्धाश्रममा बस्नुपर्छ ।’ मलाई धेरै साथीभाइले भन्ने एउटै कुरा छ, ‘साथी तिमी त सरकारी जागिरे मान्छे, बुढेसकालमा सरकारले हेर्ला नि है ।’छोराछोरी विदेशमा भएका, गाउँको सम्पत्ति बाँझो पल्टिएको, पेन्सन र बैंकमा पैसा भएर पनि एकमुठी तातो पानी दिने मान्छे नभएकाहरूका बारेमा राज्यले सोचिदिनुपर्ने बेला आएन र ? अरू केही नभए पनि कमसे कम सुविधासम्पन्न, पहुँचयुक्त वृद्धाश्रम बनाउने भनी कानुन निर्माणका लागि अभियान चलाउने हो कि ? बरु आफ्नो भएको सम्पत्ति सरकारले नै लेओस् तर वृद्धवृद्धाका लागि उचित लालनपालन गर्ने व्यवस्था गरिदेओस् ।यो त सहरिया परिवारको कुरा भयो । गाउँलेका दुःख अझ विकराल छन् । खुसी खोज्न विदेश पसेको सन्तान ऋण तिर्नका लागि वर्षौंदेखि पसिना बगाइरहेको छ, उता खुसीको प्रतीक्षामा पाखोबारी कुरेर बाटो हेरिरहेका दूरदराजका आवाजविहीन वृद्धवृद्धाका आँखा टट्याइरहेका छन् ।ज्येष्ठ नागरिकले सम्मानित र मर्यादित जीवनका लागि कानुनबमोजिम आफ्नो हकअधिकार प्राप्त गर्न नसकेको परिणाम पनि हो यो । वैदेशिक रोजगारीकै कारण कतिपय ज्येष्ठ नागरिक एक्लो बन्दै गएको र कतिपयका आफ्ना सन्तानलाई सम्पत्ति दिँदा बिचल्ली भएको अवस्था पनि छ । ज्येष्ठ नागरिकले सम्पत्तिकै कारण सन्तानबाट दुर्व्यवहारको सिकार भइरहेका गुनासा पनि छन् । संभ्रान्त परिवारभित्रको पीडा उस्तै दर्दनाक छ । छोराछोरी व्यापार व्यवसायमा व्यस्त हुने, नाति–नातिनी अध्ययनका लागि कलेजतिर जाने । एकछिन घरमा जम्मा हुँदा सबैका हातमा विद्युतीय उपकरण हुने । ज्येष्ठ नागरिकसँग बोल्ने, मनको कुरा सुनिदिने कोही हुँदैन । एक्लोपनका कारण डिमेसिन्या, डिप्रेसनको सिकार भई आत्महत्यासमेत गरेका प्रतिनिधिमूलक घटना पत्रपत्रिकामा बग्रेल्ती देख्न सकिन्छ ।ज्येष्ठ नागरिक अनुभवका खानी, सामाजिक मूल्य मान्यता एवं विकास निर्माणका जिउँदो इतिहास हुन् । यिनीहरूलाई क्षमताका आधारमा स्थानीय सीप, प्रविधिसँग जोडेर सक्रिय बनाउनु जरुरी छ । सरोकारवाला निकायले ज्येष्ठ नागरिकको अधिकार संरक्षणको विषयमा समयमै संवेदशील भएर प्राथमिताका आधारमा आवश्यकता पहिचान गरी नीति, योजना, कार्यक्रम र बजेटले जोड्नु जरुरी छ ।केही महिनाअगाडि मेरो स्कुले साथी जो अहिले अमेरिकामा छन्, उनले आफ्नो दुःखेसो पोख्दै भनेकी थिइन्, ‘हेर् न साथी यहाँ त मलाई समय कटाउन पनि साह्रै गाह्रो छ ।’ यसो बाहिरतिर घुम्न जाऊँ भने कोही चिन्दैनन् । भाषा बुझिँदैन । कसैलाई कसैको मतलब छैन । सबैथोक नौलो छ । छोरा–बुहारी ड्युटीबाट आउँदा रात बिहानको पत्तो हुँदैन । बरु यहाँ त वरपर भए पनि आफ्नोपन छ । पर्दा जुनसुकै स्थानको भए पनि सहयोग हुन्छ । उनको अन्तिममा एउटै भनाइ थियो, ‘हामी बुढाबुढीको उचित लालनपालन र स्याहारसुसार गर्ने व्यवस्था सरकारले मिलाए त आफ्नै माटोमा फर्किएर बस्ने थियौँ । यहाँ त एक दिन पनि मलाई महिनाजस्तो लाग्न थाल्यो ।’ वास्तवमा उमेरले नेटो काटिरहेका वृद्धवृद्धाका साझा समस्या सम्बोधन गर्न अब भत्ताले मात्रै पुग्दैन, ज्येष्ठ नागरिकका लागि सरकारले अभिभावकत्व निर्वाह गर्नु पनि जरुरी छ ।नेपालमा ज्येष्ठ नागरिकको संख्या कुल जनसंख्याको १०.२१ प्रतिशत अर्थात् २९ लाख ७७ हजार ३ सय १८ छ । सामाजिक सुरक्षा भत्ता प्राप्त गर्ने सम्भाव्य उमेरको जनसंख्या ५.२३ प्रतिशत छ । अर्कोतर्फ भएका बलिया पाखुरी, प्रतिस्पर्धी दिमाग दैनिक करिव २५०० सयको हाराहारीमा बिदेसिएका छन् । सरकारले युवाहरूलाई स्वदेशमै रोजगारीको व्यवस्था गरी टिकाउन सकेन । राजनीतिक दलहरू कुर्चीकै लागि लडिरहेका छन् । देश र जनताको विषयमा सोच्ने समय कसैलाई छैन ।जनसंख्याको वार्षिक औसत वृद्धिदर ०.९२ प्रतिशत रहँदा ज्येष्ठ नागरिकको वार्षिक वृद्धिदर ३.५ प्रतिशत रहेको छ । प्रजनन दर घट्दै गइरहेको छ भने औसत आयु बढिरहेको छ । यसले निकट भविष्यमा नै नेपाल पनि वृद्ध समाजमा परिणत हुन सक्ने अवस्थालाई संकेत गर्दछ । सन्तान भएर पनि एक्लो भएका ज्येष्ठ नागरिक, असहाय, अशक्तको हकमा सुविधासम्पन्न वृद्धाश्रम दिवा सेवाको व्यवस्था गरी सम्मानति र मर्यादित रूपमा बाँच्न पाउने व्यवस्था गर्न अब ढिला भइसकेको हो कि !–आचार्य मानव अधिकार अधिकृत हुन्"
वातावरण संरक्षणमा बौद्ध दृष्टिकोण,"२१औँ शताब्दीको विश्वको सबैभन्दा ठुलो संकटमध्ये एक हो वातावरणीय विनाश । जलवायु परिवर्तन, जैविक विविधताको क्षय, वन फडानी, अनियन्त्रित औद्योगिकीकरण, प्लास्टिकजन्य वस्तुको बढ्दो प्रयोगबाट मानव अस्तित्व नै खतरामा पर्ने सम्भावनाहरू बढदै गएको छ।विकासको नाममा भइरहेको अनियन्त्रित प्राकृतिक दोहन, अति लोभ र असंयमित उपभोगको प्रवृत्तिले आज पृथ्वी गम्भीर पर्यावरणीय संकटको गर्तमा पुगेको छ।हाल देखा परिरहेका असामान्य मौसमी घटना, तापक्रममा द्रुततर वृद्धि, जैविक विविधताको क्षय आदि प्रस्टै देखिन थालेका वातावरणीय विनाशका सूचकहरू हुन् जसले जोखिमपूर्ण भविष्यको स्पष्ट संकेत गरिरहेका छन् ।सन् २०२५ मा प्रवेश गर्दै गर्दा पृथ्वीको औसत तापक्रम १.५ डिग्री सेल्सियसले बढिसकेको छ। यसको परिणामस्वरूप ध्रुवीय हिउँ पग्लनु, समुद्री सतह बढ्नु, खेतीयोग्य भूमि मरुभूमिमा परिणत हुनुजस्ता घटनाहरू देखिँदै छन्। नेपालको सन्दर्भमा असामान्य खडेरी, अत्यधिक वर्षा र बाढी पहिरोले जनधनमा विनाश ल्याइरहेको छ । वायु प्रदुषण विशेष गरी सहरहरूमा क्यान्सर सरह घातक बनिरहेको छ ।विश्व स्वास्थ्य संगठनका अनुसार प्रत्येक वर्ष ७० लाख भन्दा बढी मानिस वायु प्रदूषणजन्य रोगका कारण अकाल मृत्युवरण गरिरहेका छन् । जलस्रोतहरूमा रासायनिक मल, उद्योगबाट निस्कने फोहर एवम् प्लास्टिकजन्य वस्तुको मिसावट अर्को गम्भीर समस्या बनेको छ ।हाल समुद्रमा करिब १५ करोड टन प्लास्टिक फोहर थुप्रिइसकेको छ, जसले लाखौँ जलचरहरू मर्ने अवस्था सिर्जना गरेको छ । मानव केन्द्रित विकासप्रति बढ्दो निर्भरता र भोगवादी सोचले अन्य प्राणीहरूको अस्तित्व नै संकटमा पारिरहेको सन्दर्भमा, अब पूर्वीय धार्मिक तथा नैतिक मूल्यहरूको महत्त्व पुनः उजागर भइरहेको छ। विशेषतः बौद्ध दर्शन, ज्ञान र आचरणमा यस्ता संकटहरूको उत्तर खोज्ने सम्भावना देखिन्छ।बौद्ध शिक्षाको मूल मर्ममा वातावरणप्रतिको गहिरो संवेदना, सहअस्तित्वको चेतना र जैविक–अजैविक वस्तुहरूप्रतिको आपसी निर्भरता स्पष्ट रूपमा पाइन्छ। यद्यपि 'वातावरण' भन्ने शब्द प्रत्यक्ष प्रयोग गरिएको छैन, तर चार महाभूत- पृथ्वी, आपो, तेजो, वायो- र जीवित प्राणीबीचको अन्तरसम्बन्धमार्फत वातावरणीय सन्तुलनको महत्त्वपूर्ण व्याख्या गरिएको छ ।जब यी तत्त्वहरूको सन्तुलन बिग्रन्छ, तब रोग, दुःख र विनाश उत्पन्न हुन्छ । बौद्ध साहित्यमा मानव कर्म, लोभ, द्वेष र मोहले पृथ्वीलाई कसरी संकटमा पार्छ भन्ने विस्तृत व्याख्या पाइन्छ । यी साहित्यहरूमा पर्यावरणलाई जीव र अजीवबीचको अन्तर सम्बन्धित सहअस्तित्व को रूपमा व्याख्या गरिएको छ।मानवको चित्त, आचरण र तृष्णाले प्रकृतिको सन्तुलनमा कसरी असर गर्छ भन्ने विषयमा विस्तृत चर्चा गरिएको छ । त्यसैले बौद्ध दृष्टिकोणमा वातावरण केवल बाह्य वस्तु मात्र होइन, चित्तको प्रतिबिम्ब पनि हो।बौद्ध दर्शनमा करुणा, अहिंसा, र समभावको केन्द्रीय स्थान छ। यी मूल्यहरूले नै पर्यावरणीय संरक्षणको स्पष्ट मार्ग देखाउँछन्। यस दर्शन अनुसार करुणा भनेको केवल मानवप्रति मात्र देखाइने होइन, यो त सम्पूर्ण जीव र प्राकृतिक तत्त्वहरूप्रति देखाइने दया र सम्मानको अभ्यास हो।बौद्ध अभ्यासमा सबै प्राणीप्रति असीमित मैत्री भाव विकसित गरिन्छ जसका कारण वृक्ष, वन्यजन्तु, नदी, पर्वत आदिमा पनि करुणा र समर्पणको चेतना उत्पन्न हुन्छ। बुद्धका अघिल्लो जन्मको वर्णन गर्ने जातक कथाहरूमा बोधिसत्त्वको वातावरणप्रतिको करुणा र समर्पण भाव अत्यन्त स्पष्ट रूपले देखाइएको छ । यस प्रकार बौद्ध दर्शनका आधारमा हामीले बुझ्नु पर्दछ कि वातावरणीय संरक्षण केवल वैज्ञानिक वा राजनीतिक मुद्दा मात्र होइन, यो नैतिक, आध्यात्मिक र मानवीय कर्तव्य पनि हो।बौद्ध दर्शन अन्तर्गत प्रतीत्यसमुत्पाद सिद्धान्तले जैविक एवम् अजैविक वस्तुहरुबिचको कुशल तथा अकुशल अन्तरसम्बन्धको आधारमा पर्यावरणको चर्चा गर्दछ । यस सिद्धान्त अनुसार सबै वस्तु र प्राणीहरू परस्पर आश्रित छन् जसलाई यो हुँदा त्यो हुन्छ, यो नहुँदा त्यो हुँदैन भन्ने सूत्रमा संक्षेप गर्न सकिन्छ।यस सिद्धान्तका अनुसार अज्ञान र अतिसय लोभ (तृष्णा) को कारण व्यक्तिले आफू प्रकृतिको अन्योन्याश्रित अंश भएको तथ्य भुल्दछ र प्रकृतिको विनाशका निम्ति उद्यत हुन्छ । त्यसकारण बौद्ध दर्शनको अन्तर निर्भरता को शिक्षाले वातावरण संरक्षणलाई एक नैतिक, आध्यात्मिक र व्यवहारिक उत्तरदायित्वको अर्थमा बुझाउँछ। जब हामी बुझ्छौँ कि हाम्रै सास र जीवन प्रकृतिमा आश्रित छ, तब प्रकृतिप्रतिको व्यवहार पनि परिवर्तन हुन्छ। यही चेतना नै वातावरणीय संकटको दिगो समाधानतर्फको पहिलो पाइला हो।विभिन्न बौद्ध राष्ट्रहरूले सम्यक आजीविका, करुणा, अहिंसा, पर्यावरणीय सहिष्णुता एवम् प्रतित्य समुत्पाद जस्ता सिद्धान्तहरूलाई अपनाएर वातावरण संरक्षणमा प्रशंसनीय उदाहरण प्रस्तुत गरेका छन्। थाइल्याण्डको वन अभिषेक अभियानमा रुखहरूलाई भिक्षुहरूझैँ गेरुवा वस्त्रमा अभिषेक गरेर जीवित प्राणीको सम्मान दिइन्छ। थाइल्याण्डस्थित अग्रभिक्षु फ्रा प्राचक खुत्तजित्तोको अगुवाइमा सन् १९९० को दशकबाट यो परम्पराको सुरुवात भएको हो ।यो अभियानले धार्मिक भावनालाई वातावरण संरक्षणमा जोडेर गहिरो प्रभाव पारेको छ। सन् २०१५ मा अर्का भिक्षु फ्राजेक फोमेटोले प्रस्ताव गरेको इको टेम्पल अवधारणामा प्लास्टिक फोहोरबाट मन्दिर निर्माण गरिन्छ र वन संरक्षणलाई धार्मिक अभ्यासको रूपमा अंगालिन्छ।त्यस्तै, श्रीलङ्काको स्यान्डलवुड बोधिसत्त्व अभियानले युवा बौद्ध भिक्षुहरूको सहभागितामा वृक्षारोपण, जैविक विविधताको संरक्षण र पर्यावरणीय चेतनालाई बौद्ध चर्याको रूपमा सन् २०१० बाट अघि बढाएको छ। भुटानले अपनाएको ग्रस नेशनल ह्याप्पिनेस- राष्ट्रिय समृद्धिको सट्टा राष्ट्रिय खुसी- जस्तो अवधारणा वातावरणीय सन्तुलन र बौद्ध मूल्यहरूमा आधारित सफल प्रयोग हो, जसबाट नेपालले पनि पाठ सिक्न सक्छ।विश्व वातावरण दिवस २०२५ ले हामीलाई पुनः स्मरण गराएको छ- प्रकृति कुनै साधन होइन, यो त जीवनकै आधार हो। आज देखिएका सबै संकटहरूको मूल कारण मानव चित्तको असन्तुलन हो। बौद्ध शिक्षाले चित्तलाई शुद्ध, सजग र करुणामय बनाउने मार्ग देखाउँछ। यदि हामीले चित्त, चेतना र चर्या तीनवटैलाई परिवर्तन गर्न सकेनौँ भने, केवल नाराले मात्र वातावरण जोगिँदैन।अतः वातावरण संरक्षणको सन्देश नारा आधारित होइन, चेतना आधारित हुनुपर्छ। नारा यति मात्र होस्- 'सजग बनौँ, सहअस्तित्व अपनाऔँ, करुणालाई व्यवहारमा उतारौँ। यही हाम्रो साँचो धर्म हो, यही नै हाम्रो साझा भविष्य।'"
प्लास्टिक प्रदूषणविरुद्ध विश्व आवाज,"अन्य वस्तुको तुलनामा प्लास्टिकजन्य सामान बहुउपयोगी, सस्तो, सजिलो र हलुंगो मानिन्छन् । यसबाट बनेका झोलालगायत वस्तु सानो आकारमा पट्याएर राख्न मिल्ने, उत्पादन, भण्डारण तथा ओसारपसार गर्न पनि निकै सजिलो हुनाले त्यसको माग पनि अत्यधिक छ । अहिले प्लास्टिकका सामानबिना जीवन नै चल्दैन कि भनेजस्तो पनि भइरहेको छ ।सन् २०२२ मा गरिएको एक अध्ययनअनुसार विश्वमा वार्षिक ४० करोड टन प्लास्टिक र झन्डै २७ करोड टन प्लास्टिकजन्य फोहर उत्पादन हुन्छ । सबैभन्दा बढी प्लास्टिक र प्लास्टिकजन्य फोहर उत्पादन गर्ने देशमा चीनपछि दक्षिण एसियाका मुलुक, त्यसपछि अमेरिका र युरोपियन मुलुक रहेका छन् ।विश्वभरि नै यसको व्यवस्थापन अहिले ठूलो चुनौतीको विषय बनेको छ । प्लास्टिकजन्य फोहरको ठूलो हिस्सा सार्वजनिक स्थल, खोलानाला हुँदै समुद्र, ल्यान्डफिल साइट र खुला वातावरणमा यत्रतत्र रूपमा मिल्काइरहेको अवस्था छ, जसले मानव स्वास्थ्यलाई समेत प्रतिकूल असर पारिरहेको छ ।नेपाल आफैंले प्लास्टिक उत्पादनार्थ कच्चा पदार्थ उत्पादन नगरे पनि अन्य मुलुकबाट आयात गर्ने गरेको छ । सन् २०२१–२०२२ को तथ्यांक हेर्ने हो भने नेपालले अन्य मुलुकबाट ३ लाख ८० हजार टन प्लास्टिकका कच्चा पदार्थ र प्लास्टिकलगायत सामान आयात गरेको देखिन्छ । यही वर्ष २०.७ किलो टन प्लास्टिकजन्य फोहर उत्पादन गरेको छ ।त्यसैगरी करिब १ सय ६५ हजार टन जति पुनः प्रयोग गरी आफैंले प्लास्टिकका नयाँ सामग्री पनि निर्माण गरेको छ । एक तथ्यांकअनुसार नेपालले अक्टोबर २०२३ देखि सेप्टेम्बर २०२४ सालसम्म प्लास्टिकजन्य सामान खरिद बढाएको छ । अघिल्लो वर्षको तुलनामा यस वर्ष झन्डै २१ प्रतिशतले यसको वृद्धि भएको देखिन्छ । आगामी वर्षमा यसको मात्रा अझै बढ्ने संकेतहरू देखिँदै छन् ।यसरी प्लास्टिकको व्यापार व्यवसाय बढ्दै जाँदा यसले केही रोजगारी पनि सिर्जना गरेको छ तर समग्रमा हामीले आयात गरेको प्लास्टिक एक पटक प्रयोग गरी मिल्काउनुपर्ने खाले छन् । यसले गर्दा प्लास्टिकजन्य फोहर अत्यधिक मात्रामा उत्पादन भइरहेको छ ।त्यसको प्रशोधन गर्ने उचित पूर्वाधारको कमी, लगानीमैत्री वातावरण नहुनु र मानिसमा पनि जनचेतनाको कमीले गर्दा धेरै मात्रामा फोहरजन्य प्लास्टिक जथाभावी जलाउने, गाड्ने, ढल, नदी, खोला, ताल आदि पानीको मुहानमा फाल्ने र त्यहाँ जम्मा हुने हुँदा समय–समयमा ढल जाम हुने र सहरमा बाढीका साथै त्यसले अत्यधिक मात्रामा प्रदूषण बढाइरहेको छ ।यस वर्षको विश्व वातावरण दिवस ५ जुन २०२५ अर्थात् आजकै दिन ‘प्लास्टिक प्रदूषणविरुद्ध लागौं’ भन्ने नाराका साथ मनाइँदै छ । प्लास्टिक प्रदूषणले विश्वलाई नै आक्रान्त बनाइरहेकाले विश्व समुदायलाई यस वर्ष प्लास्टिक प्रदूषणविरुद्ध एकजुट हुन आग्रह गरिएको हो ।१६ जुन १९७२ देखि संयुक्त राष्ट्रसंघले विश्व वातावरण सम्मेलनको आयोजना गर्दै आइरहेको छ । वातावरण संरक्षणका लागि विश्वभर राजनीतिक र सामाजिक जनचेतना जगाउनुपर्ने अन्तर्राष्ट्रिय ऐक्यबद्धताअनुसार यो दिवसलाई संस्थागत गर्न ५ जुन १९७३ बाट विश्वमा एकसाथ मनाउन लागिएको हो । नेपालले पनि यसै दिन यो दिवस मनाउँदै आइरहेको छ ।नेपालमा प्लास्टिकजन्य फोहर उत्पादन र यसको प्रभावका बारेमा विस्तृत तथ्यांक र अनुसन्धानको अभाव छ । साथै एक पटक प्रयोग हुने प्लास्टिकको झोला र अन्य वस्तुको व्यापक प्रयोगले एक त फोहर उत्पादन वृद्धि भइरहेको छ भने त्यसको व्यवस्थापनको कठिनाइ, व्यवस्थापनका लागि आवश्यक पूर्वाधारको कमी, ज्ञानको अपुगले सहरी क्षेत्रमा यत्रतत्र फालेको, उडाएर ल्याएको, माटो वा जमिनमा गाडेको वा नाली, खोलाहरूले बगाइलाने र अन्तिममा गएर समुद्रमा गई पानीमा बस्ने जीवहरूले खाएर कत्ति त त्यही प्लास्टिक घाँटीमा अड्केर मृत्युसमेत हुने गरेका छन् । यी र यस्ता क्षति कम गर्नका लागि नेपालले पनि गर्न सकिने प्रयास अहिले तुरुन्तै थालनी गर्नुको विकल्प छैन ।यसका लागि सर्वप्रथम नेपाल सरकार, प्रदेश तथा स्थानीय तहहरूले एक पटक मात्रै प्रयोग हुने प्लास्टिकका सामग्रीको उत्पादन, बिक्रीवितरण, भण्डारण तथा ओसारपसारमा रोक लगाउनुपर्छ । यसका साथै रि–साइक्लिङमा जाने प्लास्टिकको मात्रै प्रयोग गर्ने र उत्पादन गर्ने नियम नै लागू गर्ने ताकि हानिकारक खालको प्लास्टिक प्रयोगमा बन्देज लगाउन सजिलो होस् भन्नेतर्फ पनि ध्यान दिनु जरुरी छ ।पुनः प्रयोग गर्न नमिल्ने र नसकिने वस्तुहरू तथा कच्चा पदार्थको आयात नै बन्द गर्नुपर्ने हुन्छ । यदि आयात गरेको खण्डमा आयात गरेको कम्पनीले नै त्यसको तथ्यांक राखी व्यवस्थापन गरेको सुपरिवेक्षण गरी नियन्त्रित गर्नुपर्नेछ । प्लास्टिकजन्य फोहरलाई सफा र सुरक्षित तरिकाले संकलन गर्ने, त्यसरी संकलित भएको फोहरबाट प्रदूषण र चुहावट नहुने गरी सुरक्षितसाथ प्रशोधन केन्द्रसम्म ढुवानी गर्ने व्यवस्था गर्नुपर्छ ।विभिन्न खालको प्लास्टिकको वर्गीकरण, भण्डारण र प्रशोधन गर्ने कामलाई प्रोत्साहन गर्ने, पूर्वाधार विकास र व्यवस्थापनका लागि आवश्यक लगानीमैत्री सहयोग गर्ने वातावरण बनाउन पनि अब ढिला गर्नु हुँदैन । प्लास्टिक संकलन तथा प्रशोधनका लागि कार्यरत व्यवसाय, कम्पनी तथा कामदारहरूको सीप र ज्ञानका लागि आवश्यक तालिम प्रदान गर्नुका साथै हौसला प्रदान गर्ने, करमा सहुलियत दिने काम सरकारका तर्फबाट गर्नु जरुरी छ ।प्लास्टिक कम्पनी तथा यससँग सम्बन्धित व्यवसाय गर्दा वातावरणमा प्रभाव कम गर्ने प्रयास, सामाजिक उत्तरदायित्व वहन गरेको, सुशासन कायम गरेको मूल्यांकन गरी सहुलियत तथा प्रोत्साहन गर्नुपर्छ । प्लास्टिक फोहर व्यवस्थापन निर्देशिका तयार गरी लागू गर्न पनि अब जरुरी भइसकेको छ ।–महर्जन एकीकृत सहरी विकास केन्द्रका कार्यकारी निर्देशक हुन् ।"
नागरिकता पाउन कहिलेसम्म संघर्ष ?,"आफ्नै देशभित्र अनागरिक भएकाहरूको दुःखको फेहरिस्त केलाउने हो भने धेरै दर्दनाक कथाहरू भेटिन्छन् । तिनै कथामध्येकी एक ‘केस स्टडी’ हुन्– सुर्जा देउवा । बाजुरामा जन्मिएकी उनी १२ वर्षको उमेरमा जनयुद्धमा होमिएकी थिइन् । गाउँका १० जनासँगै युद्धमा होमिएकामा ५ जना त सहिद नै भए । भाग्यले उनी बाँचिन् ।समय क्रममा सुर्जा गिरीले कृष्ण देउवासँग ‘पार्टी विवाह’ गरिन् । तर, जात व्यवस्थामा जकडिएको माइती पक्षले उनको विवाहलाई स्विकारेन । १६–१७ वर्षदेखि उनले माइती घरमा पाइला टेक्न पाएकी छैनन् । कलिलै उमेरमा दुई सन्तानकी आमा बनेकी सुर्जाका श्रीमान् मलेसिया गएको ११ वर्ष भयो । अहिले उनी न सम्पर्कमा आएका छन्, न त जिउँदो–मर्दो नै थाहा छ ।१६ वर्षको उमेरमा विवाह गरेकी सुर्जाले विवाह दर्ता र सामाजिक स्वीकृति नपाउँदा ३३ वर्षको उमेरसम्म नेपाली नागरिक भएको परिचय पाउनका लागि गरेको संघर्ष ज्यादै दर्दनाक छ । एक थान त्यही नागरिकता पाउनु नै अहिले उनका लागि लोकतान्त्रिक गणतन्त्रको सबैभन्दा ठूलो उपलब्धि भएको छ ।के यत्तिका लागि सुर्जाले ज्यानको बाजी थापेर जनयुद्ध लडेकी थिइन् त ? सुर्जाजस्ता परिवर्तनको शंखघोष गरेर हिँडेका अन्य हजारौं लडाकुको नियति अहिले कस्तो होला ? ती योद्धाकै काँधमा बन्दुक राखेर यो परिवर्तन सम्भव बनाएको नेतृत्वले यसबारेमा कहिले सोच्ने होला ? अहिलेको यक्ष प्रश्न हो यो ।वास्तवमा सुर्जाहरूले ज्यानको बाजी थापेर लडेको लडाइँ सानोतिनो थिएन । मृत्युलाई हत्केलामा राखेर लडेकै कारण अहिलेको लोकतान्त्रिक गणतन्त्र सम्भव बनाएका सुर्जाहरूले एक थान नागरिकताका लागि लडेको युद्ध बन्दुक बोकेर हिँड्दाभन्दा भयंकर छ ।सुर्जाहरूले किशोर उमेरमै काँधमा थ्री नट थ्री राइफल, कम्मरमा माइन र हातमा ग्रिनेट बोकेर अहिले हामीले वैशाख ११ मा मनाइरहेको वैभवशाली लोकतन्त्र दिवसको जग बसाल्न हरसम्भव कोसिस गरेका थिए । पलपल मृत्युको सन्त्रास बोकेर अहिले हामीले मनाइरहेको जेठ १५ को गणतन्त्र दिवसको पहेली तय गरेका थिए । तर यी सुर्जाहरूको योगदानको बही खाता तयार गर्न लोकतन्त्र र गणतन्त्रको ठेक्का लिनेहरू तयार छन् त ? अहिलेको अर्को प्रश्न यो पनि छ ।जनयुद्धका क्रममा सुर्जाजस्ता हजारौंको जीवनमा प्राप्ति गर्नुपर्ने केही चीज थिएन । सिर्फ थियो त लोकतान्त्रिक गणतन्त्र । त्यही सपना प्राप्तिका लागि युद्ध मैदानमा होमिएका हजारौं योद्धाबीच सुर्जाको भेट भएको थियो, सहयात्री कृष्ण देउवासँग । युद्धका क्रममा सहयात्री बनेका सुर्जा र कृष्णबीच पार्टी नेतृत्वले ‘जनवादी विवाह’ गरिदियो । तर जनवादी विवाह गराइदिएको नेतृत्व अहिले कहाँ छ ? मलेसियामा बेपत्ता कृष्ण र कुखुरा फार्ममा काम गरिरहेकी सुर्जाले सोधिरहेको प्रश्न अहिले यही हो ।जनयुद्ध सकिएपछि देश नयाँ शासकीय व्यवस्थामा गयो । देशमा भएको बेथिति, विसंगति, अन्याय, अत्याचारका विरुद्ध बोल्नुपर्छ भन्ने सोच जनतामा हाबी भयो । सुर्जा र कृष्णले अढाई–अढाई लाख पाए । राज्यले दिएको अढाई लाख अनुदानले सुर्जा र कृष्णको बलिदानको मूल्य तिर्न सक्थ्यो त ! अढाई लाख अनुदानले भविष्य नै गुमराहमा पारिसकेका उनीहरूको जीवन कहाँ सुलभ हुन्थ्यो र ! फलस्वरूप राज्यले दिएको अनुदान सकियो । बालबच्चा पाल्नुपर्ने विवशता र कर्तव्य निर्वाह गर्नुपर्ने बाध्यतामा कृष्ण विदेश पलायन भए । तर, विदेश गएका कृष्ण सम्पर्कविहीन भए ।कुनै समय काँधमा बन्दुक र हातमा ग्रिनेट बोकेर हिँडेकी सुर्जा अहिले कोखिलामा घाँस र दाउरा च्यापेर हिँडिरहेकी छन् । यो उनको जीवनको तीतो सत्य हो । एउटा नागरिक भएको परिचय पाउनकै लागि उनले लडेको अर्को जनयुद्धको कारक को हो ? सायद उनकै नेतृत्व हो । तर, सँगै अर्को प्रश्न उब्जिन्छ, यो देशको नागरिक हुन सक्षम व्यक्ति को हो त ? त्यसको हिसाब यो व्यवस्थाले गर्छ कि आममानिसको चेतनाले ?२०७४ सालको स्थानीय निर्वाचनमा उनको पालिका पुनर्वास नगरपालिका–९ मा माओवादी केन्द्र विजयी भएको थियो । आफ्नो पार्टी विजयी हुँदा पनि सुर्जाले नागरिकता पाउन सकिनन् । यसको एकै कारण थियो, उनलाई गाउँलेले स्विकारेका थिएनन् ।कृष्णका दाजु–भाउजूले पनि साथ दिएका थिएनन् । सन्तानहरू हुर्कंदै थिए । सयौं पटक वडा कार्यालय धाइन् तर कहिले विवाह दर्ता भएन, कहिले के भएन भनेर उनलाई नागरिकता नदिएर प्रशासनले हेलाहोचो गरिरह्यो । जबकि एउटा नागरिकको हिसाबले नागरिकता पाउनका लागि उनका दुई सन्तान नै काफी थिएनन् र !उक्त वडामा २०७९ को स्थानीय तह निर्वाचनमा पनि माओवादी केन्द्र नै विजयी भयो । स्थानीय सरकारमा मात्रै होइन, यो देशको प्रधानमन्त्री नै ‘सुर्जाका सुप्रिमो’ अर्थात् पुष्पकमल दाहाल बने । सुर्जाको अनवरत लडाइँ देखेपछि गाउँलेले पनि सुर्जासँग हार खाए । नागरिकता बनाइदिन पर्‍यो भनेर वडालाई दबाब दिए ।यत्तिकैमा गाउँलेले सुर्जालाई माओवादी केन्द्रको नगरस्तरीय बैठकमा आएर आफ्ना कुरा राख्न भन्यो । उनले रोस्ट्रममा उभिएर आँखाभरि आँसु झार्दै आफ्नो कथा सुनाइन् । बैठकमा सुर्जाका जेठाजु पनि उपस्थित थिए । सुर्जाको परिचय खुल्दै जाँदा पार्टीले उनका जेठाजु र वडाध्यक्षलाई स्पष्टीकरण सोध्यो । त्यसपछि उनीहरू नागरिकता बनाइदिन तयार भए । छरछिमेकको रोहवरमा कृष्णसँग सुर्जाको विवाह भएको पुष्टि गरिदिएसँगै उनले नेपाली नागरिकता पाइन् ।इतिहास भन्छ– क्रान्ति सजिलो छैन । सुर्जा र कृष्णको संघर्षले भन्छ– जति नै ठूलो क्रान्ति गरे पनि भुइँमान्छेको जीवनमा केही बदलाव आउँदैन । वास्तवमा एउटा नागरिकताका लागि सुर्जाले गरेको संघर्ष कम पीडादायी र दर्दनाक छैन । यस्ता कति सुर्जाहरू होलान्, जसले अहिले पनि अनागरिक भएर जीवन बिताइरहेका छन् र नेतृत्वप्रति सोधिरहेका छन्, ‘नेपाली नागरिक भएको परिचय पाउनकै लागि अझै कति संघर्ष गर्नुपर्ने हो ?’"
भुइँमान्छे बिर्सिएको बजेट,"मुलुकको विकास, आर्थिक समृद्धि, उत्पादन वृद्धि, रोजगारी सिर्जना, भ्रष्टाचार नियन्त्रण र सुशासनजस्ता विषयहरूको सम्बोधन हुने जनमुखी बजेट जनताको अपेक्षा थियो । तर आर्थिक वर्ष २०८२/०८३ मा सरकारले ल्याएको बजेटले त्यस्तो अनुभूति दिन सकेन ।बजेट अर्थ राजनीतिक दस्ताबेज हो, जनतालाई डेलिभरी दिने अन्तिम औजार हो । तर बजेटले ‘पोलिसी डिपार्चर’ गर्न सकेन । बजेटमा व्यक्त प्रतिबद्धताहरू पूरा गर्ने ठोस आधारहरू छैनन् । ‘भिजिनरी’ हुनुपर्ने बजेट ‘रियाक्टिभ’ भयो । कमजोर जगमा उभिएको यो बजेटले जनतालाई आशा, भरोसा र समृद्धिको मार्गचित्र दिन सक्दैन भन्ने देखिएको छ ।सरकारले ६ खर्बको घाटा बजेट ल्याएको छ । चालु बजेट शतप्रतिशत खर्च हुने, पुँजीगत खर्चमा सुस्तता हुँदा मुद्रास्फीति बढ्ने र आन्तरिक ऋणको अंश बढ्दा एकातिर जनतालाई बढी करको भार बढ्ने अर्कातिर राज्यको ऋणको भारसमेत उच्च भएर समष्टिगत आर्थिक स्थायित्वमा चुनौती आउने देखिन्छ ।सेवा प्रवाह, सुशासन र भ्रष्टाचार नियन्त्रण प्राथमिकताको अन्तिममा छ । यति बेला चरम भ्रष्टाचार, अनियमितता, बेथिति, ढिलासुस्ती, कमिसनतन्त्र मौलाएको छ । भ्रष्टाचार नगर्ने र गर्न नदिने कुरा भाषणमा सीमित भयो । कुशासनको जाँतोले जनता थिचिएका छन् । तर भ्रष्टाचार नियन्त्रण र सुशासनका ठोस कार्यक्रम बजेटमा आएन ।यो बजेट संविधानले लिएको मूल लक्ष्य तथा उद्देश्यबाट विचलित देखिन्छ । बजेटको मुख्य प्राथमिकता गणतन्त्रको अनुभूति दिने र समाजवादका आधार निर्माण गर्ने हुनुपर्थ्यो । तर गणतन्त्रको संवर्द्धन र समाजवादको तयारीका लागि कुनै सोच, लक्ष्य, प्रतिबद्धता र त्यसअनुसारका कार्यक्रम आउन सकेनन् । सार्वजनिक क्षेत्रलाई प्राथमिकता दिनुपर्नेमा सार्वजनिक/सरकारी क्षेत्रलाई संकुचन गरेर निजी क्षेत्रलाई अन्धाधुन्ध बढावा दिइएको छ ।उत्पादन र रोजगारी बढाउने प्रस्ट कार्यक्रम छैन । समाजवादतर्फ जाने हो भने स्रोतको न्यायिक वितरणमा ध्यान दिनुपर्छ । शिक्षा, स्वास्थ्य, रोजगारी, बुढ्यौली र बालबालिकाजस्ता क्षेत्रमा राज्यको हस्तक्षेप तथा काम गर्न सक्नेलाई काम र नसक्नेलाई सामाजिक सुरक्षाको सुनिश्चितता हुनुपर्छ । लैंगिक उत्तरदायी र बालबालिकामैत्री बजेट आउनुपर्छ ।शिक्षा, स्वास्थ्यमा बजेट अनिवार्य रूपमा बढ्नुपर्ने, बढाइएन । एकातिर निजीकरणले शिक्षा महँगो भयो, आम जनताको पहुँचबाट टाढा भयो, अर्कोतिर सामुदायिक शिक्षाको गुणस्तर बढाउनेमा सरकारको प्राथमिकता भएन । शिक्षामा विनियोजित कुल बजेटमध्ये ७० प्रतिशत व्यावसायिक/प्राविधिक शिक्षामा लगाउनुपर्नेमा त्यसो भएको छैन । शिक्षा परम्परागत सोचबाट प्रभावित छ ।समयको मागअनुसारको मानव संसाधन विकास गर्ने दृष्टि नै भएन । एआईलगायत नयाँ प्रविधिको विकासले आर्थिक क्रियाकलापमा तीव्रता ल्याउँछ, बजार प्रतिस्पर्धात्मक बनाउँछ । स्वास्थ्य क्षेत्रमा माफियाकरण छ । महँगो स्वास्थ्य सेवा जो सर्वसाधारण जनताका लागि आकाशको फलजस्तो हुन पुगेको छ । यसर्थ बजेटले समाजवादको दर्शन बिर्सेको छ, बाटो भुलेको छ ।यति बेला देशको मूल समस्या बेरोजगारी हो । समाजवादका कुरा गर्नु रोजगारीका कुरा नगर्नु ‘कुराले चिउरा भिज्दैन’ भनेजस्तै हो । उत्पादन र उत्पादकत्व वृद्धि, रोजगारी सिर्जना, राष्ट्रिय पुँजीको विकास तथा दलाल पुँजीवादको सिकन्जाबाट मुक्त स्वतन्त्र राष्ट्रिय आत्मनिर्भर अर्थतन्त्रको विकास गर्दै देशलाई समृद्धि र समाजवादतर्फ अघि बढाउने अहिलेको मूल राजनीतिक कार्यदिशा हो । त्यसबारे बजेटमा ठोस प्रतिबद्धता र कार्यक्रम छैन ।बेरोजगारीका कारण लाखौं बौद्धिक र ऊर्जाशील जनशक्ति विदेश पलायन भइरहेको छ । जसको असर देश विकासमा परेको छ । रोजगारीका लागि कृषि र उद्योगमा लगानी बढाउने र युवा पलायन रोक्ने कार्यक्रम चाहिएको हो । गाउँमा बाँझो जमिन आवाद गर्ने र युवालाई आधुनिक प्रविधिसहित उद्यमशीलतासँग जोडेर ‘हातमा काम र गोजीमा दाम’ आउने कार्यक्रम आवश्यक थियो ।हाम्रो अर्थतन्त्रको मेरुदण्ड कृषि नै हो । किसानले उत्पादन गरेको कृषि वस्तुको समर्थन मूल्य तोक्नु र उत्पादित कृषि वस्तुको बिक्रीको सुनिश्चितता अहिलेको आवश्यकता हो । बजेटमा धानलगायतका उत्पादनको समर्थन मूल्य तोक्ने, ती वस्तुको बजार अभाव भएमा खाद्य तथा व्यापार कम्पनीमार्फत खरिद गर्ने व्यवस्था मिलाउने’ कुरा सकारात्मक छ । तर कृषि क्षेत्रमा कम्तीमा १ खर्ब हुनुपर्नेमा बजेट घटाएर ५७ अर्बमा झारिएको छ । यसरी यो महत्त्वाकांक्षी संकल्प पूरा हुन असम्भव छ । कृषकलाई उत्पादनमा आकर्षित गर्न मल, बीउ, उपकरण, सिँचाइ, विद्युत्मा सहयोगका ठोस योजना आउन सकेनन् ।सरकार कृषि विकासका लागि अपरिहार्य आपूर्ति शृंखला, भण्डारण वा कृषि संसाधनमा पर्याप्त लगानी गर्दैन । किसानहरूका लागि मूल्य स्थिरीकरण कोष छैन । अर्कोतिर कृषिलाई कृषकसँग होइन, बिचौलियासँग जोडेको छ । दुई वर्षभित्र चामलमा आत्मनिर्भर हुने कुरा छ । सीमा क्षेत्रबाट धान बाहिर निर्यात रोक्न नसक्दा चामलमा आत्मनिर्भर कसरी हुन्छ ? जसको परिणाम फेरि खाद्यान्न संकट कायमै हुनेछ ।भूमिसम्बन्धी कानुन संशोधन गरी ‘भूमिहीन दलित, सुकुम्बासी र अव्यवस्थित बसोबासीको समस्या समाधान गरिने र पाँच लाख परिवारलाई जग्गाधनी प्रमाणपुर्जा उपलब्ध गराउने’ प्रतिबद्धता आएको छ । संवैधानिक हकअनुसार भूमिहीन दलित एवं वास्तविक सुकुम्बासी र जमिनबीचको समस्या समाधान गरिनुपर्छ । तर सुकुम्बासीका नाममा हुकुमवासीले जग्गा पाउने अवस्था आउनु हुन्न । अर्कोतिर कानुनको यही छिद्रबाट अव्यवस्थित बसोबासीका नाममा भूमाफिया र दलालहरूले जग्गा कब्जा गर्न नसक्ने प्रबन्ध गर्नुपर्छ ।बजेटले अर्थतन्त्रका तीनमध्ये एक पिलर सहकारी गायब गरिदिएको छ र एक गाउँ एक सहकारी, एक घर एक रोजगारीजस्ता नारा बिर्सिएको छ । पाँच लाखसम्मको बचत निक्षेप सुरक्षण गरिने, सहकारीको रकम अपचलन गर्नेको सम्पत्ति लिलाम बिक्री गरी प्राप्त रकम बचतकर्तालाई फिर्ता गर्ने बजेटका प्रतिबद्धता कार्यान्वयनको प्रतीक्षामा छन् सहकारीपीडितहरू ।देशको आर्थिक वृद्धिदर न्यून छ । विकास खर्च ३ खर्ब वरिपरि मात्र छ । जबकि बजेट २० खर्ब हाराहारी पुग्न लागिसक्यो । कोभिडपछि ओरालो लागेको अर्थतन्त्र उठाउन नीतिगत फड्को मार्ने गरी दिशानिर्देश गर्न सकिन्थ्यो । उही कर्मकाण्डी र जनतालाई निराशा बाँड्ने बजेट ल्याइयो, लगानीमुखी र नतिजामुखी बजेट आएन । पुँजीगत खर्चका लागि विश्वासिलो स्रोत छैन ।राजस्व संकलन लक्ष्यअनुसार हुन सकेको छैन । विगतमा अनुदानको उपयोग ४२–४८ प्रतिशतसम्म र बाह्य ऋणको उपयोग ४८–५६ प्रतिशतसम्म हुने गरेको छ । अनुदानको अंक घट्दो छ । कुल ऋणमा आन्तरिक ऋणको अंश बढ्दै छ । चालु खर्चका लागि पनि आन्तरिक ऋणको प्रयोग र ऋणको ब्याज तिर्न ऋण परिचालन गर्ने अवस्था अर्थतन्त्रको दृष्टिले घातक छ । सरकारले काम गरेको भुक्तानी र कोभिडको बिमाबापतको रकमसमेत दिन सकेको छैन । यसरी थला परेको अर्थतन्त्र उठाउन र ‘समृद्ध नेपाल सुखी नेपाली’ को आकांक्षा कसरी पूरा होला ?बजेटले २०३० सम्ममा नेपाललाई मध्यम आय राष्ट्रको स्तरमा पुर्‍याउने लक्ष्य र २०२६ मा विकासोन्मुख राष्ट्रमा स्तरोन्नति भएपछि आउने सम्भावित चुनौती र अवसरको सम्बोधन गर्ने ठोस नीति पहिचान गर्न सकेको छैन । यति बेला जनताको ढाड सेक्ने कर प्रणाली छ ।बन्दुक किन्दा र बच्चाको भोटो किन्दा एउटै दरमा कर लाग्छ, यहाँ सामाजिक न्याय मरेको छ । भारतमा नागरिकलाई राहत दिने उद्देश्यले वार्षिक १२७५ लाखसम्मको आयमा कर छुट गरिएको छ जुन नेपालको २० लाख बराबर हुन्छ । तर नेपालमा ५/६ लाखसम्म मात्र कर छुट दिइएको छ । डिजिटल कारोबारमा भ्याट छुट दिनु ठीक छ ।यो आयातमुखी बजेटले सीमित घराना, आयात व्यापारी तथा पैसा विदेश पठाउने बिचौलिया दलाललाई कर छुट गरेको छ । प्रगतिशील कर प्रणाली लागू गर्नु र राजस्व प्रशासनमा सुधार गर्नु अति जरुरी थियो, त्यस्ता कार्यक्रम बजेट छैनन् । मूल्य अभिवृद्धि करमा कम्तीमा दुई वटा दर लगाउँदा आर्थिक उपार्जन र सामाजिक न्याय दुवै हुन्छ । किस्तामा कर तिर्ने व्यवस्था गर्ने हो भने धेरै कर संकलन गर्न सकिन्छ । भ्रष्टाचार र घुसखोरी नियन्त्रण गर्न डिजिटल कारोबारलाई बढाउनुपर्छ ।पर्यटन पूर्वाधारमा सहयोग गर्नुपर्नेमा रिसोर्ट होटलमा १० वर्ष कर छुट गरेर व्यापारीलाई नै फाइदा दिने काम गरिएको छ । पर्यटकहरू आकर्षित गर्नका लागि उनीहरूलाई लगाइएको ४ लाख ५० हजारको सीमा हटाउनुपर्ने थियो । ढलापडा काठ लिलाम गर्ने र भन्सार तथा सिंहदरबारलगायत सरकारी कार्यालयमा थुपारिएका गाडीलाई व्यवस्थापन गरेर आम्दानी बाँध्न सकिन्थ्यो ।अहिले करिब पचास लाख नेपाली बाहिर छन् र जीडीपीमा रेमिट्यान्सको योगदान ३५ प्रतिशत छ । भोलि तिनीहरू देश फर्किएर रेमिट्यान्स बन्द हुने अवस्थामा नेपालको अर्थतन्त्रले भोग्नुपर्ने चुनौतीको सामना गर्ने दूरदृष्टि यो बजेटमा छैन । आम्दानीका स्रोत साँघुरिएको अवस्थामा विप्रेषणलाई सन्तुलनमा राख्ने गरी दिगो विकल्प खोज्नुपर्नेछ । विप्रेषण आप्रवाहलाई तात्कालिक आवश्यकताका लागि प्रयोग गर्नुपर्नेमा अर्थतन्त्र सम्पूर्ण रूपमा त्यसैमा निर्भर गराइएको छ । यो उल्टो बाटो हो ।यो बजेटमा ‘आफ्नो गाउँ आफैं बनाऔं’ जस्तो समाजवादी मोडेलको जनमुखी विकास कार्यक्रम राखिएन । बजेटले स्वच्छ ऊर्जा क्षेत्रलाई रणनीतिक सम्पत्तिका रूपमा हेरेन । ऊर्जा उद्योगहरूमा आधारित ‘इकोसिस्टम’ निर्माण गर्ने कुनै योजना छैन । यातायात पूर्वाधार सम्बन्धमा पूर्वपश्चिम राजमार्गहरूको काम सम्पन्न गर्ने र अब उत्तर–दक्षिण ‘इकोनोमिक करिडोर’ हरूलाई प्राथमिकता दिनुपर्छ । स्मार्ट सिटी, सहरीकरण, आधुनिक आर्थिक विकासको पिलर हो जुन विषय बजेटको प्राथमिकतामा पर्न सकेन ।१८ वर्षदेखि ४० वर्षबीचको पुस्ताले कस्तो कार्यक्रम र बजेट चाहन्छन्, ध्यान पुग्न सकेन । ‘जेन जी’ अर्थात् युवा पुस्तालाई प्रोत्साहित गर्ने र उद्यमशीलतामा सहयोग गर्ने नीति लिनु जरुरी थियो । युवा केन्द्रित ‘स्टार्ट–अप’ कार्यक्रमको बजेट घटाइएको छ । यो कार्यक्रमको नतिजाबारेमा अध्ययन र समीक्षा गर्नुपर्छ । युवा पुस्तालाई प्रविधिसँग जोड्नु अनिवार्य छ । एआई र डिप लर्निङमा अघि बढिसकेको नयाँ पुस्ताको चाहना र आकांक्षालाई सम्बोधन गर्ने नयाँ कार्यक्रम आउनुपर्थ्यो ।उच्च राजनीतिक नेतृत्व वर्ग दलाल पुँजीवादमा चुर्लुम्म डुबेको आजको अवस्थामा समाजवादी चरित्रको बजेट र बजेटले नयाँ सिफ्ट गर्ने परिकल्पना गर्न सकिँदैनथ्यो । बजेटले श्रमजीवी वर्गको कुरा गर्दैन । न बजेटको प्राथमिकतामा समुदाय, समूह, सहकारी छ, न गरिबीको रेखामुनिका किसान मजदुरको जीवनस्तर उठाउने ठोस योजना नै ।यो बजेट आम नागरिक, गरिखाने तल्लो वर्ग, उपभोक्ता, विद्यार्थी, साना उद्योगी, व्यापारी, व्यवसायीमैत्री छैन । बजेट आयातमुखी व्यापारी, दलाल, बिचौलिया, माफिया, कमिसनखोरहरू र दलाल पुँजीपतिको हित स्वार्थकेन्द्रित छ । उपेक्षित, उत्पीडित वर्ग, क्षेत्र, समुदाय बजेटको बहिष्करण र वञ्चितीकरणमा परेका छन् । बिचौलिया र व्यापारी खुसी हुने, जनता दुःखी हुने यो बजेट ‘जनमैत्री’ छैन । बजेटले ‘भुइँमान्छे’ बिर्सिएको छ ।"
‘राइड सेयरिङ’ ले कमजोर बनाएको संघीयताको ‘राइट सेयरिङ’,"संघीय लोकतान्त्रिक गणतन्त्र नेपालको संविधानअनुसार २०७४ मा आमनिर्वाचन सम्पन्न भएपछि तीन तहका सरकारले आ–आफ्नो अधिकार र जिम्मेवारी अभ्यास गर्दै आएका छन् । संघीयता भनेको तीन तहका सरकारले शासन गर्नु मात्र होइन, उनीहरूको क्षेत्रीय आवश्यकता र अधिकारअनुसार नीति निर्माण र कार्यान्वयन गर्ने स्वतन्त्रता पाउनु पनि हो ।तर, नेपालमा संघीय सरकारमा रहने मुख्य राजनीतिक दलको केन्द्रीकृत मानसिकता नबदलिएका कारण संघीयताकै मर्ममाथि बारम्बार प्रहार भइरहेको छ । पछिल्लो संस्करण हो– संघीय सरकारको हस्तक्षेपपछि गण्डकी प्रदेशले ल्याएको ‘राइड सेयरिङ’ नियमावली स्थगित हुनु ।संविधानको भाग ५ को धारा ५६ देखि ६० सम्म राज्यको संरचना र राज्यशक्तिको बाँडफाँटसम्बन्धी स्पष्ट व्यवस्था छ । त्यहाँ संघ, प्रदेश र स्थानीय तीन तहको शासकीय सरंचनाको स्पष्ट विभाजन र अधिकारबारे उल्लेख छ । ती अधिकारलाई संविधानको अनुसूची–५ देखि ९ सम्म अझ स्पष्ट गरिएको छ ।जसअनुसार कानुन र नीति निर्माण, कानुन कार्यान्वयनदेखि सार्वजनिक सेवा वितरणलगायतका क्षेत्रमा संघ, प्रदेश र स्थानीय तहलाई स्वतन्त्र रूपमा काम गर्ने अधिकार छ । तर व्यवहारमा यी अधिकार प्रयोग गर्न अझै पनि प्रदेश र स्थानीय तहले पाएका छैनन् । काम गर्न खोज्दा कि त संघीय कानुन बाधक बनिरहेका छन्, कि संघीय सरकारको हस्तक्षेप भइरहेको छ ।अहिले गण्डकी प्रदेशले आफ्नो प्रादेशिक आवश्यकताअनुसार सार्वजनिक यातायात प्रणालीलाई व्यवस्थित गर्न ‘राइड सेयरिङ’ सेवा नियमित गर्न चाहेको थियो । यसका लागि प्रदेशसभाले २०७६ मै बनाएको ऐनका आधारमा अहिले नियमावली जारी गरेको हो ।संघीय सरकारले त यातायातसम्बन्धी कानुनसमेत ल्याउन सकेको छैन । प्रदेश सरकारले ल्याएको कानुन र नियमावलीको प्रतिरक्षा गर्नुको साटो यातायात व्यवसायीको सिन्डिकेटसामु घुँडा टेकेर संघीय सरकारले प्रदेशको नियमावली स्थगित गर्न पत्र पठायो । त्यही पत्रका आधारमा प्रदेशले नियमावली स्थगित गरेको छ । संघले प्रदेशको कानुन स्थगित गर्न सिन्डिकेटधारी यातायात व्यवसायीसमक्ष सहमति गर्ने र त्यही सहमतिलाई मानेर प्रदेशले आफ्नो कानुन थाती राख्नु दुवै स्वास्थ्यवर्द्धक अभ्यास होइनन् ।विगतमा पनि बागमती सरकारले प्रदेश सेवा आयोग गठन, लुम्बिनी सरकारले कृषि विश्वविद्यालय स्थापना र मधेश सरकारले वनको अधिकार प्रयोग गर्न खोज्दा संघले हस्तक्षेप गरेको थियो । अझ, प्रदेशको नामकरणकै सम्बन्धमा समेत प्रदेशसभालाई राजनीतिक निर्देशन दिने अभ्यास नभएको होइन । प्रदेशसभाको दुई तिहाइले वैधानिक रूपमा नाम स्वीकृत गरे पनि त्यही नामबारे केन्द्रमा राजनीतिक सहमति भएपछि प्रदेशसभामा प्रक्रिया मात्र पुर्‍याइएको थियो ।राजस्व बाँडफाँटको विषय त झन् स्थानीय तह, प्रदेश र संघबीच सधैंको कलहको बीउ बनिरहेकै छ । यी सबै घटनाक्रममा संघ हाबी हुँदै आएको छ । प्रदेश र स्थानीय तहलाई निरीह बनाइएको छ । संघीय निजामती विधेयक, संघीय प्रहरी विधेयक, विद्यालय शिक्षा विधेयक संघीय संसद्मा वर्षौंदेखि अलपत्र छन् ।संघीय कानुन बनेपछि मात्र प्रदेश र स्थानीय तहले यसबारे आफ्ना कानुन बनाउने स्पष्ट व्यवस्था संविधानमा छ । तर, त्यो व्यवस्थाअनुसार संघले कानुन पास नगर्दा प्रदेश र स्थानीय तहले काम गर्नै पाएका छैनन् । संघीय संसद्मा अलपत्र परेका यस्ता विधेयकहरू अघि बढाएर प्रदेश र स्थानीय तहलाई सहजीकरण गर्नुको सट्टा उल्टै प्रदेशहरूले आफ्नो अधिकार क्षेत्रका विषयमा गरिरहेका अभ्यासमा समेत केन्द्रबाट वक्रदृष्टि लगाउने काम भएको छ । यसले संघीयताको मर्म र अभ्यासमै कुठाराघात भइरहेको छ ।राणातन्त्र, राजतन्त्र, प्रजातन्त्र सबै कालखण्डमा नेपालले केन्द्रीकृत शासनको अभ्यास गर्‍यो । २०४७ पछिको प्रजातान्त्रिक कालखण्डमा विकेन्द्रीकरण भन्दै केही अधिकार तल स्थानीय निकायमा पुर्‍याइयो । तर, तल्लो तहका नागरिकले सुविधा पाउन सकेनन् । त्यसैले २०६३ पछि सुरु भएको गणतान्त्रिक शासनकालमा मुलुकलाई तीन तहको संघीय ढाँचामा बदली शासकीय अधिकार तल लैजाने संवैधानिक प्रबन्ध गरिएको हो ।शक्तिको केन्द्रीकरण भएपछि त्यसको विकल्पमा संघीय प्रणाली ल्याइएको तथ्यलाई बिर्सेर अहिले यो व्यवस्थाकै ‘डिजाइनर’ भनिएका दल, तिनका नेता र सरकार प्रमुखहरूले कमजोर बनाइरहेका छन् । संघीय सरकारले प्रदेश र स्थानीय सरकारलाई अधीनस्थ ठान्ने र सरकारको नेतृत्व गर्ने दलहरूले आफ्नो पार्टीको शाखाजस्तो व्यवहार गरिरहेका छन् ।प्रदेश र स्थानीय तहले स्वतन्त्र रूपमा काम गर्न थाले केन्द्रीय सत्ता कमजोर हुन्छ भन्ने मानसिकता छ । यस्तो सोच केन्द्रीकृत शासकीय संरचनाकै धङधङी हो । जसले संघीयताको जगलाई नै कमजोर पारिरहेको छ ।प्रदेश र स्थानीय तहलाई आवश्यक स्रोत, जनशक्ति, नीति निर्माणको अधिकार र कार्यान्वयनको स्वतन्त्रता नदिई उनीहरूले कसरी जनताको सेवा गर्न सक्छन् ? सबै निर्णय केन्द्रमै हुने हो भने प्रदेश र स्थानीय तहका नाममा अर्बौं रुपैयाँ खर्च गर्नुको अर्थ के रह्यो ? संघीयता केवल भूगोलको बाँडफाँट होइन, यो जनताको अधिकार र सहभागिताको संरचना हो भन्ने संघले बुझ्न ढिलाइ गर्नु हुन्न ।प्रदेश र स्थानीय तहलाई कामचलाउ र राजनीतिक स्वार्थका लागि प्रयोग गर्नु भनेको अन्ततः संघीय शासन प्रणालीलाई नै कमजोर बनाउनु हो । संघीय सरकार स्वयं प्रदेश सरकारले ल्याएको नियमावली स्थगित गर्न सिन्डिकेट वा अन्य कुनै पक्षसँग सम्झौता गर्दै हिँड्छ भने प्रदेशले स्वीकार गर्ने कि नगर्ने ? गण्डकीको ‘राइड सेयरिङ’ प्रकरणले संघीयताको ‘राइट सेयरिङ’ (अधिकार बाँडफाँट) को मर्मलाई पनि कमजोर बनाएको छ ।संघीयता कमजोर भएको संघीय सरकारको हैकमले मात्र होइन, आफ्नै अधिकारलाई पनि अवमूल्यन गर्ने प्रदेशको प्रवृत्तिले पनि यसमा सहयोग गरेको छ । ‘राइड सेयरिङ’ प्रकरणले पनि यही तथ्यलाई प्रस्ट पारेको छ । यसरी अधिकारमा अतिक्रमण गर्ने र गर्न दिने दुवै प्रवृत्तिलाई निरुत्साहित गर्नुपर्छ । संघीय अधिकारलाई संविधानको पानामा मात्र सीमित गर्ने होइन, अभ्यासमा पनि जीवन्त बनाउनुपर्छ ।"
बजेटले कोरेको आर्थिक दिशा,"संघीय सरकारका अर्थमन्त्रीद्वारा दुवै संसद्को संयुक्त बैठकमा गत साता आगामी आर्थिक वर्षका लागि झन्डै २० खर्ब रुपैयाँ नजिकको बजेट प्रस्तुत भयो । उक्त बजेट संसद्बाट पारित गर्ने प्रक्रियामा छन् ।समग्रमा हाल मुलुकले भोगिरहेको न्यून र अस्थिर आर्थिक वृद्धि दर, न्यून बचत र पुँजी परिचालन क्षमता, विनियोजित पुँजीगत बजेट खर्च हुन नसक्नु, अनुत्पादक साधारण खर्च र बढ्दो वित्त व्यवस्थापन खर्च, समस्याग्रस्त वित्तीय क्षेत्र, आयात र निर्यातबीचको फराकिलो खाडल, न्यून वैदेशिक लगानी, युवा शक्तिको विदेश पलायनजस्ता समस्याहरूको सम्बोधनमा प्रस्तुत बजेट कति हदसम्म प्रभावकारी बन्न सक्छ, चर्चाको विषय बनेको छ ।समग्रमा नेपाल न्यून आय र रोजगारी, न्यून गार्हस्थ्य बचत र लगानी हुँदै कमजोर आर्थिक वृद्धिको चक्रमा गुज्रिरहेको छ । बाह्य क्षेत्र सबल मानिए पनि यो घरेलु लगानी, उत्पादन, रोजगारी र निर्यातको कारणले नभई वैदेशिक रोजगारीले ल्याएको विप्रेषणले सबल बनेको हो । यसमा पनि धेरै सन्तोष गर्ने ठाउँ छैन । नेपाली अर्थतन्त्रको वर्तमान समस्या र तिनैको सेरोफेरोमा हालै प्रस्तुत बजेटले ल्याउन सक्ने सकारात्मक प्रभावहरू र चुनौतीहरू पनि छन् ।आर्थिक वर्ष २०७५/७६ देखि नेपाली अर्थतन्त्रको गुरुत्व कृषि क्षेत्रबाट गैरकृषि क्षेत्रमा सरेर गएको देखिन्छ । त्यसपछिका वर्षहरूमा कुल गार्हस्थ्य उत्पादनको वृद्धिदर गैरकृषि क्षेत्रको वृद्धिदरकै वरिपरि रहेको छ । गैरकृषि क्षेत्रको वृद्धि दर विश्लेषण गर्ने हो भने तीन प्रकारका आर्थिक गतिविधिहरूको वृद्धिदर अत्यन्त अस्थिर र कुनै आर्थिक वर्षहरूमा ऋणात्मकसम्म पुग्ने गरेको छ । यी तीन क्षेत्रहरू निर्माण व्यवसाय, उत्पादनशील उद्योग, र यातायात/भण्डारण रहेका छन् । यिनीहरूले कुल गैरकृषि गार्हस्थ्य उत्पादनमा करिब एक चौथाइ योगदान गर्छन् । आर्थिक वर्ष २०८०/०८१ मा अघिल्ला दुई क्षेत्रहरूको वृद्धिदर ऋणात्मक थियो । यिनीहरूमा आएको उतारचढावले समग्र गैरकृषि क्षेत्रको वृद्धिदर नै अस्थिर बन्न पुगेको छ । घरेलु आर्थिक वृद्धिदरलाई माथि उकास्न कृषिलगायत यी क्षेत्रहरूमा पर्याप्त ध्यान पुग्नु आवश्यक छ । बैंकहरूको कर्जा प्रवाहको स्थिति हेर्ने हो भने खुद्रा व्यापार र उपभोगमा झन्डै ४० प्रतिशत पुगेको वर्तमान अवस्थामा बैंकिङ क्षेत्रको लगानीलाई उत्पादनशील, निर्माण र यातायात/भण्डारणका क्षेत्रहरूमा स्थानान्तर गर्नु जरुरी छ ।सबल र दुर्बल पक्षसमग्रमा बजेट सामान्य सुधारवादी नै छ । यसबाट अर्थतन्त्रमा खासै ठूलो परिवर्तन आउँदैन । तर यसका केही सकारात्मक पक्षहरू पनि छन् । पहिलो, वित्तीय व्यवस्थाभन्दा पुँजीगत खर्चतर्फ सरकारले जोड दिएको देखिन्छ । गत आर्थिक वर्षदेखि वित्तीय व्यवस्थाभन्दा पुँजीगत खर्च कम हुँदै जान थालेको थियो । तर यसलाई सरकारले महसुस गरी बिस्तारै सुधारात्मक बाटोमा ल्याउन खोजेको छ । पुँजीगत खर्च गर्ने क्षमता वृद्धिका लागि यसअन्तर्गत पर्ने कार्यक्रमहरू सुरु गर्न नयाँ आर्थिक वर्ष कुर्नु नपर्ने, तत्कालै तिनीहरूको तयारीमा लाग्न सकिने प्रावधान राखिएको छ । यसले कागजी प्रक्रिया तत्कालै सुरु गरी नयाँ आर्थिक वर्षको सुरुमै बजेट निकासा हुन सक्ने सम्भावना बढाएको छ ।अर्को सकारात्मक पक्ष भनेको तीन वर्षअघि परीक्षणका रूपमा लागू गरिएको भूमि बैंकको स्थापना सम्बन्धमा नीति, नियम र ऐन तर्जुमा गर्ने कार्यक्रम अत्यन्त सकारात्मक छ । पहिलो चरणमा एक सय स्थानीय तहमा यसलाई लागू गर्ने बताइएको छ । यसबाट मुकुकमा बाँझो करिब ३० प्रतिशत खेतीयोग्य जमिन उपयोगमा ल्याउन सकिन्छ कि भन्ने आशा गर्न सकिन्छ । यसले केही वर्ष पहिले बिनातयारी यो कार्यक्रम घोषणा गरिएको रहेछ भन्ने पनि संकेत गर्छ । अर्कोतिर दुई वर्षभित्र चामलमा आत्मनिर्भर हुने लक्ष्य राखिएको छ, यसका लागि चैते धानको उत्पादनलाई प्रोत्साहित गर्ने नीति लिइएको छ । खाद्यान्नको आयात अत्यन्त तीव्र गतिले बढिरहेको स्थितिमा यो अत्यन्त सकारात्मक प्रयास हो ।पहाडी भेगमा बस्ती पातलिँदै गएको सन्दर्भमा वन्यजन्तुहरूबाट अन्न बालीहरूमा भइरहेको क्षति न्यूनीकरणका लागि सुरक्षित बाली प्रवर्द्धन कार्यक्रम सान्दर्भिक हुनुपर्छ । तर यसले कीटनाशक औषधिहरूको प्रयोग, बाली भण्डारण क्षमताको विकासलाई मात्रै समेट्छ कि मानव वन्यजन्तु द्वन्द्वलाई पनि न्यूनीकरण गर्छ भन्ने कुरा अस्पष्ट छ । पहाडी भेगमा जनसंख्या पातलो हुँदै जाने र जंगलको विस्तारसँगै वन्यजन्तुको वृद्धिबाट मानव बस्तीले हैरानी खेप्नुपर्ने स्थिति बढ्दो छ । वन्यजन्तुको नियन्त्रणबाट बाली संरक्षण गर्न अझै ठोस कार्यक्रमको जरुरत छ ।यसका अलावा बजेटका धेरै कमजोरीहरू छन् । पहिलो त विगतको जस्तै यो पनि महत्त्वाकांक्षी बजेट छ । सरकारको वित्तीय क्षमता र कार्यशैलीको स्तर हेर्दा न प्रक्षेपित राजस्व उठ्न सक्छ, न त सरकारले झन्डै २० खर्बको बजेट नै खर्च गर्न सक्छ । अर्कोतिर सार्वजनिक खर्चको अनुशासन यसले परिपालना गराउन सक्ने लक्षण देखाएको छैन । राष्ट्रिय गौरवका आयोजनाबाट बजेट रकमान्तर गराउनबाट यसले रोक्ने प्रयास त गरेको छ तर यहाँ एक शीर्षकबाट अर्को शीर्षकमा रकमान्तर हुने प्रवृत्ति उच्च छ । यसलाई नै नियन्त्रण नगरी समग्रमा वित्तीय अनुशासनमा सुधार हुँदैन । विगतका दुई आर्थिक वर्षको महालेखा परीक्षकको प्रतिवेदन हेर्ने हो भने कुल खर्चको ५ र १२ प्रतिशत बजेट विभिन्न शीर्षकहरूबाट रकमान्तर गरेर ल्याइएको देखिन्छ । विसं २००८ र २०१६ मा तत्कालीन अर्थमन्त्री सुवर्णशमशेरले व्यवस्था गरेजस्तो बजेटरी व्यवस्था कोषको स्थापना गरिनु वित्तीय अनुशासन र पारदर्शिताका हिसाबले अत्यन्त सान्दर्भिक हुन्छ ।उपत्यकाको वातावरणीय प्रदूषणलाई कम गर्न उद्योगहरूलाई बाहिर सार्ने नीति लिइएको छ तर त्यसको रणनीति के हुने र उद्योग सार्नका लागि प्रोत्साहन कसरी दिने भन्ने प्रस्ट छैन । यसरी हेर्दा यो एउटा नीतिगत प्रयासका रूपमा आएको तर यसलाई कसरी अगाडि बढाउने प्रस्ट रणनीति नभएकाले आगामी आर्थिक वर्षमा यसले ठोस उपलब्धि ल्याउनेछ भन्नेमा कमै मात्र आशावादी हुन सकिन्छ ।कर व्यवस्थाबजेटबाट निजी क्षेत्र उत्साहित छ । यस बजेटले स्वास्थ्यमा प्रतिकूल असर पार्ने सुर्ती, खैनी, गुट्खालगायत पानमसला, सुगन्धित सुपारी, माउथ फ्रेसनर र हुक्का फ्लेवरमा कर लगाउने व्यवस्था गर्नुका साथै चुरोटमा (प्रिमियम र सस्तो चुरोट दुवै) अन्तःशुल्क बढाउनुबाहेक अन्य आर्थिक क्रियाकलाप र उपभोगमा करका दरहरू यथावत् राखेको छ । त्यसैले कर सुधारको माध्यमबाट कति थप राजस्व उठ्न सक्छ भन्ने कुरा अनौपचारिक आर्थिक क्रियाकलापहरूलाई कति हदसम्म औपचारिक क्षेत्रमा ल्याउन सकिन्छ भन्नेमा भर पर्छ । यसमा ठूलो उपलब्धि हुन नसकेको अवस्थामा राजस्वको परिचालन पुरानै सन्तुलनको वरिपरि नै रहन सक्छ ।अन्तर्राष्ट्रिय व्यापारको प्रवृत्तिमा विगत एक दशकमा तात्विक परिवर्तन हुन सकेको छैन । तर कुल व्यापारमा निर्यातको अंश आर्थिक वर्ष २०७३/७४ मा अत्यन्त न्यून (करिब ६ प्रतिशत) रहेकामा त्यसपछिका वर्षहरूमा बिस्तारै बढेर हाल करिब ९ प्रतिशतको हाराहारी रहेको छ । यसलाई सुधार गर्ने दिशामा प्रस्तुत बजेटले कुनै नीतिगत प्रयास गरेको देखिँदैन । निर्यात र आयातकर्ता उद्योगले आयात–निर्यातका लागि एक्जिम कोड लिँदा राख्नुपर्ने बैंक ग्यारेन्टीको व्यवस्थालाई हटाउनुबाहेक अन्य निर्यात प्रवर्द्धनका ठोस प्रयासहरू देखिँदैनन् । कृषि कर्मलगायत सबै उत्पादनशील क्षेत्रका उपलब्धिहरूसँग जोडिएका बौद्धिक सम्पत्तिहरूको संरक्षणका लागि सरकारले कानुन संशोधनका कुरा बजेट वक्तव्यमा उल्लेख गरेको छ तर त्यो पर्याप्त छैन । हामीकहाँ कानुनी जटिलताभन्दा पनि सहजीकरणको अभाव खड्किरहेको स्थिति हो । नेपालमा राष्ट्रिय बौद्धिक सम्पत्ति नीति २०७३, पेटेन्ट डिजाइन तथा ट्रेडमार्क ऐन २०२२, प्रतिलिपि अधिकार ऐन २०५९, कलेक्टिभ मार्कको दर्तासम्बन्धी निर्देशिका २०६७ जस्ता बौद्धिक सम्पत्तिसम्बन्धी कानुन नभएका होइनन् तर नेपालले बौद्धिक सम्पत्तिको संरक्षणमा गरेको प्रगतिको गति अत्यन्त धिमा छ । कानुन संशोधनले उद्योग विभागमा दर्ता हुने पेटेन्ट, डिजाइन र ट्रेडमार्कको संरक्षण नेपाली बजारभित्र त सहज हुने भयो तर विश्व बजारमा विश्व बौद्धिक सम्पत्ति संरक्षण संस्थामा दर्ता नभई निर्यातमा सहजीकरण हुँदैन । यसमा नेपाली कानुन संशोधनले मात्रै खास अर्थ राख्दैन । उद्योग विभागले आफ्नो बौद्धिक सम्पत्तिको संरक्षण अन्तर्राष्ट्रिय बजारमा गराउन चाहने कृषक र औद्योगिक उत्पादकहरूलाई विश्व बौद्धिक सम्पत्ति संरक्षण संस्थामा पहुँच पुर्‍याउन र बौद्धिक सम्पत्तिको अधिकार स्थापित गराउन सरकारको सहयोग जरुरत छ । विश्व बौद्धिक सम्पत्ति संरक्षण संस्थाको सन् २०२३ को नेपाल तथ्यांकका आधारमा स्वदेशमा बस्ने र विदेशमा बस्ने दुवैलाई समेटेर हालसम्म १११ वटा पेटेन्ट, ५० वटा औद्योगिक डिजाइन, र १३५५० ट्रेडमार्क निवेदन दर्ता भएका छन् । यिनीहरूको अधिकार स्थापित गराउनुका साथै निर्यात प्रवर्द्धनमा सहजीकरण गराइदिन सरकारको प्राथमिकतामा पर्नुपर्छ ।आयकरको सन्दर्भमा पुँजी बजारबाट प्राप्त हुने आय र त्यसको करमा सरकारले विशेष ध्यान दिनुपर्ने देखिन्छ । सेयर कारोबारमा ‘स्क्रिप्ट’ अनुसार छुट्टाछुट्टै कर लगाउँदा नाफामा कर तिर्ने तर घाटा समायोजन गर्न नपाइने स्थिति बनेको छ । सेयर कारोबार नै परिवारको सम्पूर्ण आम्दानीको स्रोत हो भने आयकर ऐनअनुसार नै समग्रतामा स्ल्याबअनुसार कर लगाउनु उपयुक्त हुन्छ । नाफामा रहेका सेयर लगानीबाट सरकारले कर राजस्व लिने तर घाटामा रहेका कारोबारलाई समेटेर खुद आय गणना गर्न नपाइने जटिल र अन्यायपूर्ण नियमले पुँजी बजारका साना र खुद्रे लगानीकर्ताहरूलाई हतोत्साही बनाएको छ । यसमा आयकर ऐनको ध्यान गए पनि यसलाई सरलीकरण र न्यायसंगत बनाइएको छैन । साथै खुद आय निर्धारणमा मुद्रास्फीतिको असर पनि समावेश गर्न पाइने व्यवस्था गरिनुपर्छ ।पुँजी बजारमा सरकारले ध्यान दिनुपर्ने अन्य पक्षहरूमा बोनस सेयरमा कर लाग्ने गरेको तर लगानीकर्ताहरू बोनस सेयर कम्पनीको आम्दानीबाट वितरण भएको र त्यसमा पहिले नै कर लागिसकेकाले बोनस सेयरमा पनि कर लगाउँदा दोहोरो कर लाग्न गएको तर्क गरिरहेका छन् । यसमा अन्तर्राष्ट्रिय असल अभ्यासको पालना गर्नु न्यायसंगत हुन्छ ।सेयर होल्डिङमा विभिन्न अवधिका लागि विभिन्न दरमा अग्रिम आयकर कटौती भइरहेको स्थिति छ । यस प्रकारको कर एक वर्षभन्दा कम र बढी अवधिका लागि, संस्थागत रूपले गरिएको सेयर लगानीका लागि र असूचीकृत कम्पनीका लागि फरक–फरक रहेका छन् । यसमा नै पर्याप्त ध्यान दिएर करका दरहरू निर्धारण गरिएको हुनाले यसलाई अन्तिम कर मानिनुपर्छ भन्ने सेयर लगानीकर्ताहरूको माग रहिआएको छ । व्यवहारमा पनि अन्तिम करकै रूपमा संकलन भइरहेको स्थिति छ तर यसमा आयकर ऐन स्पष्ट नहुँदा कर अधिकृतले पुनरावलोकन गर्न सक्ने बाटो कानुनले दिएको छ । यसलाई पनि दर परिवर्तन गरेरै भए पनि अन्तिम नै मानिदिँदा कर प्रशासन पनि सरलीकृत हुन जान्छ ।सुधारको मार्गचित्र२००७ सालको परिवर्तनसँगै प्रजातान्त्रिक सरकारको स्थापना भएपछि नेपालमा सरकारले नियमित रूपमा वार्षिक बजेट निर्माण गर्दै आएको छ । तर पनि अझै नेपाल सरकारको बजेटरी प्रणालीमा कैयौं नीतिगत र प्रक्रियागत कमजोरीहरू रहँदै आएका छन् । गत आर्थिक वर्षको बजेटको सिद्धान्त र प्राथमिकतासहित उपलब्धिहरूको मिहिन ढंगले समीक्षा नगरी अर्थतन्त्रको स्वरूपको मात्रै पुनरावलोकन गरी बजेट निर्माणको थालनी गरिन्छ । साथै गत वर्षको भन्दा आगामी वर्षको बजेटको आकार बढ्नैपर्छ भन्ने मनोविज्ञानले बजेट निर्माण प्रभावित छ । यस प्रकारको मानसिकताबाट बाहिर निस्केर बजेटलाई आवश्यकताभन्दा बढी महत्त्वाकांक्षी बनाइनु हुँदैन ।नेपालमा संघीयतासँगै वित्तीय पारदर्शिता कमजोर हुँदै गएको स्थिति छ । प्रदेश र स्थानीय तहमा स्रोतको अभावमा अन्धाधुन्ध लगाइएका विभिन्न शुल्क, जरिवाना र सहायतासम्बन्धी आम्दानी र खर्चलाई बढी पारदर्शी बनाइनुपर्छ । अर्कोतर्फ वित्तीय समानीकरण अनुदानलाई कटौती नगरी आवश्यक परे केही अंश समपूरक र ससर्त अनुदानमा सार्न सकिन्छ, यसले प्रदेश र स्थानीय सरकारको क्षमता अभिवृद्धिसँगै वित्तीय उपलब्धता पनि सुनिश्चित गर्छ ।वैदेशिक अनुदान घट्दै गएको र सार्वजनिक ऋण बढ्दै गएको वर्तमान स्थितिमा सम्भावित अनुदानका स्रोतहरूमा पहुँच बढाउनु सरकारका लागि अत्यन्त आवश्यक छ । राष्ट्रसंघीय जलवायु परिवर्तन कन्भेन्सन कोषको पछिल्लो तथ्यांकअनुसार नेपाल जलवायु परिवर्तनबाट हुने क्षतिहरू सामना गर्ने नवौं ठूलो मुलुक हो, त्यसैले नेपालले हरित जलवायु कोष (ग्रीन क्लाइमेट फन्ड) बाट त्यही अनुपातमा अनुदान प्राप्त गर्ने अधिकार राख्छ । तर यसका लागि सरोकारवाला सरकारी र गैरसरकारी संस्थाहरूको प्रतिस्पर्धी परियोजनाहरू जित्न सक्ने क्षमताको अभिवृद्धि हुनु जरुरी छ ।–आचार्य त्रिवि अर्थशास्त्र विभागका प्राध्यापक हुन् ।"
प्राज्ञिक स्वतन्त्रताको विश्वव्यापी संकट,"अमेरिकी राष्ट्रपति डोनाल्ड ट्रम्पले आफ्नो वैचारिक राजनीतिक उद्देश्य प्राप्त गर्न प्राज्ञिक स्वतन्त्रतालाई गम्भीर क्षति गर्ने दमनकारी प्रक्रिया अपनाएका छन् । त्यसैले प्राज्ञिक स्वतन्त्रता वा शैक्षिक स्वतन्त्रता विश्वव्यापी चिन्ताको विषय भएको छ । किनकि, अमेरिकी विश्वविद्यालयहरूले विश्वव्यापी शिक्षामा महत्त्वपूर्ण प्रभाव पार्छन् । अनुसन्धान र शैक्षिक उत्कृष्टताका लागि मापदण्डहरू स्थापित गर्छन् ।एक पछिल्लो रिपोर्टअनुसार, अमेरिकी कुल जनसंख्याको ५.९ प्रतिशत अन्तर्राष्ट्रिय विद्यार्थीहरू छन् । स्विडेनी संसद् ‘रिक्स्दाग’ ले ‘अनुसन्धान र आविष्कार प्रस्ताव’ उपर छलफल गर्दा अमेरिकी अनुसन्धानकर्तालाई कसरी आमन्त्रित गर्ने भन्नेबारेसमेत छलफल गरेको छ । ट्रम्पका कारणले प्राज्ञिक स्वतन्त्रता स्विडिस वामपन्थी, उदारवादी र अतिवादी–दक्षिणपन्थीबीचमा तीव्र बहसको विषय बनेको छ ।मूलतः प्राज्ञिक स्वतन्त्रता विश्वविद्यालयहरूको अन्तर्निहित स्वायत्ततामा निर्भर हुन्छ । सरकारी वा निजी आर्थिक स्रोतबाट सञ्चालन भए पनि विश्वविद्यालयहरू स्वायत्त हुनुपर्छ । आर्थिक लगानीकर्ताको हस्तक्षेप वा सेन्सरसिप, प्रतिशोध वा संस्थागत दबाब, डरबिना पाठ्यक्रम नियन्त्रण, ज्ञान र विचारहरू अन्वेषण गर्ने, सिकाउने, छलफल गर्ने र प्रकाशित गर्ने स्वायत्त अधिकारलाई प्राज्ञिक स्वतन्त्रता भानिन्छ । स्वायत्तताको जवाफदेहितासँग घनिष्ठ सम्बन्ध हुन्छ । विश्वविद्यालयहरू समाजप्रति जवाफदेही हुन्छन्, हुनुपर्छ ।वर्तमान विश्वव्यापी चुनौती भनेको विश्वविद्यालयहरूको वैध निरीक्षण कसरी र कुन हदसम्म गर्ने ? निरीक्षण र शैक्षिक स्वतन्त्रताको संरक्षणबीच सन्तुलन कसरी गर्ने भन्ने हो । विश्वविद्यालयहरूलाई राज्यबाट सुरक्षा र वित्तीय सहायता चाहिन्छ । तर शैक्षिक नेतृत्व राजनीतिक नेतृत्वको प्रभावबाट मुक्त हुनुपर्छ । राजनीतिक हस्तक्षेपले पाठ्यक्रमको तटस्थता, अनुसन्धानको वस्तुनिष्ठता र विचारहरूको विविधतालाई बाधा पुर्‍याउँछ ।राजनीतिक नेतृत्वको प्रभावबाट आलोचनात्मक सोचको विकास र ज्ञानको प्रगतिमा बाधा पुग्छ । यस सन्दर्भमा विद्यार्थी र अनुसन्धानकर्ताको व्यक्तिगत र विश्वविद्यालयहरूको संस्थागत शैक्षिक स्वतन्त्रता र स्वायत्तता समान रूपले महत्त्वपूर्ण छन् । जस्तै, एक प्राध्यापकलाई विश्वविद्यालय वा राज्य असहमत भए पनि आफ्नो व्याख्यान वा प्रकाशित लेखहरूमा सरकारी नीतिको आलोचना गर्ने स्वतन्त्रता हुन्छ, हुनुपर्छ ।जागृति र राजनीतिक शुद्धताअफ्रिकी–अमेरिकी शब्द ‘वोकिज्म’ (जागृति) को अर्थ सामाजिक अन्याय, विशेष गरी जातिवादको बारेमा सचेत रहनु हो । ‘वोकिज्म’ को राजनीतीकरण गरिएको छ र शैक्षिक स्वतन्त्रतासम्बन्धमा विवादास्पद भएको छ । उदाहरणका लागि, जातिवादी शब्द ‘एनवोर्ड’ प्रयोग गर्न सकिन्छ कि सकिन्न ? आलोचकहरूको तर्क छ कि ‘वोकिज्म’ ले असहमतिलाई मौन पार्छ वा कथित अपराधहरूलाई दण्डित गर्छ । ‘वोकिज्म’ समर्थकहरूले समानता, न्याय र समावेशीकरणका लागि आवश्यक मान्छन् ।असमानता र अन्यायका बारेमा जागरुकतालाई जोड दिन्छन् । युरोप र अमेरिकामा वाम र दक्षिणपन्थी राजनीतिक वर्ग आ–आफ्नो स्वार्थका लागि शैक्षिक स्वतन्त्रताबारेको बहसमा सक्रिय छन्, अर्थात् ‘पोलिटिकल करेक्टनेस’ (राजनीतिक शुद्धता) र ‘पोलिटिकल इनकरेक्टनेस’ (राजनीतिक अशुद्धता) को बहस ।राजनीतिक शुद्धताले सार्वजनिक जीवनमा पहिचान, शक्ति र सभ्यतामाथि गहिरो सांस्कृतिक द्वन्द्वहरू प्रतिबिम्बित गर्दछ । मानिसको पहिचानलाई सम्मान गर्ने शब्दहरू प्रयोग गर्ने वामपन्थीहरूले राजनीतिक रूपमा सही अभिव्यक्तिलाई समर्थन गर्छन् र अभिव्यक्ति स्वतन्त्रताको रक्षाका रूपमा हेर्छन् । तर दक्षिणपन्थी यसलाई अभिव्यक्ति स्वतन्त्रताको अवरोध ठान्छन् ।ट्रम्प र मोदीयुगस्वायत्तताको सर्वमान्य सिद्धान्तविपरीत ट्रम्प प्रशासनले अमेरिकी विश्वविद्यालयहरूमा कसलाई भर्ना गर्ने, नियुक्त गर्ने र कुन पाठ्यक्रमहरू पढाउने भन्नेबारे पनि निर्णय गरिरहेको छ । विश्वविद्यालयहरूलाई अनुदान कटौती, उनीहरूको गैरनाफामुखी हैसियत गुमाउने र अनुदानमा कर लगाउनेजस्ता विभिन्न सजायहरूको धम्की दिइँदै छ ।जातिवाद, लैंगिक समानता, गैरपुँजीवादी आर्थिक प्रणाली, पुरुषत्वको फरक परिभाषा, प्यालेस्टिन, गैरक्रिस्चियन धर्म, एलजीबीटीक्यू+ पहिचान, इजरायल र अमेरिकाविरोधी कुनै पनि विषयका बारेमा छलफल र प्रकाशित गर्न प्रतिबन्ध लगाइँदै छ । फ्लोरिडा र टेक्ससजस्ता राज्यहरूमा केही पाठ्यक्रमहरू प्रतिबन्ध लगाउन र विश्वविद्यालयहरूमा थप राजनीतिक नियन्त्रणमा जोड दिन खोजेको छ ।अन्तर्राष्ट्रिय विद्यार्थीलाई हार्वर्ड विश्वविद्यालयबाट निष्कासित गर्ने ट्रम्प प्रशासनको प्रयासविरुद्धको मुद्दामा अदालतको आदेशले निष्कासन हाललाई रोकिए पनि अमेरिकाको शैक्षिक स्वतन्त्रताको प्रतिष्ठामा गम्भीर असर परेको छ ।शैक्षिक स्वतन्त्रताको सम्बन्धमा राष्ट्रपति ट्रम्पजस्तै भारतीय प्रधानमन्त्री नरेन्द्र मोदीको विश्वसनीयता समस्याग्रस्त देखिन्छ । प्रधानमन्त्री मोदीको नेतृत्वमा भारतमा शैक्षिक स्वतन्त्रता विशेषगरी विद्वान्हरू, नागरिक समाज र अन्तर्राष्ट्रिय पर्यवेक्षकहरूका बीचमा तीव्र बहसको विषय बनेको छ । जवाहरलाल नेहरू विश्वविद्यालय, दिल्ली विश्वविद्यालय र अन्य संस्थाहरूउपर सरकारी निरीक्षण र राजनीतिक हस्तक्षेप बढेका छन् । उपकुलपति र प्रमुखहरू प्रायः वैचारिक झुकाव वा सत्तारूढ दलप्रतिको बफादारीका आधारमा नियुक्त हुन्छन् ।पाठ्यक्रमलाई हिन्दु राष्ट्रवादी दृष्टिकोणसँग मिलाउन दबाब दिइएको छ, विशेष गरी इतिहास, संस्कृति र राजनीतिक विज्ञान विषयहरूमा । सरकारी नीतिहरूको आलोचना गर्ने संकाय र विद्यार्थीहरूले अनुशासनात्मक कारबाही, कानुनी धम्की र प्रहरी कारबाहीको सामना गर्नुपरेको छ । असहमत विचारहरूका लागि ‘राष्ट्रविरोधी’ भनेर लेबल लगाइएको छ । क्याम्पसहरूमा निगरानी र आत्म–सेन्सरसिप बढेको रिपोर्ट गरिएको छ ।अनुसन्धान र प्रकाशनमा स्वतन्त्रता कश्मीर, जातीय हिंसा, धार्मिक अल्पसंख्यकहरू, वा हिन्दुत्व विचारधाराको आलोचनाजस्ता संवेदनशील विषयहरू बढ्दो रूपमा निषेधित छन् । विशेष गरी राजनीतिक रूपमा संवेदनशील विषयहरूको अनुसन्धान गर्दा अनुसन्धानकर्ताहरूले अभिलेख, डेटा वा फिल्डवर्क साइटहरू पहुँच गर्न कठिनाइको सामना गर्छन् । प्रकाशकहरू र विश्वविद्यालयहरूलाई पुस्तकहरू सेन्सर गर्न वा फिर्ता लिन दबाब दिइएका रिपोर्टहरू छन् ।बनारस हिन्दु विश्वविद्यालयमा संस्कृत विभागमा महिला मुस्लिम प्राध्यापकको नियुक्तिले धार्मिक रूढिवादीताले उत्तेजित विरोध प्रदर्शन निम्त्यायो । त्यसमा प्रशासन निष्क्रिय रह्यो । अशोका विश्वविद्यालय एक प्रख्यात निजी उदार कला विश्वविद्यालयमा शैक्षिक स्वतन्त्रता र सरकारी दबाबका बारेमा चिन्ता व्यक्त गर्दै प्रताप भानु मेहता र अरविन्द सुब्रमण्यमजस्ता प्रख्यात विद्वान्हरूले राजीनामा दिएका छन् ।केही निजी विश्वविद्यालयहरूले सापेक्षिक स्वायत्तता कायम राखे पनि वैचारिक प्रहरीकरण र आलोचनात्मक अनुसन्धानका लागि ठाउँ घट्दै गएको देखाउँछ । यो प्रवृत्तिले भारतको लोकतन्त्रमा व्यापक अधिनायकवादी मोडलाई प्रतिबिम्बित गर्दछ ।मोदीको नेतृत्वमा आरएसएस भारतीय इतिहास पुनर्लेखन गरिरहेका छन् । भाजपाको अति दक्षिणपन्थी वैचारिक तरिकाले विद्यालयहरूको पाठ्यक्रम परिवर्तनको काम गरिरहेका छन् । चरित्रको निष्ठा र उद्देश्यको इमानदारिताको अभावका कारण भारतमा राजनीतिक दल बदल्नु सामान्य अभ्यास मानिन्छ । ‘गोदी मिडिया’ र ‘ह्वाट्सप्प युनिभर्सिटी’ ज्ञान र अभिव्यक्तिका विकृत संस्थाहरू हुन् । राष्ट्र प्रमुख र सरकार प्रमुख जतिसुकै लोकतान्त्रिक तरिकाले निर्वाचित भए पनि ‘ट्रम्पयुग’ र ‘मोदीयुग’ मा ज्ञानको स्वतन्त्रतामा दखल भइरहेको छ ।सत्यको खोजी र बौद्धिक स्वतन्त्रताप्रसिद्ध खगोलशास्त्री र भौतिकशास्त्री, ग्यालिलियो ग्यालिली वैज्ञानिक सत्य र बौद्धिक इमानदारीको एउटा उत्कृष्ट उदाहरण हुन् । ग्यालिलियोले ‘पृथ्वी सूर्यको वरिपरि घुम्छ’ भन्ने सत्यको दाबी गर्दा बाइबलमा आधारित धार्मिक कट्टरतालाई चुनौती दियो भनेर धार्मिक पाखण्डीहरूले ग्यालिलियोउपर मुद्दा चलाए । उनलाई घरमै नजरबन्दमा राख्ने सजाय सुनाइयो र नजरबन्दमै मृत्यु भयो ।सायद सोक्रेटिसले जस्तो अरू कसैले शैक्षिक स्वतन्त्रताका लागि बलिदान दिएका छैनन् । सत्य खोज्ने उत्कृष्ट उदाहरण भनेको प्राचीन ग्रिक दार्शनिक सोक्रेटिसको अनुसन्धानप्रतिको प्रतिबद्धता हो । यसबारे सोक्रेटिसका चेला दार्शनिक प्लेटोले ‘द अपोलोजी’ मा गम्भीरतापूर्वक उल्लेख गरेका छन् । सोक्रेटिसले सत्य र ज्ञानको खोजीमा सामान्य मानिएका विश्वासहरूमाथि प्रश्न उठाउन, विरोधाभासहरू उजागर गर्न र शक्तिशाली व्यक्तित्वहरूलाई चुनौती दिन आफ्नै जीवन समर्पित गरे ।‘परीक्षण नगरिएको जीवन बाँच्न लायक छैन’ भन्ने उनको प्रसिद्ध भनाइ हरेक पुस्ताका शिक्षाविद्हरूका लागि मार्गदर्शक सूत्र हो । परम्परागत विश्वासहरूलाई चुनौती दिन सोक्रेटिसले युवाहरूलाई शिक्षा दिएका थिए । त्यो उनको मृत्युको कारण बन्न पुग्यो । मृत्युको धम्की दिँदा पनि उनले आफ्ना सिद्धान्तहरू त्याग्न अस्वीकार गरे । भाग्नु वा सम्झौता गर्नुको सट्टा, उनले मृत्युदण्ड स्वीकार गरे, सत्य र निष्ठा जीवनभन्दा बढी मूल्यवान् छन् भनी दाबी गरे । उनको जीवन सत्यप्रतिको अटल समर्पण, सत्यका लागि सर्वोच्च उदाहरणको रूपमा खडा छ ।अलग संस्कृति र युगका बौद्धिक भए पनि कन्फ्युसियस, बुद्ध र सोक्रेटिसले ज्ञान र आचरणको महत्त्वलाई जोड दिएका छन् । अन्धविश्वासउपर प्रश्न उठाउन, विरोधाभासहरू उजागर गर्न र शक्तिलाई चुनौती दिन कन्फ्युसियस, बुद्ध र सुकरातले मार्गनिर्देश गरेका छन् । सरल भाषामा सत्य भनेको वास्तविकतासँग मेल खाने विषय हो । प्राज्ञिक स्वतन्त्रता भन्नाले सत्य खोज्ने, प्रकाशित गर्ने र सिकाउने अधिकार भन्ने बुझ्नु आवश्यक हुन्छ । प्राज्ञिक स्वतन्त्रताको अधिकारले कर्तव्यसहितलाई बुझाउँछ ।केही मानिसहरू उत्तर–आधुनिकतावादको नाममा ‘वैकल्पिक सत्य’ को कुरा गर्छन् । तर सत्य वैकल्पिक हुन्न । त्यसैले, व्यंग्यात्मक रूपमा वर्तमान समयलाई ‘उत्तर–सत्य युग’ भनिन्छ । वस्तुगत तथ्यहरूभन्दा भावना, व्यक्तिगत विश्वास र व्यक्तिपरक व्याख्याहरू उत्तर–सत्य समयमा प्रभावशाली मानिन्छन् । यस्तो ‘वैकल्पिक सत्य’ ले जनमत र राजनीतिक बहसलाई आकार दिन्छ । विद्वान्हरू सजायको डरबिना प्रचलित विचार र अधिकारलाई चुनौती दिन स्वतन्त्र हुनुपर्छ । ज्ञानको खोजी केवल उपयोगिताका लागि मात्र होइन ।प्राज्ञिक स्वतन्त्रता किन ?सन् १९१५ मा अमेरिकन एसोसिएसन अफ युनिभर्सिटी प्रोफेसरद्वारा प्राज्ञिक स्वतन्त्रताको घोषणा गरियो । यसमा कुनै पनि विषयमा प्रश्न उठाउनु, अनुसन्धान, शिक्षण र अभिव्यक्ति तथा प्रकाशन स्वतन्त्रताबारे उल्लेख थियो । प्राज्ञिक स्वतन्त्रता भन्नाले विद्यार्थीलाई बाह्य हस्तक्षेपबाट सुरक्षित शैक्षिक वातावरणमा सिक्ने अधिकार हुन्छ ।प्राध्यापकहरूको सामाजिक र राजनीतिक आलोचनामा संलग्न हुने अधिकार समावेश हुन्छ । विश्वविद्यालयहरूमा शैक्षिक स्वतन्त्रताबिना असहमति निरुत्साहित हुन्छ । उत्पादन गरिएका डाक्टर, इन्जिनियर, वकिल, पत्रकार र अन्यको गुणस्तर तथा चरित्र प्रायः व्यक्तिगत फाइदाका लागि सत्ताधारीसँग सम्झौता गर्ने हुन्छन् । डाक्टरहरूमा नयाँ चिकित्सा अनुसन्धान वा सार्वजनिक स्वास्थ्य प्रणालीहरूबारेमा आलोचनात्मक सोचको कमी हुन सक्छ ।इन्जिनियरहरू विश्वव्यापी मापदण्डहरूमा पछाडि पर्न सक्छन् । वकिलहरू शक्तिका सेवकहरू हुन पुग्छन् । न्याय होइन, अन्यायपूर्ण कानुनहरूलाई चुनौती दिनुको सट्टा यथास्थितिको रक्षा गर्न हुन पुग्छन् । नागरिक स्वतन्त्रतालाई बेवास्ता गर्न वा गलत बुझ्न सक्छन् । शिक्षकहरू, वैज्ञानिकहरू, अर्थशास्त्रीहरू सत्य वा सार्वजनिक हितको सट्टा राजनीतिज्ञहरूको सेवा गर्न सक्छन् । शैक्षिक स्वतन्त्रताबिना विश्वविद्यालयहरूले प्राविधिक रूपमा सक्षम जनशक्ति तयार गर्न सक्लान् तर बौद्धिक आलोचनात्मक विचारकहरूको जन्माउन सक्दैनन् । लोकतान्त्रिक वा नैतिक तरिकाले सार्वजनिक हितको सेवा गर्ने जनशक्ति तयार हुँदैन ।शैक्षिक स्वतन्त्रता सूचकांक (एएफआई) अनुसार, जर्मन संविधानमा शैक्षिक स्वतन्त्रताका लागि बलियो कानुनी सुरक्षा छ । विश्वविद्यालयहरूमा संस्थागत स्वायत्तता छ । विश्वविद्यालयहरू र विद्यार्थीहरूले राज्यको हस्तक्षेपबिना अनुसन्धान र अध्यापन गर्न सक्छन् । स्विडेनमा पारदर्शी प्राशासन र अभिव्यक्तिको बलियो स्वतन्त्रता छ । फिनल्यान्डमा विश्वविद्यालयहरू स्वशासित संस्थाहरू हुन् । राज्यले उच्च शिक्षालाई कोष दिन्छ तर पाठ्यक्रम वा अनुसन्धानमा हस्तक्षेप गर्दैन ।क्यानडामा शैक्षिक अभिव्यक्तिका लागि बलियो सुरक्षा छ । नेदरल्यान्डस्मा विश्वविद्यालय स्वायत्तता र शैक्षिक स्वतन्त्रताको स्तर उच्च छ । राज्यको अनुदान र संस्थागत स्वतन्त्रताबीच सन्तुलित सम्बन्ध छ । न्युजिल्यान्डमा विश्वविद्यालयहरू उच्चस्तरको स्वायत्तताका साथ सञ्चालन हुन्छन् । शैक्षिक कर्मचारीहरूलाई अलोकप्रिय वा विवादास्पद विचार व्यक्त गर्ने कानुनी अधिकार हुन्छ ।नर्वे, स्विट्जरल्यान्ड, डेनमार्क, अस्ट्रियामा सम्मानित शैक्षिक स्वतन्त्रता छ । माथि उल्लेखित देशहरूमा दक्षिणपन्थी विचारवादीहरूले अव्यस्थित प्रणालीको आलोचना गरिरहेका छन्, आफ्नै एजेन्डाको माग गरिरहेका छन् । बेलायतका विश्वविद्यालयहरूले प्राज्ञिक स्वतन्त्रता कायम राख्ने अपेक्षा गरिए पनि कहिलेकाहीं स्वतन्त्रता र संस्थागत नीतिहरू, जनमत वा राजनीतिक दबाबहरूबीच तनाव उत्पन्न हुन्छ । हंगेरी, टर्की, चीन, भारत र रुसजस्ता देशहरूमा हालका वर्षहरूमा शैक्षिक स्वतन्त्रतामा तीव्र गिरावट छ ।नेपालका चुनौतीहरूनेपालमा विश्वविद्यालय शिक्षा प्रणालीले विद्यार्थीहरूको पहुँच विस्तार भएको छ भनिन्छ । तर गुणस्तर र प्रभावकारितामा बाधा पुर्‍याउने धेरै चुनौतीहरू छन् । विश्वविद्यालयहरूको संख्या र विद्यार्थीहरू भर्ना दर उल्लेख्य बढेको छ । निजी विश्वविद्यालय र सम्बद्ध कलेजहरूले माग पूरा गर्न र केही प्रतिस्पर्धा सुरु गर्न मद्दत गर्छन् । धेरै विश्वविद्यालयहरू पुरानो पाठ्यक्रम, कमजोर अनुसन्धान संस्कृति र योग्य संकायको अभावबाट ग्रस्त छन् ।नेपालमा राजनीतिले विश्वविद्यालय प्रशासनलाई ठूलो प्रभाव पारेको छ । विद्यार्थी राजनीति र कमजोर विश्वविद्यालय प्रणालीले शैक्षिक क्यालेन्डरमा बाधा पुर्‍याएको छ । सार्वजनिक विश्वविद्यालयहरूमा राज्यको लगानी कम छ । जसले गर्दा कमजोर पूर्वाधार र सीमित अनुसन्धान हुन्छ । त्रिभुवन विश्वविद्यालयमा अझै पनि केन्द्रीकृत प्रणाली छ । नोकरशाही नियन्त्रणले संस्थागत स्वायत्ततालाई सीमित गरेको छ । विश्वविद्यालय शिक्षा प्रायः नेपालको स्वदेशी र विदेशी श्रमबजार दुवैमा माग गर्ने सीपहरूसँग मेल खाँदैन ।विश्वविद्यालय शिक्षा प्रणाली विस्तार भए पनि, यसमा शैक्षिक गुणस्तर, शासन, अनुसन्धान क्षमता र राष्ट्रिय विकास लक्ष्यहरूसँगको पंक्तिबद्धतामा केन्द्रित सुधारको तत्काल आवश्यकता छ । नेपालका प्रधानमन्त्री केपी शर्मा ओलीलाई ट्रम्प र मोदीको नेपाली ‘प्रतिबिम्ब’ भन्न त सकिन्न । तर नेपालको विश्वविद्यालय शिक्षामा उनको प्रभाव स्थायी संरचनात्मक सुधारभन्दा राजनीतिक हस्तक्षेप र आधिपत्य बढी देखिन्छ ।शैक्षिक स्वतन्त्रता सत्य–खोजी, अनुसन्धान र आविष्कार, जिम्मेवार नागरिक र शैक्षिक संस्थाहरूको स्वायत्तताका लागि जग हो । योबिना, विश्वविद्यालयहरू खोक्रो हुन्छन् । लोकतान्त्रिक समाज कम सूचित, कम न्यायपूर्ण र कम स्वतन्त्र हुने जोखिममा हुन्छ । प्राज्ञिक स्वतन्त्रताको अभ्यास गर्ने विश्वविद्यालयका विद्यार्थीहरू प्राविधिक–आर्थिक चालक मात्र होइनन्, राष्ट्रिय राजनीतिमा परिवर्तनकारी शक्तिहरू हुन् ।जुनसुकै मुलुक भए पनि विश्वविद्यालयहरूलाई राजनीतीकरण गर्ने शासकले आफ्नो मुलुकको भविष्यलाई ध्वस्त पार्छ । विश्वविद्यालयका प्राध्यापक, अनुसन्धानकर्ता, विज्ञहरू जो सरकार र राजनीतिक दलको विचारधाराको कठपुतली बन्छन् राष्ट्रहरूको भविष्यका लागि उत्तिकै खतरनाक हुन्छन् । औसत मानवलाई सोक्रेटिस र ग्यालिलियो हुन सम्भव छैन । तर प्राज्ञिकहरू राजनीतिक विचारधाराबाट स्वतन्त्र र शैक्षिक स्वतन्त्रता अभिवृद्धिकर्ता बन्न सम्भव छ ।"
सूचना प्रविधि क्षेत्रमा भ्रष्टाचारको दुष्चक्र,"नेपाल दूरसञ्चार प्राधिकरणका लागि टेरामक्स प्रविधि उपकरण खरिदमा भ्रष्टाचार भएको भन्दै अख्तियारले यही जेठ १ गते विशेष अदालतमा मुद्दा दायर गर्‍यो । अख्तियारले १६ जना व्यक्ति र २ वटा कम्पनीसाग जनही ३ अर्ब २१ करोडभन्दा बढी बिगो मागेको छ ।त्यसको एक साता नबित्दै जेठ ५ गते अख्तियारले राष्ट्रिय सूचना प्रविधि केन्द्रका तत्कालीन कार्यकारी निर्देशकसहित ५ व्यक्ति र एक कम्पनीविरुद्ध ५ करोड ७९ लाख रुपैयाँ बिगो कायम गरी विशेष अदालतमा मुद्दा दायर गर्‍यो । पछिल्लो समय सूचना प्रविधि क्षेत्रमा कुन तहको भ्रष्टाचार झाँगिँदै गएको छ भन्ने यी दुई काण्डले प्रस्ट पारेका छन् ।सूचना प्रविधि क्षेत्रमा सरकारको अर्बौं लगानी भइरहेको छ र त्यही गतिमा भ्रष्टाचार पनि बढेको छ । पछिल्लो तीन आर्थिक वर्षमा अख्तियारले सूचना प्रविधि क्षेत्रमा कम्तीमा १० अर्ब ३७ करोड ७२ लाखभन्दा बढी बिगो माग गर्दै विशेष अदालतमा मुद्दा दायर गरेको छ ।एक अनौपचारिक तथ्यांकअनुसार संघीय निकायबाट २०७४ देखि २०७९ सम्म सूचना प्रविधिसँग सम्बन्धित सफ्टवेयर तथा उपकरण खरिदका लागि विभिन्न ६२ वटा टेन्डर आह्वान भएको थिए, जसको कुल बजेट ६२ अर्ब रुपैयाँभन्दा बढी थियो । उक्त बजेटमार्फत विभिन्न सरकारी निकायहरूले खरिद गरेका कैयौं सफ्टवेयर तथा उपकरणहरू प्रयोगविहीन छन् ।कमिसन तथा भ्रष्टाचारको कारण कतिपय उपकरण तथा सफ्टवेयरहरू प्रयोगका लागि आवश्यक पर्ने पूर्वाधारसमेत तयार नगरीकन खरिद गरिएका छन् । त्यसको एउटा उदाहरण हो–पेमेन्ट गेटवे । देश भित्र र बाहिरबाट हुने भुक्तानी पूर्ण रूपमा विद्युतीय माध्यमबाट गर्ने उद्देश्यले राष्ट्रिय सूचना प्रविधि केन्द्रले २०७५ मा खरिद गरेको पेमेन्ट गेटवे सफ्टवेयर अझै प्रयोगविहीन छ ।राज्यको ठूलो लगानी गरिएको राष्ट्रिय परिचयपत्र औचित्यविहीनजस्तै छ । राहदानी बनाउनेजस्ता केही सीमित काममा बाहेक अन्यत्र प्रयोग नहुने र अन्तरआबद्धतासमेत नभएकाले यसको उद्देश्य र खर्चको औचित्यतासमेत पुष्टि हुन नसकेको महालेखा परीक्षकको प्रतिवेदनमा उल्लेख छ । एक अर्बभन्दा बढीमा खरिद गरिएको सफ्टवेयर निर्माता कम्पनीले ‘सोर्स कोड’ समेत नदिँदा थप महँगो शुल्क तिर्नुपरेको छ ।यातायात व्यवस्थापन विभागले २०७३ सालमा २५ लाख सवारीसाधनका लागि ५ वर्षभित्र इम्बोस्ड नम्बर प्लेट जडान गरिसक्ने भनी ४ करोड ३७ लाख ८७ हजार ५ सय अमेरिकी डलरमा सम्झौता गरेको थियो । करिब ९ वर्ष बितिसक्दा करिब ३ लाख इम्बोस्ड नम्बर प्लेट छापिएका छन् भने ५० हजारको हाराहारीमा मात्रै जडान भएका छन् । आवश्यक पूर्वतयारीबिना नै यो खरिद प्रक्रिया अगाडि बढेका कारण सरकारले हालसम्म पनि यसको औचित्य पुष्टि गर्न सकेको छैन ।यसैगरी, दूरसञ्चार प्राधिकरणले टेलिफोन, इन्टरनेट सेवा तथा मोबाइल सेवा प्रदायक निकायका गतिविधिलाई नियमन तथा निगरानी गर्नका लागि भन्दै खरिद गरेको टेलिकम्युनिकेसन ट्राफिक मनिटरिङ एन्ड फ्रड कन्ट्रोल सिस्टम (टेरामक्स) र मोबाइल डिभाइस म्यानेजमेन्ट सिस्टम (एमडीएमएस) पनि प्रभावकारी लागू हुन सकेको छैन ।टेरामक्स खरिद एवं जडानसम्बन्धी खरिद कार्यको बजेट २ करोड ३७ लाख ७० हजार अमेरिकी डलर र एमडीएमएसको बजेट ७० लाख ६६ हजार ८ सय ८८ अमेरिकी डलर छ । दुवै प्रणाली हालसम्म कार्यान्वयनमा आएका छैनन् । यी दुवै खरिद प्रक्रियामा अख्तियारले अनुसन्धान गरिरहेको छ ।दूरसञ्चार प्राधिकरणअन्तर्गतको कुल ३ अर्बभन्दा बढी बजेट भएको आईटी ल्याबमा पनि अनियमितता भएको तथ्यहरू सार्वजनिक भएका छन् । अख्तियारले नेपाल टेलिकमको बिलिङ प्रणाली मर्मतसम्भारका नाममा ३ अर्ब रुपैयाँभन्दा बढीको ठेक्का सम्झौतामा भ्रष्टाचार भएको भन्दै अख्तियारले अनुसन्धान गरिरहेको छ ।जसमा नेपाल टेलिकमबाट प्रतिस्पर्धाबिना करिब ३ अर्ब १५ करोड रुपैयाँको ठेक्का सम्झौतामा भ्रष्टाचार भएको उजुरी छ । यी त केही उदाहरण मात्र हुन् । देश विकास, प्रशासनिक सुधार तथा डिजिटल समावेशीकरणको मेरुदण्डका रूपमा लिइने सूचना प्रविधि क्षेत्र पछिल्लो समय भ्रष्टाचारको डरलाग्दो दुष्चक्रमा फस्दै गएको छ ।नेपालमा सूचना प्रविधिसम्बन्धी सफ्टवेयर तथा उपकरणसम्बन्धी खरिद कार्यको नियमन र निगरानीका लागि हालसम्म कुनै पनि केन्द्रीकृत निकाय छैन । कतिपय निकायहरूले वर्षैपिच्छे सफ्टवेयर परिवर्तन गर्ने, पुरानो प्रयोग नगर्ने, आवश्यकता नै नभए पनि सफ्टवेयर तथा उपकरण खरिद गर्नेजस्ता काम गरिरहेका छन् । कमिसनको लोभमा अनावश्यक रूपमा सफ्टवेयर खरिद गर्ने प्रवृत्ति देशभरि नै झाँगिँएको छ ।यसैको एक उदाहरण हो– बाराको सिम्रौनगढ नगरपालिका । उक्त नगरपालिकाको जिन्सी व्यवस्थापनको केन्द्रीय प्रणालीसमेतको सफ्टवेयर खरिद तथा जडान विस्तार गर्ने क्रममा १ लाख ९९ हजार ८ सय ९७ रुपैयाँ भुक्तानी गरी सफट्वेयर खरिद गरेको तर प्रयोग नगरेको भन्दै २०७९ चैत २२ गते अख्तियारले विशेष अदालतमा मुद्दा दायर गरेको थियो ।सूचना प्रविधिको क्षेत्रमा एकपछि अर्को अनियमितता भेटिएपछि अख्तियारले तीव्र गतिमा अनुसन्धान सुरु गरेको थियो । यसपश्चात २०८० भदौ ४ गते सचिवहरूको बैठकले सरकारी निकायहरूमा अनावश्यक सफ्टवेयर खरिद रोक्ने निर्णयसमेत गरेको थियो । यसैगरी विस्तृत अध्ययनपश्चात अख्तियारले २०८० माघ २५ गते १० बुँदे सुझावमार्फत यससम्बन्धी खरिद तथा सञ्चालनमा सजगता अपनाउन तीनै तहका सरकारको ध्यानाकर्षण गराएको थियो ।भ्रष्टाचारका कारणपहिलो, नेपालको सूचना प्रविधिसम्बन्धी अधिकांश परियोजनामा खरिद प्रक्रिया खुल्ला, प्रतिस्पर्धात्मक र पारदर्शी छैन । सरकारले सूचना प्रविधिसम्बन्धी उपकरण तथा सफ्टवेयर खरिद गर्दा बजारमूल्यभन्दा धेरै बढी मूल्यमा खरिद गर्ने, खरिद प्रक्रियामा प्राविधिक मूल्यांकन नहुनेजस्ता समस्या रहेका छन् । उदाहरणका लागि पेमेन्ट गेटवेको खरिदका लागि आवश्यक पर्ने उपकरणमा परल मूल्यभन्दा तीनगुणा बढाएर देखाएको अख्तियारको अनुसन्धानमा छ ।दोस्रो, राजनीतिक पहुँचमा आधारित ठेक्का प्रणाली हो । सूचना प्रविधिसम्बन्धी परियोजनामा कामको दक्षताभन्दा पनि राजनीतिक पहुँच, सम्बन्ध तथा भागबन्डाले प्रभाव पारेको देखिन्छ । खरिद प्रक्रिया राजनीतिक नेतृत्वको नियन्त्रणमा रहँदा कतिपय योग्यतासमेत नपुगेका कम्पनीले पनि ठेक्का पाउने गरेका छन् । उदाहरणका लागि सुरक्षण मुद्रण केन्द्रमा उपकरण खरिद गर्दा एक कम्पनीलाई एकल स्रोतबाट ठेक्का दिइएको र यस क्रममा ठूलो रकम अनियमितता भएको अख्तियारले जनाएको छ ।तेस्रो, दक्ष जनशक्ति र प्राविधिक ज्ञानको कमी । सूचना प्रविधिसम्बन्धी परियोजनामा संलग्न सरकारी कर्मचारीहरूमध्ये धेरैलाई प्रविधिसम्बन्धी आवश्यक ज्ञान, सूचना र आवश्यक सीपको अभाव देखिन्छ । जसले खरिदका क्रममा सम्झौता, कार्यान्वयन र अनुगमनमा समेत कमजोरी भएको देखिन्छ । सञ्चार तथा सूचना प्रविधि मन्त्रालयको एक अध्ययनअनुसार स्थानीय तहका ७० प्रतिशतभन्दा बढी सूचना प्रविधि शाखाका कर्मचारीले सूचना प्रविधिसम्बन्धी औपचारिक तालिम लिएका छैनन् ।चौथो, सूचना प्रविधि क्षेत्रका विभिन्न सफ्टवेयरको लागत अनुमान गर्न कठिन हुनु । सार्वजनिक निकायहरूमा प्रयोग गरिने सफ्टवेयरको लागत निर्धारण गर्दा पारदर्शिता र स्पष्ट मापदण्डको अभावले अनुमानित लागत अत्यधिक राखिने तथा धेरै बजेट विनियोजन हुने गरेको छ । नेपालमा पछिल्ला वर्षहरूमा विभिन्न मन्त्रालय तथा निकायहरूले निर्माण गरेका वा खरिद गरेका सफ्टवेयरहरूमा ठूलो रकम लागत देखाइएको छ तर ती सफ्टवेयरको कार्य क्षमता, प्रयोगकर्ताको पहुँच, दीर्घकालीन उपयोगिता भने न्यूनस्तरको देखिन्छ । महँगोमा खरिद गरिएका कमजोर गुणस्तरका सफ्टवेयर खरिद गर्दा अनियमितता बढ्दो छ ।अब के गर्ने ?सूचना प्रविधिको क्षेत्रमा झाँगिँदो भ्रष्टाचार नियन्त्रणका लागि तत्काल सूचना प्रविधिसँग सम्बन्धित ठूला परियोजनाका लागि स्वतन्त्र अनुगमन तथा नियमनकारी संयन्त्रको गठन गर्नुपर्छ । यस्ता परियोजनाहरूमा तेस्रो पक्ष मूल्यांकन अनिवार्य गर्नुपर्छ । यसैगरी, अख्तियार, महालेखा परीक्षक, राष्ट्रिय सर्तकता केन्द्र, सार्वजनिक खरिद अनुगमन कार्यालयलगायत निकायहरूलाई प्राविधिक अनुगमनसम्बन्धी आवश्यक विशिष्टीकृत तालिम प्रदान गर्नु अवश्यक छ ।यसैगरी खरिद प्रणालीमा पारदर्शितालाई बढाउन खरिद प्रक्रियासँग सम्बन्धित सम्पूर्ण विवरण एकीकृत रूपमा अनलाइनमार्फत खुल्ला गर्नुपर्छ । यो कामका लागि सार्वजनिक खरिद अनुगमन कार्यालयअन्तर्गत विशिष्ट प्राविधिकसहितको स्वतन्त्र युनिट गठन गर्न सकिन्छ । भारतले ‘गभरमेन्ट ई–मार्केटप्लेस प्रणाली’ मार्फत डिजिटल खरिद प्रक्रिया पारदर्शी बनाएको छ । यसबाट नेपालले पनि सिक्न सक्छ ।दक्ष जनशक्ति विकास र अनिवार्य तालिमको व्यवस्था हुनुपर्छ । सूचना प्रविधिसँग सम्बन्धी क्षेत्रको खरिद गर्ने, यस्ता परियोजनामा संलग्न हुने कर्मचारीलाई आईटीसम्बन्धी आधारभूतदेखि विशिष्टीकृत तालिम प्रदान गर्नुपर्छ । भारतले ‘नेसनल इन्फरम्याटिक्स सेन्टर’ मार्फत प्राविधिक जनशक्ति निर्माण गरिरहेको छ । नेपालमा पनि यस्तै तालिम केन्द्र स्थापना गरी कार्य गर्दा प्रभावकारी हुन्छ ।राजनीतिक हस्तक्षेप न्यून गर्नका लागि आवश्यक कानुनी सुधार पनि गर्नुपर्नेछ । सूचना प्रविधिसम्बन्धी खरिद प्रक्रियामा कानुनी रूपमै स्वतन्त्र प्राविधिक समितिबाट गर्ने व्यवस्था मिलाउनुपर्छ । यसबाट पहुँचका आधारमा ठेक्का दिइने अभ्यास अन्त्य हुन सक्छ ।ओपन डेटा र नागरिक अनुगमन प्रणालीको सबलीकरण गर्नुपर्छ । सूचना प्रविधिसम्बन्धी खरिद तथा ठेक्का प्रक्रिया, खर्च विवरण, प्रगति प्रतिवेदनहरू ओपन डेटा पोर्टलमार्फत नियमित सार्वजनिक गर्नुपर्छ । इस्टोनियाले आफ्ना सम्पूर्ण सरकारी तथ्य तथ्यांक नागरिकसमक्ष खुल्ला गरेको छ, जसले भ्रष्टाचार नियन्त्रणका लागि महत्त्वपूर्ण योगदान गरेको छ । यसबाट सिक्दै सूचना प्रविधिसम्बन्धी कार्यका लागि नागरिक अनुगमन प्रणालीको सबलीकरण, नागरिक समाजका संस्थाहरूसँग समन्वय र साझेदारी विकास गर्नुपर्छ ।सूचना प्रविधि समुन्नत नेपालको आधारस्तम्भ हो । यसको सही प्रयोगले आर्थिक विकास, रोजगारी, सुशासन स्थापना, भ्रष्टाचार नियन्त्रण, शिक्षा, स्वास्थ्य क्षेत्रमा सुधार गर्न सकिन्छ । तर यही क्षेत्र भ्रष्टाचारको दलदलमा फस्दै जाँदा देश झन् अविकासको दुष्चक्रमा फस्न पुग्छ । तसर्थ, आगामी दिनमा सूचना प्रविधि क्षेत्रका परियोजनालाई पारदर्शी, जनमुखी, उत्तरदायी र प्राविधिक रूपमा सक्षम बनाउनु जरुरी छ । यसका लागि नेपाल सरकार, कर्मचारीतन्त्र, नागरिक समाज तथा प्रविधि क्षेत्र विज्ञको संयुक्त प्रयास आवश्यक छ ।"
गृह प्रशासनमा कहिले हुन्छ सुधार ?,"२०७२ सालको भूकम्पले प्रधानमन्त्री कार्यालय चर्किएपछि गृह मन्त्रालयमा सारियो । प्रधानमन्त्री कार्यालय पुनर्निर्माणपछि ऊ आफ्नै भवनमा सर्‍यो । त्यसपछि गृह मन्त्रालय पनि आफ्नै भवनमा आयो । अहिले गृह मन्त्रालयको पनि नयाँ भवन तयार भइसकेको छ ।यो परिदृश्यको वर्णन किन गरिएको भने सिंहदरबारभित्र मात्रै होइन, मुलुकको आन्तरिक सुरक्षाको कमान्ड नै गृह मन्त्रालय मातहत छ । एक हिसाबले भन्ने हो भने अधिकांश मन्त्रालयको कुनै न कुनै काम ठोकिन आउने भएकाले गृह मन्त्रालयलाई सरकारको सीईओ पनि भनिन्छ । तर के हाम्रो गृह मन्त्रालय र त्यसको नेतृत्व गर्नेहरूले देशको सुरक्षा अवस्था बलियो बनाउन कुनै रणनीतिक योजना बनाएका छन् त ? अहँ, त्यस्तो केही देखिँदैन ।अध्यागमनजस्तो विश्वका सबै देशसँग जोडिने सिमानाका बारे गृहले आफ्नो उपस्थिति कसरी बलियो बनाउने भन्नेबारे सुधारका कदमहरू कहिल्यै चालेको छ ? मुलुकका सुरक्षा संगठनलाई चुस्त र सक्षम बनाउन उसले अहिलेसम्म के भूमिका खेलेको छ ? गृहमन्त्री बनेर अगुवापछुवा लिएर हिँड्ने तर देशको शान्ति सुरक्षा बिग्रिए मेरो पनि सुरक्षा हुँदैन भन्ने सोच उनीहरूमा किन आएन ?बरु गृह र त्यसका नेतृत्वकर्ताहरू नेपाल प्रहरी, सशस्त्र प्रहरी बल, जिल्ला प्रशासन र अध्यागमनजस्ता मुलुकको सबै सुरक्षासँग जोडिने संयन्त्र दुरुपयोग गर्ने मानकका रूपमा स्थापित भइरहेका छन् । गृहमन्त्रीले कहिल्यै पनि सक्षम अधिकृतलाई संवेदनशील स्थानको सुरक्षा कमान्डको जिम्मेवारी दिनुपर्छ भनेको देखिएन, संगठन हाँक्न सक्नेहरूलाई बढुवाको पहिलो सूचीमा राख्नुपर्छ भन्ने सोचेको कुनै उदाहरण छैन । अध्यागमन देशको अन्तर्राष्ट्रिय सीमा हो, त्यहाँको एक चुकले जे पनि हुन सक्छ भन्ने गम्भीरता हाम्रो गृह मन्त्रालय र मन्त्रीमा कहिल्यै देखिएन ।जेठ ७ गते अख्तियार दुरुपयोग अनुसन्धान आयोगले त्रिभुवन अन्तर्राष्ट्रिय विमानस्थलमा लामो समयको निगरानी र ‘अन्डरकभर अप्रेसन’ पछि प्रमाण संकलन गरेर सहसचिव तीर्थ भट्टराईलाई नियन्त्रणमा लियो । भट्टराई र त्यहाँ कार्यरत अन्य कर्मचारीमाथि लगाइएको आरोप सामान्य छैन ।उनीमाथि नेपालबाट विश्वभरका लागि बाहिरिने र विश्वभरबाट नेपाल प्रवेश गर्नेहरूलाई नियन्त्रण गर्ने अन्तर्राष्ट्रिय सिमानामा बसेर पैसाका लागि मानव तस्करलाई साथ दिएको आरोप छ । यसले भट्टराई मात्रै होइन, समग्र अध्यागमन प्रणाली र गृह मन्त्रालयमाथि नै अन्तर्राष्ट्रिय रूपमा निकै लामो समयसम्म प्रश्न गरिरहने ठाउँ दिएको छ । अब पनि यसको सूधार नगरे कहिले गर्ने ?अध्यागमनकै तथ्यांकअनुसार विभिन्न देशबाट ५ वर्षमा ६ हजारभन्दा बढी नेपाली डिपोर्ट गरेर फर्काइएका छन् । जसमा केही सम्बन्धित देशको कानुन उल्लंघन गरेको आरोपमा फर्काइए भने अधिकांश नेपालबाट गलत कागजात बोकेर गएका कारण निकालिएका छन् । जो गलत कागजात बोकेर गएका थिए, उनीहरू सबै भिजिट भिसामै गएका थिए र त्यसको अनुमति अध्यागमन कार्यालयले नै दिएको थियो ।दलालको प्रलोभनमा परेर विदेश गएका नेपाली अलपत्र र जोखिममा परेको भन्दै गृहकै योजना अनुसार भिजिट भिसामा जान खोज्नेहरूको कागजात हेर्ने निर्देशिका बनाइएको थियो । संवेदनशील क्षेत्रमा हुने अपराध रोक्न खटाइएका गृहकै कर्मचारीले पैसाका लागि मानव तस्करसँग साँठगाँठ गर्छ भने उसले मुलुकको सुरक्षा गर्छ भनेर कसरी विश्वास गर्ने ? तीर्थ भट्टराईलाई त्यो ठाउँमा पठाउने गृह मन्त्रालय होइन ? के गृहमन्त्रीले उनको विगत हेरेका थिएनन् ?विमानस्थलजस्तो ठाउँमा राख्न काबिल र दैनिक २० हजारभन्दा बढीको हाउभाउ हेरेर ‘सुरक्षा थ्रेट’ पत्ता लगाउनुपर्ने जनशक्तिको कमान्ड गर्न उनी सक्षम छन् कि छैनन् भन्नेसम्म नहेर्नुले भट्टराई मात्रै दाषी होइनन्, गृहको नेतृत्वले आफ्नो दायित्व भुल्नुको पराकाष्ठा पनि हो यो घटना । किनभने, सहसचिव अर्थात् प्रमुख जिल्ला अधिकारी एवं विभागहरूको प्रमुख गृहमन्त्रीको रुचिबिना त्यहाँ जान असम्भव जस्तै छ ।नभए त्यही मन्त्रालयमा आधा दर्जनजति सहसचिव बरन्डामा टहलिरहँदा विवादित र कमजोर कार्यक्षमता भएकालाई संवेदनशील विभागमा त्यसै पठाइएको छैन । शंका गर्ने प्रशस्त ठाउँ यसले पनि दिएको छ । यदि मन्त्रीको छनोटमा जानेहरूले गलत गर्छन् भने त्यसको नैतिक जिम्मेवारी मन्त्रीले लिनु पर्दैन ?२०८० पुसमा भिजिट भिसाकै नाममा मानव तस्करको योजनाअनुसार नेपालीहरू पठाउन अध्यागमनकै कर्मचारी संलग्न रहेको आरोपमा उपत्यका अपराध अनुसन्धान कार्यालयले अध्यागमनका अधिकृत नरवीर खड्कालाई पक्राउ गरेर कारबाही चलायो । आठ कर्मचारीले समूह नै बनाएर मानव तस्करलाई साथ दिएको आरोप लाग्यो । खड्काको साथबाट विदेश पठाउने ५६ जनाको सूची बरामद भएको थियो ।अध्यागमन कर्मचारीले प्रहरीलाई दुस्मन जस्तै ठान्ने गरेका छन् । कतिसम्म भने भिजिट भिसामा मानव तस्करी गर्नेहरू नियन्त्रण गर्न विमानस्थलमै राखिएको मानव बेचबिखन अनुसन्धान ब्युरोको टोली गृहकै दबाब थेग्न नसकेर आफैं हट्न बाध्य भयो । अहिलेको गृह नेतृत्व सबै ठाउँमा सक्षम होइन, आफ्ना मान्छे पठाउने नाममा विमानस्थलको सुरक्षामाथि पनि कतै सम्झौता त गरिरहेको छैन, प्रश्न उठिरहेका छन् ।अहिलेसम्म गृह मन्त्रालयको नेतृत्वमा आउनेहरूको सोच नेपाल प्रहरी, सशस्त्र प्रहरी बल, जिल्ला प्रशासन कार्यालय र अध्यागमनमा आफ्ना मान्छे छानेर पठाउनेभन्दा माथि उठ्न सकेको छैन । गृहमन्त्री रमेश लेखकले आफू कानुनी सुधारमा केन्द्रित हुने बताएका थिए । तर उनैले ल्याएको प्रहरी र सशस्त्र प्रहरी बलसम्बन्धी ऐनले ती सुरक्षा संगठनलाई बलियो होइन, झनै कमजोर र निम्छरो बनाएको आरोप लाग्ने गरेको छ ।गृह मन्त्रालय आफ्नो दायित्वमा संवेदनशील छैन भन्ने तथ्य नक्कली भुटानी शरणार्थी प्रकरणपछि पनि त्यहाँको संयन्त्रमा सुधार नआउनुले प्रस्ट पार्छ । नेपाली नागरिकबाट पैसा असुलेर नक्कली भुटानी शरणार्थी बनाएर अमेरिका पठाउने योजना अवश्य पनि कुनै आपराधिक समूहले बनाएको हो तर त्यो कार्यान्वयन गर्ने काम गृह मन्त्रालयमा बसेको नेतृत्वले नै गरिदिएको हो ।तत्कालीन गृहमन्त्री रामबहादुर थापाले सुरक्षा सल्लाहकार बनाएका इन्द्रजित राई, थापाकै छोरा प्रतीक अथवा त्यसपछि आएका बालकृष्ण खाण, उनैले ल्याएका गृहसचिव र मन्त्रीका स्वकीय सचिव सबै एउटा संगठित अपराध त्यो पनि नेपाली नागरिक बेचिने योजना कार्यान्वयन गर्नेहरू हुन् । उनीहरूविरुद्ध अहिले पनि अदालतमा मुद्दा चलिरहेको छ ।"
"वैदेशिक रोजगारीमा महिलाको मौलिक हक कुण्ठित, बिचौलियाको रजगज","वैदेशिक रोजगारी नेपालीहरूको जीविकोपार्जनको माध्यम मात्र होइन, दुई दशकभन्दा बढी अवधिदेखि मुलुकको आर्थिक मेरुदण्ड बनिरहेको छ । मुलुकभित्रै पर्याप्त रोजगारीको अभाव, सीमित रोजगारीमा पनि न्यून पारिश्रमिकलगायतका कारण लाखौं नेपाली वर्षौंदेखि बिदेसिन बाध्य छन् ।विशेषगरी खाडी मुलुकहरू नेपालीका प्रमुख श्रम गन्तव्य बनेका छन् । यी मुलुकहरूमा घरेलु श्रमिकको माग उच्च छ । तर सरकारले ती मुलुकमा जान नेपाली महिलालाई एक दशकदेखि प्रतिबन्ध लगाइरहेको छ ।संसद्को अन्तर्राष्ट्रिय सम्बन्ध तथा श्रम समितिले २०७३ चैत २० मा दिएको निर्देशनअनुसार श्रम, रोजगार तथा सामाजिक सुरक्षा मन्त्रालयले घरेलु श्रमिकलाई श्रम स्वीकृतिमा प्रतिबन्ध लगाएको हो । रोक लगाएपछि झनै अवैध बाटोबाट हजारौं नेपाली महिलाहरू मानव तस्करहरूको जालोमा परेर अवैध र असुरक्षित तरिकाले खाडी मुलुक गइरहेका छन् ।यसले आफूले चाहेको स्थानमा रोजगारी गर्न जान पाउने मौलिक हकको उल्लंघन मात्र भइरहेको छैन, सरकारले लगाएको प्रतिबन्धलाई दुरुपयोग गरेर केही बिचौलिया र अध्यागमनका भ्रष्ट कर्मचारीको संयन्त्रले महिलाहरूको आर्थिक शोषण पनि गरिरहेको छ ।भिजिट भिसालगायतका माध्यमबाट खाडी मुलुकमा घरेलु कामदारका रूपमा पुग्ने महिलाको संख्या डेढ लाख रहेको संसदीय समितिको अध्ययनले नै देखाएको छ । सम्बन्धित मुलुकका दूतावासहरूले परराष्ट्र मन्त्रालयमा पठाएका अलग–अलग प्रतिवेदनअनुसार मानव तस्करहरूले संयुक्त अरब इमिरेट्स (यूएई) र कुवेतमा सबैभन्दा बढी महिलालाई भिजिट भिसामार्फत पुर्‍याएका छन् ।यूएईमा ६० हजार, कुवेतमा ५० हजार, ओमानमा १० हजार, इराकमा २० हजार महिलाले घरेलु श्रमिकको हैसियतमा काम गरिरहेको प्रतिवेदनमा छ । कुवेतको सेल्टरमा मात्रै ९० जना महिला उद्धारको प्रतीक्षामा छन् । साउदी अरब पुर्‍याइएका घरेलु महिला श्रमिकको संख्या त यकिनै छैन ।यो तथ्यले पुष्टि गर्छ, जे कारणले प्रतिबन्ध लगाएको हो, त्योभन्दा जोखिमपूर्ण अवस्थामा महिलाहरू छन् । प्रतिबन्धले महिलाहरू खाडी जानेक्रम रोकिएको छैन, बरू मानव तस्करहरूको ‘जालो’ झन् विस्तार भएको छ । जुन जालो तोड्न अब अनिवार्य भइसकेको छ ।ओमानस्थित नेपाली दूतावासका अनुसार भिजिट भिसामार्फत दुबई हुँदै ओमान आइपुगेका महिलाहरूमध्ये मासिक रूपमा १५ देखि ३७ जनासम्म उद्धारका लागि आश्रय खोज्दै आउने गरेका छन् । दूतावासले पछिल्लो एक वर्षमा मात्रै दुई सय जना महिलालाई उद्धार गरी नेपाल पठाएको छ । कुवेतमा अहिले पनि ९० जना महिला उद्धारको पर्खाइमा छन् ।अवैध बाटोबाट महिला कामदार त्यहाँ पुग्ने तर समस्या परेपछि आश्रयका लागि आउन थालेपछि नेपाली दूतावासहरूका लागि पनि यो टाउको दुखाइको विषय भएको छ । अलपत्र र समस्यामा परेका आफ्ना नागरिकलाई उद्धार गर्नु दूतावासको दायित्व हो ।यदि वैधानिक च्यानलबाट आएको भए दूतावासले सम्बन्धित श्रमदाता र एजेन्ट वा म्यानपावरलाई जिम्मेवार बनाउन र क्षतिपूर्ति दिलाउनका लागि पहल गर्न सक्थे । तर यो सबै काम दूतावासले अहिले गर्न सकेका छैनन् किनकि कुनै समस्या आए तस्कर वा एजेन्टलाई पक्रिने, मुद्दा लगाउने वा क्षतिपूर्तिका लागि बाध्य बनाउने प्रमाण जुटाउनै दूतावासलाई हम्मेहम्मे छ ।मृत्यु वा अंगभंग भयो भने उपचार र क्षतिपूर्तिलगायतका सुविधा केही पनि नपाउने अवस्था छ । यसको सम्पूर्ण भागीदार सम्बन्धित व्यक्ति नै बन्नु परिरहेको छ । जसका कारण महिलाहरू नै पटक–पटक ठगिने र समस्यामा पर्ने दुष्चक्र चलिरहेको छ ।महिला घरेलु श्रमिकलाई प्रतिबन्धको नीति गलत देखिइसकेकाले अब सरकारले स्पष्ट मापदण्डसहित सुरक्षाको सुनिश्चितता हुने गरी वैधानिक रूपमा पठाउने बाटो खोल्नुपर्छ । घरेलु श्रमिक पठाउने देशसँग तलब, बिमा, क्षतिपूर्तिलगायतका सुविधाहरूको स्पष्टतासहित श्रम सम्झौता गर्नेतर्फ लाग्नुपर्छ ।संसद्को अर्थ तथा वाणिज्य र श्रम तथा उपभोक्ता समितिले ओमान, साउदी अरब र यूएईको अध्ययन गरेर फर्केपछि १३ असोज २०७७ मै घरेलु कामदारको व्यवस्थापन गर्ने सम्बन्धमा ७ बुँदे निर्देशन दिएको थियो । २०८० को भदौ २६ र २७ मा तत्कालीन प्रधानमन्त्री पुष्पकमल दाहालको अध्यक्षतामा राजदूतहरूसहित बसेको उच्चस्तरीय बैठकमा पनि घरेलु कामदार व्यवस्थापन गर्ने निर्णय भएको थियो ।गत फागुन ६ गते ओमान पुगेकी परराष्ट्रमन्त्री आरजु राणा देउवाले खाडीका राजदूत, महावाणिज्यदूतसँग गरेको भर्चुअल बैठकमा राजदूतहरूले भिजिट भिसामार्फत घरेलु श्रमिकको तस्करी बढ्दा उद्धारमा कठिनाइ भएको भन्दै श्रम स्वीकृतिको दायराभित्र ल्याउनुपर्ने सुझाव दिएका थिए । ओमानस्थित दूतावासले हालै परराष्ट्र मन्त्रालयलाई पठाएको त्रैमासिक प्रतिवेदनमा पनि यो विषय जटिल बन्दै गएकाले सम्बोधन गर्नु जरुरी रहेको उल्लेख छ ।त्यस्तै, मानवअधिकार आयोगले पनि यो विषयमा विभेद नहुने व्यवस्था गर्नुपर्ने भन्दै सरकारलाई सचेत गराइरहेको छ । अहिले गन्तव्य मुलुकहरूले घरेलु श्रमलाई समेट्ने स्थानीय कानुनहरू पनि ल्याइसकेका छन् । त्यसकारण घरेलु श्रम गर्न जानेहरूले विगतमा जस्तो अनौपचारिक श्रमिकका रूपमा काम गर्नु पर्दैन । स्थानीय कानुनले पनि वैधानिक रूपमा गएको अवस्थामा कानुनी संरक्षण दिन्छ ।सबैजसो खाडी मुलुकमा नेपाली घरेलु कामदारको उच्च माग छ । नेपाली कामदारको इमानदार बानी–व्यहोराका कारण धेरै रोजगारदाताले मन पराउँछन् । यस्तो अवस्थामा नेपालले ती मुलुकहरूसँग बार्गेनिङ गरेरै उच्च सेवा, सुविधा र सुरक्षा हुने प्रावधानहरूसहितको सम्झौतामा गर्न सक्ने अवस्था छ ।अहिले श्रम मन्त्रालयले यूएईसँग महिला कामदार पठाउन अगाडि बढाएको ‘पाइलट प्रोजेक्ट’ संसदीय समितिमा विचाराधीन छ । संसद्ले पनि यसलाई गति दिन सहजीकरण गर्नुपर्छ । सरकारले अन्य मुलुकसँग पनि सम्झौता गर्ने प्रक्रिया थाल्नुपर्छ ।"
वृद्धवृद्धाको मानसिक स्वास्थ र सामुदायिक दायित्व,"वृद्ध हुनेको संख्या विश्वव्यापी रूपमा द्रूतगतिमा बढिरहेको सन्दर्भमा यो एक सामाजिक चुनौतीका रूपमा देखा पर्न थालेको छ । संयुक्त राष्ट्रसंघको आकलनअनुसार सन् २०५० सम्ममा ६० वर्ष वा सोभन्दा माथिका व्यक्तिको संख्या विश्वमा २.१ अर्ब पुग्नेछ, जसले कुल जनसंख्याको २१ प्रतिशत हिस्सा ओगट्नेछ ।सन् २०२४ मा ६५ वर्षमाथिको जनसंख्याको हिस्सा १०.३ प्रतिशत थियो । सन् २०१९ देखि २०५० सम्म विशेष गरी चार क्षेत्र– उत्तरी अफ्रिका र पश्चिमी एसिया, मध्य र दक्षिण एसिया, ल्याटिन अमेरिका र क्यारिबियन र पूर्वी तथा दक्षिण–पूर्वी एसियामा वृद्ध जनसंख्याको हिस्सा दोब्बर हुने अनुमान गरिएको छ । यस प्रकारको जनसांख्यिकीय परिवर्तनले वृद्धहरूको स्वास्थ्य र मनोवैज्ञानिक सुव्यवस्थाको सम्वर्द्धनका लागि व्यापक र सुदृढ रणनीति अवलम्बन गर्नु पनि अपरिहार्य आवश्यकता बन्दै गएको छ ।नेपालमा जनसंख्या संरचनामा आएको परिवर्तनले ज्येष्ठ नागरिकको संख्या निरन्तर बढ्दै गएको छ । नेपालको २०७८ को राष्ट्रिय जनगणनाअनुसार ६० वर्ष वा सोभन्दा बढी उमेर समूहको जनसंख्या करिब १०.२१ प्रतिशत अर्थात् २९ लाख ७० हजार छ । यसका साथै ज्येष्ठ नागरिकको सामाजिक सुरक्षा, स्वास्थ्य सेवा र मानसिक स्वास्थ्यको चुनौती पनि एकसाथ बढेको छ । यस समस्यालाई सम्बोधन गर्न नेपाल सरकारले २०६३ सालमा ‘ज्येष्ठ नागरिक ऐन’ ल्याएर उनीहरूको हक, अधिकार र संरक्षणको आधार तय गरेको छ भने मानसिक स्वास्थ्य प्रवर्द्धनका लागि विभिन्न नीति तथा कार्यक्रम सञ्चालन गरिरहेको छ ।ज्येष्ठ नागरिक ऐनमार्फत सरकारले ६० वर्ष नाघेका नागरिकलाई ‘ज्येष्ठ नागरिक’ घोषणा गरी उनीहरूको आवास, स्वास्थ्य सेवा, सामाजिक सुरक्षा तथा सम्मानजनक जीवनयापनका लागि आधार निर्माण गरेको हो । यस ऐनले पारिवारिक दायित्वअन्तर्गत सन्तानलाई आफ्ना वृद्ध बाबुआमाको हेरचाह र पालनपोषण गर्ने कानुनी दायित्व प्रदान गरेको छ भने वृद्धाश्रम, स्वास्थ्य सेवा, सामाजिक सुरक्षा र अन्य सुविधा प्रदान गर्ने व्यवस्था गरिएको छ । यसका साथै ज्येष्ठ नागरिकको प्रतिष्ठा र आत्मसम्मानमा आँच पुग्ने कार्यलाई यस ऐनले दण्डनीय मानेको छ । तर, ऐनको प्रभावकारी कार्यान्वयनमा अझै पनि धेरै चुनौती छन् ।नेपालमा ज्येष्ठ नागरिक ऐनको प्रभावकारी कार्यान्वयनका लागि समग्र रणनीति अवलम्बन गर्न आवश्यक छ, जसमा प्रथमतः स्थानीय सरकारी निकाय (नगरपालिका र गाउँपालिका) लाई पर्याप्त अधिकार, जिम्मेवारी र संसाधन उपलब्ध गराएर पारदर्शी र सहज बनाउनुपर्छ । दोस्रो, ग्रामीण क्षेत्रमा स्वास्थ्य सेवाको पहुँच विस्तार गर्दै मोबाइल क्लिनिक, टेलिमेडिसिन सेवा र नियमित स्वास्थ्य शिविरको आयोजना गर्नुपर्छ भने तेस्रोमा सामाजिक जागरूकता अभियानमार्फत परिवार, समुदाय र मिडियाको सक्रिय सहभागितामा ज्येष्ठ नागरिकको अधिकार, सम्मान र सेवासम्बन्धी जानकारी प्रचारप्रसार गर्नुपर्छ । साथै, मानसिक स्वास्थ्य सेवालाई विशेष प्राथमिकतामा राख्दै विशेषज्ञ काउन्सिलरहरू नियुक्त गर्ने, सामुदायिक स्वास्थ्यकर्मीलाई मानसिक स्वास्थ्यसम्बन्धी विशेष प्रशिक्षण दिने र सामुदायिक सहयोग केन्द्रहरू स्थापना गर्नेजस्ता उपाय अवलम्बन गर्नाले नेपालका ज्येष्ठ नागरिकको जीवनस्तरमा उल्लेखनीय सुधार ल्याउन मद्दत पुग्नेछ ।विश्वका केही देश ज्येष्ठ नागरिकका लागि अत्याधुनिक र समावेशी नीति अख्तियार गरेका कारण चर्चित छन् । जस्तो ः स्विडेन सामाजिक सुरक्षा र कल्याण सेवाको दृष्टिले उत्कृष्ट देश मानिन्छ । त्यहाँ सबै ज्येष्ठ नागरिकलाई न्यूनतम आम्दानी सुनिश्चित हुने ‘युनिभर्सल पेन्सन प्रणाली’ कायम छ । स्वास्थ्य सेवा निःशुल्क छ, जसमा वृद्धाश्रम सेवा पनि समावेश छ । ज्येष्ठ नागरिकको अधिकार रक्षा गर्ने कडा कानुनी व्यवस्था छ । जापान वृद्ध जनसंख्याको प्रभावकारी व्यवस्थापनमा उत्कृष्ट देशमा गणना हुन्छ । त्यहाँ सरकारले सहुलियतमा दिइने दीर्घकालीन हेरचाह बिमा प्रणाली लागू गरेको छ । ज्येष्ठ नागरिकलाई आंशिक रोजगारीको अवसर प्रदान गरिन्छ र सार्वजनिक यातायात तथा संरचना वृद्धमैत्री छन् । नेपालको सन्दर्भमा ‘ज्येष्ठ नागरिक ऐन’ ले वृद्धहरूको अधिकार त सुनिश्चित गरेको छ, तर यसको कार्यान्वयन अन्य देशको तुलनामा निकै कमजोर छ । यो कुरा जापान र स्विडेनबाट सिक्न जरुरी छ ।ज्येष्ठ नागरिक ऐनले वृद्धहरूको हक र सुरक्षालाई कानुनी आधार दिए तापनि मानसिक स्वास्थ्यसम्बन्धी विषय अझै पनि आवश्यकताअनुसार सम्बोधन भएका छैनन् । मानसिक समस्यालाई लाजका रूपमा हेर्ने संकुचित सामाजिक धारणा अझै व्यापक छ, जसले वृद्धहरूलाई पारिवारिक तथा सामाजिक रूपमा बोझ ठान्ने प्रवृत्तिलाई बढावा दिएको छ ।ग्रामीण तथा दुर्गम क्षेत्रहरूमा मानसिक स्वास्थ्य सेवाको पहुँच न्यून छ, सेवा दिने स्वास्थ्य संस्थाहरू वृद्धमैत्री छैनन् र योग्य मनोचिकित्सक तथा तालिमप्राप्त जनशक्तिको कमी छ । अर्को चुनौती भनेको पारिवारिक विखण्डनका कारण एक्लोपन हो । धेरै वृद्धहरू आफ्ना सन्तान विदेश हुँदा एक्लो जीवन बिताउन बाध्य छन् र वृद्धाश्रमहरूमा पनि भावनात्मक सामीप्यको अभाव देखिन्छ ।यी चुनौती समाधान गर्न बहुआयामिक प्रयास हुनु आवश्यक छ । पहिलो, ज्येष्ठ नागरिक ऐनमा मानसिक स्वास्थ्यसम्बन्धी विशेष प्रावधान समावेश गरेर वृद्धहरूको अधिकार, उपचार र संरक्षण सुनिश्चित गरिनु आवश्यक छ । समुदायस्तरमा मानसिक स्वास्थ्य सेवा विस्तार गरी स्थानीय स्वास्थ्य संस्थामार्फत परामर्श र उपचार सुविधा उपलब्ध गराउने व्यवस्था गर्न अब ढिला गर्नु हुँदैन । चिकित्सक र स्वास्थ्यकर्मीहरूलाई वृद्धमैत्री व्यवहार सिकाइ र पालनाका लागि विशेष तालिम दिनुपर्छ । स्वास्थ्यकर्मी, सामाजिक कार्यकर्ता र स्वयंसेवकहरूलाई वृद्ध मानसिक स्वास्थ्यसम्बन्धी तालिम प्रदान गर्नु आवश्यक छ र स्वास्थ्य तथा सामाजिक शास्त्रका शैक्षिक पाठ्यक्रममा यस विषयलाई समावेश गर्नु उत्तिकै जरुरी छ ।ज्येष्ठ नागरिकको मानसिक स्वास्थ्यलाई नीति निर्माणको केन्द्रमा राख्दै कानुनी सुधार गर्नु, सेवा विस्तार गर्नु र सामाजिक जागरुकता अभिवृद्धि गर्नु वर्तमानमा अत्यावश्यक भइसकेको छ । त्यसैले, राज्य, समाज, शैक्षिक संस्था र स्वास्थ्य प्रणालीबीचको सहकार्यद्वारा वृद्धहरूको आत्मसम्मानयुक्त, स्वस्थ र सम्मानजनक जीवन निर्माण गर्नेतर्फ ठोस र प्रभावकारी कदम चालिनु राष्ट्रिय जिम्मेवारी पनि हो ।–पौडेल पोखरा नर्सिङ क्याम्पसकी उप–प्राध्यापक हुन् ।"
यातायात ‘सिन्डिकेट’ का सामु फेरि निरीह सरकार,"नामै छ– सार्वजनिक यातायात । यति संवेदनशील व्यवसायमा भएका व्यक्तिहरूले देशव्यापी रूपमा सेवा अवरुद्ध गरी यात्रु अलपत्र मात्र पारेका छैनन्, त्यसैको बलमा सरकारलाई पनि झुकाएका छन् । सरकार र सिन्डिकेट पक्षधर व्यवसायी सम्मिलित कार्यदलले मध्यरातसम्म छलफल गरी ‘राइड सेयरिङ’ नियमावली स्थगित गर्न गण्डकी सरकारलाई पत्राचार गर्ने सहमति गरेको छ । जबकि प्रदेशको नीतिमा यसरी हस्तक्षेप गर्ने अधिकार र कारण संघसँग छैन ।सरकारलाई बाध्य बनाउन यातायात व्यवसायीले उपचार, रोजगारी, व्यवसाय र विदेश यात्राका लागि गन्तव्यतर्फ हिँडेका यात्रुलाई आपत्मा पारेका छन् । यातायात व्यवसायलाई त्यसै अत्यावश्यक सेवा भनिएको होइन । तर, शुल्क लिएर दिने सेवा यसरी मनमौजी अवरुद्ध गर्नु आफ्नै पेसाप्रतिको बेइमानी त हुँदै हो, देशको कानुनका नजरमा पनि यो दण्डनीय कसुर हो । एकातिर, ‘सिन्डिकेट’ अन्त्यको घोषणा भइसकेको छ, अर्कातिर सार्वजनिक यातायात व्यवसायी अझै पनि अघोषित ‘सिन्डिकेट’ मार्फत यात्रुप्रतिको जिम्मेवारी र कानुनप्रतिको जवाफदेहितामाथि दादागिरी गरिरहेका छन् । कहिलेकाहीं कठोर हुने सरकारले सम्झौता गर्दै आएकाले यातायात व्यवसायीले यस्तो बेथिति दोहोर्‍याउँदै आएका छन् । व्यवसायीका जायज हितलाई संरक्षण गर्ने जिम्मेवारी भएको सरकार उनीहरूका उपभोक्ताविरोधी मागमा फेरि पनि सम्झौता गर्न अघि सरेको छ । सोमबार मध्यरातमा भएको प्रारम्भिक सहमतिले संकेत गर्छ– भविष्यमा पनि बारम्बार व्यवसायीले नै यातायात अवरुद्ध गर्ने छन् ।पहिलो विषय त, संसारभर ‘राइड सेयरिङ’ अब आम प्रचलनमा आइसकेको छ । यसलाई इन्कार गर्ने प्रयास विगतमा राजधानी काठमाडौंमा पनि भएको हो, तर त्यो असफल भयो किनकि समय र प्रविधिको वेगलाई कसैले पनि रोक्न सक्दैन । दोस्रो, परम्परागत सवारीसाधनमा उभिएर कष्टपूर्ण यात्रा गर्नुपर्ने, महिला, बालबालिका र ज्येष्ठ नागरिक झन् असुरक्षित रहने, मनलाग्दी भाडा असुली हुनेजस्ता बेथिति हाम्रो यातायात क्षेत्रमा छन् । त्यसैले प्रचलित सार्वजनिक यात्रालाई व्यवस्थित बनाउनुपर्ने आवश्यकता त छँदै छ, नयाँ शैलीका साधन र प्रविधिलाई पनि यातायात क्षेत्रमा जोड्न अनिवार्य भइसकेको छ । यसले यात्रुलाई भाडा, समय र सुविधामा विभिन्न विकल्प दिने सेवालाई खुम्च्याउने होइन, जतिसक्दो छिटो फैलाउनुपर्छ । यसले यात्रुलाई स्वतन्त्रता दिने मात्र होइन, व्यवसायलाई पनि विश्वसनीय र सम्मानित बनाउँछ ।सवारी तथा यातायात व्यवस्था ऐन, २०४९ को दफा १६८ मा ‘स्वच्छ प्रतिस्पर्धात्मक ढंगबाट यातायात व्यवसाय विकास गर्न सार्वजनिक सवारीलाई चक्रीय प्रणालीअन्तर्गत सेवा सञ्चालन गर्ने गरी इजाजतपत्र प्रदान गरिने छैन’ भन्ने प्रावधान छ । तर यसविपरीत यातायात व्यवसायीले सिन्डिकेट चलाएपछि सर्वोच्च अदालतले ०६१, ०६७ र ०७३ सालमा चरणबद्ध आदेश दिएर त्यस्ता संयन्त्र खारेज गरिदिएको थियो । त्यसपछि पनि यातायात व्यवसायीहरूले समिति बनाएर यातायात क्षेत्रमा खुल्ला प्रतिस्पर्धालाई निषेध गर्दै ‘सिन्डिकेट’ कायम गरेपछि २०७५ वैशाख ४ को मन्त्रिपरिषद्ले यातायात क्षेत्रमा रहेका सबै खालका सिन्डिकेट अन्त्यको निर्णय गरेको थियो । ‘सिन्डिकेट’ चलाइरहेका यातायात समिति त्यही निर्णयबाट खारेज भएका थिए  । तर खारेज भइसकेको ‘सिन्डिकेट’ अझै अघोषित रूपमा चलिरहनुमा सरकारको कमजोरी छ । यही कमजोरीमा खेलेर उनीहरूले अहिले सवारी बन्द गर्ने धम्की दिने र राज्यलाई घुँडा टेकाउने रणनीति अपनाएका हुन् । जसमा उनीहरू सफल भएका छन् ।गण्डकी प्रदेशसभाबाट पारित ऐन, ‘राइड सेयरिङ’ सञ्चालनको पक्षमा सर्वोच्च अदालतले गरेका फैसला र औद्योगिक व्यवसाय ऐन २०७६ को संशोधित व्यवस्थाअनुसार नियमावली ल्याएको गण्डकी सरकारको भनाइ छ । प्रदेशसभाबाट २०७६ मा गण्डकी प्रदेश सवारी तथा यातायात व्यवस्था ऐन, २०७६ पारित भएको थियो । ऐनको दफा १३ को उपदफा (४) मा निजी प्रयोजनका लागि दर्ता भएका सवारीसाधनले आवश्यक प्रक्रिया पूरा गरी आफ्नो मार्गमा तोकिएको भाडा लिई यात्रु बिमा गरी यात्रु ओसारपसार गर्न सकिने व्यवस्था छ । सर्वोच्च अदालतले पनि २०८१ असार १३ मा ‘राइड सेयरिङ’ लाई कानुनी मापदण्डमा ल्याएर व्यवस्थित गर्न आदेश गरेको थियो । तत्कालीन प्रधानन्यायाधीश विश्वम्भरप्रसाद श्रेष्ठ र न्यायाधीश टेकप्रसाद ढुंगानाको संयुक्त इजलासले गरेको फैसलाको पूर्णपाठ गत पुसमा सार्वजनिक भएको थियो । पूर्णपाठमा ‘राइड सेयरिङ’ जस्ता यातायात सेवा व्यवसायको दर्ता, सञ्चालन, व्यवस्थापन र अनुगमनका लागि आवश्यक कानुनी व्यवस्था चाँडै लागू गर्न सरकारलाई निर्देशन दिइएको थियो ।यातायात व्यवसायीहरू भने सवारी तथा यातायात व्यवस्था ऐन २०४९ को दफा ८ ले निजी सवारी यातायात सेवाका लागि प्रयोग गर्न नपाइने र दफा १२ ले एक प्रयोजनका निम्ति प्रयोग भएका सवारी अर्को प्रयोजनमा प्रयोग गर्न नपाइने व्यवस्था गरेको तर्क गर्दै रातो नम्बर प्लेटका सवारी भाडामा लगाउन नहुने माग गर्दै आएका छन् । यो व्यवस्था लागू भए गण्डकी प्रदेशभित्र मात्र १५ हजार सवारीसाधनमा कार्यरत करिब ४५ हजारको प्रत्यक्ष रोजगारी गुम्ने र पेट्रोल पम्प, मोटर पाटर््स, लुब्रिकेन्ट्ससँग सम्बन्धित काममा जोडिएका व्यक्तिहरू आफ्नो पेसा व्यवसायबाट विस्थापित हुने तर्क गरेका छन् । तर यी तर्क आफैंमा कमजोर छन् । पहिलो त, यातायात क्षेत्रलाई संविधानले नै प्रदेशको अधिकार र जिम्मेवारीको क्षेत्रमा मानेको छ । त्यसैले यातायातसम्बन्धी कानुन बनाउन र लागू गराउन प्रदेश आफैंमा अधिकारसम्पन्न छ, उसले संघको मुख ताक्नुपर्दैन । दोस्रो, ‘राइड सेयरिङ’ सेवा दिने व्यक्तिहरूले पनि गर्ने व्यवसाय र रोजगारीलाई बेवास्ता गर्न मिल्दैन । कसको सेवा लिने भन्ने छनोटको अधिकार ग्राहक, उपभोक्ताको हो । जसले सहज, सुपथ र सुविधाजनक सेवा दिन्छ, यात्रुले उसैको सेवा रोज्छन् । हामीले गुणस्तरीय सेवा दिन सक्दैनौं, तर व्यावसायिक स्वार्थ भने हाम्रो नै पूरा हुनुपर्छ भन्ने विवेकसम्मत् माग हुन सक्दैन । मुख्य विषय, कुनै पनि उद्यम व्यवसायमा एकाधिकार तोडिनुपर्छ, प्रतिस्पर्धा प्रवर्द्धन हुनुपर्छ । सरकारले ख्याल गर्नुपर्ने विषय यही हो । सार्वजनिक यातायात जनताको मौलिक हक हो । त्यसमा सम्झौता गर्ने गराउने अधिकार सरकारलाई थिएन, छैन । कानुन र उपभोक्ताको हितविपरीत हुने सम्झौताको जवाफदेहिता सरकारसँग रहन्छ ।"
कांग्रेस राजनीतिको संकट,"राजनीतिक वृत्तमा यतिबेला सक्रिय रहेका कांग्रेसका ठूला, मध्यम र साना सबै प्रकारका नेता तथा कार्यकर्ताले मन्द भाषामा एमाले अध्यक्ष केपी शर्मा ओलीको नेतृत्वमा गठित कांग्रेस–एमालेको मिलीजुली सरकारप्रति आफ्नो आक्रोश व्यक्त गर्न थालेका छन् । उनीहरूको यो आक्रोश अकारण होइन । कांग्रेसमा विद्यमान विभिन्न राजनीतिक समूहमा लागेका कार्यकर्ताबाट बेलाबेलामा आक्रोश व्यक्त हुने गरेको छ ।कांग्रेस सभापति शेरबहादुर देउवा र एमाले अध्यक्ष ओलीका बीच सत्ता साझेदारीको सम्झौता भएपछि चहकिलो भएका कांग्रेसका कार्यकर्ताहरू वर्तमान सरकारप्रति विशेष उत्साहित देखिएका छैनन् । एमालेका कार्यकर्ताहरू बढी नै उत्साहित छन् । कांग्रेसका प्रमुख नेताहरू पनि कांग्रेस–एमाले गठबन्धन सरकारले केही गर्ला भन्ने आसमा छैनन् । तर, सभापति शेरबहादुर देउवामा आशा र उत्साह बढी नै देखिएको छ । नेता देउवा नेपाली राजनीतिमा गठबन्धन संस्कृतिका पिता नै हुन् ।राजनीतिका सन्दर्भहरूमा कांग्रेसको कुरा गर्दा धेरै विचार पुर्‍याउनुपर्ने हुन्छ । तिथि–मितिका आधारमा कांग्रेस देशको पहिलो राजनीतिक पार्टी होइन । तर, जनतालाई स्वाधीन र स्वतन्त्र बनाउन देशको राजनीतिक पटलमा पहिलोपल्ट प्रत्यक्ष हस्तक्षेप गरेर राजनीतिको कायाकल्प गर्ने संस्था भने कांग्रेस नै हो । हिसाब नै गर्ने हो भने, एक सबल राजनीतिक संस्थाका रूपमा कांग्रेसले आफ्ना राजनीतिक र आर्थिक कार्यक्रम अगाडि बढाउन पर्याप्त समय पाएको छैन, त्यो पनि आफ्नै कारणले । २००७ सालमा जनक्रान्तिको नेतृत्व गर्ने यो पार्टी मात्र डेढ वर्ष (२०१५—२०१७) सम्म सत्तामा रह्यो । युगद्रष्टा बीपी कोइरालाको नेतृत्वमा कांग्रेसले संसदीय निर्वाचनमा दुई तिहाइभन्दा बढी मत ल्याएको थियो । कोइराला नेतृत्वको सरकारले नेपाली कांग्रेसले पाएको जनविश्वासका आधारमा विकासका योजना र अवधारणाहरू सुरु गरेकै अवस्थामा राजा महेन्द्रले सरकार र संसद्को विघटन गरे । बीपी कोइराला, गणेशमान सिंह, कृष्णप्रसाद भट्टराईलगायतका धेरै नेताहरू जेलमा थुनिए । जो थुनिएनन् ती निर्वासनमा गए ।त्यसपछिका तीस वर्ष कांग्रेसले निरन्तर प्रजातन्त्र पुनःस्थापनाको कठोर संघर्षमा बितायो । संघर्ष थामिएन । २०४६ सालको जनआन्दोलनले राजा महेन्द्रको निर्दलीय व्यवस्था खारेज गर्दै संवैधानिक राजतन्त्र र बहुदलीय प्रजातान्त्रिक व्यवस्था पुनःस्थापना गर्‍यो । यो परिवर्तनपछि कांग्रेसका सभापति तथा नेता कृष्णप्रसाद भट्टराई संक्रमणकालीन प्रधानमन्त्री भए । उनकै नेतृत्वमा नेपालका लागि संवैधानिक राजतन्त्रसहितको बहुदलीय प्रजातान्त्रिक संविधान बन्यो । त्यही संविधानअन्तर्गत चुनाव भयो । नेपाली कांग्रेसले बहुमत प्राप्त गर्‍यो । जनताले सोचे, अब देशको राजनीति स्थिर हुनेछ । तर, त्यसो भएन ।बहुदलीय प्रजातान्त्रिक व्यवस्थाको पहिलो संसदीय चुनावमा कांग्रेस सभापति कृष्णप्रसाद भट्टराईको पराजयपछि कांग्रेस महामन्त्री गिरिजाप्रसाद कोइराला र शेरबहादुर देउवाले सरकारको नेतृत्व गरे । कोइरालाको नेतृत्वमा सरकारले उदार अर्थतन्त्र अवलम्बन गर्‍यो । उद्योगधन्दा र व्यापार–व्यवसाय निजीकरणको बाटोमा लाग्यो । तर, राजनीतिक र आर्थिक सुधारका कार्यक्रमको प्रारम्भसँगै कांग्रेसमा आन्तरिक विचलन झाँगिन थाल्यो । अन्ततः बहुदलीय प्रजातान्त्रिक व्यवस्था स्थापना भएको पहिलो संसद् नै विघटनको मारमा पर्‍यो । देश मध्यावधि चुनावको बाटोमा लाग्यो । चुनावमा कांग्रेसले अप्रत्याशित र अविश्वसनीय पराजय भोग्नुपर्‍यो । प्रमुख प्रतिपक्षी पार्टी नेपाल कम्युनिस्ट पार्टी (एमाले) ले मनमोहन अधिकारीको नेतृत्वमा ‘अल्पमतको सरकार’ बनायो । तर, त्यो सरकार सर्वोच्च अदालतमा पुगेर पराजित भयो ।राजनीतिक सन्नाटाको त्यो समयमा कांग्रेसका नेता शेरबहादुर देउवा राष्ट्रिय प्रजातन्त्र पार्टीसँगको गठबन्धनमा प्रधानमन्त्री भए । त्यसपछि पनि अनेक किसिमका प्रयोग भए कांग्रेसभित्र । चुनावमा पार्टीको ‘अकल्पनीय’ पराजयपछि अल्पकालीन संन्यासबाट गिरिजाप्रसाद कोइरालाको सत्तामा पुनरागमन भयो । त्यसपछि भएको तेस्रो चुनावमा कृष्णप्रसाद भट्टराईको विजय र प्रधानमन्त्रीमा छनोट स्वाभाविक घटना थियो । तर, पार्टीका घाघडान भनिएका नेताहरू भट्टराईको शासनकालमा सिंहदरबारमा ‘मुर्दा शान्ति’ छाएको विलाप गर्न थाले । गुरु कोइराला र चेला देउवाबीचको शक्ति संघर्षका साना–ठूला घटनामा देशको राजनीति रुमल्लिन थाल्यो । प्रतिपक्षी एमालेभित्रको ‘कठोर’ अनुशासन पनि बराल्लियो । दुवै दलभित्र नेताहरूका बीच एकअर्काप्रति कटाक्ष प्रारम्भ भयो ।संयुक्त जनआन्दोलनको सफलतापछि २०५२ फागुन १ गते बाट ‘विधिवत्’ सुरु भएको माओवादी कम्युनिस्ट समूहको ‘जनयुद्ध’ देशभरि संग्रालियो र चर्किन थाल्यो । जनयुद्धको प्रभाव आर्थिक रूपले अत्यन्त विपन्न जीवन बिताइरहेको नेपालको ग्रामीण समाजमा परेको थियो । जनयुद्धले पश्चिमीबाट पूर्वी पहाडतर्फ विस्तार लिँदै थियो ।यसैबीच, नेपालको इतिहासमा एक अकल्पनीय दुर्घटना भयो– २०५८ साल जेठ १९ गते मध्यसाँझको समयमा राजदरबार परिसरमा राजा वीरेन्द्र र उनको सम्पूर्ण परिवारको हत्या भयो । यो दुर्दमनीय त्राषदी थियो नेपाल र नेपालीका लागि । नेपालको राजगद्दीमा ज्ञानेन्द्र शाहको आरोहणलाई जनताले स्वाभाविक प्रक्रिया मान्न सकिरहेका थिएनन् । उनको शासनशैली पनि संगठित र आधुनिक समय अनुकूलको थिएन । राजाका रूपमा ज्ञानेन्द्र शाहले उदार र लोकतान्त्रिक समयको पदचापहरू बुझ्न सकेनन् । विश्व जनमतले पनि उनको नेतृत्वलाई हलुका रूपमा लियो । उनले आफूलाई ‘तानाशाह’ को शैलीमा प्रस्तुत गरे । आफ्नो शासनको ‘सुदृढता’ का लागि उनले ‘गर्न हुने’ र ‘नहुने’ सबै काम गरे । जनताले उनको ‘राजकीय’ अस्तित्व स्वीकार गर्न सकेनन् । राजा वीरेन्द्रको वंशनाशमा उनको संलग्नता रहेको आशंका ‘षड्यन्त्रकारी सिद्धान्त’ का रूपमा बहुप्रचारित भयो । राजा ज्ञानेन्द्रले तत्कालीन सरकारका प्रधानमन्त्री गिरिजाप्रसाद कोइरालाको स्वाभिमानलाई ललकारे । त्यसपछि नै, २०३६ सालदेखि नै ‘राजा नरहे देश रहँदैन’ भन्ने विश्वासका साथ संवैधानिक राजतन्त्रको प्रतिरक्षामा नारा घन्काउँदै आएका कोइरालाले परिवर्तित समयमा त्यो नाराको कुनै औचित्य नरहेको ठम्याए ।जनताका लागि त्यो समय अत्यन्त कठोर बन्दै गएको थियो । एकातिर माओवादी जनयुद्धको बढ्दो र चर्किंदो चाप र अर्कोतिर राजाका रूपमा ज्ञानेन्द्र शाहको कठोर तानाशाही शासनको धराप– बडो नराम्रो चेपमा परेको थियो नेपाली समाज । मेचीदेखि महाकालीसम्म छाएको त्यो सन्त्रासपूर्ण समयमा कांग्रेस सभापति गिरिजाप्रसाद कोइरालाले तानाशाही शासनविरुद्ध दृढताका साथ उभिने साहस देखाए । उनको त्यो साहसलाई कम्युनिस्टहरूले खुलेर साथ दिए ।वयोवृद्ध नेता कोइरालामाथि सुरक्षाको डन्डा बर्सिएपछि दोस्रो जनआन्दोलन प्रारम्भ भएको थियो । यो आन्दोलन निर्णायक थियो– नेपाली राजतन्त्रका लागि । अहिले सडकमा जुलुस हाँकेर हिँडिरहेका राजावादीहरूमा त्यो आवेग देखिँदैन, जुन आवेग ज्ञानेन्द्र शाहलाई राजसिंहासनबाट हटाउन हिँडेका आन्दोलनकारीमा देखिन्थ्यो । राजा वीरेन्द्रको परिवारको हत्या नेपाली जनमानसमा सधैं अंकित रहनेछ । दुःखको कुरा, त्यो भयावह दुर्घटनाको रहस्य प्रकट हुने सम्भावना कमै देखिन्छ ।यसपछिका घटनाक्रमहरू जगजाहेर नै छन् । गिरिजाप्रसाद कोइराला अन्तिम समयसम्म पनि राजतन्त्र विस्थापन गर्ने पक्षमा देखिएका थिएनन् । ज्ञानेन्द्रको अवकाश र बेबी किङको प्रस्ताव उनकै परिकल्पना थियो । त्यो परिकल्पना आमूल परिवर्तनको बाटोमा हिँडेका नेपाली जनताका लागि स्वीकार्य थिएन । जनता ‘वार कि पार’ को मनस्थितिमा थिए ।नेपालबाट राजतन्त्रको उन्मूलनको मुख्य कारक माओवादीको सशस्त्र आन्दोलन नै थियो । उनीहरूको शक्तिको स्रोत के थियो वा को थियो ? यो अनुसन्धानको विषय होला । तर, माओवादी आन्दोलनमा लागेका युवाहरूले नेपालका निमुखा र गरिब जनतामा जुन चेतना फैलाएका थिए, नेपालको राजनीतिक र सामाजिक परिवर्तनका लागि त्यो अद्भुत थियो । अहिले शासकीय वृत्तमा रहेर सुविधाको राजनीति गर्ने माओवादी नेताहरूको आचरणको कटु आलोचना गरिन्छ भने त्यो अस्वाभाविक होइन । राजनीतिको पोखरीमा जमेको फोहोर हटाउन लडाइँको प्रारम्भ गर्ने माओवादी नेताहरू त्यही फोहोर जमेको पोखरीमा डुबुल्की मारेर आनन्द मनाउँदै छन् ।समकालीन नेपाली राजनीति र राजनीतिक दलहरूको चर्चा गर्दा नेपाली कांग्रेसले मुख्य स्थान ओगटेकै हुन्छ । २०४६ सालको परिवर्तनका लागि कम्युनिस्ट नेताहरू मनमोहन अधिकारी र मदन भण्डारीसँग वार्ता गर्ने प्रमुख भूमिकामा नेपाली कांग्रेसका लौहपुरुष गणेशमान सिंह थिए । कम्युनिस्टहरूको विभाजित शक्तिलाई एकताको बिन्दुमा ल्याएर बृहत् जनआन्दोलनमा ‘एकीकृत मार्क्सवादी लेनिनवादी’ पार्टीे सहभागी बनाउन गणेशमान सिंहले गरेको इतिहास खुला किताबका रूपमा रहेको छ ।कांग्रेसमा शेरबहादुर देउवाको नेतृत्व प्रभावकारी नदेखिएको होइन । कांग्रेसको समकालीन नेतृत्वमा उनी लामो समयसम्म चतुर खेलाडीका रूपमा परिचित रहनेछन् । पछिल्लो समयमा उनले एमाले अध्यक्ष ओलीलाई प्रधानमन्त्री बनाएर आफ्ना लागि निकै अप्ठेरो समय निम्त्याएका छन् । उनलाई यो कुराको राम्रो ज्ञान छ– संगठनात्मक हिसाबले नेपाली कांग्रेसको शक्ति सोचेजति बलियो छैन । कांग्रेसका संघर्षशील नेताहरू थाकेका छन् । ती सबैको मनमा अतृप्त चाहना छ । देउवा अब उनीहरूको त्यो अतृप्त चाहना पूरा गर्न सक्ने स्थितिमा छैनन् । उनीहरूलाई आकांक्षाको निकास पूरा गर्न हौस्याउने स्थितिमा पनि छैनन् । उहिले डडेलधुराबाट काठमाडौं आउँदा उनी एक्लो थिए । अहिले उनको परिवार छ । पारिवारिक दायित्व छ । चाहेर वा नचाहेर पनि, परिवारका सदस्यहरूको इच्छा र आकांक्षाको बन्धनमा उनी बाँधिएका छन् ।तर, एउटा ज्युँदो र लडाकु राजनीतिक संगठनका रूपमा नेपाली कांग्रेससँग लामो समयदेखि जोडिएका कार्यकर्ताहरूका पनि आफ्ना आफ्ना इच्छा र आकांक्षा होलान् । उनीहरू चाहन्छन्– यो पार्टी सबैको प्रतिभासँग समान रूपले जोडियोस् । यसैको छहारीमा नेपाल र नेपालीको भविष्य सुरक्षित रहोस् । यसका लागि सभापति देउवाले चुनावभन्दा अघि नै पार्टीको अधिवेशन गराएर कांग्रेसको भविष्य सुरक्षित तुल्याउनुपर्छ । अहिले पार्टी संगठनको अवस्था सुदृढ छैन । सभापतिको हैसियतले पार्टीलाई नियमित र सुरक्षित गराए कांग्रेसका कार्यकर्ता उनको एक पटक प्रधानमन्त्री बन्ने चाहना पूरा गराउन स्वतस्फूर्त लाग्नेछन् । राजनीतिमा सानो कुराले पनि रडाको मच्चाउँछ । सभापति देउवा त्यो रडाकोमा पर्न चाहँदैनन् होला ।"
विखण्डित विश्वको संक्रमणमा दक्षिण एसिया,"शीतयुद्धपछिको सहकार्यमा आधारित विश्व व्यवस्थाको आशा तीव्र गतिमा विघटन हुँदै छ । अमेरिका–चीन प्रतिद्वन्द्विता खुला वैरभावमा परिणत भइसकेको छ । बहुपक्षीयता संस्थागत रूपमा पतनको दिशातिर अघि बढिरहेको छ । यस्तो भू–राजनीतिक आँधीबेहरीको बीचमा करिब दुई अर्ब जनसंख्या र विविध सभ्यताको जटिल सञ्जालमा रहेको दक्षिण एसिया भौगोलिक मात्र होइन, राजनीतिक र रणनीतिक रूपमै विश्व पुनःसंरचनाको केन्द्रबिन्दुमा आइपुगेको छ । अबको प्रश्न दक्षिण एसियाको महत्त्व छ कि छैन ? भन्ने होइन । अवश्य महत्त्व छ । प्रश्न यो चाहिँ उब्जिएको छ– दक्षिण एसियाले आफ्नै सर्तमा महत्त्व राख्न सक्छ ? वा अरूका रणनीतिक महत्त्वाकांक्षाहरूको गोटी मात्र बन्नेछ ?विकासको मृगतृष्णादक्षिण एसियालाई प्रायः विश्व अर्थतन्त्रको उदाउँदो इन्जिनका रूपमा चित्रण गरिन्छ । विशेषगरी भारतलाई ‘उदीयमान शक्ति’ भनेर वर्णन गरिन्छ, जसले निरन्तर कुल गार्हस्थ्य उत्पादन (जीडीपी) मा ६ प्रतिशतभन्दा माथिको वृद्धिदर देखाइरहेको छ । तर यो भाष्यले तेज गतिमा बढ्दै गरेको, तर संरचनागत रूपमा स्थिर रहेको चिन्ताजनक अवस्थाको यथार्थलाई छोप्छ ।सन् २०२४ मा कुल जीडीपी ४.८ ट्रिलियन डलर पुग्दासमेत (विश्व बैंक), दक्षिण एसिया अझै चीन र अमेरिका दुवैको तुलनामा सानो अर्थतन्त्र हो । झनै गम्भीर कुरा त के छ भने, यो आर्थिक वृद्धिले मानव विकासमा खासै योगदान दिएको छैन । भारत २०२३ को संयुक्त राष्ट्र मानव विकास सूचकांकमा १३० औं स्थानमा छ (बंगलादेश १३० औं, नेपाल १४५ औं) । यसले ‘उदीयमान भारत’ भन्ने नाराको खोक्रोपन प्रकट गर्छ । अझ भयावह तथ्य यो छ कि, दक्षिण एसियामा ४०२ मिलियन मानिस गरिबी जीवन बिताइरहेका छन् ।सहारा अफ्रिकापछिको दोस्रो उच्चतम बहुआयामिक गरिबी भएको क्षेत्रका रूपमा रहेको छ । बंगलादेशमा बहुआयामिक गरिबी दर ३७.५ प्रतिशत र भारतमा १६.२ प्रतिशत छ (यूएनडीपी– २०२४) । विश्वस्तरमा प्रभाव जमाउन खोज्ने क्षेत्रले संसारको करिब आधा गरिब जनसंख्या ओगट्नु लज्जास्पद अवस्था हो । दक्षिण एसियाको विकास मोडल अझै उपनिवेशकालीन अर्थतन्त्रको शोषणकारी मान्यता र दातृ निकायको निर्भरताको जञ्जालमा बाँधिएको छ । यो क्षेत्र अझै कम उत्पादकता, अनौपचारिक श्रम र कमजोर सार्वजनिक लगानी, जीर्ण पूर्वाधार र प्रणालीगत शासकीय समस्याहरूको पञ्जामा छ ।प्रतिस्पर्धी शक्तिहरूको चेपुवादक्षिण एसियाको भूराजनीतिक परिदृश्य दुई परस्पर दबाबबाट किचिएको छ– अमेरिका–चीन प्रतिस्पर्धा र भारत–चीन प्रतिद्वन्द्विता । भारतलाई अमेरिकाले चीनविरुद्धको ‘सन्तुलक’ को रूपमा हेरेको छ । अमेरिकी व्यापार प्रतिनिधिहरूका अनुसार २०२४ मा द्विपक्षीय व्यापार १ सय २९ अर्ब डलर पुगेको छ । भारत अब ‘क्वाड’ (अमेरिका, जापान, अस्ट्रेलिया र भारतको रणनीतिक मञ्च) र ‘आईपीईएफ’ (इन्डो प्यासिफिक इकोनोमिक फ्रेमवर्क फर प्रोस्पेरिटी) को आधारस्तम्भमा गनिन्छ । तर चीनसँग भारतको सम्बन्ध आर्थिक रूपमा अझै अपरिहार्य छ । सैन्य संघर्ष र गहिरो अविश्वासबीच पनि चीन भारतको प्रमुख व्यापार साझेदार हो । चीनको भन्सार प्रशासनका अनुसार सन् २०२४ मा द्विपक्षीय व्यापार १२७.७ अर्ब डलर पुगेको छ । यस्तो रणनीतिक द्वैधता, सैन्य तनाव र आर्थिक निर्भरता दक्षिण एसियाको परराष्ट्र नीतिको घातक विरोधाभास हो ।यसैबीच, पाकिस्तान चीनको बेल्ट एन्ड रोड इनिसिएटिभ (बीआरआई) को एउटा उदाहरणीय कथा बनेको छ । २०१३ देखि चीनको २५.२ अर्ब डलर लगानी भएको चीन–पाकिस्तान आर्थिक करिडोर (सीपेक) भौतिक पूर्वाधारको महत्त्वाकांक्षाको प्रतीक हो । तर यो महत्त्वाकांक्षा गहिरिँदो ऋण संकट, आतंकवाद र बाह्य दबाबका कारण थिचिएको छ । २०२३ मा पाकिस्तानको बाह्य ऋण जीडीपीको अनुपात ३५.१ प्रतिशत पुग्यो । आधाभन्दा बढी ऋण पश्चिमी संस्था वा बहुपक्षीय निकायबाट लिइएको थियो । राजनीतिक अस्थिरता र आतंक, हिंसा बढिरहेका कारण पाकिस्तान संस्थागत सुधारबिनाको पूर्वाधार निर्माणले फस्न सकिन्छ भन्ने पाठ बन्ने खतरा छ ।ऋण, परनिर्भरता र अक्षम व्यवस्थापहिलो, दक्षिण एसिया अझै ऋण र परनिर्भरतामा बाँधिएको छ । सार्वभौमिकता प्रायः भ्रममात्र देखिन्छ । श्रीलंकाको संकट यसको उदाहरण हो । २०२२ मा श्रीलंका ५१ अर्ब डलर बाह्य ऋणमा ‘डिफल्ट’ भयो । जसको ९० प्रतिशत पश्चिमी संस्था वा बहुपक्षीय निकायहरूसँग थियो । यो केवल राजस्वको विफलता होइन, सर्तसहितका ऋण लिएर गरिने विकासको बिग्रिएको मोडल, वस्तुगत जोखिम र ‘क्रोनी’ पुँजीवादको पूर्ण पतन थियो । अन्तर्राष्ट्रिय विकास संघका अनुसार ६ दक्षिण एसियाली देशहरू अहिले उच्च ऋण जोखिमको सामना गरिरहेका छन् । यो क्षेत्रभरि सार्वजनिक खर्चका परिणामले त्यस्तो प्रतिबिम्बित गर्दछ ।एसियाली विकास बैंकका अनुसार अहिले दक्षिण एसियाली देशहरूको २७ प्रतिशतभन्दा बढी बजेट ऋण चुक्ता गर्न खर्च हुँदै छ । शिक्षा, स्वास्थ्य र आधारभूत सेवाको लगानी खुम्चिँदै छ । परिणामस्वरूपः असमानता बढ्ने, क्षमता कमजोर हुने र राजनीतिक अस्थिरता चुलिने स्थितिहरू पैदा भएका छन् ।दोस्रो, संस्थागत पक्षाघात र शासकीय कुशलताको अभावले क्षेत्रीय एकताको बाटो रोकेको छ । दक्षिण एसियाली क्षेत्रीय सहयोग संगठन (सार्क) अहिले प्रभावहीन छ । २०१४ को काठमाडौं शिखर सम्मेलनयता भारत–पाकिस्तान तनावका कारण क्षेत्रीय संवाद बन्दजस्तै छ । बीबीआईएन र बीसीआईएम जस्ता आशाजनक उपक्षेत्रीय प्रयासहरू पनि अलपत्र छन् । मुख्य कारण स्पष्ट छ– राष्ट्रिय सुरक्षा चिन्ताले सामूहिक विकासलाई विस्थापित गरेको छ ।चीनको बीआरआई सक्रिय भए पनि यो आफैं अर्को प्रतिद्वन्द्विताको मैदान बनेको छ । भारतले यसलाई चीनको वर्चस्वको औजार देखेको छ र धेरै परियोजनाहरू ‘ऋण पासो’/‘सार्वभौमिकतामाथि हस्तक्षेप’ को आरोपमा फसेका छन् । भरपर्दो क्षेत्रीय संस्थाहरूको अभावमा, दक्षिण एसियाले विकासका लागि बाह्य स्रोतको लाभ लिन सकेको छैन, बरु अधिनायकवादी क्षेत्रीयतामा डुबेको छ ।तेस्रो, जलवायु, खाद्य संकट र प्रणालीगत कमजोरीजस्ता गैरपारम्परिक सुरक्षा चुनौतीहरूले क्षेत्रीय स्थिरता र विकासलाई कमजोर बनाइरहेका छन् । दक्षिण एसिया जलवायु प्रकोपको अघिल्लो घेरामा छ । विश्व बैंकका अनुसार जलवायु विपद्ले दक्षिण एसियामा हरेक वर्ष ५० अर्ब डलर नोक्सानी पुर्‍याउने आकलन छ । बंगलादेशमा मात्रै १३ मिलियन मानिसहरू २०३० भित्र समुद्री सतह वृद्धि र लवणीकरणका कारण विस्थापित हुन सक्छन् । यसैबीच, खाद्य असुरक्षा महामारीको स्तरमा पुगेको छ । विश्व खाद्य कार्यक्रम (डब्लूएफपी) का अनुसार सन् २०२३ मा ३६० मिलियन दक्षिण एसियालीहरू, विश्वको करिब एकतिहाइ, खाद्य असुरक्षामा थिए । कोभिड–१९ को महामारीले यस क्षेत्रको सार्वजनिक स्वास्थ्य प्रणालीको कमजोर अवस्थालाई उजागर गर्‍यो । अर्को महामारी हाम्रो जीवनकालमै सम्भावित छ, तर यो क्षेत्र अझै तयारीविहीन छ ।रणनीतिक स्वायत्तता र क्षेत्रीय निर्भरतायदि दक्षिण एसियाले संस्थागत पहलकदमी लिन्छ र विकास मोडल पुनर्कल्पना गर्छ भने गहिरो निर्भरता, तीव्र विभाजन र अझ कमजोर सार्वभौमिकताको यो अन्धकारपूर्ण अवस्थाबीच पनि वैकल्पिक बाटो सम्भव छ ।दक्षिण एसियालाई नयाँ क्षेत्रीय विकास सम्झौताहरूको खाँचो छ । सार्क समाप्त भइसकेको छ, अब यसको बहाना गर्न छोड्नुपर्छ । एउटा नयाँ, साहसी र व्यावहारिक एकता चाहिन्छ । त्यसका लागि ‘दक्षिण एसियाली क्षेत्रीय विकास समुदाय’ (सार्डकम) बनाउनुपर्छ । यसका तीन मुख्य प्राथमिकता हुनुपर्छ ।हरित कनेक्टिभिटी : नेपालको जलविद्युत्लाई भारत र बंगलादेशसँग जोड्ने क्षेत्रीय ऊर्जा ग्रिड, ऊर्जा सुरक्षा र जलवायु अनुकलताका लागि ।गरिबी न्यूनीकरण कोष : अफ्रिकन डेभलपमेन्ट फन्ड जस्तै संरचना, जसले २०३५ सम्म बहुआयामिक गरिबी आधा गर्ने लक्ष्य लिन्छ ।डिजिटल पूर्वाधार गठबन्धन : भारतको यूपीआई मोडलमा आधारित सीमा–पार भुक्तानी प्रणाली निर्माण ।दक्षिण एसियाले अब बहुपक्षीयता र ग्लोबल साउथको एकताको सक्रिय वकालत गर्नुपर्छ । त्यसका लागिक्षेत्रीय सरकारहरूले सामूहिक रूपमा निम्न कुराहरूको माग गर्नुपर्छ :ग्लोबल साउथ हरित विकास कोष : १०० अर्ब डलरको प्रतिवर्ष जलवायु प्रतिबद्धता कार्यान्वयन गराउन ।ऋण समाधानका लागि विश्वव्यापी न्यायपूर्ण मध्यस्थता प्रणाली : आईएमएफ/विश्व बैंक जस्तो ऋणदाताकेन्द्रित संरचनाको सट्टामा ।चिकित्सा सार्वभौमिकता पहल : ओपन–सोर्स खोप र क्षेत्रीय औषधि उत्पादनका लागि ।दक्षिण एसियाले सुरक्षा परिभाषा फेरबदल गरेर सैन्यीकरणबाट मानवीय लचिलोपन निर्माण गर्नुपर्छ । यसका लागि चाहिन्छ :दक्षिण एसियाली महामारी निगरानी नेटवर्क : महामारीबाट बच्न र पूर्वसावधानी अपनाउन ।जलवायु जोखिम साझेदारी संयन्त्र : समूह बिमा र पूर्वचेतावनी प्रणालीहरूका लागि ।यस साझा विकास यात्रामा भारत र चीनले आपसी विश्वास निर्माण गर्नुपर्छ ।दक्षिण एसियालाई ‘महाशक्तिको प्रतिस्पर्धा क्षेत्र’ भन्ने चलन छ । तर यो सोचको संकीर्णता हो । दक्षिण एसिया अरूका महत्त्वाकांक्षाहरूको रंगमञ्च मात्र होइन । यो संस्थागत नवप्रयोगको प्रयोगशाला बन्न सक्छ । सैन्य शक्ति वा आर्थिक वर्चस्व होइन, नैतिक स्पष्टता, रणनीतिक स्वायत्तता र विकास दृष्टिमार्फत नेतृत्व गर्ने क्षेत्र बन्न सक्छ ।विखण्डन र अविकास दक्षिण एसियाको नियति होइन । गलत संस्थाले यस्तो पारिभाषित मात्र गरेका हुन् । त्यस्तै, परनिर्भरता पनि नियति होइन । दक्षिण एसियाले वासिङ्टन वा बेइजिङ छनोट गर्नु पर्दैन । उसले आफूलाई छान्नुपर्छ । त्यसको अर्थ रणनीतिक स्वायत्तता, क्षेत्रीय अन्तर्निर्भरता र बहुपक्षीय पहल लिने भन्ने हो । सार्वभौमिकता भनेको एक्लोपन होइन, आफ्नै सर्तमा सहकार्य हो । समृद्धिको बाटो विदेशी दूतावासबाट होइन, आफ्नै संस्थाहरू, विचार र साझेदारीबाट पुनर्निर्माण हुन्छ । दक्षिण एसियाको भविष्य वासिङ्टन वा बेइजिङमा होइन– ढाका, काठमाडौं, कोलम्बो, इस्लामाबाद र नयाँदिल्लीमा कोरिनुपर्छ । विश्व प्रतीक्षामा छ । यस क्षेत्रले आफैं निर्णय गर्नुपर्छ– के इतिहास बनाउने ? वा बनाइने ?– युनसङ चीनको सिचुआन विश्वविद्यालयको अन्तर्राष्ट्रिय अध्ययन विद्यालय तथा दक्षिण एसियाली अध्ययन संस्थानका प्राध्यापक हुन् ।"
सम्पत्तिमा महिलाको पहुँच कहिले ?,"नेपाली समाजमा महिलाले सम्पत्तिमाथि अधिकार प्राप्त गर्ने कुरा ऐतिहासिक रूपमा पितृसत्तात्मक परम्परा र पुरुषलाई प्राथमिकता दिने सामाजिक मान्यतामा सीमित थियो । परम्परागत हिन्दु कानुन र प्रचलित अभ्यासअनुसार सम्पत्ति अधिकार पुरुष वंशको माध्यमबाट मात्रै भोगचलन गर्ने र हस्तान्तरण हुने परिपाटी थियो ।यस कार्यले पुरुषलाई जमिनलगायतका अन्य सम्पूर्ण सम्पत्तिको प्रमुख संरक्षक तथा मालिक बनायो भने महिला विशेषगरी छोरी र श्रीमतीलाई परिवार र समाजमा अधिकारविहीन बनाएर दोस्रो दर्जाको नागरिकका रूपमा राख्यो । कानुनी सुधार र लैंगिक समानताप्रति अन्तर्राष्ट्रिय प्रतिबद्धतामार्फत धेरै प्रगति भए पनि नेपालमा महिलाको सम्पत्तिमाथिको अधिकारको व्यावहारिक कार्यान्वयनमा अझै पनि कानुनी मान्यता, संस्कार र सामाजिक–आर्थिक अवस्थाबीचको जटिल असमानता कायमै छन् ।नेपालको परम्परागत सामाजिक–कानुनी संरचनामा छोरीलाई पारिवारिक सम्पत्तिको उत्तराधिकारी मानिँदैन थियो । महिलाको भूमिका परिवारमा अस्थायी मानिन्थ्यो । महिलालाई विवाह गरेर पतिको घरमा बस्नुपर्ने सामाजिक मान्यताका रूपमा हेरिन्थ्यो । यस्तो सोचले छोरीलाई जन्मघरमा आर्थिक रूपमा आश्रित बनायो, जहाँ उसको आर्थिक सुरक्षाको जिम्मेवारी बाबुआमाले होइन, भावी पतिले लिने कुरा विश्वास गरिन्थ्यो । बिहे नगरेका वा सम्बन्धविच्छेद वा विधवा भएर फर्केका वा बसेका छोरीले पनि पैतृक सम्पत्तिमा अधिकार दाबी गर्दा घर–परिवारमा अस्वीकार र उपेक्षा सहनु पर्थ्यो । पितृसत्तात्मक समाजमा श्रीमतीको हकमा पनि सम्पत्ति स्वामित्व र उत्तराधिकारमा समाजमा ठूला सीमा थिए ।विवाहपछि पतिको सम्पत्ति प्रयोग गर्ने छुट भए पनि कानुनी स्वामित्व प्रायः पतिका नाममा हुन्थ्यो । पतिको मृत्युपश्चात् विधवाले सम्पत्तिमा आफ्नो अधिकार दाबी गर्न कानुनी र सामाजिक कठिनाइको सामना गर्नुपर्थ्यो । यस्तो अवस्थामा नातेदार वा ससुराली पक्षले उनको हकमा चुनौती दिँदा सम्पत्ति खोसिएको वा हड्पिएर महिलालाई अधिकारविहीन बनाइन्थ्यो । यस्तो अवस्थामा विधवा महिला आर्थिक असुरक्षा र सामाजिक बहिष्कारको मारमा पर्ने गर्दथे । महिलालाई सम्पत्ति अधिकारबाट बाहिर राख्ने कुरा केवल कानुनी सीमितता मात्रै नभएर धार्मिक, सांस्कृतिक मान्यता र पारिवारिक संरचनामा गहिरो रूपमा जरा गाडेको थियो ।कतिपय अवस्थामा कानुनले महिलालाई उत्तराधिकारको अधिकार दिए पनि व्यवहारमा परम्परागत अभ्यासले त्यो अधिकारलाई कुण्ठित बनाएको थियो । यस प्रकारको संस्थागत बहिष्कारले केवल आर्थिक हैसियतमा मात्र नभई महिलाको आत्मनिर्भरता, सामाजिक शक्ति र सार्वजनिक जीवनमा सहभागितामा समेत असर पारेको थियो । राष्ट्रिय तथा अन्तर्राष्ट्रिय नीति संरचना, विश्वव्यापी मान्यता र पछिल्ला केही दशकमा नेपालले लैंगिक समानता प्रवर्द्धन गरेर महिलाको सम्पत्ति अधिकारको संरक्षणका लागि आफ्ना राष्ट्रिय नीतिलाई अन्तर्राष्ट्रिय मानवअधिकार मापदण्डसँग मेल खाने गरी परिमार्जन गरेको छ । सन् १९७५ लाई संयुक्त राष्ट्रसंघले अन्तर्राष्ट्रिय महिला वर्ष घोषणा गरेपछि नेपालको मुलुकी देवानी संहितामा पहिलो पटक ३५ वर्ष उमेर पुगेका अविवाहित महिलालाई सम्पत्तिमा अधिकार दिने कुरालाई कानुनी रूपमा संशोधन गरियो ।विश्वव्यापी मान्यतासँगै नेपालमा पनि सन् १९९० को प्रजातन्त्र पुनःस्थापनापछि कानुनी सुधार तीव्र गतिमा अगाडि बढेको पाइन्छ । तत्कालीन नेपाल अधिराज्यको संविधान २०४७ ले लैंगिक आधारमा हुने भेदभावलाई निषेध गर्दै समावेशी कानुनी संरचनाको जग खडा गर्न सफल भयो । नेपालले सन् १९७९ मा महिलाविरुद्ध सबै प्रकारका भेदभाव उन्मूलन गर्ने सन्धि अनुमोदन गरेर सम्पत्ति अधिकार, विवाह र पारिवारिक सम्बन्धमा समानता सुनिश्चित गर्ने अन्तर्राष्ट्रिय दायित्व स्वीकार गरेको छ ।नेपालको संविधान (२०७२) ले लैंगिक समानता प्राप्तिका लागि ऐतिहासिक उपलब्धि हासिल गर्‍यो । संविधानको धारा १८ ले सबै नागरिकलाई समान कानुनी संरक्षणको सुनिश्चितता गर्दै लैंगिक भेदभावलाई स्पष्ट रूपमा निषेध गरेको छ । संविधानको धारा २५ को उपधारा ५ ले पुरुष र महिलालाई पैतृक सम्पत्तिमा समान अधिकार सुनिश्चित गरेको छ । धारा ३८ ले विवाह, सम्बन्धविच्छेद र सम्पत्ति स्वामित्वमा महिलाको स्वतन्त्रता सुनिश्चित गरेको छ ।संविधानसँगै नेपालले केही महत्त्वपूर्ण कानुनी सुधार र न्यायिक निर्णयमार्फत महिलाको सम्पत्ति अधिकारलाई सुदृढ बनाएको छ । नेपाल सरकारद्वारा जारी गरिएको नागरिक संहिताअन्तर्गतको धारा २०५ र २०६ ले विवाहित वा अविवाहित जे भए तापनि छोरीलाई छोरासरह समान रूपमा पितृसम्पत्तिमा अधिकार प्रदान गरेको छ । यसै संहिताको धारा २०८ मा आमा पक्षबाट समेत सन्तानले सम्पत्ति उत्तराधिकार पाउने अधिकार दिइएको छ, जुन महिलाको स्वतन्त्र सम्पत्ति अधिकारलाई औपचारिक मान्यता दिने दिशातर्फको एक महत्त्वपूर्ण प्रगति हो ।सन् २०१९ को डिसेम्बर १९ मा सर्वोच्च अदालतले विवाहित छोरीलाई आमा पक्षको सम्पत्तिमा हक हुने स्पष्ट निर्णय गर्दै लैंगिक समानताको सिद्धान्तलाई स्थापित गरेको छ । यसका साथै नेपालले १९९५ मा अपनाइएको बेइजिङ कार्ययोजनामा समेत आफ्नो प्रतिबद्धता जनाएको छ, जसले सम्पत्ति स्वामित्वमा रहेका लैंगिक असमानता हटाउन योगदान पुर्‍याएको छ ।नेपाल सरकारले कानुनी सुधार प्रभावकारी रूपमा लागू गर्नका लागि नेपालमा बहुस्तरीय संस्थागत संरचना निर्माण गरेको छ । राष्ट्रिय महिला आयोगले एक स्वतन्त्र संवैधानिक निकायका रूपमा काम गर्दै आएको छ, जसले महिलासम्बन्धी उजुरी, अनुगमन र सिफारिसको कार्य गर्छ । तर यसको प्रभावकारिता संशोधन, जनशक्ति र राजनीतिक इच्छाशक्तिको अभावका कारण पूर्णरूपमा कार्यान्वयन हुन सकेको छैन । यसैगरी महिला अधिकारका लागि केन्द्रमा महिला, बालबालिका तथा ज्येष्ठ नागरिक मन्त्रालय र राष्ट्रिय महिला आयोग प्रमुख संयन्त्रका रूपमा कार्यरत छन् ।प्रदेशस्तरमा सामाजिक विकास मन्त्रालय, स्थानीय तहमा महिला विकास शाखा, नगरमा उपप्रमुख र पालिकामा उपाध्यक्षको नेतृत्वमा न्यायिक समिति रहेको छ । स्थानीय तहको न्यायिक समिति स्थानीयस्तरमा महिलाले भोग्नुपरेका घरेलु हिंसा, सम्पत्ति विवाद र लैंगिक भेदभावका समस्या तत्काल समाधान गर्न निर्माण गरिएको एक सक्षम अंग हो । जनप्रतिधिको नेतृत्वमा रहने हुनाले समस्या समाधान छिटो छरितो हुनुका साथै माथिल्लो निकायसम्म जाँदा लाग्ने खर्च र समयको समेत बचत भएको छ । कतिपय दुर्गमका स्थानीय तहमा साक्षरताको कमी र महिलामैत्री वातावरणको अभावले कार्यान्वयनमा बाधा पुर्‍याइरहेको देखिन्छ । यसका साथै महिला प्रहरी सेवा केन्द्रहरूले समेत महिलाको न्यायमा पहुँच सुनिश्चित गर्न मद्दत पुर्‍याउने महत्त्वपूर्ण संयन्त्र निर्माण भएका छन् ।राज्यले निर्माण गरेका र नेपाल सरकार पक्ष भएर हस्ताक्षर गरेका अन्तर्राष्ट्रिय नीतिहरूले महिलाको सम्पत्तिसम्बन्धी हकलाई बलियो बनाउन विभागीय कानुनको पनि ठूलो भूमिका हुने गर्दछ । यसका लागि केही महत्त्वपूर्ण ऐनहरूको निर्माण गरेको पाइन्छ ।कानुन बनाउनु मात्र पर्याप्त कुरा होइन, सबैभन्दा ठूलो कुरा समाजको सोच परिवर्तन नगरेसम्म महिला अधिकार व्यवहारमा लागू हुँदैन । तसर्थ सरकार, नागरिक समाज र स्थानीय समुदायबीचको समन्वयबाट मात्र हामीले पितृसत्तात्मक संरचना तोड्न सक्छौं र सबै नागरिकका लागि समतामूलक विकासको मार्ग प्रशस्त गर्न सक्छौं ।अहिलेसम्मको अवस्थालाई अध्ययन गर्दा महिलाको सम्पत्तिमाथिको अधिकारका क्षेत्रमा संवैधानिक र कानुनी रूपमा उल्लेखनीय प्रगति भएको छ । तर कानुनको अक्षर मात्र होइन, यसको आत्मालाई व्यवहारमा उतार्न सामाजिक दायित्व, सकारात्मक सोच, शिक्षा, व्यावहारिक ज्ञान धेरै आवश्यक छ । पितृसत्तात्मक सोच, सांस्कृतिक अप्ठ्यारा र सामाजिक प्रतिरोधका कारण कानुन कार्यान्वयनमा समस्या भयो भने त्यसका विरुद्ध संघर्ष पनि आवश्यक हुन्छ । सम्पत्तिमा पहुँच मात्र होइन, त्यो सम्पत्ति प्रयोग गर्न, निर्णय लिन र त्यसबाट लाभ लिन सक्ने स्वतन्त्रताको प्रत्याभूति गर्नु जरुरी छ ।– लामा हेटौंडा उपमहानगरपालिकाकी प्रमुख हुन् ।"
साइकल : स्वस्थ संसारको यात्रा,"सन् १८१७ मा काठको फ्रेम भएको साधारण आविष्कारबाट सुरु भएको साइकल आजको आधुनिक र उच्च–प्रदर्शन क्षमतायुक्त मोडलसम्म आइपुगेको छ । जबजब विश्व सहरी भीडभाड, जलवायु परिवर्तन र बढ्दो स्वास्थ्य समस्यासँग जुझिरहेको हुन्छ, साइकल एक सवारीसाधन मात्र नभई दिगोपन, स्वास्थ्य र सिर्जनशीलताको प्रतीकका रूपमा पुनःस्थापित हुँदै छ ।साइकलको कथा जर्मन आविष्कारक बारोन कार्ल फन ड्राइसबाट सुरु हुन्छ, जसले ‘ड्राइसिन’ नामक साधारण पाइडल नभएको काठको मेसिन सार्वजनिक गरे– जसले सवारीका सबैभन्दा स्थायी र बहुपर्यायी माध्यममध्ये एक बन्ने बाटो तयार गर्‍यो । समयको प्रवाहसँगै आज साइकल विविध रूप र प्रकारमा उपलब्ध छन्– तीव्र गतिका लागि रोड बाइक, विकट बाटोका लागि माउन्टेन बाइक, मिश्रित भू–भागका लागि हाइब्रिड र सहरमा आवतजावत गर्नेहरूका लागि फोल्डिङ बाइक । यस अतिरिक्त सहयोगका लागि ई–बाइकहरू छन् भने बीएमएक्स, कार्गो, टुरिङ र ट्यान्डम साइकलले आ–आफ्नै खालको आवश्यकता पूर्ति गरिरहेका छन् ।तर आधुनिक साइकलले केवल गन्तव्यसम्म पुर्‍याउने मात्र होइन, दैनिक जीवनको संरचनामै गहिरो रूपमा जरा गाडेका छन् । चाहे कार्यालय जान होस् वा फुर्सदमा घुम्न, खेलकुद वा फिटनेसका लागि होस्– साइकलले प्रदूषणयुक्त, निष्क्रिय र महँगा सवारीसाधनको विकल्पमा एक आकर्षक र उपयोगी समाधान दिइरहेका छन् । कानुनी निकाय, कुरियर सेवा र प्रदर्शन कलाजस्ता क्षेत्रमा पनि साइकलले आफ्नो छुट्टै स्थान बनाएको छ ।साइकल चलाउने अभ्यास एक सजिलो र जोर्नीमैत्री शारीरिक गतिविधि हो, जसले थुप्रै स्वास्थ्यलाभ दिन्छ । एक घण्टाको सामान्य साइकल यात्राले करिब तीन सय क्यालोरी जलाउन सक्छ, जसले तौल नियन्त्रणमा मद्दत गर्छ । तर, साइकल चलाउने फाइदा केवल क्यालोरी जलाउनमै सीमित छैन । यसले तल्लो अंगका मांसपेशी बलियो बनाउँछ, सन्तुलन र समन्वय सुधार गर्छ, निद्राको गुणस्तर बढाउँछ र मानसिक स्वास्थ्यमा सकारात्मक प्रभाव पार्छ– विशेषगरी इन्डोर्फिन (खुसीको हार्मोन) को उत्सर्जनमार्फत । वृद्ध व्यक्तिका लागि त साइकल चलाउने बानी स्मरणशक्ति सुधार्न र सन्तुलन कायम राख्न अझ उपयोगी देखिएको छ ।विज्ञानले पनि विभिन्न रोगबाट बच्नमा साइकल चलाउने अभ्यास निकै प्रभावकारी भएको देखाएको छ । यसले रगतमा कोलेस्ट्रोलको मात्रा नियन्त्रणमा राख्छ– एचडीएल अर्थात् राम्रो कोलेस्ट्रोल बढाउँछ भने एलडीएल (नराम्रो) घटाउँछ । स्तन, गर्भाशय, फोक्सोलगायतका १३ प्रकारका क्यान्सरको जोखिम यसले कम गर्छ । मुटुको स्वास्थ्यका लागि पनि यो उत्तिकै लाभदायी छ । डेनमार्कमा ४५ हजार वयस्कमा गरिएको एक दीर्घकालीन अध्ययनअनुसार नियमित साइकल चलाउने व्यक्तिमा मुटुको आघात १५ प्रतिशत कम देखिएको थियो । यस्तै, टाइप–२ डायबिटिज भएका व्यक्तिले पाँच वर्षसम्म निरन्तर साइकल चलाएमा मृत्युदर ३५ प्रतिशतले घट्ने सम्भावना देखाएको छ ।फोक्सोसम्बन्धी स्वास्थ्यमा पनि साइकल चलाउने अभ्यास लाभदायी हुन्छ । अन्य देशका अध्ययनका आधारमा भन्दा हाम्रो जस्तो प्रदूषित सहरमा समेत जनस्वास्थ्यको सावधानी अपनाएर साइकल चढ्दा दम वा सीओपीडी भएका व्यक्तिका लागि फाइदा नै हुन्छ । त्यस्ता दीर्घ बिमारीलाई लामो समयसम्म रोगका कारणले आफ्नो दैनिक गतिविधिबाट अलग भएर बस्नुपर्ने जोखिम घट्ने र कार्यक्षमता बढ्ने भएकाले साइकल चलाउने व्यक्ति अन्य निष्क्रिय जीवनशैली भएका मानिसको तुलनामा स्वस्थ, सक्रिय र लामो आयु हुने सम्भावना बढी हुन्छ ।साइकल यातायातको सबैभन्दा हरित विकल्पमध्ये एक हो । एक किलोमिटरको यात्रामा यसले केवल १६ देखि ५० ग्रामसम्म कार्बन उत्सर्जन गर्छ– जुन मोटरसाइकल, पेट्रोल गाडी वा विद्युतीय सवारीसाधनको तुलनामा धेरै कम हो । इन्धन प्रयोग नगर्ने र ध्वनि प्रदूषण नगर्ने भएकाले साइकलले वायु तथा ध्वनि प्रदूषण घटाउन सहयोग पुर्‍याउँछ ।साइकलले सहरको पूर्वाधारमाथिको चाप पनि कम गर्छ । यसले विशेषगरी भीडभाड भएका क्षेत्रमा ट्राफिक जाम कम गर्छ र स्थानको पनि बढी प्रभावकारी उपयोग गर्छ । एउटा कार पार्क गर्न लाग्ने ठाउँमा १० वटा साइकल अट्न सक्छन्, जसले मूल्यवान सहरी भूमि खाली गराउँछ । गति पनि कम छैन— धेरै जसो अवस्थामा साइकल चालकले जाममा अड्किएका कार वा बसभन्दा छिटो यात्रा गर्न सक्छन् ।मोटरसाइकल वा कारको तुलनामा साइकल चलाउनु धेरै सुरक्षित मानिन्छ । अध्ययनहरूले देखाएका छन् कि मोटरसाइकल चलाउनुको तुलनामा साइकल चलाउनु ३४ गुणा सुरक्षित छ । अझ, साइकलमैत्री सहरी योजनाले केवल सुरक्षामा मात्र होइन, स्थानीय अर्थतन्त्रमा समेत सकारात्मक असर पार्छ । साइकल लेन छेउका व्यवसायीले करिब ५० प्रतिशत बिक्री बढी भइरहेको अनुभव गरेका छन्, किनभने यस्ता सडकमा मानिसहरू रमाउने, हिँडडुल गर्ने र स्थानीय पसलमा जाने गर्छन् ।प्रदूषणको जोखिमका बारेमा केही चिन्ता भए पनि खुला हावामा सास फेर्ने साइकल चालक जसले गाडीको धूवाँबाट टाढा यात्रा गर्छन्– बन्द सवारीसाधन (जस्तै बस) भित्रका यात्रुभन्दा कम हानिकारक कण सासमा लिन्छन् । युनिभर्सिटी अफ क्याम्ब्रिजको एक अध्ययनले अन्य सवारीसाधनका प्रयोगकर्तालाई हुने प्रदूषणको जोखिमभन्दा साइकल चलाउँदा हुने स्वास्थ्य लाभ धेरै बढी हुने निष्कर्ष दिएको छ ।अन्य यातायातका साधन जस्तै साइकल चलाउन पनि केही सीमा छन् । बिग्रेका बाटो, पर्याप्त सडक संकेतको अभाव, लामो दूरी, खराब मौसम, सीमित सामान बोक्ने क्षमता र चोरीको जोखिमले मानिसलाई साइकल चलाउन निरुत्साहित गर्न सक्छ । तर, यस्ता चुनौती कम गर्न पूर्वाधारमा लगानी गरेर व्यवस्थापन गर्न सकिन्छ । त्यसैगरी साइकल लेन, सुरक्षित पार्किङ, कार्यस्थलमा नुहाउने सुविधा र व्यक्तिगत उपाय जस्तै मौसमअनुसारको पोसाक वा विद्युत् सहायक (इलेक्ट्रिक–असिस्ट) लाई विकल्पका रूपमा अपनाउन सकिन्छ ।सबैभन्दा महत्त्वपूर्ण कुरा भनेको सुरक्षित साइकल यात्राका लागि जिम्मेवार व्यवहार हो ः ट्राफिक नियमको पालना गर्नु, देखिने गरी पोसाक लगाउनु, साइकलको नियमित मर्मत गर्नु र सावधानीपूर्वक यात्रा गर्नु ।जब वातावरणीय संकट र सार्वजनिक स्वास्थ्य चुनौती हाम्रो युगको परिभाषा बनेका छन्, साइकल अब केवल विगतको सम्झना होइन, भविष्यको अपरिहार्य हिस्सा पनि बन्दै गएको छ । चाहे त्यो बच्चाको पहिलो साइकल यात्रा होस् वा काठमाडौंको बीच भाग हुँदै हुने दैनिक यात्रा, प्रत्येक पाइडलले हामीलाई सफा, स्वस्थ र अझ जोडिएको संसारतर्फ अगाडि लैजाँदै छ । साइकल चलाउने निर्णय हामीले गर्न सक्ने सबैभन्दा बौद्धिक निर्णयमध्ये एक हुन सक्छ ।"
हङकङ जमघटको चिनियाँ सन्देश,"चीनको विशेष प्रशासनिक क्षेत्र हङकङले अब नयाँ परिचय पाएको छ । चिनियाँहरू यो सहरलाई ‘मध्यस्थताको राजधानी’ (क्यापिटल अफ मेडियसन) भन्न थालेका छन् । गत शुक्रबार (मे ३०) मा हङकङमा भएको एउटा महत्त्वपूर्ण जमघटपछि यो सहरले नयाँ परिचय पाएको हो ।त्यस दिन चीनको अग्रसरतामा विश्वका कम्तीमा ३२ राष्ट्रले ‘अन्तर्राष्ट्रिय मध्यस्थता संगठन’ (आईओएमईडी) को स्थापनासम्बन्धी महासन्धिमा संयुक्त हस्ताक्षर गरे । जसमा सबैभन्दा धेरै अफ्रिकी मुलुकहरू छन् । उक्त महासन्धिमा हस्ताक्षर गर्ने १४ अफ्रिकी राष्ट्रहरू अल्जेरिया, बेनिन, क्यामरुन, रिपब्लिक अफ कंगो, जिबुटी, इक्वेटोरियल गिनी, युगान्डा, इथोपिया, गेबोन, गिनी–बिसाउ, केन्या, मौरिटानिया, सुडान र जिम्बाबे हुन् ।त्यस्तै ल्याटिन र क्यारेबियन राष्ट्रहरूमध्ये क्युबा, डोमिनिका, निकारागुवा, भेनेजुयला र जमैका तथा युरोपका दुई देश बेलारुस र सर्वियाले पनि हस्ताक्षर गरेका छन् । प्रशान्त क्षेत्रबाट किरीबाटी, नाउरु, पपुवा न्युगिनी, सोलोमन आइल्यान्ड, भानुआटु रहेका छन् । एसियाबाट चाहिँ चीनसहित अरू पाँच राष्ट्र ः कम्बोडिया, इन्डोनेसिया, लाओस, पाकिस्तान र इस्ट टिमोर (टिमोर लेस्टे) उक्त संगठन स्थापना महासन्धिका संस्थापक हस्ताक्षरकर्ता बनेका छन् ।चिनियाँ विदेशमन्त्री वाङ यीको निम्तोमा विभिन्न २० अन्तर्राष्ट्रिय संघ/संस्था र कम्तीमा ६० देशका प्रतिनिधि/पर्यवेक्षकहरू सहभागी उक्त जमघटमा नेपालकी परराष्ट्रमन्त्री आरजु राणा देउवा पनि पर्यवेक्षकका रूपमा सहभागी थिइन् । उनले चिनियाँ विदेशमन्त्री वाङसँगको ‘साइडलाइन’ भेटघाटमा अन्तर्राष्ट्रिय मध्यस्थता संगठनको स्थापनाको अगुवाइप्रति बधाई दिँदै नेपालको एक चीन नीतिप्रतिको प्रतिबद्धता दोहोर्‍याइन् भने चिनियाँ विदेशमन्त्री वाङले आईओएमईडी स्थापनाको आवश्यकता र औचित्य प्रस्ट पारे ।यसअघि कार्यक्रमको उद्घाटन सत्रमा बोल्दै वाङले भनेका थिए, ‘आईओएमईडीको स्थापनाले संयुक्त राष्ट्रसंघको बडापत्रको उद्देश्य र सिद्धान्तहरूलाई पछ्याएको छ । बडापत्रको धारा ३३ मा प्रस्ट रूपमा मध्यस्थताबाट अन्तर्राष्ट्रिय विवादहरूको शान्तिपूर्ण समाधान खोज्ने प्रयास गरिनुपर्ने उल्लेख गरे पनि अहिलेसम्म यस क्षेत्रमा अन्तरसरकारी कानुनी संगठन छैन ।त्यस्तो संगठनको अभाव पूर्ति यसले गर्नेछ । यसले राज्यहरूबीच, राज्य र विदेशी लगानीकर्ताहरूबीचका विवादहरू र सम्बन्धित पक्षहरूको इच्छामा आधारित अन्तर्राष्ट्रिय व्यावसायिक विवादहरूको मध्यस्थता गर्ने आफ्नो मिसन बनाउँछ । यसले अन्तर्राष्ट्रिय मध्यस्थतामा संस्थागत खाडल भर्नेछ र असल विश्वव्यापी शासनका लागि कानुनी क्षेत्रमा महत्त्वपूर्ण सार्वजनिक हितका रूपमा काम गर्नेछ ।’विदेशमन्त्री वाङले यो संगठन राष्ट्रहरूबीचको आपसी सद्भाव प्रवर्द्धनमा उदाहरणीय बन्ने दाबी पनि गरे । उनले थपे, ‘संवादमार्फत द्वन्द्वहरू समाधान गर्नु र परामर्शमार्फत विवादको मध्यस्थता गर्नु विश्वका सबै प्रमुख सभ्यताहरूको साझा मूल्य र आकांक्षा हो । आईओएमईडीको स्थापनाले द्वन्द्वरत पक्षलाई ‘विन–विन’ को अनुभूति दिलाएर अन्तर्राष्ट्रियस्तरका विवादहरूको मैत्रीपूर्ण समाधान र प्रवर्द्धनमा जोड दिन्छ ।’चिनियाँ अग्रसरतामा अन्तर्राष्ट्रिय मध्यस्थतामा नयाँ संगठन निर्माणको अभ्यास अघि बढिरहँदा विश्व परिदृश्यमा भने विवाद र द्वन्द्वको बादल छाएको छ । सन् २०२२ देखि सुरु भएको रुस–युक्रेन युद्ध रोकिने छाँट छैन । टर्किएको इस्तानबुलमा युद्ध अन्त्यका लागि वार्ताको मध्यस्थताका प्रयत्नहरू भए पनि ती कारगर हुन सकेका छैनन् । विभिन्न स्रोतहरूका अनुसार, ३० हजारभन्दा बढी निःशस्त्र व्यक्तिहरू यो युद्धमा मारिइसकेका छन् । रुस र युक्रेन दुवैतर्फ मारिने सैनिकहरू दुई लाख कटेको अनुमान गरिन्छ । यो युद्धमा थुप्रै नेपाली युवाहरू पनि मारिएका छन् ।अर्को, इजरायली र प्यालेस्टाइनी द्वन्द्व विश्व मानव समाजका लागि दुखिरहने घाउ बनेको छ । अमेरिका र चीनबीचको व्यापार युद्ध केही मत्थर देखिए पनि अन्त्य भएको छैन । त्यसबाहेक विभिन्न राष्ट्रहरूबीच अनेक खाले सीमा विवादहरू छँदै छन् । फिलिपिन्स, भियतनाम, मलेसिया आदिसँग चीनकै ‘साउथ सी’ द्वन्द्व छ । त्यस्तै भारतसँग पनि लद्दाख, अरुणाञ्चल प्रदेशमा बेलाबेलामा तनाव दोहोरिरहन्छन् ।कश्मीरका विषयलाई लिएर भारत र पाकिस्तानबीच पनि ‘मौसमी द्वन्द्व’ चलिराख्छ । हालै केहीअघि यी दुई मुलुकबीच दुई दिन युद्धकै अवस्था निम्तियो । नेपाल र भारतबीच पनि सीमा विवादहरू छन् । नेपालले संसद्बाट लिम्पियाधुरा, लिपुलेकसहितको नक्सा जारी गरे पनि भारतसँग उक्त विवादको विषयमा कूटनीतिक पहलमार्फत निरूपण हुन सकेको छैन ।अर्थात्, आर्थिक, भौगोलिक, सामरिक, भूराजनीतिक स्वार्थबाट प्रेरित यस्ता थुप्रै विवाद र समस्याहरू विश्वका विभिन्न भूगोलहरूमा व्याप्त छन् । कतिपय ठाउँमा युद्धकै रूप लिँदा ठूलो संख्यामा धनजनको क्षति भई नै रहेको छ । यस्ता मानवताविरोधी युद्ध, राज्यहरूबीचका द्वन्द्व, व्यापारिक विवाद आदिको निरूपण गर्ने मुख्य अभिभारा संयुक्त राष्ट्रसंघको हो ।कानुनी विवादहरूको निरूपणका लागि अन्तर्राष्ट्रिय अदालत आईसीजे खडा छ । विश्व व्यापार संगठन (डब्लूटीओ) को व्यापारिक विवादहरू समाधान गर्ने दायित्व हो । त्यस्तै अरू क्षेत्रीय संगठनहरू पनि छन् । युरोपियन युनियन, अरब लिग, अफ्रिकन युनियन आदि । अन्तर्राष्ट्रिय र क्षेत्रीयस्तरका यी र अरू कैयन् संगठनहरूको मुख्य काम भनेकै विकास र शान्ति हो । द्वन्द्व र विवादहरूको निरूपण गरी शान्ति कायम गर्ने भनेर यी संस्थाहरूको स्थापना भएको हो । तर, यी संगठनहरू निष्प्रभावी बन्दै गएका छन् ।कर्मकाण्डी हिसाबले सबैजसो संगठनहरू युद्ध, आतंकवादका विरुद्ध उभिएका हुन्छन् । सबै शान्ति, सह–अस्तित्व र मैत्रीकै नारा जप्छन् । तर, यी संस्थाहरूले कति शान्ति स्थापना गरे, कति आतंकवादलाई परास्त गर्न सके, कति सफल मध्यस्थता गर्न सके ? यिनको भूमिका प्रश्नको घेरोमै छ । खासमा, युद्ध, विवाद अथवा क्षेत्रीय समस्या, व्यापारका समस्या निरूपण गर्न यी संस्थाहरू प्रभावहीन बन्दै गएका छन् ।सबैले स्विकारेको संयुक्त राष्ट्रसंघ जस्तो संस्था अन्तर्राष्ट्रियस्तरका द्वन्द्व र विवाद समाधानमा किन निष्प्रभावी हुँदै छ ? यो बृहत् बहसको विषय हो । यद्यपि, सारमा यतिचाहिँ भन्न सकिन्छ, संयुक्त राष्ट्रसंघ शक्ति राष्ट्रहरूको ‘भिटो पावर’को प्रभावले थिचिएको छ ।राष्ट्रसंघले शान्ति प्रस्तावहरू अघि सारे पनि शक्ति राष्ट्रहरूले आ–आफ्नो स्वार्थ अनुकूल भिटो प्रयोग गरेर निस्तेज पारिदिएपछि उसका प्रस्ताव बेवारिसे हुने गर्छन् । शक्ति राष्ट्रहरूसँगको आर्थिक परनिर्भरताले गर्दा पनि यो संस्था निरीह बनेर खुम्चिनुपरेको छ । त्यसमाथि अमेरिका र पश्चिमाहरूको प्रभाव क्षेत्रमा रहेको लाञ्छना लागिरहन्छ । संयुक्त राष्ट्रसंघ प्यालेस्टाइनीहरूको नरसंहारको मूकदर्शक बनेबाट यी आरोप मिथ्या पनि लाग्दैनन् ।यो पृष्ठभूमिमा चिनियाँ अग्रसरतामा ‘अन्तर्राष्ट्रिय मध्यस्थता संगठन’ (आईओएमईडी) को स्थापना अभियान अघि बढ्नु अर्थपूर्ण छ । विद्यमान पश्चिमा प्रभुत्ववादी अन्तर्राष्ट्रिय मध्यस्थता गर्ने संगठनहरूका लागि सम्भवतः एउटा जबर्जस्त ‘काउन्टर’ पनि हो । त्यसैले अन्तर्राष्ट्रिय मध्यस्थताका जानकारहरू यसलाई एउटा सामान्य प्रशासनिक इकाइका रूपमा सीमित गरेर हेर्न नहुने तर्क गर्छन् । एक जना बंगलादेशी लेखक जाकिर किब्रियाका शब्दमा, यो चीनले विश्वव्यापी मध्यस्थता कूटनीतिका नियमहरू पुनर्लेखनमा थालेको एउटा आँटिलो अभ्यास हो ।साढे चार दशककै बीच चीनले आफूलाई विश्वकै समृद्ध र शक्तिशाली राष्ट्रका रूपमा दर्ज गरिसकेको छ । अमेरिकालाई उछिनेर विश्वको पहिलो आर्थिक शक्ति बन्ने दौडमा लम्केको चीन विश्व रंगमञ्चमा हरहिसाबले आफ्ना प्रभावहरू विस्तार गर्न चाहन्छ । त्यसमाथि अमेरिका र पश्चिमाहरूले चीनविरुद्ध जुन खाले भाष्य निर्माण गरिरहेका छन्, त्यसलाई चिर्न ऊ लगातार लागिपरेको छ ।चिनियाँ अग्रसरतामा बन्दै गरेको अन्तर्राष्ट्रिय मध्यस्थताको यो फोरम पनि सायद यसैको एउटा कडी हो । चीन पश्चिमा प्रभुत्वमा रहेका प्रणालीहरूको विकल्प अघि सार्दै बहुपक्षीयताको प्रमुख वास्तुकारमा रूपमा आफ्नो भूमिका बलियो बनाउन चाहन्छ । विज्ञहरू भन्छन्, अन्तर्राष्ट्रिय मध्यस्थता संगठन स्थापना चीनको नेतृत्वले विश्वव्यापी शासनलाई थप समावेशी, व्यावहारिक र विकासशील विश्वको हितसंँग मिल्दोजुल्दो तरिकाले पुनः आकार दिन अघि सारिएको रणनीतिको उपज हो ।भूराजनीतिक, आर्थिक र सुरक्षा चासोलाई केन्द्रमा राख्दै चीन रणनीतिक बाटोमा बढिरहेको छ । अन्तर्राष्ट्रिय मध्यस्थता संगठन स्थापनाको उसको पछिल्लो पहल पनि तिनै चासोबाट निर्देशित छ । सन् २०२० मा चीनले अन्तर्राष्ट्रिय मध्यस्थतामा प्रभावकारी संयन्त्रको आवश्यकता बोध गर्दै यस प्रकृतिको संगठन स्थापनाको पहिलो प्रयास थालेको हो । सन् २०२० मा अन्तर्राष्ट्रिय व्यावसायिक विवाद रोकथाम र निपटान संगठन (आईसीडीपीएएसपी) स्थापना गरेको थियो ।चीनले अन्तर्राष्ट्रिय वाणिज्य अदालत (सीआईसीसी) पनि सन् २०१८ मै स्थापना गरेको थियो, जसको मुख्य काम बीआरआई सम्बन्धित व्यापारिक विवादहरूको समाधान गर्ने भन्ने थियो । अर्को, सांघाई सहयोग संगठन (एससीओ) छ, जो चीनको भूराजनीतिक प्रभाव बढाउने मञ्च हो । सन् २०२२ मा ग्लोबल सेक्युरिटी इनिसियटिभ्स (जीएसआई) को प्रस्ताव सारेर भूराजनीतिक प्रभाव विस्तारको अर्को रणनीति अघि सार्‍यो ।अन्तर्राष्ट्रिय मध्यस्थता संगठन (आईओएमईडी) स्थापनामा चाहिँ यो उसको दोस्रो प्रयास हो । जसको सुरुवात सन् २०२२ मै भएको थियो । २१ अक्टोबर, २०२२ मा चीनको विदेश मन्त्रालय र हङकङ विशेष प्रशासनिक क्षेत्र सरकारले आईओएमईडी तयारी कार्यालय हङकङमा खोलेका थिए । सुरुमा उसले समान विचारधारा भएका २० राष्ट्रहरूबाट कूटनीतिक समर्थन लियो ।कतिपय राष्ट्रहरू जो पश्चिमी केन्द्रित मध्यस्थता प्रणालीका कारण असन्तुष्ट र पीडित छन्, ती चीनको यो प्रस्तावमा सहमति जनाउँदै समाहित भए । खासगरी अफ्रिकी, आसियन, ल्याटिन अमेरिकी देशहरूले यसलाई समतामूलक विवाद समाधानको संयन्त्रको अवसरका रूपमा लिँदै जोडिए । सन् २०२३ मा प्रस्तावित अन्तर्राष्ट्रिय मध्यस्थता संगठनका लागि तयारी कार्यालय खोलियो र अहिले अभिसन्धिमा ३२ राष्ट्रले संयुक्त हस्ताक्षर गरेका छन् ।हङकङमा अन्तर्राष्ट्रिय मध्यस्थता संगठन स्थापनाका लागि हस्ताक्षर कार्यक्रम भएपछि चीन सरकारको मुखपत्र ग्लोबल टाइम्स लेख्छ, ‘अन्तर्राष्ट्रिय मध्यस्थता संगठनका पक्षमा भएको हस्ताक्षरले संसारमा शान्तिको नयाँ ढोका खोलेको छ । यसले विभिन्न देशहरूबीचको विभिन्न खालेका विवाद समाधानका लागि मध्यस्थता गर्ने साझा मञ्च प्रदान गर्नेछ ।’अर्को मुखपत्र चाइना डेलीको दाबी छ, अन्तर्राष्ट्रिय विवादहरूको शान्तिपूर्ण मध्यस्थतामा चीनले यसअघि पनि साउदी अरब र इरानबीचको सम्बन्ध सुधारेर, पाकिस्तान र अफगानिस्तानको सम्बन्ध सुधारेर महत्त्वपूर्ण नतिजाहरू हासिल गरेको छ । र, अब अन्तर्राष्ट्रिय मध्यस्थता संगठनको स्थापनापछि चीनले विभिन्न विवादहरूबाट गुज्रेका देशहरूबीच शान्ति स्थापनाका लागि अझ कुशलतापूर्वक मध्यस्थता गर्न सक्छ ।’चीनका सरकारी मुखपत्रहरूले दाबी गरेजस्तै अन्तर्राष्ट्रिय मध्यस्थता संगठनको भविष्यबारे अहिले नै कुनै निचोडमा पुग्नु हतारो हुनेछ । अहिले मात्रै अभिसन्धिमा हस्ताक्षर भएको हो । अब संगठनको निर्माण र यसको सञ्चालन के कसरी हुनेछ, त्यसको प्रभावकारिता, निष्पक्षता अनि स्वीकार्यता के कस्तो हुनेछ, त्यसका लागि भावी दिनहरूको प्रतीक्षा अनिवार्य छ ।अन्तर्राष्ट्रिय मध्यस्थता संगठनमा चीनको अग्रसरताको अन्तर्य उसका आर्थिक, सुरक्षा र भूराजनीतिक चासोसँग अन्तर्निहित छन् । जस्तो कि, चीन अन्तर्राष्ट्रिय कानुन प्रणालीमा आफ्नो सहभागिता र प्रभाव बढाउन चाहन्छ । अहिले अमेरिकी राष्ट्रपति डोनाल्ड ट्रम्पको सनकबाट चीनको निर्यात अर्थतन्त्र प्रभावित छ । त्यसकारण विश्वव्यापी व्यापार र लगानीमा द्रुत बढिरहेको चीन त्यसमा स्थिरता कायम गर्न विवाद समाधानका लागि पश्चिमा प्रभुत्व भएको होइन, आफ्नो प्रभाव भएको मञ्चको खोजीमा छ । यसखाले अन्तर्राष्ट्रिय मध्यस्थता संगठनमार्फत विवादहरू समाधान गर्न सहज हुने र आफ्नो महत्त्वाकांक्षी परियोजना बीआरआई सुचारु हुन सघाउनेछ ।सकारात्मक के छ भने, चीनले आफूलाई यसरी रणनीतिक हिसाबले अघि बढाउँदै गर्दा विवादहरूको शान्तिपूर्ण समाधानको वकालत गरेको छ । विवाद समाधानका मञ्चहरू बनाउने निष्पक्ष, तटस्थ, समावेशी बनाउनुपर्नेमा जोड दिएको छ । स्वैच्छिक सहभागिता र निष्पक्षताको कुरा गरेर उसले यो धेरैका लागि स्वीकार्य बनाउने प्रयत्नमा छ । बहुपक्षीयता र समावेशीकरणको मुद्दा सारेको छ । विशेष गरी विकासशील राष्ट्रहरूका लागि थप सन्तुलित, ललिचो र गैर–जबर्जस्ती विकल्प दिनुपर्ने धारणा राखेको छ । सबैभन्दा मुख्य कुरा, विवादहरू समाधान हुँदा वा जितका हिसाबले होइन कि ‘विन–विन’ को सिद्धान्त अनुरूप हुने कुराको वकालत गरेको छ ।विदेशमन्त्री वाङले हङकङमा सम्बोधन गर्दैगर्दा मध्यस्थताको महत्त्व बुझाउन एउटा चिनियाँ लोककथाको सहारा लिएका थिए । कथा अनुसार, दुई छिमेकीबीच दुई मिटरको चौडा गल्ली कसको स्वामित्वमा जाने भनेर भएको विवाद आखिर मध्यस्थकर्तासम्म पुग्यो । र, विवेकसम्मत् मध्यस्थ गर्दा दुवै छिमेक एक एक मिटर छोड्न तयार भए र त्यसो हुँदा बाटो हिँड्ने बटुवाका लागि दुई मिटरको गल्ली बन्यो ।उनले थपे, ‘निष्पक्ष, विवेकपूर्ण र पारदर्शी मध्यस्थताले हतियार र द्वन्द्वहरूलाई जेड र रेशमको उपहारले विस्थापित गर्न सकिन्छ । अन्तर्राष्ट्रिय मध्यस्थता संगठनको स्थापना त्यसैका लागि हो ।’ विदेशमन्त्री वाङले भनेजस्तो, आईओएमईडीको स्थापना विश्वव्यापी शान्तिपूर्ण विकास प्रवर्द्धन गर्ने मञ्च बन्नेछ कि चीनको रणनीतिक अंशमा सीमित हुन्छ ? त्यो चाहिँ भविष्यकै गर्झमा छ ।"
रेमिट्यान्सलाई उत्पादनमा कसरी जोड्ने ?,"रोजगारी, शिक्षा, व्यवसाय र स्थायी बसाइका लागि हरेक वर्ष लाखौं नेपाली विदेश जान थालेका छन् । सन् २०२३ मा नेपालबाट १६ लाखभन्दा बढी नेपालीले देश छोडेको तथ्यांक अध्यागमन विभागले सार्वजनिक गरेको छ । वैदेशिक रोजगारीका लागि मात्रै आर्थिक वर्ष २०७९/८० मा ७ लाख ७१ हजार र २०८०/८१ मा ७ लाख ४१ हजार युवाले श्रम स्वीकृति लिएर बाहिरिए ।वैदेशिक श्रमिकदेखि उच्च शिक्षाका लागि बाहिरिने विद्यार्थीहरूसम्मको यो बहिर्गमनले नेपालको समाज, अर्थतन्त्र र भविष्यको स्वरूपमा गहिरो प्रभाव पार्दै छ । गत आर्थिक वर्षमा साढे १४ खर्बजति रेमिट्यान्स भित्रिएको तथ्यांकसमेत सार्वजनिक भयो । कतै रेमिट्यान्सले नेपालको विदेशी मुद्रा सञ्चितिमा उल्लेख्य योगदान गरेको छ भने कतै दक्ष जनशक्ति पलायनले दीर्घकालीन विकास लक्ष्यमा चुनौती थपेको छ ।नेपालले वैदेशिक रोजगार ऐन, २०४२ बनाएपछि श्रम स्वीकृति प्रणाली लागू गरेर नेपाली श्रमिकको सुरक्षित आप्रवास सुनिश्चित गर्ने पहल औपचारिक रूपमै थालिएको हो । अहिले मलेसिया, कतार, साउदी अरब, संयुक्त अरब इमिरेट्स र कोरिया जस्ता देशहरू नेपाली श्रमिकहरूको प्रमुख गन्तव्य बनेका छन् ।अदक्ष वा अर्धदक्ष अवस्थामा खाडी मुलुक, मलेसिया, दक्षिण कोरिया लगायतका देशमा पसिना बेचेर नेपालीले देशमा धन पठाइरहेका छन् । तर अब हामीले आत्ममूल्यांकन गर्न जरुरी छ के हामीले रेमिट्यान्सको स्रोतलाई रूपान्तरण गर्ने योजना बनाएका छौं ? के हामी सीपयुक्त जनशक्तिको निर्यातमार्फत दिगो र सम्मानजनक आय आर्जनतर्फ उन्मुख छौं ?उत्पादक क्षेत्रमा रेमिट्यान्सको सदुपयोग नहुनुसँगै शैक्षिक पलायन अर्को मुख्य चुनौतीका रूपमा देखापरेको छ । हरेक महिना दसौं हजार नेपाली विद्यार्थी उच्च शिक्षा अध्ययनको नाममा विदेशिँदै गर्दा राज्यको रकम पनि बाहिरिन्छ । बर्सेनि खर्बौं रकम विदेशमा खर्च गर्छन् ।नेपाल राष्ट्र बैंकले सार्वजनिक गरेको तथ्यांक अनुसार चालु आर्थिक वर्षको ८ महिनामा अध्ययनका लागि मात्रै ८८ अर्ब ९८ करोड रुपैयाँ विदेशिएको छ । तर ती विद्यार्थीको ठूलो हिस्सा नेपाल फर्किंदैन । उनीहरू आफ्नो घरजग्गा बेचेर जान्छन्, परिवार ऋणमा पर्छ र अन्ततः स्थायी रूपमा बसोबासका लागि विदेशमा बस्न थाल्छन् । त्यसपछि न रेमिट्यान्स आउँछ, न शिक्षा लगानीको प्रतिफल देशले पाउँछ । त्यसैले यो केवल ‘ब्रेन ड्रेन’ होइन यो ‘वेल्थ ड्रेन’ अर्थात् पुँजी पलायन पनि हो ।नेपालबाट विदेशिने नागरिकहरूको उद्देश्य समयानुसार विविध र जटिल हुँदै गएको छ । प्रारम्भिक चरणमा मुख्यतः जीविकोपार्जनका लागि सीमित रोजगारीका अवसरहरूको खोजीमा विदेश गएका नेपालीहरू अहिले शिक्षादेखि व्यवसाय र स्थायी बसाइँसराइसम्मका बृहत् लक्ष्यहरू लिएर विदेश गइरहेका छन् ।राष्ट्रिय जनगणना, २०७८ को तथ्यांक अनुसार २१ लाख ९० हजार ५ सय ९२ नेपाली विदेशिएका थिए । त्यसमध्ये ८२.२ प्रतिशत पुरुष र १७.८ प्रतिशत महिला थिए । यस्तै, नेपाल सरकारको आर्थिक सर्वेक्षण अनुसार वैदेशिक रोजगारीमा जानका लागि श्रम स्वीकृति लिनेको जम्मा संख्या ५६ लाख नाघिसकेको छ । त्यसमा पुरुष ५३ लाख र महिला तीन लाख हाराहारी छन् । यो संख्या नेपालको क्रियाशील जनसंख्याको महत्त्वपूर्ण अंश हो, जसले देशको श्रम संरचना र उत्पादन क्षमतामा प्रत्यक्ष असर पारेको छ ।उच्च शिक्षा अध्ययनका लागि विदेश गइरहेका नेपाली विद्यार्थीहरूको संख्या पनि उल्लेखनीय छ । गत आर्थिक वर्ष २०८०/८१ मा एकै वर्ष १ लाख १२ हजार ९ सय ६८ एनओसी जारी भएका थिए । यसले नेपालको शैक्षिक खर्चलाई अन्तर्राष्ट्रिय बजारतर्फ मोडिरहेको देखिन्छ । समग्रमा नेपालबाट वैदेशिक रोजगारी र उच्च शिक्षाका लागि हुने आप्रवासन एक प्रमुख सामाजिक, आर्थिक र नीतिगत प्रवृत्ति बनेर उभिएको छ ।आर्थिक दृष्टिले हेर्दा, वैदेशिक रोजगारीले ल्याउने रेमिट्यान्सले नेपालको अर्थतन्त्रमा उल्लेख्य योगदान गरेको छ भन्ने तथ्यांकबाट पुष्टि हुन्छ । मुलुकको कुल गार्हस्थ उत्पादनको २२.५ प्रतिशत हिस्सा वैदेशिक रेमिट्यान्सले ओगट्नु र ३० प्रतिशतको औसत राजस्व वैदेशिक रोजगारीबाट तिरेको रेमिट्यान्सबाट हुनु यसको उदाहरण हो ।रेमिट्यान्सले ग्रामीण क्षेत्रको विशेषगरी उपयोग खण्डको नगद अभावको समस्या केही हदसम्म हल गरेको छ । तर यसको प्रयोग प्रवृत्ति विश्लेषण गर्दा रेमिट्यान्स आय दीर्घकालीन उत्पादनशील गतिविधिमा रूपान्तरण हुन नसकेको सपष्ट देखिन्छ ।कृषिमा आधुनिकीकरण, साना उद्यमहरूको विस्तार अथवा सहरी सञ्जालभित्र नवप्रवर्तनशील लगानीको वृद्धि लगायतका महत्त्वपूर्ण क्षेत्रहरू अझै पनि रेमिट्यान्सको प्रभावबाट अछुतो छन् । यसको मुख्य कारण राज्यद्वारा यथोचित लगानी नीतिको अभाव र वित्तीय साक्षरतामा देखिएको कमजोरी हो ।यस्तै शिक्षा आप्रवासनको परिप्रेक्ष्यमा पनि बढ्दो विदेशिने प्रवृत्तिले गम्भीर नीतिगत प्रश्नहरू उठाएको छ । एकातिर, उच्च शिक्षाका लागि विदेश जानेको संख्यामा लगातार वृद्धि भइरहेको छ । अर्कोतिर, राज्यका आफ्नै विश्वविद्यालय र प्राविधिक शिक्षण संस्थाहरूले विद्यार्थीको अपेक्षा अनुसारको गुणस्तर, दक्षता र अवसर प्रदान गर्न सकेका छैनन् । अध्ययनका लागि गएका युवाहरूको एक ठूलो हिस्सा अध्ययनपछि स्वदेश फर्किनुभन्दा अन्य मुलुकमा स्थायी बसाइँसराइको बाटो रोजिरहेको देखिन्छ । यसले केवल दक्ष जनशक्ति गुमाएको होइन, शिक्षा प्रणालीले उत्पादन गर्ने परिणामको सामाजिक प्रतिफल पनि खुम्चिएको छ ।सामाजिक पक्षबाट हेर्दा वैदेशिक आप्रवासनले नेपाली समाजको पारिवारिक संरचना, लैंगिक भूमिकाको पुनर्परिभाषा र सामाजिक गतिशीलतामा समेत असर गरेको छ । विशेषगरी मोफसलका गाउँहरूबाट उत्पादनशील उमेर समूहका पुरुष वैदेशिक रोजगारीमा गएकाले गाउँघरमा महिला, वृद्ध र बालबालिका मात्रै बाँकी छन् ।महिलाहरू पारिवारिक निर्णय, कृषि व्यवस्थापन र सामाजिक भूमिकामा अघि बढ्न थालेका छन् । यो प्रवृत्ति एकातिर सशक्तीकरणको सम्भावना जस्तो देखिए पनि अर्कोतिर राज्यको अनुपस्थितिले उनीहरूलाई दोहोरो भार बोक्न बाध्य बनाएको छ । समाजको यो पुनःसंरचना आकस्मिक र अव्यवस्थित छ, जसमा राज्यको कुनै नीतिगत वा योजनागत संलग्नता छैन ।आप्रवासनको अहिलेको बहाव केवल आर्थिक वा व्यक्तिगत स्वतन्त्रताको सवाल मात्र नभई यो एक किसिमको नीतिगत मौनताको परिणामजस्तो देखिएको छ । राज्यले रोजगारी सिर्जना गर्न नसक्नु, शिक्षामा सुधार गर्न चासो नदेखाउनु र युवालाई आशाको विकल्प दिन नसक्नुजस्ता यी सबै संरचनात्मक असफलताले आप्रवासनलाई स्वाभाविक बनाइदिएको छ ।अबको रणनीतिक सोच आप्रवासनलाई नियन्त्रित र गुणस्तरीय बनाउनतर्फ उन्मुख हुनुपर्दछ । यो केवल वैदेशिक रोजगार नीतिको सवाल होइन, शिक्षामा लगानीको पुनःसमीक्षा, आन्तरिक श्रमबजारको पुनःसंरचना र युवालाई उज्यालो भविष्यको आन्तरिक परिकल्पना दिन सक्ने राज्य क्षमताको निर्माणसँग गाँसिएको विषय हो ।राज्यले वैदेशिक श्रमिकलाई केवल रेमिट्यान्स दाताका रूपमा हेर्न छोडेर उनीहरूको सीप, अनुभव र दिगो योगदानलाई संस्थागत रूपमा आत्मसात् गर्नुपर्ने आवश्यकता छ । त्यस्तै, शिक्षा आप्रवासनलाई रोक्ने हैन, त्यसको उद्देश्य र परिणामलाई राष्ट्रनिर्माणमा पुनः जोड्ने संयन्त्रहरू तयार पार्न आवश्यक छ ।नेपालमा आप्रवासनको अहिलेको स्वरूप न केवल व्यक्तिगत आकांक्षाको हो, न त राज्यद्वारा योजनाबद्ध रूपमा उत्पादित अवसरहरूको प्रतिबिम्ब । यो संरचनात्मक असमर्थता र व्यवस्थागत मौनताको एक संयुक्त उपज हो । राज्यको दायित्व केवल आप्रवासनलाई व्यवस्थापन गर्ने कागजी प्रयासमा सीमित हुनुहुँदैन ।राज्यले त देशमै युवाहरूको आशा, क्षमता र श्रमलाई सजीव राख्ने वैकल्पिक वातावरण निर्माण गर्नुपर्छ । आप्रवासनबाट आउने लाभलाई संस्थागत गरेर दीर्घकालीन सामाजिक लगानीमा बदल्न सक्ने नीतिगत संयन्त्र आवश्यक छ । सीपयुक्त जनशक्तिलाई अवसर प्रदान गर्नु, रेमिट्यान्सलाई उत्पादनशील क्षेत्रमा रूपान्तरण गर्नु र समाजभित्र गहिरिँदै गएको विभाजनलाई साम्य पार्नु आजको प्रमुख आवश्यकता हो ।विदेशमा ४–५ वर्ष माछापालन, निर्माण, इन्जिन मर्मत वा विद्युतीय सीपको क्षेत्रमा काम गरेर फर्केका युवाहरू नेपालमा आइपुगेपछि बेरोजगार झैं हुन्छन् । किनभने राज्यसँग तिनको सीप उपयोग गर्ने नीतिगत सोच छैन वा संस्थागत संयन्त्र नै छैन । सीपमा दक्ष भएर नेपाल फर्केको कामदारले न त आफ्नो सीप प्रयोग गर्न पाउँछ, न उद्यममा सहुलियत । यस्तो क्षमताको अवमूल्यनले हामीलाई दीर्घकालीन रूपमा कमजोर बनाइरहेको छ ।शिक्षा आप्रवासनका सन्दर्भमा राज्यले अब केही विद्यार्थी जान्छन्, केही फर्कन्छन् भन्ने भाग्यवादी सोचभन्दा पर जानुपर्छ । विदेश जानु अपराध होइन तर त्यो आप्रवासनको प्रतिफलले जब मुलुकलाई फाइदा पुर्‍याउँदैन, तब त्यो गम्भीर चिन्ताको विषय हुन्छ । त्यसैले राज्यका तर्फबाट फर्किने वातावरण निर्माण गर्न आवश्यक छ । फर्केका जनशक्तिका लागि नीति, अनुसन्धानमैत्री पूर्वाधार र अन्तर्राष्ट्रिय सञ्जालसँग जोडिने ज्ञान र बौद्धिकताको कूटनीति विकास गर्नु जरुरी छ ।अब संघ, प्रदेश र स्थानीय सरकार मिलेर सीपमा आधारित एकीकृत पुनःस्थापना योजना ल्याउने बेला भइसकेको छ । सीपयुक्त श्रमिकलाई उद्यमशीलतामा रूपान्तरण गर्ने, सहुलियतपूर्ण ऋण, साना उद्योगलाई प्रोत्साहन र उत्पादनशील क्षेत्रमा लगानी गर्न सहजीकरण गर्नुपर्छ ।प्रवास नीति, शिक्षा नीति र उद्यम नीतिबीच गहिरो समन्वय अपरिहार्य छ । प्रवासी नेपालीहरूलाई मात्र हेरिने होइन, उनीहरूको अनुभव, सीप र पुँजीलाई उत्पादन प्रणालीमा मिसाउने हो भने केवल आयस्रोत होइन, देशको मेरुदण्ड बन्छ । हाम्रो प्राथमिकतामा रेमिट्यान्सको परिमाण मात्र होइन, त्यसको गुणस्तर र दिगो प्रयोग पनि पर्नुपर्छ ।अन्ततः आप्रवासनको बहसले हामीलाई नेपालको सामाजिक अनुबन्ध र राज्यको चरित्रबारे प्रश्न गर्न बाध्य बनाउँछ । के हाम्रो राज्यले युवालाई यस्तो वातावरण दिन सक्छ, जहाँ उनीहरूलाई बाहिर जानुपर्ने आवश्यकता नपरोस् ? खुला अर्थव्यवस्थामा राज्यले इच्छुक नागरिकलाई विदेश जानबाट रोक्न पाउँदैन, तर के आज गइरहेका आप्रवासीहरू सबै इच्छुक भएर गएका छन् कि राज्यले बाध्य बनाएको छ ? जबसम्म यी प्रश्नहरूको उत्तर हामीसँग छैन, तबसम्म आप्रवासन केवल एउटा नीतिगत बहस हैन, एक सामाजिक अन्यायको सूचक बन्नेछ । हामीले यसलाई व्यवस्थापन गर्न होइन, रूपान्तरण गर्न थालेको दिनबाट नेपाल ‘जानेहरूको’ हैन, ‘फर्किनेहरूको’ देश बन्नेछ ।– कर्ण संविधानसभा सदस्य तथा कांग्रेस नेता हुन्।"
मनसुनी विपद्‌मा सहकार्य,"जटिल भूसंरचना, कमजोर भौगर्भिक अवस्था, मौसमी विषमता, वातावरण प्रदूषण तथा जलवायु परिवर्तनका कारण नेपाल बहुप्रकोपको दृष्टिकोणबाट सधैं उच्च जोखिममा छ । प्रत्येक वर्ष भारी वर्षा, बाढीपहिरो, चट्याङ, तातो हावा, शीतलहर, आगलागी, सडक दुर्घटना, वातावरणीय प्रदूषण र महामारीजस्ता प्राकृतिक तथा गैरप्राकृतिक प्रकोपबाट धनजनको ठूलो क्षति हुने गरेको छ ।नेपालको सन्दर्भमा दक्षिण एसिया तथा दक्षिणपूर्वी एसियाको वायु प्रणालीका रूपमा रहेको मनसुन हिन्द महासागरमा उत्पन्न भई बंगालको खाडी हुँदै सामान्यतया जेठको अन्त्यतिर भित्रिने गरेकामा यस वर्ष जेठ १५ मै नेपालको पूर्वी क्षेत्रबाट प्रवेश गरिसकेको छ । वार्षिक वर्षाको करिब ८० प्रतिशत वर्षा मनसुनको अवधिमा हुने हुँदा बाढी, पहिरो, डुबान, जमिन कटानजस्ता जल उत्पन्न प्रकोपको शृंखला मनसुनको आगमनसँगसँगै सुरु हुने गर्छ ।राष्ट्रिय विपद् जोखिम न्यूनीकरण तथा व्यवस्थापन प्राधिकरणको नेतृत्वमा बनेको यस वर्षको मनसुन पूर्वतयारी तथा प्रतिकार्य राष्ट्रिय कार्ययोजना जेठ १४ मा बसेको विपद् जोखिम न्यूनीकरण तथा व्यवस्थापन कार्यकारी समितिको ३२औं बैठकबाट स्वीकृत भई कार्यान्वयनको चरणमा छ ।गत वर्षको चैत १९ देखि कार्ययोजना तर्जुमा प्रक्रिया सुरु भएकामा यस वर्षको कार्ययोजनामा विषयगत क्षेत्र (क्लस्टर) का जिम्मेवार निकाय, सहयोगी निकाय, सुरक्षा निकाय, प्रदेश सरकार, निजी क्षेत्र, सञ्चार क्षेत्र एवं अन्य सम्बन्धित विभिन्न निकाय तथा सरोकारवालासँग बृहत् छलफल, अन्तर्क्रिया, गोष्ठी, कार्यशालामार्फत राय सुझाव संकलन गरी तिनलाई समेट्ने प्रयास गरिएको छ ।विगतका विपद्का घटना र प्रभावका तथ्यांकको विश्लेषण गरी मनसुनजन्य विपद्को सम्भावित जोखिम पूर्वानुमान गर्नु, विपद् व्यवस्थापनसँग सम्बन्धित मन्त्रालय, विभाग, सुरक्षा निकाय तथा सरोकारवाला निकायको मनसुन पूर्वतयारी तथा प्रतिकार्यका लागि कार्यजिम्मेवारी निर्धारण गर्नु र मनसुन पूर्वतयारी तथा प्रतिकार्यमा समन्वयात्मक र एकीकृत क्रियाकलाप तय गरी मनसुन प्रतिकार्यलाई प्रभावकारी बनाई क्षति न्यूनीकरण गर्नु कार्ययोजनाका खास उद्देश्य रहेका छन् ।विगत दस वर्षको मनसुनजन्य विपद् जोखिमको अवस्था विश्लेषण गर्दा मनसुन अवधिभर ८ हजार ४ सय १८ वटा मनसुनजन्य विपद्का घटनामा परी २ हजार ३ सय १७ जनाको ज्यान गएको छ भने ४ सय १९ जना बेपत्ता र २ हजार ६ सय ४९ जना घाइते भएका छन् ।गत वर्षको मनसुन अवधिमा २ हजार १ सय ३८ वटा मनसुनजन्य विपद्का घटनामा परी ४ सय ९५ जनाको मृत्यु, ६६ जना बेपत्ता र ५ सय २२ जना घाइते भएका थिए । गत वर्ष असारबाट नेपालमा पनि वर्षा मापन सुरु भएको छ । गएको ७७ वर्षको अवधिमा पहिलो पटक २४ घण्टामा सुदूरपश्चिमको दोधारामा ६ सय २४ मिलिमिटर वर्षा मापन गरियो, जुन त्यहाँ हुने औसत वार्षिक वर्षाको लगभग आधा थियो । त्यस्तै असोज १० देखि १३ गतेसम्म काठमाडौं उपत्यका वरपरसमेत २४ घण्टामा ४ सय मिलिमिटरसम्म पानी पर्‍यो ।विगतको मनसुनजन्य विपद् पूर्वतयारी तथा प्रतिकार्यको अवधिमा भएका कमी–कमजोरीबाट थुप्रै कुरा सिक्न जरुरी छ । सरोकारवाला जिम्मेवार निकायबीचमा प्रभावकारी समन्वय र सहकार्य हुनुपर्ने, सम्बन्धित जिम्मेवार निकायबाट जारी हुने पूर्वसूचना तथा चेतावनी जोखिमयुक्त वर्ग, क्षेत्र र समुदायमा समयमै पुग्ने र सो अनुसार कार्यान्वयन हुने सुनिश्चित गर्न प्रभावकारी सञ्चार प्रणालीको व्यवस्था गर्नुपर्ने जरुरी छ ।कार्ययोजना अनुसार जिम्मेवार निकाय एवं सहयोगी निकायले आ–आफ्नो भूमिका निर्वाह गरे नगरेको सम्बन्धमा नियमित अनुगमन तथा मूल्यांकन गरी सोको समीक्षा गर्न आवश्यक छ । यसैगरी तहगत आपत्कालीन कार्यसञ्चालन केन्द्र, सुरक्षा निकाय एवं सम्बन्धित जिम्मेवार निकाय खोज, उद्धार तथा राहत व्यवस्थापनसम्बन्धी कार्यमा प्रभावकारी रूपमा परिचालित हुन आवश्यक क्षमता तथा साधन स्रोतको पर्याप्त व्यवस्थापन हुनुपर्ने देखिएको छ । घटना आदेश प्रणालीलाई प्रभावकारी बनाई खोज तथा उद्धारका बेला परिचालित निकायबीचको समन्वय र सहकार्यलाई व्यवस्थित गर्नुपर्ने पनि जरुरी छ ।जल तथा मौसम विज्ञान विभागले यस वर्षको मनसुनमा देशका अधिकांश स्थानमा सरदरभन्दा बढी वर्षा हुने सम्भावना रहेको उल्लेख गरेको छ । यस अवधिमा कर्णाली प्रदेशको पूर्वी भूभाग, लुम्बिनी प्रदेशको उत्तरी भूभाग र गण्डकी प्रदेशका अधिकांश भूभागमा सरदरभन्दा अधिक वर्षा हुने सम्भावना ५५ देखि ६५ प्रतिशत रहेको, सुदूरपश्चिमको दक्षिणी भूभाग, लुम्बिनी प्रदेशको पश्चिमी भूभाग, गण्डकी, बागमती र कोशी प्रदेशको उत्तरी भूभागमा उक्त सम्भावना ४५ देखि ५५ प्रतिशत र मधेशको पूर्वी तथा दक्षिणी भूभागमा ३५ देखि ४५ प्रतिशतसम्म सम्भावना रहेको विभागले जनाएको छ ।देशका अन्य भूभागमा समेत यस मनसुनको अवधिमा अधिक वर्षाको सम्भावना ३५ देखि ४५ प्रतिशतसम्म रहेको पूर्वानुमान छ । मनसुनको अवधिमा दैनिक तापक्रम पनि सरदरभन्दा अधिक रहने आकलन छ । समग्रमा यस वर्षको मनसुनजन्य विपद्बाट देशभर ४ लाख ५७ हजार १ सय ४५ घरधुरीका १९ लाख ९७ हजार ७ सय ३१ जनसंख्या प्रभावित बन्ने आकलन छ ।मनसुनजन्य विपद्को अवधिमा प्रभावितलाई प्रभावकारी ढंगबाट राहत व्यवस्थापनका लागि आवश्यक सामग्रीको व्यवस्थापन गर्न नेपाल सरकार, प्रदेश सरकार, स्थानीय तह, निजी क्षेत्र, राष्ट्रिय तथा अन्तर्राष्ट्रिय दातृ निकाय, गैरसरकारी संघसंस्था लगायतका निकायसँग समन्वय र सहकार्य गरिने रणनीति बनाइएको छ ।कार्ययोजना अनुसार केन्द्रदेखि स्थानीय तहसम्मका सबै जिम्मेवार तथा सहयोगी निकाय, निजी क्षेत्र, सञ्चार क्षेत्र, नागरिक समाज, राष्ट्रिय तथा अन्तर्राष्ट्रिय मानवीय सहायताको क्षेत्रमा क्रियाशील संघसंस्था, राजनीतिक दल र स्वयं नागरिकले आ–आफ्नो कर्तव्य र जिम्मेवारी पूरा गर्न आवश्यक छ ।विपद् व्यवस्थापन सामूहिक कार्य भएको र समन्वयात्मक एवं सहकार्यात्मक तरिकाले मात्र यो सम्भव भएकाले तहगत सरकार एवं सरोकारवाला निकायबीच समन्वय, सहकारिता र सहअस्तित्वको सिद्धान्तअनुसार साझेदारी हुनु जरुरी छ ।– केसी राष्ट्रिय विपद् जोखिम न्यूनीकरण तथा व्यवस्थापन प्राधिकरणका प्रवक्ता हुन्।"
सत्ताको संरक्षणमा विश्वविद्यालयमा अराजकता,"त्रिभुवन विश्वविद्यालय ज्ञान, अनुसन्धान र बौद्धिकताको केन्द्र हुनुको सट्टा विद्यार्थी अराजकता, तोडफोड र राजनीतिक हस्तक्षेपको उर्वरभूमि बन्न थालेको वर्षौं भइसकेको छ । बारम्बार दोहोरिने अराजक गतिविधिले केवल भौतिक संरचना मात्र भत्किएका छैनन्, देशमा उच्च शिक्षा दिलाउने संस्थाको साख र त्यसलाई संरक्षण गर्नुपर्ने सरकारको विश्वसनीयता पनि धरापमा परेको छ ।तल्लो तहका नागरिकहरूले उच्चशिक्षा प्राप्त गर्ने मुलुककै सबैभन्दा उपल्लो शैक्षिक थलो त्रिवि, विद्यार्थी अराजकताको अखडामा रूपान्तरण भइरहेको छ । लज्जास्पद अवस्था यो छ कि, यस्ता गैरकानुनी गतिविधिमा संलग्न विद्यार्थी समूहहरू सत्तारूढ दलनिकट नै रहेको खुलमखुला छ । तर राज्य प्रशासन उनीहरूका उद्दण्ड गतिविधिको मूकदर्शक बनेर बसेको छ ।त्रिविमा शृंखलाबद्ध उद्दण्ड गतिविधि गर्दै आएको सत्तारूढ दल कांग्रेसनिकट नेविसंघ र स्ववियुमा निर्वाचितहरूले गत बुधबार पनि प्रहरीकै सामुन्ने निमित्त उपकुलपति खड्ग केसीको कार्यकक्ष तोडफोड गरे । रेक्टर र रजिस्ट्रारको कार्यालयमा तालाबन्दी गरे । तोडफोडबाट उपकुलपति कार्यकक्षका कुर्सी, टेबल, गमला, सिसालगायतका सामग्रीमा क्षति पुगेका प्रमाण उपलब्ध छन् ।१५–२० जनाको समूहले तोडफोड गरेको भिडियोसमेत सार्वजनिक भएको छ । तर संलग्नहरूमाथि कुनै कानुनी कारबाही भएको छैन । नेविसंघको यही समूहले पछिल्लो तीन महिनामा गरेको यो तेस्रो तोडफोड हो । गत २४ फागुनमा भएको तोडफोडमा संलग्न व्यक्तिहरू पहिचान भए, सीसीटीभी फुटेज प्रहरीसमक्ष पुगे, त्रिविले कारबाहीको माग गर्‍यो । तर संलग्नमाथि कुनै कारबाही भएन ।नेविसंघकै विद्यार्थीहरूले गत २२ वैशाखमा रत्न राज्यलक्ष्मी क्याम्पसमा तोडफोड गरे । कारबाही भएन । यही संगठनले केहीअघि त्रिविमै ४ सय दिनभन्दा बढी तालाबन्दी गरेको थियो । त्यस्तै, २०७७ असोजमा त्रिविका उपप्राध्यापक प्रेम चलाउनेलाई मरणासन्न हुने गरी नेविसंघका विद्यार्थीले कुटपिट गरेका थिए । दुई–चार दिन तालाबन्दी गर्ने, प्राध्यापकलाई धम्क्याउने, टेबल ठोक्ने काम त हरेक विद्यार्थी संगठनका लागि नियमित कर्मजस्तो भइसक्यो । त्यही सिलसिलामा अहिले फेरि अर्को उद्दण्डताको शृंखला जोडिएको मात्र हो ।विद्यार्थी समूहले नाजायज माग राखेर विश्वविद्यालयमा अराजकता मच्चाउँदै आएका छन् । यस पटक तोडफोडमा उत्रिनुको आवरणमा देखिएको एउटा कारण छ– पुनः विद्यार्थी भर्ना खोल्नुपर्ने विषय । त्रिविले शैक्षिक क्यालेन्डरअनुसार यस वर्षको भर्ना गत माघ महिनामै स्थगित गरिसकेको छ । क्यालेन्डरअनुसार गत भदौदेखि भर्ना भएका विद्यार्थीले परीक्षा आवेदन फारमसमेत बुझाइसकेका छन् ।यस्तो अवस्थामा नयाँ भर्ना खोल्न नसकिने विश्वविद्यालयको अडान छ । यही असन्तुष्टिमा विद्यार्थीले तोडफोड गरे । कुनै विद्यार्थी संगठनको मागको भरमा शैक्षिक क्यालेन्डर विपरीतका काम गर्दै जाने हो भने त्यसले कस्तो परिपाटी बस्छ ? यदि साँच्चै नयाँ भर्ना नखोल्दा मार पर्ने अवस्था हो भने विद्यार्थीहरूले विधिसम्मत् माग राख्न सक्थे । तर दबाबका लागि गैरकानुनी गतिविधिमा उत्रिनु नियोजित अराजकता हो । यो अराजकता कानुनी रूपमा क्षम्य हुनुहुन्न ।शैक्षिक केन्द्रमा एकपछि अर्को गैरकानुनी घटना भइरहनुको मुख्य कारण हो– दण्डहीनता । किनकि, यहाँ सत्तारूढ दलको भ्रातृ संगठनको झन्डा बोकेर शैक्षिक केन्द्रलाई आपराधिक गतिविधिको थलो बनाउने काममा स्वयं दल र तिनका नेताहरूकै संरक्षण छ । उनीहरूकै छत्रछायामा विश्वविद्यालयमा अराजकता मौलाइरहेको कतैबाट छिपेको छैन ।राजनीतिक हस्तक्षेप र अराजकताकै कारण केही महिनाअघि राजीनामा दिएका पूर्वउपकुलपति केशरजंग बरालको अनुभवजन्य भनाइ स्मरणयोग्य छ– ‘तोडफोड र तालाबन्दीमा संलग्नहरू माथिदेखिकै संरक्षण पाएर परिचालित हुन्छन् ।’ यसको अर्थ विद्यार्थीहरूमा मौलाउँदै गएको ‘अपराध’ कुनै स्वायत्त चेतनाबाट उत्पन्न भएको हैन । सत्ता संरचनाभित्रैबाट संरक्षित र अनुमोदित कृत्य हो ।नेपालको मुलुकी अपराध संहितामा सार्वजनिक सम्पत्तिमा क्षति पुर्‍याउने, तोडफोड गर्ने, आगजनी गर्ने, सार्वजनिक सेवा अवरुद्ध गर्ने जस्ता अपराधमा कैद वा जरिवाना वा दुवै सजायको व्यवस्था छ । तर व्यवहारमा यो कानुनी व्यवस्था विश्वविद्यालयको गेटभित्र छिरेको छैन ।विद्यार्थी नेताहरूका नाम, पद र संगठन खुलेआम सार्वजनिक भइरहेका छन् । विज्ञप्तिमा हस्ताक्षर गर्नेहरूका अनुहार सबैतिर देखिन्छन् । तर तिनीहरूविरुद्ध सार्वजनिक रूपमा कानुनी प्रक्रिया अगाडि बढेको छैन । बरु प्रशासनिक जिम्मेवारी लिएर बसेका काठमाडौंका प्रमुख जिल्ला अधिकारी ऋषिराम तिवारी ‘जाहेरी नदिँदा तोडफोडमा संलग्नविरुद्ध कानुनी प्रक्रिया अघि बढ्न नसकेको’ बताएर आफ्नो जिम्मेवारीबाट हच्किइरहेका छन् ।सीडीओ हुन् वा प्रहरी अधिकारीको एउटै भाषा छ– ‘विश्वविद्यालयको संरचना फरक छ, सिधा हस्तक्षेप गर्न सकिन्न ।’ सार्वजनिक स्थलमा भएका गैरकानुनी गतिविधिलाई स्वतः जानकारीमा लिएर कारबाही अघि बढाउनुपर्ने कर्तव्यबाट प्रहरी र प्रशासन च्युत भएपछि त्रिविले आइतबार घटनाबारे आफैं जाहेरी दिएको छ । अब यो जाहेरीका आधारमा प्रहरी प्रशासनले निष्पक्ष अनुसन्धान गरी दोषीलाई कानुनी कठघरामा ल्याउनुपर्छ ।तत्कालीन शिक्षामन्त्री विद्या भट्टराईले विगतमा यस्तै घटनामा गृहमन्त्रीसमक्ष सामाजिक सञ्जालमा लेखेरै त्रिविको सुरक्षा माग गर्नुपरेको थियो । यी सबै दृष्टान्तहरूको अर्थ हो, अराजकहरूको संरक्षण माथिल्लो निकाय र उच्च पदस्थहरूबाटै भइरहेको छ ।त्यसैले अब प्रश्न त्रिविका कुलपतिसमेत रहेका प्रधानमन्त्री केपी शर्मा ओली र शान्ति सुरक्षाको जिम्मा लिएका गृहमन्त्री रमेश लेखकमाथि नै उठेको छ । उनीहरूले जवाफ दिनुपर्छ, त्रिविमा अराजकता मच्चाउने समूहलाई कसले संरक्षण गरिरहेको छ ? यस्तो संरक्षण कहिलेसम्म भइरहन्छ ? यसै पनि त्रिविको शैक्षिक मेरुदण्ड भाँचिएको छ ।यहाँ न त उन्नत प्राज्ञिक बहस हुन्छ, न कुनै गतिलो शैक्षिक अनसुन्धान । जब विद्यार्थी हातमा किताब होइन, ढंगामुढा, खुँडा, खुकुरी बोकेर उपकुलपतिलगायत पदाधिकारी र प्राध्यापकहरूलाई धम्क्याउँछन्, शैक्षिक सम्पत्तिहरू नष्ट गर्छन् त्यस्तो बेला प्रशासन मौन रहन्छ । विश्वविद्यालयको नेतृत्व असहाय महसुस गर्छ भने योभन्दा विकृतिको विडम्बनापूर्ण अवस्था के हुन्छ ?अब राजनीतिक दलहरूले निर्णय गर्नुपर्ने बेला आएको छ, त्रिविलाई शैक्षिक केन्द्र बनाउने कि अराजक कार्यकर्ताहरू उत्पादनको थलो ? अहिले पनि यो घटनालाई राजनीतिक संरक्षण गरी सामसुम पार्न खोजियो भने यसले त्रिवि शैक्षिकस्थल होइन, राजनीतिक अपराधीहरूको उत्पादन र संरक्षणस्थल रहिरहन्छ । त्यसैले सरकारले आँखा खोलोस्, त्रिविभित्र मैलाएको राजनीतिक दलका भ्रातृ संगठनहरूका अराजकतामाथि कठोर हस्तक्षेप गरोस् ।"
पीडैपीडामा बाँचेका सुदूरका महिला,"काठमाडौँ — सुदूरपश्चिम प्रदेशको बैतडीमा रहेको पर्यटकीय क्षेत्र त्रिपुरासुन्दरी मन्दिरबाट पैदलै हिँडेर बढीमा १५ मिनेटमा पुगिने एउटा गाउँ छ । यस गाउँका धेरैजसो महिला अहिले पनि विभिन्नखाले शारीरिक पीडामा बाँच्न बाध्य छन् । गत वर्ष मात्रै झन्डै दुई वर्ष थला परेर एक जना ठूलीआमा बितिन् ।जिल्ला अस्पतालले पेटको थप उपचारका लागि प्रदेश अस्पताल धनगढी रेफर गरे पनि पहाडी भूभागमा सामान्य खेती किसानी गरेर जीविकोपार्जन गर्दै आएका छोराको आर्थिक अवस्थाले त्यहाँसम्म पुर्‍याउन नसक्ने भएपछि घरको आँगनमै उनी मृत्यु कुर्न बाध्य हुनुपर्‍यो । केही वर्षदेखि एकल जीवन बिताइरहेकी सोही घरकी कान्छीआमाको पनि गत वर्ष स्याउला काट्ने क्रममा रूखबाट लडेर मृत्यु भएको थियो ।माथिल्लो घरकी काकीको घाँस काट्न जाँदा बाटोमा चिप्लेर खुट्टा भाँचियो । जिल्ला अस्पताल बैतडीमा उपचार गराउँदा सन्चो भएन । दुई–तीन चोटि भारतको पिथौरागढ अस्पताल पुर्‍याउँदा पनि सन्चो हुन सकेको छैन । विगत डेढ वर्षदेखि थोरै हिँडडुल गरे पनि खुट्टा सुन्निने तथा दुख्ने हुँदा उनले गाउँमा काम गरेर खान सक्ने अवस्था छैन । खाना पकाउनेदेखि गाईबस्तुलाई कुँडो र पानी दिने सबै काम काकाले गर्छन् । सोही गाउँकी एक जना भाउजू केही महिनाअघि रूखबाट लडिन् । बाख्राका लागि स्याउला काट्ने क्रममा रूखबाट खोलाको ढुंगामा बजारिँदा एउटा हात भाँचियो भने कम्मरमा ठूलो चोट लाग्दा एक महिनासम्म शौचालयसमेत हिँडेर जान सकिनन् । महेन्द्रनगरबाट आफन्तले कमोडसहितको ह्वीलचेयर बैतडी पठाउनुपर्‍यो । जिल्ला अस्पताल गोठालापानी जाँदा ‘हातको अपरेसन गर्‍यो भने मात्रै सिधा हुन्छ, नत्र पट्टी बाँधे पनि बाङ्गो हुन सक्ने’ कुरा डाक्टरले बताए । ठूलो रकम खर्च गरेर अपरेसनका लागि बैतडीबाट प्रदेश अस्पताल धनगढी धाउनुभन्दा बाङ्गो भए पनि ठिकै छ भन्दै उनी गाउँमै बसिन् ।सोही गाउँकी एक जना महिलाले ६ महिनाअघि आत्महत्या गरिन् । ३० वर्षीया उनका दुई सन्तान थिए । झट्ट हेर्दा कुनै समस्या नदेखिए पनि डिप्रेसनमा बाँचिरहेको हुन सक्ने अनुमान चिकित्सकहरूको छ ।सोही गाउँकी एक जना आमाको बाथ रोगका कारण एउटा आँखाको ज्योति गुमेको छ । जिल्ला अस्पतालमा बाथ रोगको उपचार हुन नसकेपछि छोरीले काठमाडौं लगेर उपचार गराएपछि त्यहींबाट औषधि मगाएर खाइरहेकी थिइन् । बेलाबेलामा रगतको जाँच गरेर औषधि थपघट गर्नुपर्ने भए पनि त्यो सुविधा गाउँमा नहुँदा उनले आँखाको ज्योति गुमाउनुपरेको चिकित्सकले बताए । ८० वर्षको उमेरमा त्यसै पनि हिँडडुल गर्न अप्ठेरो हुने र त्यसमाथि एउटा आँखाको ज्योति गुम्दा उनलाई पीडामाथि पीडा थपिएको छ ।निःशुल्क उपचारका लागि सरकारले स्वास्थ्य बिमा सेवा उपलब्ध गराए पनि त्यो सेवा कसरी लिने, कहाँ गएर लिने भन्ने ज्ञान यस गाउँका कमैलाई छ । बिमा गर्नका लागि समेत रकम नहुने घरपरिवार पनि यस गाउँमा थुप्रै छन् ।अल्जाइमर (बिर्सने रोग) का कारण कतिपय आमाले बुढेसकालमा झनै दुःख पाइरहेका छन् । तीन जना मेरै नाता पर्ने आमाहरू यो रोगको सिकार छन् । खाना खाएको पनि बिर्सने, शौचालय जानुपर्छ भन्ने थाहा नहुने, आफन्त नचिन्ने, घरै छोडेर हिँड्ने जस्ता समस्याले तिनका घरपरिवारका सदस्यसमेत समस्यामा पर्ने गरेका छन् ।त्यस गाउँका एक जना दाइ सधैं रक्सी पिउँछन् । ३० वर्षदेखि रक्सी पिइरहेका छन् । उनको त्यो लत अहिलेसम्म छुट्न सकेको छैन । घरपरिवार उनको यो बानीले हैरान छ । रक्सीको लत छुटाउनका लागि पटक–पटक धनगढीमा रहेको सुधार केन्द्रमा धाउँदा पनि उनमा केही फरक परेको छैन । श्रीमतीका पीडा आफ्नै ठाउँमा छन् । निरन्तरको झैझगडा र चिन्तामा त्यस परिवारका दिन बित्ने गरेका छन् ।बैतडीका विभिन्न ठाउँमा जिप चलाउने अर्का ड्राइभर दाइको परिवारको पीडा पनि कम दर्दनाक छैन । दिनकै हजारौं कमाउँछन् । तर रक्सीको यस्तो लत बसेको छ कि जिप चलाउँदै पनि उनी नसामा हुन्छन् । उनको घरपरिवारको एउटै अनुरोध छ– ‘यदि ठाउँठाउँमा राखेका चेकपोस्टमा मापसे जाँच हुने हो भने त सायद उनले रक्सी खाएर गाडी चलाउँदैनथे होला नि !’ यसरी रक्सी पिएर घरपरिवारलाई पीडा दिने यस गाउँमा उनी एक्ला होइन, थुप्रै छन् ।सुदूरपश्चिमको एउटा सानो गाउँमा देखिएका यी केही प्रतिनिधिमूलक घटना हुन् । यहाँका प्रत्येक घरमा केही न केही पीडा सहेरै महिलाहरू बाँच्न विवश छन् । कहीं घर नजिकै अस्पताल छैनन् । कतै अस्पताल भए पनि अस्पतालसम्म पुग्न यातायातको सुविधा छैन ।गत वैशाख २६ गते घाँस काट्न वनमा गएकी बाजुरकी एक जना ५० वर्षीया महिला लडेर घाइते भइन् । छातीमा गम्भीर चोट लागेकी उनको कोल्टी अस्पतालमा उपचार गराउँदा गराउँदै मृत्यु भयो । त्यसैगरी जेठ ९ गते बैतडीको सुर्नयाकी ३४ वर्षीया एक महिलाको घाँस काट्ने क्रममा भीरबाट लडेर घटनास्थलमै मृत्यु भयो । उनका सात वर्षीय र ६ महिनाका छोरा टुहुरा भए ।हुन त महिलाका पीडा संसारका कुनै पनि ठाउँमा रहे पनि कम छैनन् । आफ्नो व्यक्तिगत जीवनलगायत घरपरिवार, बालबच्चा अफिसको समेत जिम्मेवारी सम्हालिरहेका छन् । तुलनात्मक रूपमा दुर्गमका महिलाका पीडा अलि फरक र बढी नै छन् । महिनावारी बार्नुपर्ने र अझै पनि छाउगोठमा सुत्नपर्ने अलग्गै किसिमका पीडा पनि उनीहरूले बेहोरिरहेका छन् ।यातायातको सुविधा नभएका ठाउँमा वा अस्पताल जान नसक्ने बिरामीका लागि कहिलेकाहीं गाउँमै गएर स्वास्थ्य शिविर सञ्चालन गर्न सके यस्ता धेरै परिवार लाभान्वित हुने थिए । घरनजिकै सुविधासम्पन्न ठूला अस्पताल रहेका ठाउँमा निःशुल्क स्वास्थ्य शिविर सञ्चालन हुन्छन् । तर जहाँ त्यस्ता शिविरको साँच्चिकै आवश्यकता रहेको छ, त्यहाँ यस्ता शिविर पुगेको देखिँदैन ।यदि जनताका पीरमर्का बुझ्नका लागि नै गणतन्त्र आएको हो, प्रदेश संरचनामा मुलुकलाई लगिएको हो भने त्यसै अनुसारको सेवासुविधा पनि जनतालाई उपलब्ध गराउनुपर्‍यो । बेरोजगार युवालाई रोजगारीको व्यवस्था गर्नुपर्‍यो । गाउँठाउँका समस्या पहिचान गरेर तिनको समाधानमा स्थानीय सरकार क्रियाशील हुनुपर्‍यो । यसो गर्न सकियो भने मात्रै बेरोजगारीका कारण डिप्रेसनमा जान लागेका, देश छोड्न बाध्य युवालाई आफ्नै गाउँठाउँमा रोक्न सकिन्छ । युवालाई ऋण होइन, विभिन्न तालिम र सीप सिकाएर गाउँदेखि सहरसम्मै रोजगारी सिर्जना गर्न सके घरमा एक्लै बस्न बाध्य महिलाका पीडा पनि कम हुन्थे कि !"
बजेटमा छुटेका सवाल,"आर्थिक वर्ष २०८२/०८३ को राजस्व र व्ययको अनुमान संघीय संसद्को संयुक्त बैठकमा संविधानले निर्धारित गरेकै दिन जेठ १५ गते पेस भएको छ । अरू वर्षभन्दा यस पटक एउटा फरक दृश्य आर्थिक सर्वेक्षणसमेत सोही दिन पेस भयो ।यस पटक पनि दुई दिनअगाडि नै आर्थिक सर्वेक्षण पेस गर्ने कार्यतालिका सार्वजनिक भएकामा ‘भिजिट भिसा काण्ड’ ले संसद्को कारबाही अवरुद्ध भएपछि आर्थिक सर्वेक्षण पेस गर्न सम्भव भएन ।विगतदेखिको नियमित परम्परा धान्नेभन्दा फरक तरिकाको बजेट आउला भन्ने जनअपेक्षा थियो । तर यस बजेटले पनि विगतकै औपचारिकता धान्नेभन्दा खासै फरकपन देखाउन सकेन । सरकारका सबै बजेट भाषण र योजना राम्रा हुन्छन् । तर यसको कार्यान्वयन पक्ष राम्रो भएमा मात्र बजेटले अनुसरण गरेका लक्ष्य र उद्देश्य पूरा हुन्छन् । मुख्य कुरा कार्यान्वयन पक्षको हो ।आगामी वर्षको बजेटको आकारको कुरा गर्दा १९ खर्ब ६४ अर्बको बजेटलाई धेरैले अति महत्त्वाकांक्षी अंक भन्ने गर्छन् । मुलुकको आवश्यकताका आधारमा यो अंक ठूलो होइन । तर सरकारी खर्च गर्ने क्षमताको कुरा गर्दा यो महत्त्वाकांक्षी हो ।चालु वर्षको १८ खर्ब ६० अर्बको बजेट जेठ १६ सम्म १२ खर्ब २९ अर्ब अर्थात् ६६ प्रतिशतमात्रै खर्च भएको छ । पुँजीगततर्फ ३ खर्ब ५२ अर्ब रहेकामा १ खर्ब ३० अर्ब अर्थात् केवल ३७ प्रतिशतमात्र बजेट खर्च भएको छ । आगामी आवका लागि पुँजीगततर्फ ४ खर्ब ७ अर्ब छुट्याइएको छ । राज्यको आवश्यकताका आधारमा यो अत्यन्त न्यून अंक हो । तर एकातर्फ स्रोतको कमी र अर्कोतर्फ खर्च गर्ने क्षमताका कारण संकुचन भएको देखिन्छ ।नेपालको अर्थतन्त्रको आकार नै करिब ४० प्रतिशतले न्यून मूल्यांकित छ । अनौपचारिक क्षेत्रलाई औपचारिक क्षेत्रमा समावेश गर्न सकेमा राजस्व वृद्धि भई पुँजीगत खर्च कम्तीमा दोब्बर बनाउन सकिन्छ । सरकारी क्षमता अत्यधिक न्यून छ । त्यसतर्फ सुधार गर्नुपर्छ ।आगामी वर्षको राजस्वको अनुमान १४ खर्ब ८० अर्बमध्ये संघीय सरकारका लागि १३ खर्ब १५ अर्ब रहेको छ । चालु वर्ष राजस्वको संशोधित लक्ष्य १२ खर्ब ६७ अर्बमध्ये ११ खर्ब २८ अर्ब संघीय सञ्चित कोषमा जम्मा हुने देखिन्छ । हाल जेठ १६ गतेसम्म राजस्व संकलन ९ खर्ब ७० अर्ब भएको छ । यो सुरु लक्ष्यको तुलनामा ६८ प्रतिशत मात्र हो । सुरुको कुल राजस्व लक्ष्य १४ खर्ब १९ अर्बको तुलनामा आगामी वर्षको राजस्व लक्ष्य करिब १५ प्रतिशतको वृद्धिदर अनुमान गरिएको छ ।अनौपचारिक अर्थतन्त्रलाई माथि भनिएजस्तो अधिकांश हिस्सा औपचारिकतामा परिणत गर्न सकेमा राजस्वमा थप वृद्धि हुन सक्छ । जसअनुसार राजस्व संकलनमा प्रतिबद्धता भएमा वार्षिक कम्तीमा १६ खर्बको हाराहारीमा हुन सक्छ । राजस्व वृद्धि नै पुँजीगत खर्च वृद्धि गर्न सक्ने आधार हो । अनौपचारिक क्षेत्र व्यवस्थापनको ठोस योजना यस बजेटमा देखिएन ।बजेटमा राजस्व र अनुदानको स्रोतबाट नपुगेर ५ खर्ब ९५ अर्ब घाटा देखिएको छ । घाटा पूर्तिका लागि वैदेशिक ऋण २ खर्ब ३३ अर्ब र आन्तरिक ऋण ३ खर्ब ६२ अर्ब उठाउने योजना छ । वैदेशिक ऋण खर्चको क्षमता र आयोजनाहरूको प्रगतिका आधारमा प्राप्त हुन्छ । आन्तरिक ऋणको भार बढ्ने अवस्था छ । सार्वजनिक ऋण जीडीपीको ४४ प्रतिशत रहेको देखिन्छ । ऋण बढ्यो भनेर खासै चिन्ता गर्ने विषय होइन । तर त्यसको सदुपयोगका बारेमा चिन्ता गरिनुपर्छ ।ऋण रकम उत्पादन वृद्धि, उत्पादकत्व वृद्धि, रोजगारी र आयआर्जनका कार्यमा खर्च भएमा त्यसलाई उपलब्धिका रूपमै लिनुपर्छ । तर त्यसविपरीत सरकारी कार्यालय सजावट, इन्धन खर्च, सवारीसाधन खरिद, मर्मत, सरकारी भवन निर्माण तथा मर्मतजस्ता कार्यमा खर्च भएमा चिन्ता गर्नुपर्छ । अन्य मुलुकमा पनि जीडीपीको तुलनामा उच्च सार्वजनिक ऋण रहेको पाइन्छ । जस्तै अमेरिकामा ११९ प्रतिशत, चीनमा ३१०, जापानमा २१६, भारतमा १००, भुटानमा १०९ प्रतिशतसम्म छ । सार्वजनिक ऋण विकास र आय तथा रोजगारी अभिवृद्धिमा खर्च हुनुपर्छ ।राजस्व र खर्च सम्बन्धमा पछिल्ला वर्षमा लक्ष्यअनुसार राजस्व असुली नहुने र खास गरी पुँजीगत खर्च कम हुने प्रवृत्ति छ । यसपछाडि अनेकन् सैद्धान्तिक कारण र समस्या दर्शाउन सकिएला । तर व्यावहारिक रूपमा हाम्रो राजस्व प्रशासन र विकास प्रशासन फितलो भएका कारणले लक्ष्यअनुसार काम हुन नसकेको हो । यो पंक्तिकार सरकारी राजस्व विभागहरूको प्रमुख भई काम गर्दाको अनुभवका आधारमा भन्नुपर्दा २०६५/०६६ मा राजस्व वृद्धिदर ३६/३७ प्रतिशतसम्म रहेको थियो ।सन् २००२/२००३ देखिको राजस्वको विश्लेषण गर्ने हो भने कोभिड–१९ का कारणले अर्थतन्त्र शिथिल भएको अवस्थामा करिब ५ प्रतिशत राजस्व ऋणात्मक भएको बाहेक अरू वर्ष ऋणात्मक वृद्धि थिएन । पछिल्ला आर्थिक वर्षमा राजस्व वृद्धि नकारात्मक र लक्ष्यअनुसार असुली हुन सकेको छैन । राजस्व वृद्धिदर घट्नुको प्रमुख कारण राजस्वको नीति र प्रणालीभन्दा पनि राजनीतिक नेतृत्व र राजस्व प्रशासनको व्यावसायिक क्षमताको कमीका कारण हो । यसतर्फ ध्यानाकर्षण भई सुधार हुनुपर्छ ।हरेक वर्ष सरकारी खर्चमध्ये पुँजीगत खर्च हुन नसकेको चर्चा चल्छ । पुँजीगत खर्च हुने या नहुने कुरा आयोजना छनोट र बजेट निर्माण प्रक्रियाबाटै थाहा हुन्छ । विकास आयोजनाहरूको पूर्वतयारीबिना कार्यक्रम र बजेट राख्ने, बहुवर्षीय आयोजनाहरूका लागि स्रोत अभाव, वैदेशिक ऋण सहायता नआउने, समयमा ठेक्कापट्टा नलाग्ने, लाभग्राहीसँगको विवाद हुने लगायतका कारण हुन सक्छन् ।मूल कुरा ठेक्कापट्टा लगाइसकेपछि नियमित अनुगमन, निरीक्षण र सहजीकरण नहुनु नै मुख्य कारण हो । यस बजेटले सार्वजनिक खर्च र आयोजना व्यवस्थापनमा विशेष महत्त्व दिई ४ हजार ६ सय ५४ संख्या घटाई छरितो बनाएको र तीन करोडभन्दा कमका आयोजना संघीय सरकारको बजेटमा नराख्ने नीति ल्याउनु सराहनीय छ । यसबाट संघ, प्रदेश र स्थानीय तहमा सरकारी खर्चमा हुने दोहोरोपन, खप्टिने र टुक्रिने समस्या केही हदसम्म अन्त्य हुन सक्ने देखिन्छ । यति हुँदाहुँदै पनि विकास आयोजनाको सघन अनुगमन संयन्त्र निर्माण गर्न सके थप प्रभावकारी हुन सक्छ । यसका दुई उदाहरण छन् ।एक, यो पंक्तिकार प्रधानमन्त्री तथा मन्त्रिपरिषद् कार्यालयको सचिव रहँदा तत्कालीन प्रधानमन्त्री पुष्पकमल दाहालले राष्ट्रिय गौरवलगायत ठूला विकास आयोजनाको स्थलगत अनुगमन, निरीक्षण गर्ने घोषणा गर्नुभयो । मेलम्ची खानेपानी, चमेलिया जलविद्युत्, सिक्टा र रानीजमरा सिँचाइ आयोजना, माथिल्लो तामाकोशी, मध्यपहाडी लोकमार्ग पूर्वी खण्ड, सुनकोशी–मरिन आयोजना, दाङको सिरसिया पुल, सिमकोट हिल्साको मोटरेबल पुल, प्रधानमन्त्री कृषि आधुनिकीकरण आयोजना कैलाली र झापा, कुलेखानी जलविद्युत् आयोजनालगायत दर्जनौं आयोजना प्रधानमन्त्रीसहितको टोलीले स्थलगत अनुगमन गर्‍यो ।प्रधानमन्त्री निरीक्षणमा आउने भनेपछि बाटोमा हिँडिदिँदा पनि काम हुने रहेछ । काठमाडौंबाट प्रधानमन्त्रीसहितको टोली स्थलमार्गबाट मेलम्चीसम्म जाने क्रममा एकै दिनमा बाटोको सरसफाइ, मर्मतसम्भार, खाल्टा पुर्ने काम सबै सम्पन्न भएको पाइयो । आयोजनाका कर्मचारी, निर्माण व्यवसायी आयोजना स्थलमा उपस्थित थिए ।यसको निरन्तरताका लागि नेफाल सरकारले मेरै संयोजकत्वमा विकास आयोजना निरीक्षण तथा अनुगमन केन्द्रीय टोली गठन गरेको थियो । टोलीले जिल्ला जिल्लामा गएर अन्तर्त्रिया, छलफल र निरीक्षण गर्‍यो । आयोजना सञ्चालनमा परेका बाधा अड्काउ फुकाउने काम गरियो ।आर्थिक वर्ष २०७३/०७४ देखि २०७५/०७६ सम्म हेरियो भने पुँजीगत खर्च सर्वाधिक ८० देखि ८५ प्रतिशत रहेको छ । राजस्व शतप्रतिशत असुली भएको छ । यस अनुभवले विकास आयोजना निरीक्षण तथा अनुगमनका लागि एक स्थायी संयन्त्र नै आवश्यक देखिन्छ । त्यस्तो संयन्त्र ‘विकास आयोजना निरीक्षण तथा अनुगमन उच्च आयुक्त’ हुन सक्छ । यसतर्फ ध्यान जानुपर्छ ।दोस्रो, महालेखा परीक्षकको कार्यालयको भवन निर्माणको ठेक्का लगाएको लामो अवधिसम्म पनि काम सुरु भएको थिएन । यो पंक्तिकार २०७४ सालमा महालेखा परीक्षक नियुक्त भएपश्चात् कोभिडको समयमा पनि चार वर्षभित्र भवन निर्माण सम्पन्न भयो । सो भवनको राष्ट्रपतिबाट शिलान्यास गराउन प्रस्ताव गर्दा राष्ट्रपति कार्यालयका पदाधिकारीबाट सुरुमा स्वीकार भएन ।उहाँहरूको गुनासो ‘जो पनि शिलान्यासको प्रस्ताव लिएर आउने तर निर्माण सम्पन्न नहुने’ भन्ने थियो । निर्माण सम्पन्नताको सुनिश्चितता गरेपछि तत्कालीन राष्ट्रपति विद्यादेवी भण्डारीबाट शिलान्यास भई उहाँबाटै सो भवनको उद्घाटन पनि सम्पन्न भयो । प्रत्येक पटक राष्ट्रपति कार्यालय जाँदा भवनको कार्य प्रगतिसहितको निर्माणाधीन भवनको फोटो राष्ट्रपतिलाई देखाउने गरिएको थियो । माथिल्ला सरकारी पदाधिकारीले चासो राखिदिए मात्र पनि विकास आयोजना समयमै सम्पन्न हुन्छन् भन्ने यो अर्को उदाहरण हो ।बजेटको सैद्धान्तिक राजनीतिक पाटोको कुरा गर्दा यस बजेटले सुरुमै ‘समृद्ध नेपाल सुखी नेपाली’ को राष्ट्रिय आकांक्षा पूरा गर्न पछिल्ला वर्षमा राजनीतिक परिस्थिति अनपेक्षित रूपले अस्थिर बन्न पुगेकाले सेवा प्रवाह, सुशासन र विकास निर्माणमा प्रतिकूलता आएको उल्लेख छ ।त्यसैगरी उपयुक्त नीति र राजनीतिक स्थिरताका साथ अघि बढ्न सक्दा समृद्धि हासिल गर्न सकिन्छ भन्ने र संसद्मा उपलब्ध अंकगणितको विकल्पमा दुई ठूला दलको सरकार बनेको र यसभन्दा अर्को उपयुक्त विकल्प नरहेको पनि उल्लेख छ । बजेटले विगतको राजनीतिक परिस्थिति र यसबाट परेको प्रभावको समीक्षा गरे तापनि वर्तमान राजनीतिक अस्थिरताले भविष्यमा निकाल्ने नतिजा र त्यसले पार्ने प्रभाव आकलन गरी उपयुक्त रणनीति तय गर्न सकेको पाइएन ।हामी वर्तमान राजनीतिक परिदृश्य र यो कसरी विकसित भएको छ भन्नेमा सचेत छौं । यो अवधि २०४६ साल र ०६२/०६३ को जस्तै संवेदनशील बन्दै छ । भ्रष्टाचार र खराब शासनले देशमा बारम्बार आन्दोलनलाई उत्प्रेरित गरेको छ । अहिलेको राजनीतिक परिस्थिति नजरअन्दाज गर्ने प्रकृतिको छैन । हालका दिनहरूका आन्दोलन खासगरी सत्तारूढ दलहरूको शासनशैलीप्रतिको आक्रोश र वितृष्णाका रूपमा पोखिएको छ ।विगतदेखि झाँगिएका मिटरब्याज, लघुवित्त, सहकारीपीडित, भ्रष्टाचारका काण्ड र आर्थिक–राजनीतिक अपराध, बिचौलिया प्रवृत्ति हाबी तथा राज्यको स्रोत साधनको असन्तुलित वितरणजस्ता समस्याले राजनीतिक रूप लिई जनता सडकमा उत्रेको अवस्था हो । बजेट आर्थिक तथा वितीय उपकरणमात्र होइन, यसका राजनीतिक उद्देश्य पनि हुन्छन् । बजेटका नीति तथा कार्यक्रमबाट यस्ता समस्या समाधान गर्न सक्नुपर्छ ।बजेट तथ्यांकको सन्तुलन र अंकको जोड–घटाउको खेलमात्र होइन । यो आमनागरिकमा उत्साह, आशा जगाउने सरकारको प्रतिबद्धतासहितको दस्ताबेज पनि हो । यसले उद्योगी, व्यापारी, कृषक,विद्यार्थी, कर्मचारी, पेसाकर्मीलगायत समग्र राजनीतिक, आर्थिक र सामाजिक क्षेत्रकोध्यान खिचेको हुन्छ । बजेटले आमनागरिकलाई विश्वास दिलाउन सक्नुपर्छ । विगतदेखि नै बजेटले जनताका समस्यातर्फ पर्याप्त ध्यान नदिएको र उपलब्ध स्रोत साधनको न्यायोचित वितरण नभएकाले जनतामा वितृष्णा पैदा भएको छ । आमनागरिकमा बजेटप्रतिको चासो घटेको छ । जनतालाई बजेटप्रति विश्वास जगाउन सक्नुपर्छ । बजेटले जनताको जनजीवनमा ठ्याक्कै छुने सामाजिक सुरक्षा भत्ता पाउने उमेर ६८ बाट ७० बनाइयो र कर्मचारीको महँगी भत्ता ३ हजार बढाइयो । यसमा ज्येष्ठ नागरिक र कर्मचारी दुवै खुसी हुने छैनन् ।मुलुकको आजको खास समस्या युवा बेरोजगारी, गरिबी र भ्रष्टाचार नै हो । युवा शक्ति विदेश पलायन र भ्रष्टाचार सँगसँगै जोडिएको छ । कहिले नक्कली भुटानी शरणार्थी काण्ड, कहिले भिजिट भिसा काण्ड, कहिले सुन तस्करी काण्डहरू हुने गरेका छन् । बेरोजगारीको कारणले युवा शक्ति जहाँसुकै जान र जेसुकै गर्न तयार भएको अवस्था हो । सरकारी संयन्त्रमा देखिएका विकृति र भ्रष्टाचारले यस्ता क्रियाकलापलाई साथदिएको छ । तसर्थ, भ्रष्टाचार नियन्त्रण गरी सुशासनको प्रत्याभूतिका ठोस कार्यक्रमका साथ युवा शक्तिलार्ई विदेश पलायनबाट रोकी स्वदेशमै कृषि, उद्योग, व्यापार र पेसामा आकर्षित गर्ने वातावरण बनाउन सकेको भए यो बजेट उत्कृष्ट मानिने थियो । यी विषय गम्भीरतापूर्वक सम्बोधन भएको पाइएन ।–दंगाल पूर्वमहालेखा परीक्षक हुन् ।"
बजेट कार्यान्वयनको कमजोरी पुनरावृत्त नहोस्,"बजारमा मागको कमी, बैंक तथा वित्तीय क्षेत्रमा लगानीयोग्य रकम मौज्दातको थुप्रो र निजी क्षेत्रमा आत्मविश्वास बढ्न नसकेको पृष्ठभूमिमा उपप्रधान तथा अर्थमन्त्री विष्णु पौडेलले आर्थिक वर्ष २०८२/८३ का लागि परम्परागत शैलीकै बजेट ल्याएका छन् ।आर्थिक गतिविधि चलायमान बनाएर रोजगारी सिर्जना गर्नेदेखि सरकारकै आम्दानी बढाउनेसम्मका कामका लागि विशेष योजना (बिग पुस) आवश्यक रहेका बेला पौडेलले यस पटक धेरैलाई रिझाउन खोजेनन्, कसैलाई बिझाउने काम पनि गरेनन् ।खासगरी उत्पादन वृद्धि, रोजगारी सिर्जना, डिजिटल अर्थतन्त्रको विकास, पूर्वाधार विकास, कर तथा छुट सुविधामा समेत सामान्य हेरफेर गरी विगतकै निरन्तरता बजेटमा देखिएको छ । निश्चय पनि सरकारका स्रोत सीमित छन्, उपलब्ध स्रोतबाट बजेट खर्च गर्नुपर्ने क्षेत्रसमेत निश्चित छन् ।बजेटमा सरकारको ध्यान त्यसमै केन्द्रित देखिन्छ । बजेट विगतकै शृंखलाजस्तो देखिए पनि यस पटक कार्यान्वयनका कमजोरीको पुनरावृत्ति हुन हुन्न । किनभने जे–जति क्षेत्रमा बजेट विनियोजन भएको छ, त्यसको पूर्ण कार्यान्वयन भए अर्थतन्त्रलाई चलायमान बनाउन केही न केही सघाउ पुग्छ । त्यसकारण सरकारको ध्यान बजेटको प्रभावकारी कार्यान्वयनमा हुनुपर्छ ।अर्थमन्त्री पौडेलले बजेटको आकार केही बढाए पनि धेरै माथि जान नदिन संयमता अपनाए । राष्ट्रिय योजना आयोगले १९ खर्ब ६५ करोडको ‘सिलिङ’ दिएकामा १९ खर्ब ६४ अर्ब ११ करोडको बजेट आयो । यो रकम चालु आर्थिक वर्षको विनियोजित बजेटको तुलनामा ५.६ प्रतिशत र संशोधित अनुमानको तुलनामा १८.२ प्रतिशतले बढी हो ।विनियोजित बजेटका लागि सरकारले राजस्वबाट १३ खर्ब १५ अर्ब, आन्तरिक ऋणबाट ३ खर्ब ६२ अर्ब, वैदेशिक ऋणबाट २ खर्ब ३३ अर्ब ६६ करोड र वैदेशिक अनुदानबाट ५३ अर्ब ४५ करोड रुपैयाँ स्रोत जुटाउने अनुमान गरेको छ । यसरी जुटाइएको बजेट चालुतर्फ ११ खर्ब ८१ अर्ब, पुँजीगततर्फ ४ खर्ब ७ अर्ब र वित्तीय व्यवस्थातर्फ ३ खर्ब ७५ अर्ब रुपैयाँ खर्च गर्ने लक्ष्य छ ।आम्दानी र खर्च दुवै हिसाबले यो पूर्ण रूपमा कार्यान्वयन हुनुपर्छ, विगतमा जस्तै खर्च वा आम्दानी पुगेन भनेर मध्यावधि समीक्षाबाट संशोधन गर्नु हुँदैन । हरेक वर्ष बजेटको आकार वृद्धि गर्ने, त्यसलाई संसद्ले अनुमोदन गर्ने र विभिन्न बहाना देखाएर अर्थमन्त्रीले मध्यावधि समीक्षामार्फत संशोधन गर्ने विगतको शृंखलामा आगामी वर्ष ब्रेक लाग्नुपर्छ ।बजेटमा केही सकारात्मक कदम चालिएको छ । खासगरी तयारी नसकिएका आयोजनामा बजेट राख्ने परम्परालाई निरुत्साहित गर्दै ४ हजार ६ सय ५४ आयोजना हटाइएको छ । तीन करोड रुपैयाँभन्दा कम लागतका आयोजनामा बजेट छुट्याइएको छैन । पूर्वाधार क्षेत्रतर्फ निर्माणको अन्तिम चरणमा रहेका राष्ट्रिय गौरवका आयोजनालाई बजेट बढाइएको छ ।६८ वर्ष उमेर पुगेका ज्येष्ठ नागरिकले पाउने भत्ता ७० वर्ष पुगेपछि मात्रै पाउने व्यवस्था गरिएको छ । हरेक वर्ष जस्तो विद्युतीय सवारीसाधनको करका दर हेरफर हुने गरेकामा यस पटक यथावत् छ । पूर्वअर्थमन्त्री प्रकाशशरण महतले खाद्यान्न, गेडागुडी, फलफूल र दुग्धजन्य पदार्थ आयातमा लगाएको अग्रिम आयकर खारेज गरिएको छ । धान उत्पादनमा आत्मनिर्भर हुने भन्दै चैते धान खेतीका लागि सिँचाइ पूर्वाधार निर्माण गर्न ३३ करोड रुपैयाँ विनियोजन गरिएको छ ।निजी क्षेत्रले लामो समयदेखि माग गर्दै आएका केही महत्त्वपूर्ण मुद्दाको सम्बोधन बजेटले गरेको छ । सूचना प्रविधि क्षेत्रमा समेत निकै उदारता देखिएको छ । उद्योग स्थापनाका लागि जग्गाको हदबन्दी छुटदेखि कर सुविधासम्ममा वृद्धि गरिएको छ । नेपालीलाई विदेशमा लगानी गर्ने बाटोसमेत खुला गरिएको छ । पहिलो पटक कम्पनीमा ‘स्वेट सेयर’ र उधारो व्यापारलाई कानुनी मान्यता दिइएको छ ।सूचना प्रविधि सेवा निर्यातबाट प्राप्त हुने आयमा लाग्ने करमा ७५ प्रतिशत छुट हुने, नेपालमा बसी विदेशमा सूचना प्रविधि सेवा निर्यात गर्ने व्यक्तिको आम्दानीमा ५ प्रतिशत मात्र आयकर लाग्ने, १० करोडसम्मको वार्षिक कारोबार गर्ने स्टार्टअप व्यवसायलाई ५ वर्षसम्म आयकर नलाग्ने भएको छ । युवालाई उद्यमशील बनाउन ३ प्रतिशत ब्याजदरमा २ देखि २० लाख रुपैयाँसम्म ऋण दिइने भएको छ ।महिला उद्यमीलाई निःशुल्क कम्पनी दर्ता र कर छुट, विद्युतीय कारोबारमा शुल्क नलाग्नेलगायत व्यवस्था पनि गरिएको छ । समग्रमा बजेट फड्को मार्ने प्रकृतिको नभई प्रायः पुराना कार्यक्रमलाई निरन्तरता दिएर र केही सुधारसहितका नयाँ कार्यक्रम थपेर ल्याइएको छ, जसको कार्यान्वयन पक्षमा शंका कायमै छ । विगतका वर्षका बजेटमा समेत यस्तै नौला कार्यक्रम ल्याइए पनि कार्यान्वयन फितलो हुन्थ्यो । बजेटका धेरैजसो बुँदा कार्यान्वयन नभएका उदाहरण अनगिन्ती छन् ।त्यसकारण बजेटमा पहिलो पटक सार्वजनिक गरिएका सबै कार्यक्रमको अक्षरशः पालना हुन जरुरी छ । यी हरेक कार्यक्रमले अर्थतन्त्र विस्तारलाई नै सघाउने हुन् । अर्थतन्त्र विस्तार हुँदा रोजगारी सिर्जनादेखि सरकारी आम्दानीसम्म बढ्छ । त्यसैका लागि समयमै बजेट आओस्, त्यसको पूर्ण कार्यान्वयन भई खर्च होस् र अर्थतन्त्रमा समस्या नहोस् भनेर संविधानमै आर्थिक वर्ष सुरु हुनु डेढ महिनाअघि संघीय संसद्मा बजेट पेस गर्ने व्यवस्था गरिएको हो ।सरकारले आर्थिक वर्ष अर्थात् साउन १ अगावै प्रभावकारी राणनीति बनाएर बजेट कार्यान्वयन गर्नुपर्छ । बजेटबाट मुलुकको रूपान्तरणमा धेरै ठूलो फड्को मार्ने सम्भावना त छैन तर साबिककै समस्या समाधान गर्ने गरी कार्यान्वयन भए पनि उल्लेख्य उपलब्धि हासिल हुनेछ । संसद्का दुई ठूला दल मिलेर बनेको सरकारले ल्याएको बजेटसमेत पूर्ण कार्यान्वयन हुन सकेन भने मुख्य दल अर्थतन्त्रप्रति गम्भीर छैनन् भन्ने सन्देश मात्र जाने छैन, सर्वसाधारणमा निराशा चुलिनेछ ।निजी क्षेत्रको आत्मविश्वास बढ्ने छैन । जसले लगानी निरुत्साहित मात्र हुने छैन, रोजगारी सिर्जनामा पनि अवरोध आउनेछ । फेरि पनि ऊर्जावान् युवा जनशक्ति विदेश पलायन भइरहने, रेमिट्यान्समा भर पर्नुपर्ने र अर्थतन्त्रको विद्यमान समस्यामै रुमल्लिरहनुपर्नेछ । यसकारण बजेट कार्यान्वयनमा कमजोरी देखाउने छुट सरकारलाई छैन ।"
बजेटमा छुटेका सवाल,"आथिक वर्ष २०८२/०८३ को राजस्व र व्ययको अनुमान संघीय संसद्को संयुक्त बैठकमा संविधानले निर्धारित गरेकै दिन जेठ १५ गते पेस भएको छ । अरू वर्षभन्दा यस पटक एउटा फरक दृश्य आर्थिक सर्वेक्षणसमेत सोही दिन पेस भयो । यस पटक पनि दुई दिनअगाडि नै आर्थिक सर्वेक्षण पेस गर्ने कार्यतालिका सार्वजनिक भएकामा ‘भिजिट भिसा काण्ड’ ले संसद्को कारबाही अवरुद्ध भएपछि आर्थिक सर्वेक्षण पेस गर्न सम्भव भएन ।विगतदेखिको नियमित परम्परा धान्नेभन्दा फरक तरिकाको बजेट आउला भन्ने जनअपेक्षा थियो । तर यस बजेटले पनि विगतकै औपचारिकता धान्नेभन्दा खासै फरकपन देखाउन सकेन । सरकारका सबै बजेट भाषण र योजना राम्रा हुन्छन् । तर यसको कार्यान्वयन पक्ष राम्रो भएमा मात्र बजेटले अनुसरण गरेका लक्ष्य र उद्देश्य पूरा हुन्छन् । मुख्य कुरा कार्यान्वयन पक्षको हो ।आगामी वर्षको बजेटको आकारको कुरा गर्दा १९ खर्ब ६४ अर्बको बजेटलाई धेरैले अति महत्त्वाकांक्षी अंक भन्ने गर्छन् । मुलुकको आवश्यकताका आधारमा यो अंक ठूलो होइन । तर सरकारी खर्च गर्ने क्षमताको कुरा गर्दा यो महत्त्वाकांक्षी हो । चालु वर्षको १८ खर्ब ६० अर्बको बजेट जेठ १६ सम्म १२ खर्ब २९ अर्ब अर्थात् ६६ प्रतिशतमात्रै खर्च भएको छ । पुँजीगततर्फ ३ खर्ब ५२ अर्ब रहेकामा १ खर्ब ३० अर्ब अर्थात् केवल ३७ प्रतिशतमात्र बजेट खर्च भएको छ । आगामी आवका लागि पुँजीगततर्फ ४ खर्ब ७ अर्ब छुट्याइएको छ । राज्यको आवश्यकताका आधारमा यो अत्यन्त न्यून अंक हो । तर एकातर्फ स्रोतको कमी र अर्कोतर्फ खर्च गर्ने क्षमताका कारण संकुचन भएको देखिन्छ ।नेपालको अर्थतन्त्रको आकार नै करिब ४० प्रतिशतले न्यून मूल्यांकित छ । अनौपचारिक क्षेत्रलाई औपचारिक क्षेत्रमा समावेश गर्न सकेमा राजस्व वृद्धि भई पुँजीगत खर्च कम्तीमा दोब्बर बनाउन सकिन्छ । सरकारी क्षमता अत्यधिक न्यून छ । त्यसतर्फ सुधार गर्नुपर्छ ।आगामी वर्षको राजस्वको अनुमान १४ खर्ब ८० अर्बमध्ये संघीय सरकारका लागि १३ खर्ब १५ अर्ब रहेको छ । चालु वर्ष राजस्वको संशोधित लक्ष्य १२ खर्ब ६७ अर्बमध्ये ११ खर्ब २८ अर्ब संघीय सञ्चित कोषमा जम्मा हुने देखिन्छ । हाल जेठ १६ गतेसम्म राजस्व संकलन ९ खर्ब ७० अर्ब भएको छ । यो सुरु लक्ष्यको तुलनामा ६८ प्रतिशत मात्र हो । सुरुको कुल राजस्व लक्ष्य १४ खर्ब १९ अर्बको तुलनामा आगामी वर्षको राजस्व लक्ष्य करिब १५ प्रतिशतको वृद्धिदर अनुमान गरिएको छ । अनौपचारिक अर्थतन्त्रलाई माथि भनिएजस्तो अधिकांश हिस्सा औपचारिकतामा परिणत गर्न सकेमा राजस्वमा थप वृद्धि हुन सक्छ । जसअनुसार राजस्व संकलनमा प्रतिबद्धता भएमा वार्षिक कम्तीमा १६ खर्बको हाराहारीमा हुन सक्छ । राजस्व वृद्धि नै पुँजीगत खर्च वृद्धि गर्न सक्ने आधार हो । अनौपचारिक क्षेत्र व्यवस्थापनको ठोस योजना यस बजेटमा देखिएन ।बजेटमा राजस्व र अनुदानको स्रोतबाट नपुगेर ५ खर्ब ९५ अर्ब घाटा देखिएको छ । घाटा पूर्तिका लागि वैदेशिक ऋण २ खर्ब ३३ अर्ब र आन्तरिक ऋण ३ खर्ब ६२ अर्ब उठाउने योजना छ । वैदेशिक ऋण खर्चको क्षमता र आयोजनाहरूको प्रगतिका आधारमा प्राप्त हुन्छ । आन्तरिक ऋणको भार बढ्ने अवस्था छ । सार्वजनिक ऋण जीडीपीको ४४ प्रतिशत रहेको देखिन्छ । ऋण बढ्यो भनेर खासै चिन्ता गर्ने विषय होइन । तर त्यसको सदुपयोगका बारेमा चिन्ता गरिनुपर्छ । ऋण रकम उत्पादन वृद्धि, उत्पादकत्व वृद्धि, रोजगारी र आयआर्जनका कार्यमा खर्च भएमा त्यसलाई उपलब्धिका रूपमै लिनुपर्छ । तर त्यसविपरीत सरकारी कार्यालय सजावट, इन्धन खर्च, सवारीसाधन खरिद, मर्मत, सरकारी भवन निर्माण तथा मर्मतजस्ता कार्यमा खर्च भएमा चिन्ता गर्नुपर्छ । अन्य मुलुकमा पनि जीडीपीको तुलनामा उच्च सार्वजनिक ऋण रहेको पाइन्छ । जस्तै अमेरिकामा ११९ प्रतिशत, चीनमा ३१०, जापानमा २१६, भारतमा १००, भुटानमा १०९ प्रतिशतसम्म छ । सार्वजनिक ऋण विकास र आय तथा रोजगारी अभिवृद्धिमा खर्च हुनुपर्छ ।राजस्व र खर्च सम्बन्धमा पछिल्ला वर्षमा लक्ष्यअनुसार राजस्व असुली नहुने र खास गरी पुँजीगत खर्च कम हुने प्रवृत्ति छ । यसपछाडि अनेकन् सैद्धान्तिक कारण र समस्या दर्शाउन सकिएला । तर व्यावहारिक रूपमा हाम्रो राजस्व प्रशासन र विकास प्रशासन फितलो भएका कारणले लक्ष्यअनुसार काम हुन नसकेको हो । यो पंक्तिकार सरकारी राजस्व विभागहरूको प्रमुख भई काम गर्दाको अनुभवका आधारमा भन्नुपर्दा २०६५/०६६ मा राजस्व वृद्धिदर ३६/३७ प्रतिशतसम्म रहेको थियो । सन् २००२/२००३ देखिको राजस्वको विश्लेषण गर्ने हो भने कोभिड–१९ का कारणले अर्थतन्त्र शिथिल भएको अवस्थामा करिब ५ प्रतिशत राजस्व ऋणात्मक भएको बाहेक अरू वर्ष ऋणात्मक वृद्धि थिएन । पछिल्ला आर्थिक वर्षमा राजस्व वृद्धि नकारात्मक र लक्ष्यअनुसार असुली हुन सकेको छैन । राजस्व वृद्धिदर घट्नुको प्रमुख कारण राजस्वको नीति र प्रणालीभन्दा पनि राजनीतिक नेतृत्व र राजस्व प्रशासनको व्यावसायिक क्षमताको कमीका कारण हो । यसतर्फ ध्यानाकर्षण भई सुधार हुनुपर्छ ।हरेक वर्ष सरकारी खर्चमध्ये पुँजीगत खर्च हुन नसकेको चर्चा चल्छ । पुँजीगत खर्च हुने या नहुने कुरा आयोजना छनोट र बजेट निर्माण प्रक्रियाबाटै थाहा हुन्छ । विकास आयोजनाहरूको पूर्वतयारीबिना कार्यक्रम र बजेट राख्ने, बहुवर्षीय आयोजनाहरूका लागि स्रोत अभाव, वैदेशिक ऋण सहायता नआउने, समयमा ठेक्कापट्टा नलाग्ने, लाभग्राहीसँगको विवाद हुने लगायतका कारण हुन सक्छन् । मूल कुरा ठेक्कापट्टा लगाइसकेपछि नियमित अनुगमन, निरीक्षण र सहजीकरण नहुनु नै मुख्य कारण हो । यस बजेटले सार्वजनिक खर्च र आयोजना व्यवस्थापनमा विशेष महत्त्व दिई ४ हजार ६ सय ५४ संख्या घटाई छरितो बनाएको र तीन करोडभन्दा कमका आयोजना संघीय सरकारको बजेटमा नराख्ने नीति ल्याउनु सराहनीय छ । यसबाट संघ, प्रदेश र स्थानीय तहमा सरकारी खर्चमा हुने दोहोरोपन, खप्टिने र टुक्रिने समस्या केही हदसम्म अन्त्य हुन सक्ने देखिन्छ । यति हुँदाहुँदै पनि विकास आयोजनाको सघन अनुगमन संयन्त्र निर्माण गर्न सके थप प्रभावकारी हुन सक्छ । यसका दुई उदाहरण छन् ।एक, यो पंक्तिकार प्रधानमन्त्री तथा मन्त्रिपरिषद् कार्यालयको सचिव रहँदा तत्कालीन प्रधानमन्त्री पुष्पकमल दाहालले राष्ट्रिय गौरवलगायत ठूला विकास आयोजनाको स्थलगत अनुगमन, निरीक्षण गर्ने घोषणा गर्नुभयो । मेलम्ची खानेपानी, चमेलिया जलविद्युत्, सिक्टा र रानीजमरा सिँचाइ आयोजना, माथिल्लो तामाकोशी, मध्यपहाडी लोकमार्ग पूर्वी खण्ड, सुनकोशी–मरिन आयोजना, दाङको सिरसिया पुल, सिमकोट हिल्साको मोटरेबल पुल, प्रधानमन्त्री कृषि आधुनिकीकरण आयोजना कैलाली र झापा, कुलेखानी जलविद्युत् आयोजनालगायत दर्जनौं आयोजना प्रधानमन्त्रीसहितको टोलीले स्थलगत अनुगमन गर्‍यो । प्रधानमन्त्री निरीक्षणमा आउने भनेपछि बाटोमा हिँडिदिँदा पनि काम हुने रहेछ । काठमाडौंबाट प्रधानमन्त्रीसहितको टोली स्थलमार्गबाट मेलम्चीसम्म जाने क्रममा एकै दिनमा बाटोको सरसफाइ, मर्मतसम्भार, खाल्टा पुर्ने काम सबै सम्पन्न भएको पाइयो । आयोजनाका कर्मचारी, निर्माण व्यवसायी आयोजना स्थलमा उपस्थित थिए ।यसको निरन्तरताका लागि नेफाल सरकारले मेरै संयोजकत्वमा विकास आयोजना निरीक्षण तथा अनुगमन केन्द्रीय टोली गठन गरेको थियो । टोलीले जिल्ला जिल्लामा गएर अन्तर्त्रिया, छलफल र निरीक्षण गर्‍यो । आयोजना सञ्चालनमा परेका बाधा अड्काउ फुकाउने काम गरियो । आर्थिक वर्ष २०७३/०७४ देखि २०७५/०७६ सम्म हेरियो भने पुँजीगत खर्च सर्वाधिक ८० देखि ८५ प्रतिशत रहेको छ । राजस्व शतप्रतिशत असुली भएको छ । यस अनुभवले विकास आयोजना निरीक्षण तथा अनुगमनका लागि एक स्थायी संयन्त्र नै आवश्यक देखिन्छ । त्यस्तो संयन्त्र ‘विकास आयोजना निरीक्षण तथा अनुगमन उच्च आयुक्त’ हुन सक्छ । यसतर्फ ध्यान जानुपर्छ ।दोस्रो, महालेखा परीक्षकको कार्यालयको भवन निर्माणको ठेक्का लगाएको लामो अवधिसम्म पनि काम सुरु भएको थिएन । यो पंक्तिकार २०७४ सालमा महालेखा परीक्षक नियुक्त भएपश्चात् कोभिडको समयमा पनि चार वर्षभित्र भवन निर्माण सम्पन्न भयो । सो भवनको राष्ट्रपतिबाट शिलान्यास गराउन प्रस्ताव गर्दा राष्ट्रपति कार्यालयका पदाधिकारीबाट सुरुमा स्वीकार भएन । उहाँहरूको गुनासो ‘जो पनि शिलान्यासको प्रस्ताव लिएर आउने तर निर्माण सम्पन्न नहुने’ भन्ने थियो । निर्माण सम्पन्नताको सुनिश्चितता गरेपछि तत्कालीन राष्ट्रपति विद्यादेवी भण्डारीबाट शिलान्यास भई उहाँबाटै सो भवनको उद्घाटन पनि सम्पन्न भयो । प्रत्येक पटक राष्ट्रपति कार्यालय जाँदा भवनको कार्य प्रगतिसहितको निर्माणाधीन भवनको फोटो राष्ट्रपतिलाई देखाउने गरिएको थियो । माथिल्ला सरकारी पदाधिकारीले चासो राखिदिए मात्र पनि विकास आयोजना समयमै सम्पन्न हुन्छन् भन्ने यो अर्को उदाहरण हो ।बजेटको सैद्धान्तिक राजनीतिक पाटोको कुरा गर्दा यस बजेटले सुरुमै ‘समृद्ध नेपाल सुखी नेपाली’ को राष्ट्रिय आकांक्षा पूरा गर्न पछिल्ला वर्षमा राजनीतिक परिस्थिति अनपेक्षित रूपले अस्थिर बन्न पुगेकाले सेवा प्रवाह, सुशासन र विकास निर्माणमा प्रतिकूलता आएको उल्लेख छ । त्यसैगरी उपयुक्त नीति र राजनीतिक स्थिरताका साथ अघि बढ्न सक्दा समृद्धि हासिल गर्न सकिन्छ भन्ने र संसद्मा उपलब्ध अंकगणितको विकल्पमा दुई ठूला दलको सरकार बनेको र यसभन्दा अर्को उपयुक्त विकल्प नरहेको पनि उल्लेख छ । बजेटले विगतको राजनीतिक परिस्थिति र यसबाट परेको प्रभावको समीक्षा गरे तापनि वर्तमान राजनीतिक अस्थिरताले भविष्यमा निकाल्ने नतिजा र त्यसले पार्ने प्रभाव आकलन गरी उपयुक्त रणनीति तय गर्न सकेको पाइएन ।हामी वर्तमान राजनीतिक परिदृश्य र यो कसरी विकसित भएको छ भन्नेमा सचेत छौं । यो अवधि २०४६ साल र ०६२/०६३ को जस्तै संवेदनशील बन्दै छ । भ्रष्टाचार र खराब शासनले देशमा बारम्बार आन्दोलनलाई उत्प्रेरित गरेको छ । अहिलेको राजनीतिक परिस्थिति नजरअन्दाज गर्ने प्रकृतिको छैन । हालका दिनहरूका आन्दोलन खासगरी सत्तारूढ दलहरूको शासनशैलीप्रतिको आक्रोश र वितृष्णाका रूपमा पोखिएको छ । विगतदेखि झाँगिएका मिटरब्याज, लघुवित्त, सहकारीपीडित, भ्रष्टाचारका काण्ड र आर्थिक–राजनीतिक अपराध, बिचौलिया प्रवृत्ति हाबी तथा राज्यको स्रोत साधनको असन्तुलित वितरणजस्ता समस्याले राजनीतिक रूप लिई जनता सडकमा उत्रेको अवस्था हो । बजेट आर्थिक तथा वितीय उपकरणमात्र होइन, यसका राजनीतिक उद्देश्य पनि हुन्छन् । बजेटका नीति तथा कार्यक्रमबाट यस्ता समस्या समाधान गर्न सक्नुपर्छ ।बजेट तथ्यांकको सन्तुलन र अंकको जोड–घटाउको खेलमात्र होइन । यो आमनागरिकमा उत्साह, आशा जगाउने सरकारको प्रतिबद्धतासहितको दस्ताबेज पनि हो । यसले उद्योगी, व्यापारी, कृषक, विद्यार्थी, कर्मचारी, पेसाकर्मीलगायत समग्र राजनीतिक, आर्थिक र सामाजिक क्षेत्रको ध्यान खिचेको हुन्छ । बजेटले आमनागरिकलाई विश्वास दिलाउन सक्नुपर्छ । विगतदेखि नै बजेटले जनताका समस्यातर्फ पर्याप्त ध्यान नदिएको र उपलब्ध स्रोत साधनको न्यायोचित वितरण नभएकाले जनतामा वितृष्णा पैदा भएको छ । आमनागरिकमा बजेटप्रतिको चासो घटेको छ । जनतालाई बजेटप्रति विश्वास जगाउन सक्नुपर्छ । बजेटले जनताको जनजीवनमा ठ्याक्कै छुने सामाजिक सुरक्षा भत्ता पाउने उमेर ६८ बाट ७० बनाइयो र कर्मचारीको महँगी भत्ता ३ हजार बढाइयो । यसमा ज्येष्ठ नागरिक र कर्मचारी दुवै खुसी हुने छैनन् ।मुलुकको आजको खास समस्या युवा बेरोजगारी, गरिबी र भ्रष्टाचार नै हो । युवा शक्ति विदेश पलायन र भ्रष्टाचार सँगसँगै जोडिएको छ । कहिले नक्कली भुटानी शरणार्थी काण्ड, कहिले भिजिट भिसा काण्ड, कहिले सुन तस्करी काण्डहरू हुने गरेका छन् । बेरोजगारीको कारणले युवा शक्ति जहाँसुकै जान र जेसुकै गर्न तयार भएको अवस्था हो । सरकारी संयन्त्रमा देखिएका विकृति र भ्रष्टाचारले यस्ता क्रियाकलापलाई साथ दिएको छ । तसर्थ, भ्रष्टाचार नियन्त्रण गरी सुशासनको प्रत्याभूतिका ठोस कार्यक्रमका साथ युवा शक्तिलार्ई विदेश पलायनबाट रोकी स्वदेशमै कृषि, उद्योग, व्यापार र पेसामा आकर्षित गर्ने वातावरण बनाउन सकेको भए यो बजेट उत्कृष्ट मानिने थियो । यी विषय गम्भीरतापूर्वक सम्बोधन भएको पाइएन ।– दंगाल पूर्वमहालेखा परीक्षक हुन् ।"
सबैजसो काण्डमा राजनीतिक छाया,"राजनीतिक शक्ति–अभ्यासमा भइरहने उतारचढावले कुनै निश्चित देशलाई मात्रै होइन, संसारलाई नै प्रभाव पारिरहेको हुन्छ । सन् २०२२ देखि सुरु भएको रुस–युक्रेन युद्धले संसारकै राजनीतिलाई प्रभाव पारिरहेको छ । धेरैजसो देश युद्धरत मुलुकको पक्ष वा विपक्षमा छन् भने केही तटस्थ छन् । तथापि यो युद्धले संसारकै राजनीतिक, आर्थिक क्षेत्रमा प्रभाव पारिरहेको छ ।अमेरिकामा डोनाल्ड ट्रम्पले राष्ट्रपति पद बहाली गरेपछि विभिन्न देशसँगको व्यापार सम्बन्धमा ‘ट्यारिफ’ वृद्धि गरे । इजरायल–प्यालेस्टिनबीचको युद्धका कारण हजारौं मानिस मारिएका छन् । संसारभरि भइरहेका शक्तिको होडबाजी, युद्ध, द्वन्द्व र हिंसाले ती देश मात्रै होइन, संसारका अन्य देशको अर्थ–राजनीतिलाई नै प्रभाव पारिरहेका छन् । यसले राजनीतिको उद्देश्य आर्थिक, राजनीतिक शक्ति–अभ्यास हो भन्ने स्पष्ट देखाउँछ ।स्वभाविक रूपमा राजनीतिको केन्द्र शक्ति–अभ्यास नै हो, तथापि यस्तो शक्ति–अभ्यासको केन्द्रमा जनतालाई राखिनुपर्छ । जनताका सरोकार, आवश्यकता र चासोलाई सम्बोधन गर्ने शासन व्यवस्था स्थापित गरी सञ्चालन गरिनुपर्छ । जनता नै सर्वभौम र सर्वोपरि हुने राजनीतिक व्यवस्था सञ्चालनका लागि राजनीतिक नैतिकताको आवश्यकता हुन्छ । तर नेपाली राजनीतिमा राजनीतिक नैतिकताको तीव्र क्षयीकरण भएको छ । नैतिकताहीन र गैरजिम्मेवार राजनीतिकै परिणाम नेपालीको दैनिक जीवन थप कष्टकरण बन्दै गइरहेको छ ।लोकतान्त्रिक राजनीतिक व्यवस्थाका लागि विगतदेखि नै नेपाली जनताले निकै ठूलो बलिदानी गरेका छन् । निरंकुश जहानियाँ राणातन्त्रको जनतामाथिको चरम दमनविरुद्ध जनताकै नेतृत्वले बलिदानी दिए । निरकंश शाही राजतन्त्रको चरम लुट, दमन र सर्वसत्तावादविरुद्ध हजारौंले बलिदानी गरेर संघीय लोकतान्त्रिक गणतन्त्र स्थापित भयो ।निःसन्देह, लोकतान्त्रिक गणतन्त्रात्मक व्यवस्था स्थापना गर्नका लागि राजनीतिक पार्टी र नेतृत्वको भूमिका निकै महत्त्वपूर्ण छ । परिणामस्वरूप नागरिकले एकहदसम्म लोकतान्त्रिक अधिकारको उपभोग गर्न पाउने परिस्थिति विकास भएको छ । अर्कोतिर, नेपाली राजनीतिमा चरम बेथिति, अनैतिकता र अराजकता तीव्र रूपमा बढिरहेको छ । लोकतन्त्रको आवरणमा हुने नैतिकताहीन राजनीतिले देशलाई अझ बढी संकटमा धकेल्ने निश्चित छ ।नेपाली मूलधारको राजनीतिको मुख्य चरित्र भ्रष्टाचार, अनियमितता, ठगी, तस्करी बन्न पुगेको छ । त्यसको उदाहरण हो, भिजिट भिसा प्रकरण । शालीन र भद्र स्वभावका गृहमन्त्री रमेश लेखक भिजिट भिसाको अवैध असुली प्रकरणमा मुछिएका छन् । यही प्रकरणलाई लिएर सडकदेखि संसद्सम्म गृहमन्त्री लेखकको राजीनामाको माग भइरहेको छ । लेखक कर्मचारीको संलग्नता भए पनि आफू भिजिट भिसा प्रकरणमा सामेल नभएको प्रस्ट्याउने कोसिसमा छन् । तर यो प्रकरण गृह मन्त्रालयअन्तर्गतकै निकायबाट भइरहेका छन् । जनताको सुरक्षा गर्ने मुख्य जिम्मेवारी पाएको मन्त्रालयकै निकाय सेटिङ गरेर भिजिट भिसामा पठाउने र अलपत्र पार्ने गतिविधिमा संलग्न छ । यो जनतामाथिको ठूलो घात र अपराध हो ।आफ्नो जिम्मेवारी र नागरिकप्रतिको जिम्मेवारीबोध हुन्थ्यो भने गृहमन्त्रीले नैतिकताको आधारमा राजीनामा दिनुपर्थ्यो । तर, उनी यति गम्भीर अपराधको जिम्मेवारीबाट पन्छिँदै कर्मचारीलाई दोष लगाएर उम्किने प्रयत्नमा छन् । यो राजनीतिक नैतिकहीनताको एउटा नमुना हो ।राजनीतिक आदर्श, सिद्धान्त, विचार र व्यवहारका आधारमा सञ्चालित हुन्छ । जब कुनै पार्टी र नेतृत्व आधारभूत सिद्धान्त र विचारलाई नै तिलाञ्जली दिएर सत्ता, शक्ति र सम्पत्तिको मोहमा फस्छ, त्यहाँ कुनै राजनीतिक नैतिकताको सिद्धान्तले काम गर्दैन । राजनीतिक रूपान्तरणका लागि जनताले गरेका योगदान र बलिदानीलाई स्वार्थको सिँढी बनाउँछन्, आदर्श र विचारलाई अवसरमा रूपान्तरण गर्छन् र जनताका सपनालाई धुजाधुजा पारेर धोकाधडीमा परिणत गरिदिन्छन् । भाषणमा सधैं लोकतन्त्रको दुहाइ दिन्छन् । तर सत्तामा पुग्दा निरंकशु र सर्वसत्तावादी हुन्छन् । जनतालाई लोकतन्त्रको उपदेश दिन्छन्, लोकतान्त्रिक मूल्य–मान्यतालाई धूलीसात पार्न उनीहरू नै लाग्छन् ।नेपाली राजनीतिको मूल चरित्र नै गैरजिम्मेवारी र अनैतिकतामा रूपान्तरित भइरहेको छ । झापा गिरीबन्धु टिस्टेटको सट्टापट्टा प्रकरणमा नीतिगत भ्रष्टाचार भएको र एमाले अध्यक्ष केपी ओलीको संलग्नता रहेको काण्ड बाहिर आयो । यो विषयमा न त उनले पार्टीमा जवाफ दिनुपर्‍यो न त नागरिकलाई नै प्रस्ट्याउनुपर्‍यो ।राज्यसत्ता र पार्टी सत्ताको सिंहासनमा बसेर नीति, विधि र पद्धतिलाई नै कुल्चिएर दबाउन सक्ने सामार्थ्य भएपछि राजनीतिक नैतिकताको प्रश्नको नै महत्त्व के रहन्छ र ? बालुवाटार ललिता निवास जग्गा प्रकरणमा उच्चस्तरका राजनीतिक नेतृत्वको संलग्नता पाइयो । तर, राज्यसत्ता र राजनीतिक शक्तिमा हुने धेरै जनाले यो प्रकरणमा पनि एक किसिमको सफाया पाए । एयरपोर्ट सुन तस्करी काण्ड होस् वा पोखरा विमानस्थल निर्माणको कमिसन काण्ड, टेरामस्क घोटला काण्ड सबैजसो घोटला, भ्रष्टाचार र अनियमिततामा राजनीतिक पार्टी र नेतृत्व जोडिएर आउने गरेको छ ।सबैजसो काण्डमा राजनीतिक नेतृत्वलाई संरक्षण गर्ने वा जोगाउने काममा पार्टी र तिनको नेतृत्वको प्रत्यक्ष वा अप्रत्यक्ष संलग्नता हुने गरेको छ । यस्तो जनविरोधी हर्कत गर्दै आइरहेका राजनीतिक पार्टीले जनताको आशा, अपेक्षा र चाहनालाई सम्बोधन गर्ने जिम्मेवार र जवाफदेही राजनीतिक व्यवस्थालाई बलियो बनाउन सक्ने सम्भावना छैन ।भ्रष्टाचार, बेथिति र अराजकताको बिगबिगी भएको अवस्थामा सुशासनको नारासहित राजनीतिक पार्टी स्थापित हुने क्रम चलेको छ । सुशासनकै नारासहित राष्ट्रिय स्वतन्त्र पार्टी उदायो । उक्त पार्टीका सांसद ढाकाकुमार श्रेष्ठले मन्त्री बन्नका लागि रकम मागेको अडियो सार्वजनिक भएपछि उनीमाथि कारबाही भयो । यसले रास्वपाको सुशासनप्रतिको एउटा अडान रहेको देखाउँथ्यो । तर पार्टीका साभापति रवि लामिछाने पासपोर्ट, नागरिकता काण्ड हुँदै सहकारी ठगी प्रकरणको फेहरिस्त बाहिर आउँदा पार्टीले भ्रष्टाचार र अनियमिताताबारे ठोस अवधारणा ल्याउन सकेन । अन्ततः भ्रष्टाचार र अनियमितताविरुद्ध प्रश्न उठाउँदा पार्टीतिरै नैतिक प्रश्न खडा हुने ठाउँमा आइपुग्यो ।ट्रान्सपरेन्सी इन्टरनेसनलको सर्वेक्षणअनुसार नेपाल अति भ्रष्टाचार हुने देश हो । विश्वको १८० देशमा गरिएको सर्वेक्षणमा नेपाल १०७ औं स्थानमा छ, अर्थात् नेपालको पहिचान अतिभ्रष्ट देशमध्ये एक हो । यति धेरै भ्रष्टाचार राजनीतिक नेतृत्वले एक्लै गरेको भने छैन । चरम भ्रष्टाचार राजनीतिक नेतृत्व र कर्मचारीबीचको मिलिभगतको परिणाम हो ।यो परिणामलाई हेर्ने हो भने राज्य सुशासन स्थापित गर्न असफल भइसकेको छ । यही असफल राजनीतिक नेतृत्व र कर्मचारीतन्त्रले देशमा सुशासन स्थापित गर्न सम्भव छैन । यस्तो बेथिति नहुँदासम्म राजनीतिक पार्टी र नेतृत्वले राजनीतिक नैतिकताको प्रश्न कसरी उठाउन सक्छन् ?सन् २०२३ मा स्कटल्यान्डकी पहिलो महिलामन्त्री निकोल सर्जनले २७ वर्षको राजनीतिबाट बिदा लिइन् । उनले देशको गहिरो राजनीतिक संकट समाधानका लागि नयाँ नेताको आवश्यकता भएको महसुस गरेर हार्दिकतापूर्वक पद छोडेकी थिइन् । यसलाई उनको राजनीतिक नैतिकताका रूपमा पनि व्याख्या गरियो ।गतहप्ता मात्रै जापानमा चामलको मूल्य बढेर जनताले सास्ती खेपिरहेको बेला त्यहाँका कृषिमन्त्री टाकु इटोले ‘कहिल्यै चामल किन्न नपरेको, समर्थकबाट पाउने गरेको’ टिप्पणी गरेपछि जनताले आक्रोश व्यक्त गरे । जनताले चर्को मूल्यमा चामल किन्नुपर्ने मन्त्रीले सित्तैमा चामल उपभोग गरेको असंवेदनशील अभिव्यक्तिका कारण टाकुले नैतिकताका आधारमा राजीनामा दिए । राजनीतिक नैतिकताका यी केही उदाहरण हुन् ।नेपालमा पनि २०७५ मा एमालेबाट बनेका तत्कालीन कानुनमन्त्री शेरबहादुर तामाङले बंगलादेश अध्ययनका लागि गएका नेपाली छात्राका विषयमा नकारात्मक टिप्पणी गरेका कारण नैतिकताका आधारमा राजनीनामा दिएका थिए । तर, राजनीतिक पार्टी, नेतृत्व र राज्य संरचना भ्रष्टाचार, अनियमितता र स्वार्थसमूहको जन्जालमा परेपछि तिनले आदर्श, सिद्धान्त र विचार वा मूल्य–मान्यता र नैतिकताको राजनीतिक गर्ने व्यक्तिको अस्तित्व पनि समाप्त पारिदिने खतरा हुन्छ ।एमालेको पार्टी कार्यालय स्थापनाका लागि व्यापारीबाट जग्गा लिने विषय गलत भएको सवाल उठाउँदा विन्दा पाण्डे र उषाकिरण तिम्सिनालाई निलम्बन गरियो । शैक्षिक सुधारको प्रयत्नमा लागेकी तत्कालीन शिक्षामन्त्री विद्या भट्टराईलाई कामै गर्न नसक्ने परिवेश निर्माण गरेर पदत्याग गर्नुपर्ने परिस्थिति निर्माण गरियो । तर, दुई पटक सार्वभौम संसद् विघटन गर्ने ओलीलाई अलिकति पनि राजनीतिक नैतिकताको प्रश्नले छोएन ।मुख्य नेतृत्वमा न्यूनतम राजनीतिक नैतिकता नभएको देशले आर्थिक–सामाजिक प्रगति गर्न सक्दैन, नेपाल गरिब, कमजोर र पछौटे अवस्थामा रहनुको एउटा कारण यही नै हो ।मूल रूपमा राजनीतिक गैरजिम्मेवारीपना र नैतिकताविहीनताको परिणाम राज्यसत्ताका सबै अवयवमा देखिन्छ । जवाफदेहिता र जिम्मेवारीबोध भएन भने जनताले न्याय पाउँदैनन् । निजामती कर्मचारीले राज्यको सेवा गरेबापत् तलबभत्ता पाउँछन् ।आर्थिक–सामाजिक प्रगतिको जिम्मेवार र हिस्सेदार पनि कर्मचारी हुन् । कर्मचारीको माथिल्लो नेतृत्व जिम्मेवारीबोध गर्नुभन्दा स्वार्थप्रेरित हुने गरेका छन् । निजमती विधेयकमा ‘कुलिङ’ अवधि राख्न नदिन राजनीतिक दौडधुप गर्ने जिम्मेवार प्रशासकको नियत स्पष्ट छ । विगतदेखि शक्ति र सत्ताको स्वाद लिएर देशको यो हालत बनाउन त भूमिका खेले नै, अब प्राप्त अवसर पनि नफुत्कोस् भन्ने तीव्र स्वार्थ उनीहरूमा देखिन्छ । यसले उच्च तहका कर्मचारीको स्वार्थ कति नैतिक चरित्रको छ भन्ने उदांगो हुन पुगेको छ ।न्यायलयमा पनि राजनीतिक नैतिकताविहीताको प्रतिछाया देखिन्छ । २०७७ जेठ १० गते रुकुमको सोतीमा अन्तरजातीय प्रेमसम्बन्धकै कारण ६ जना युवाको निर्ममतापूर्वक नरसंहार भयो । संसदीय छानबिन समितिको प्रतिवेदन होस् वा अन्य स्वतन्त्र अध्ययले नरसंहारको मुख्य कारण जात व्यवस्था नै भएको निष्कर्ष निकालेका छन् । रुकुम जिल्ला अदालतले गरेको फैसलामा पनि नरसंहारका कारण जात नै भएको किटानी गरिएको छ । तर उच्च अदालत सुर्खेतको फैसलामा हत्याकाण्ड जातका आधारमा नभएको स्वार्थप्रेरित फैसला आएको छ ।२०६४ मा रौतहट जिल्लामा बम विस्फोट घटनामा परेकालाई ज्युँदै इँटाभट्टामा हालेर जलाएर हत्या गर्ने पूर्वमन्त्री तथा कांग्रेसका नेता मोहम्मद आफताब आलमलाई उच्च अदालतले सफाइ दिएको छ । यी घटनाले जनताको न्यायालयप्रतिको विश्वास नामेट पारिदिने खतरा बढेको छ । स्वाभाविक रूपमा न्यायालय पनि राजनीतिक शक्तिबाट अछूतो छैनन् भन्ने देखिन्छ ।राज्यलाई दिशानिर्देश गर्ने मुख्य शक्ति राजनीतिक पार्टी र तिनका नेतृत्व नै हुन् । जबसम्म राजनीतिक नेतृत्वमा जनताप्रति जिम्मेवारीबोध हुँदैन, अराजनीतिक निरंकुशता हाबी हुन्छ, जवाफदेहिता शून्य हुन्छ, त्यसको प्रतिछाया राज्यका सबै निकायमा पर्छ । भ्रष्ट र गैरजिम्मेवार राजनीतिक नेतृत्वकै कारण राज्यका सबै संरचना भ्रष्ट र गैरजिम्मेवार हुन पुग्छन् ।कर्मचारीतन्त्र, प्रहरी प्रशासन, न्यायालय, व्यापारिक क्षेत्र, सेवा प्रदायक निकाय यसैबाट प्रभावित हुन्छन् । यति मात्रै होइन, खराब राजनीतिक संस्कार र संस्कृतिले नै समग्र सामाजिक संस्कृति निर्माणमा योगदान गरिरहेको हुन्छ । त्यसैले गैरजिम्मेवार र नैकिताविहीन राजनीतिक परिपाटीको सामाजिक–आर्थिक र राजनीतिक रूपान्तरण आवश्यक छ । यसका लागि जनता र जनताप्रति जवाफदेही शक्तिले प्रतिरोध गर्न जरुरी छ ।"
वैदेशिक रोजगारीले थपेको चिन्ता,"गाउँघर मात्रै होइन, सहरी क्षेत्रमा पनि अचेल वैदेशिक रोजगारीमा नजाने व्यक्तिका घर भेट्टाउन मस्किल छ । वैदेशिक रोजगारीमा नगए आर्थिक अवस्था सुधार गर्नै नसकिने सोच हामीमा विद्यमान छ । वैदेशिक रोजगारीमा गएका सदस्यका घर अन्यका तुलनामा केही सुविधासम्पन्न देखिएका छन् । त्यसले पनि धेरैलाई वैदेशिक रोजगारीमा जाने लालसा बढाइरहेको छ ।यहाँ खासै केही गर्न नसकेको र भविष्य पनि नदेखेको पछिल्लो पुस्ता वैदेशिक रोजगारीका लागि बढी आकर्षित छ । सामान्य लेखपढ गरेका ग्रामीण क्षेत्रका व्यक्ति पनि पछिल्लो समय वैदेशिक रोजगारीमा गइरहेका छन् । यहाँबाट अध्ययनका लागि भनेर गए पनि अन्ततः उनीहरूको ध्यान रोजगारीमै केन्द्रित छ । रोजगारीमा गएकाहरू घामपानी नभनी पैसा कमाउनतिर लागेका छन् । कतिपय घरखेत उकास्न पैसा कमाउनुपर्ने बाध्यतामा छन् भने कतिपय परिवारको सपना पूरा गर्न दसनंग्रा खियाएर विदेशी भूमिमा पसिना बगाइरहेका छन् ।वैदेशिक रोजगारीमा जाने धेरैले त्यहाँ काम गर्दा अथवा खाँदा, बस्दा अपनाउनुपर्ने सावधानीका बारेमा समेत जानकारी लिएका हुँदैनन् । यहाँबाट वैदेशिक रोजगारीमा जानेलाई सचेत हुनुपर्ने विषयमा न व्यक्ति सचेत देखिन्छ, न त सरकारले नै यससम्बन्धी कुनै तालिम दिने गरेको छ । एकाध म्यानपावर कम्पनीबाहेक धेरै यस विषयमा गम्भीर बनेको पाइँदैन । नेपालबाट विभिन्न मुलुकमा वैदेशिक रोजगारीका लागि जाने व्यक्तिले विभिन्न खाले स्वास्थ्य समस्यालगायत अन्य समस्याबाट गुज्रिनुपरेका धेरै उदाहरण छन् ।नेपालबाट गएका धेरै युवा पछिल्लो समय मिर्गौलासम्बन्धी रोग लिएर फर्किएका कतिपय समाचार हामीले हेर्ने, पढ्ने र सुन्ने गरेका छौं । पछिल्लो समय नेपालमा केही गर्न सकिन्न भन्ने भाष्य बनेको छ । नेपालमा सम्भावना नदेखेर आफ्नो अनि परिवारको सपना पूरा गर्ने ध्याउन्नमा युवाहरू घामपानी नभनी खट्दा विभिन्न खाले स्वास्थ्य समस्या देखिने गरेका हुन् । नेपालमा भन्दा गर्मी बढी हुने मुलुकमा गएका कतिपय युवा हावापानी, रहनसहनका बारेमा अनभिज्ञ रहँदा पनि समस्या हुने गरेको छ । बसाइँ, खानपिन, हावापानी नमिल्दा कतिपय वैदेशिक रोजगारीमा गएका युवा त्यसै नेपाल फर्किनुपरेका उदाहरण पनि थुप्रै छन् । यसरी विदेशमा स्वास्थ्य समस्याबाट पीडित भइसकेपछि अन्ततः उनीहरूलाई नेपाल फर्किनुको विकल्प रहँदैन । यसरी धन हैन रोग बोकेर नेपाल फर्किने प्रशस्त छन् ।भक्तपुरस्थित सहिद धर्मभक्त राष्ट्रिय अंग प्रत्यारोपण केन्द्रमा मिर्गौलाको समस्या लिएर पुग्ने धेरै युवा वैदेशिक रोजगारीबाट फर्किएका रहेको अस्पलालले जनाएको छ । कोही सुरुकै स्टेजमा थाहा पाएर फर्किएका छन् भने कोही अन्तिम स्टेजमा पुगेपछि फर्किएर उपचार गराइरहेका छन् । उनीहरू स्वास्थ्य समस्या लिएर नेपाल फर्किंदा परिवारमा थप चिन्ता बढाएको छ । अन्तिम अवस्थामा नेपाल फर्किएर उपचार गराउँदा परिवारमा चिन्ता मात्रै हैन, कमाएको सम्पत्ति पनि स्वास्थ्य उपचारमै सकिने भएपछि कतिपयको घरपरिवार नै बिल्लीबाठ भएका थुप्रै उदाहरण हामी देख्न पाउँछौं ।कतिपय घरबार धितो राखेर र मिटर ब्याजमा ऋण लिएर पनि वैदेशिक रोजगारीमा गइरहेका छन् । त्यस्ता व्यक्ति पनि बीचमै फर्किएर उपचार गराइरहेका छन् । उनीहरूको परिवारको आशा अनि सम्पत्तिका नाममा भएको अलिकति जायजेथा पनि उकास्ने अवस्था छैन । परिवारको आर्थिक अवस्था सुधारेर सुनौलो भविष्यको कल्पना गरेका युवाहरूको सपना चकनाचुर भएको छ ।नेपालबाट दैनिक हजारौंको संख्यामा युवाहरू अहिले वैदेशिक रोजगारीमा जाने गरेको सरकारी तथ्यांक छ । तीमध्ये कति त स्वास्थ्य समस्या भए पनि जाने गरेका छन् । स्वास्थ्य परीक्षणका लागि तोकिएका स्वास्थ्य संस्थाले वैदेशिक रोजगारीमा जाने कतिपयलाई समस्या हुँदाहुँदै पनि पठाउने गरेको चिकित्सकहरू नै बताउँछन् । नेपालबाट स्वास्थ्य परीक्षण गरेर वैदेशिक रोजगारीमा गएकामा पनि मिर्गौलासम्बन्धी समस्या देखिएपछि त्यहाँ पुग्नेबित्तिकै नेपाल फर्कनुपरेका उदाहरण प्रशस्त छन् । पछिल्लो समय वैदेशिक रोजगारीका लागि महिला र पुरुष जाने भए पनि मिर्गौलासम्बन्धी समस्या भएकामध्ये धेरै पुरुष रहेको अस्पतालका तथ्यांकले देखाएका छन् । मिर्गौलासम्बन्धी समस्याबाट पीडित भएर स्वदेश फर्किनेको आधा संख्या जनजाति समुदायको रहेको सहिद धर्मभक्त राष्ट्रिय अंग प्रत्यारोपण केन्द्रको भनाइ छ ।वैदेशिक रोजगारीका क्रममा खासगरी पुरुषसँगसँगै महिला पनि जान थालेपछि नेपाली समाजको पारिवारिक, सामाजिक र सांस्कृतिक अभ्यासमा तीव्र परिवर्तन हुन थालेको छ । दाम्पत्य जीवनमा विचलन आउने, विवाहेत्तर सम्बन्धमा आकर्षण बढ्नेजस्ता समस्या पनि उत्तिकै छन् । जसका कारण समाज, परिवार र व्यक्तिको मानसिक स्थितिमा नै विचलन आएको पाइएको छ । पुरुष वैदेशिक रोजगारीमा गएका घरका महिलाले विवाहित पुरुषसँग सामाजिक सञ्जालमार्फत सम्बन्ध बढाएका कारण घरबार नै बिग्रेका उदाहरण पनि देखिन थालेको छ । यस्तै महिला वैदेशिक रोजगारीमा गएका घरका पुरुषले दोस्रो विवाह गरेका र घरवार बिग्रेका धेरै उदाहरण हामी देख्न पाउँछौं । कतिपय अवस्थामा पुरुष विदेश गएका घरका महिलाले चरित्रहत्याको लाञ्छना पनि सहनुपरेको छ ।वैदेशिक रोजगारीमा गएका व्यक्तिको स्वास्थ्यमा समस्या देखिए पारिवारिक विचलन आउने र वैदेशिक रोजगारीमा गएका व्यक्ति वा परिवारका सदस्यले बाटो बिराए पारिवारिक, सामाजिक सबै खाले जोखिम बहन गर्नुपर्ने भएकाले पनि व्यक्ति स्वयंले कुनै कदम चाल्नुपूर्व सयौं पटक सोच्नुपर्ने देखिन्छ ।वैदेशिक रोजगारीको सकारात्मक प्रभावभन्दा बढी नकारात्मक प्रभाव समाजमा देखिएको छ । वैदेशिक रोजगारीले समाजका सक्षम, उर्वर र सिर्जनशील युवा जनशक्ति विदेश पलायन हुँदा कतिपय गाउँघर बालबालिका र वृद्धवृद्धा मात्र बस्ने थलो बन्दै गएका छन् । यस्ता गाउँघरमा कुनै आपतविपत् आइलागे पनि उद्धार गर्ने युवाको कमी छ ।सरकारले विप्रेषण बढेको भन्दै खुसी व्यक्त गर्ने गरेको छ । तर विप्रेषणसँगै आउने स्वास्थ्य, सामाजिक र आर्थिक विचलनका बारेमा चासो दिएको पाइँदैन । वैदेशिक रोजगारीको प्रभावस्वरूप स्वास्थ्य समस्या, पारिवारिक संरचना र दाम्पत्यसम्बन्धमा देखिएको परिवर्तनलाई सकारात्मक तरिकाले व्यवस्थापन गर्न नसकिए यसको असर अझै गहिरो गरी फैलिँदै जाने र विकराल बन्ने निश्चित छ ।"
आलम कानुनको बलमा छुटे कि सत्ताको शक्तिमा ?,"उच्च अदालत जनकपुरको वीरगन्ज इजलासले बुधबार गरेको फैसलासँगै पूर्वमन्त्री तथा कांग्रेस नेता मोहम्मद आफताब आलम कारागारबाट मुक्त भएका छन् । १७ वर्षअघिको संविधानसभा निर्वाचन प्रभावित गर्न आफैंले बनाउन लगाएको बम विस्फोट हुँदा घाइते भएका युवाहरूलाई जिउँदै इँटाभट्टामा हालेर जलाएको अभियोगमा ६ वर्षदेखि जेलमा रहेका आलमले सफाइ पाएका छन् । तर, यसले हाम्रो अनुसन्धान, अभियोजन र न्यायिक प्रक्रियामा गम्भीर प्रश्न उठाएको छ ।पहिलो त उनको दबदबा कति थियो भने घटनाको १२ वर्षसम्म पनि पीडित परिवारको आवाज राज्य संयन्त्रले नै दबाएका थिए । तर, सर्वोच्च अदालतको आदेशपछि मात्र मुद्दाको अनुसन्धान सुरु भएको थियो र उनी पक्राउ परेका थिए ।मुद्दा चलेको पाँच वर्षमा गत वर्ष उनलाई जिल्ला अदालतले जन्मकैद हुने सजाय सुनाएको थियो । तर, एक वर्ष एक महिनापछि उनलाई उच्च अदालतले भने सफाइ दिएको छ । आलमलाई सफाइ दिने फैसलामा जिल्ला अदालतले निर्क्योल गरेका सबै तथ्यलाई उच्चले बदर गरिदिएको छ । एउटा जघन्य घटनाका अभियुक्तमाथि यसरी शतप्रतिशत विपरीत फैसला आएकाले न्यायपालिकामाथि पनि प्रश्न उठेको छ । यस विषयमा न्यायिक नेतृत्वको ध्यान पुग्न आवश्यक छ ।आलम जोडिएको यो घटना २०६४ चैत २७ को हो । भोलिपल्ट हुँदै गरेको संविधानसभाको निर्वाचनमा विपक्षीका मतदातालाई त्रसित बनाई बुथ कब्जा गरेर निर्वाचन जित्ने उद्देश्यसहित बम बनाउन लगाएको आरोप आलममाथि छ । रौतहटको साविक राजापुर फरदहवा–४ स्थित कांग्रेस नेता तथा आलमका काका स्व. शेख इद्रिसको गोठमा बम बनाउने क्रममै विस्फोट भएको थियो ।त्यसक्रममा घाइते भएका यमुनामाई गाउँपालिकास्थित सरुअठा गाउँका पिन्टु भन्ने त्रिलोकप्रताप सिंह र ओसी अख्तर मियाँलाई जिउँदै चिम्नीभट्टामा हालेर मारेको आरोप छ । विस्फोटको घटनालाई गुपचुप राखेर केही घाइतेलाई भारतमा उपचार गर्न पठाइएको थियो भने अरूलाई मुख खोले ‘जे पनि हुन सक्ने’ धम्की दिएर चुपचाप पारिएको अभियोगपत्रमा उल्लेख छ ।विस्फोटको तीन दिनपछि ३० चैत २०६४ मा एमाले उम्मेदवार शैलेन्द्र साहले घटनाबारे प्रहरीमा निवेदन दिएका थिए । झिनो अनुसन्धान भए पनि मुद्दा अघि बढेन । त्रिलोकका पिता र ओसीकी आमाले जिल्ला प्रहरी, सरकारी वकिल, उच्च सरकारी वकिल र महान्यायाधिवक्ताको कार्यालयमा हारगुहार गरेका थिए । तर, अनुसन्धान नै नभएपछि उनीहरू सर्वोच्च पुगेका थिए ।सर्वोच्च अदालतले २०६९ मा गम्भीर रूपले अनुसन्धान गरी मुद्दा चलाउनू भन्दै सरकारका नाममा निर्देशनात्मक आदेश दिएको थियो । तर त्यसको सात वर्षपछि मात्र २०७६ असोजमा पक्राउ गरेर सरकारले मुद्दा चलाएको थियो । एउटा व्यक्तिमाथि अनुसन्धान गर्न पीडित परिवार भएभरका निकाय धाउनुपर्ने अवस्था किन आयो ? किन उनीमाथि स्वाभाविक अनुसन्धान भएन ? प्रस्ट छ, त्यहाँ शक्तिको आड थियो भन्ने प्रस्ट भइसकेको छ ।अझ अदालतमा मुद्दा चलिरहेका बेला पनि उनको दलका सभापति शेरबहादुर देउवाले ‘आलमलाई छुटाउन पहल गर्ने’ भन्दै समर्थकहरूलाई विश्वस्त बनाएका थिए । त्यसका लागि देउवाले प्रस्टीकरण पनि दिनुपरेको छैन, बरु आलम ससम्मान रिहा भएका छन् ।पाँच वर्ष मुद्दा चलेपछि २०८१ वैशाख १३ मा जिल्ला अदालत रौतहटले आलम, भाइ मोहम्मद महताब आलम, शेख सेराज (सराज) र बद्री सहनीलाई जन्मकैदको सजाय गरेको थियो । जिल्ला अदालतले विस्फोट भएको तथ्य स्थापित भएको भन्दै घाइते त्रिलोकप्रताप र ओसी अख्तरलगायतलाई मोहम्मद आफताब आलमसमेतले बोरामा हालीट्याक्टरमा राजा इँटा उद्योगको चिम्नी भट्टामा लगी जलाई मारेको ठहर गरेको थियो । उच्चले भने बम विस्फोट वारदात वस्तुनिष्ठ प्रमाणले पुष्टि हुन नसकेको, घाइते भनिएका त्रिलोकप्रसाद र ओसी अख्तरलाई ट्र्याक्टरमा हाली राजा इँटाभट्टामा लगी पोलेको भन्ने ठोस सबुद प्रमाण भेटिन नसकेको र विधि विज्ञान प्रयोगशालाको प्रतिवेदनले पनि यसलाई पुष्टि गर्न नसकेको निर्क्योल गरेको छ । अब सर्वोच्च अदालतमा पीडितले न्याय खोज्ने विकल्प बाँकी नै छ । न्यायिक प्रक्रियामा यो नियमित अभ्यास हो । तर, आफ्ना सन्तान गुमाएका अभिभावकका लागि भने यो ढिलाइ, यो पर्खाइ र यो उतारचढाव अस्वाभाविक हो ।आलमले आफ्नो इलाकामा त्रास फैलाएको र दबदबा कायम गरेको आरोप लाग्ने गरेको छ । आफूलाई पक्राउ गर्ने प्रहरी अधिकारीले गल्ती गरेको भन्दै उनले ‘जिल्लामा आगो लाग्ने’ धम्की दिएका थिए । यो आक्रोशपूर्ण अभिव्यक्ति मात्र थिएन, यसका लागि उनी अभ्यस्त नै थिए । छोरा ओसी अख्तरको न्यायका लागि गौर, हेटौंडा र काठमाडौं धाइरहेकी आमा रुक्सनालाई ८ माघ २०६७ साँझ गोली हानी हत्या गरिएको थियो ।उनलाई गोली किन हानियो ? त्यसको पृष्ठभूमिमा को थियो र स्वार्थ के थियो भन्ने विषयमा अहिलेसम्म गहन अनुसन्धान भएको छैन । यस राजापुर वरपरको समाजको शान्तिसुरक्षा र सामाजिक मनोविज्ञानलाई प्रस्ट पार्दछ । अहिले पनि पीडित परिवार र न्यायका लागि सहयोग गरेका व्यक्ति तथा संस्थाको सुरक्षाप्रति संशय बढेको छ । यति ठूलो जोखिम मोलेर पनि न्यायको दियो खोज्दै हिँडेका वृद्ध नागरिकलाई न्यायिक नेतृत्वले निराश बनाउनु हुन्न । यसमा सकारात्मक र प्रभावकारी हस्तक्षेप आवश्यक छ ।"
गणतन्त्रमा खस्किँदो शासकीय कौशल,"पहिलो संविधानसभाको पहिलो बैठकले वंशानुगत राजतन्त्रको अन्त्य गरेर गणतन्त्र स्थापना गरेको १७ वर्ष भइसकेको छ । संविधानसभाबाट ‘हामी सार्वभौमसत्तासम्पन्न नेपाली जनता’ को नाममा संघीय लोकतान्त्रिक गणतन्त्रात्मक शासन व्यवस्था अंगिकार गरेको नेपालको संविधान जारी भएको पनि ११ वर्ष बितिसकेको छ ।संविधान त साधन मात्र हो, साध्य नेपाली जनताको सर्वोपरि हित हो । गणतन्त्रको यस यात्रामा नेपालीहरूको खुसी र प्रतिष्ठा बढाउन सक्यो सकेन र सकेन भने यसको दोष राजनीतिक प्रणालीको हो कि यसका सञ्चालकहरूको हो ? अब बहसको विषय हुनुपर्दछ । अमेरिकी संविधानका निर्मातामध्येका एक बेन्जामिन फ्रांक्लिनले भनेका थिए, ‘अमेरिकी संविधानले खुसीको प्रत्याभूति गर्दैन, यसको खोजी मात्र गर्दछ, तिमी आफैंले यसलाई समात्न सक्नुपर्दछ ।’ गणतन्त्र यस्तो व्यवस्था हो जहाँ शक्तिको प्रयोग जनताको लोकप्रिय सहभागिताबाट गरिन्छ न कि वंशानुगत वा दैवी आदेशबाट । त्यसैले अर्का अमेरिकी संविधानका मस्यौदाकार थोमस जेफर्सनले चेतावनी दिएका थिए, ‘जनताको आचरण र जोसले गणतन्त्रको बलियोसँग संरक्षण हुन्छ, यसमा कमी वा उदासिनता यस्तो घुनकिरा हो जसले संविधान र कानुनको मुटु नै खाइदिन्छ ।’प्रसिद्ध लेखक स्यामुयल हन्टिङटनले लेखेका छन्, ‘जब सर्वसत्तावादको स्मरण हराउँदै जान्छ, लोकतन्त्रको असफलताको असन्तोष बढ्न थाल्दछ ।’ अहिले नेपाली समाजमा परिवर्तनको लाभ नपाएको आक्रोश बढ्दै गएको छ । नेपाली जनताले निरंकुशता, विभेद र उत्पीडनको अन्त्य गर्न पटक–पटक गर्दै आएको जनआन्दोलन, सशस्त्र संघर्ष, त्याग र बलिदानको परिणाममा आफैंले छानेका प्रतिनिधिहरूले जारी गरेको संविधानबाट धेरै आशा गरेका थिए । तर दुर्भाग्य नै हो, जनताको आशामाथि कुठाराघात भयो । जब आशामाथि धोखा हुन्छ, तब निराशाको मौन क्रान्ति भुसको आगोजस्तै भित्रभित्रै सल्किँदै जान्छ । अझ युवा पुस्ताहरूमा निराशा बढ्यो भने यसले अराजकतातिर लैजान्छ । रुसमा जारहरूको शासनकालमा युवाहरूले ‘शून्यवाद (निहिलिज्म)’ को अभियान चलाएका थिए । यो निरंकुश व्यक्तिवाद थियो । जसले न धर्म मान्थ्यो, न परिवार र कानुन नै मान्दथ्यो । शून्यवादीहरू न तर्कको आधारमा कुनै कुरा मान्दथे, न वैज्ञानिक ढंगले तर्क गर्दथे न बाउबाजेलाई आदर गर्दथे । वास्तवमै ‘शून्यवाद’ विनाशवाद थियो । यो तानाशाहीभन्दा खतरा मानियो, जसले समाज नै ध्वस्त पार्ने सम्भावना थियो । त्यसैले युरोपका सबै शासकहरू मिलेर ‘शून्यवाद’ लाई दबाए ।नेपालमा अहिले युवाहरूमा बढ्दै गएको असन्तोषले ‘शून्यवाद’ कै रूप लिने सम्भावनालाई नकार्न सकिन्न । उनीहरू बेरोजगार छन्, नेपालमा भविष्य नदेखेर विदेश पलायन हुँदै छन् । नेपालका गाउँ युवाविहीन र खेतबारी बाँझो हुँदै छन् । उनीहरू आशाको किरण कहीँ कतै देखिरहेका छैनन् । अर्कोतिर सत्तामा रहने वर्ग उही छ र पालोपालो शासनको रजगज गर्दै छ । उनीहरूमा युवाहरूको आशा जगाउने इच्छा र सोच केही देखिएको छैन ।दैनिकजस्तै भ्रष्टाचारका काण्डहरू सार्वजनिक भइरहेका छन् । सार्वजनिक पदलाई व्यक्तिगत लाभको लागि निर्लज्ज रूपमा प्रयोग भइरहेको देखिन्छ । राज्यका लाभहरू आफन्त र आसेपासेहरूलाई दिइन्छ । सार्वजनिक सेवाहरूमा लोक सेवा आयोगले सिफारिस गर्ने पदहरूबाहेकमा दलीय आधारमा नियुक्त गरिन्छ र योग्यतातन्त्रलाई उपेक्षा भइरहेको छ । लोकतन्त्रमा सरकार जनताप्रति जवाफदेही हुनुपर्नेमा उसको शैली निरंकुश हुँदै गएको देखिन्छ । शक्ति पृथकीकरण र नियन्त्रण सन्तुलनका लागि स्थापित निकायहरूप्रति पनि जनविश्वास गुम्दै गएको छ । कर्मचारीतन्त्र त उसले आन्तरिकीकरण गरेको संस्कार–ढिलासुस्ती, भ्रष्टाचार र आत्मपूजाबाट त्यसै बदनाम छ । समग्रमा हाम्रा शासन र सुशासनका पात्रहरूप्रतिको आक्रोश राजनीतिक प्रणालीप्रति पनि देखिन थालेको छ । सार्वजनिक पदाधिकारीहरूको अकुशलता र अनैतिक आचरणको निन्दा तिनीहरूप्रति नै हुनुपर्दथ्यो । यसमा ‘गणतन्त्र’ को के दोष ? संविधान र कानुनको दृष्टिमा एक जना पनि माथि छैन भन्ने शासनप्रणाली नै ‘गणतन्त्र’ हो । तर नबुझेर वा बुझ पचाएर यसमाथि हिलो छ्याप्ने काम भइरहेको छ ।चिनियाँ दार्शनिक कन्फ्युसियसको, ‘सौन्दर्यबिनाको पदवी, श्रद्धाबिनाको उत्सव र दुःखबिनाको शोकको के अर्थ’ भन्ने भनाइ मननयोग्य छ । गणतन्त्रप्रति आदर नभएको उत्सव केवल औपचारिकता मात्र हुन जान्छ । यस प्रणालीका राम्रा पक्षहरूको व्यापक प्रचारप्रसार गरेर जनतामा यसप्रति सम्मान जगाउन सक्नुपर्छ । सरकार र राज्यका निकायहरूले गणतन्त्रका मूल्यहरू– स्वतन्त्रता, समानता, कानुनको शासन र लोकप्रिय सहभागिताको प्रत्याभूति गर्ने प्रण जनतासामु गर्नुपर्छ । गणतन्त्रको लाभ लिएर घुनकिराजस्तै त्यसलाई खोक्रो बनाउनेहरूले देखावटी उत्सव मनाउनुको कुनै अर्थ रहँदैन ।गणतन्त्रमा हर्ताकर्ता हुँ भन्नेहरूको राज्यकला (स्टेटक््रयाफ्ट) मा सुझबुझपूर्ण देखिएन । सरकार सञ्चालन गर्नेहरूमा शासकीय क्षमता भएन । अपरिपक्वहरूबाट सुशासनको आशा गर्नु नै व्यर्थ थियो । समय धेरै अगाडि बढिसक्यो, दिक्कलाग्दो थोत्रा तर्कमा उनीहरू आफूलाई उम्दा देखाउन खोजिरहेका छन् । यो कुनै पूर्वाग्रह राखेर भनिएको होइन, सुशासनसम्बन्धी राष्ट्रिय र अन्तर्राष्ट्रिय संस्थाहरूले प्रकाशित गरेको परिसूचक हेरे हुन्छ, उनीहरूको सुशासन कस्तो छ भनेर । इतिहासले सिर्जना गरिदिएको नाजुक मोडमा गतिशील र साहसिक नेतृत्व भइदिएको भए नेपालले समृद्धि र सुशासनमा ‘ब्याकबेन्चर’ हुनुपर्ने थिएन । तानाशाहीविरुद्ध त्याग र संघर्ष गरेका नेताहरूमा विलासी जीवनको सोख चाँडै बढेको देखियो । यसले उनीहरूलाई गैरजवाफदेही र अनैतिक बनाउँदै लगेको देखिन्छ । यिनीहरूको गलत कामले गर्दा धमिलो पानीमा माछा मार्नेहरू सलबलाएका छन् । यसमा पहिलो पंक्तिमा छन् पूर्वपञ्चहरू जसले पञ्चायती व्यवस्थामा राजाको विश्वासपात्रका रूपमा हालीमुहाली गरेका थिए । उनीहरू गणतन्त्रमाथि फोहोरी गाली गरेर पुराना सत्ता फर्काउन सकिन्छ कि भनेर सम्पूर्ण शक्ति लगाइरहेका छन् ।कस्तो थियो त्यो निरंकुश व्यवस्था भन्ने भोग्नेहरूलाई थाहा छ । के त्यो बेला व्यवस्थाको विरोध गर्न पाइन्थ्यो ? यिनीहरूले अहिले गरेजस्तो खुलेयाम संविधानको विरोध गर्न पाइन्थ्यो ? व्यवस्थाको विरोध गरेकै आधारमा सर्वस्वहरण गरिएका, हत्या गरिएका, अराष्ट्रियतत्त्व घोषणा गरिएकाहरूको कथा र व्यथा भोग्ने र देख्नेहरू जीवितै छन् । के पञ्चायती व्यवस्थामा अहिलेको जस्तो समावेशीकरण थियो ? विविधताको सम्बोधन गर्ने रणनीति थियो ? विल्कुल थिएन । अहिलेको संविधानले प्रत्याभूत गरेका मौलिक अधिकारहरू थिए त ? थिएनन्, बरु ‘एउटै भाषा एउटै भेष, एउटै राजा एउटै देश’ को नारा लगाएर नेपालका विविध जातजाति र संस्कृतिको अपमान गरिन्थ्यो । हन्टिङ्टनले भनेजस्तै अहिले नेपालीहरूले त्यो बेलाको निरंकुशता बिर्सिए भनेर नयाँ चाल चल्दै छन् । पूर्वराजालाई अगाडि सारेर राजतन्त्र अभिभावकका रूपमा रहनुपर्दछ भन्ने यिनीहरूको भनाइ छ । अभिभावक त अभिभावक नै हुनुपर्दछ, लाभको मतियार हुनु हुँदैन । अभिभावक हुनुको बदला राजाहरूले मौका पाउनासाथ आफ्नो महत्त्वाकांक्षा पूरा गर्न नागरिक स्वतन्त्रता हनन गरेका होइनन् र ? राजा महेन्द्रले २०१७ सालमा निर्वाचित सरकारमाथि सैनिक ‘कु’ गरेको, राजा वीरेन्द्रले गाउँफर्कको टीके राजनीति सुरु गरेको, राजा ज्ञानेन्द्रले निर्वाचित संस्थाहरू समाप्त पारेर आफैं सरकार प्रमुख भएर लोकतन्त्रको हत्या गरेको धेरै भएको छैन । अहिले पूर्वराजा ज्ञानेन्द्रको भनाइ ‘नागरिक स्वतन्त्रताभन्दा माथि अर्को कुनै वाद र तन्त्र छैन’ सामाजिक सञ्जालमा पढ्न पाइयो । तर उनैले होइन सत्ता लिनासाथ टेलिफोन, इन्टरनेट काटेर र सामुदायिक रेडियो, एफएमहरूमाथि प्रतिबन्ध लगाएर व्यक्तिगत स्वतन्त्रतामा अंकुश लगाएको ? जनताको स्मरणशक्ति त्यति कमजोर छैन कि, २० वर्षअघिको कुरा सम्झिन सक्दैनन् ।अहिले अर्को एउटा समूह छ, जसले आफूलाई विश्लेषक र बुद्धिजीवी भएको दाबी गर्दछ । यिनीहरू राजनीतिमा ठाउँ नपाएका वा कुनै महत्त्वपूर्ण नियुक्ति नपाएको झोकमा व्यवस्थाकै विरोध गर्दछन् । यसलाई ‘अन डेमोक्रेसी’ का लेखक रबर्ट डालले, ‘लोकतन्त्रको अँध्यारो पक्ष प्रबुद्ध वर्गहरूबीचको मोलतोल’ भनेका छन् । उनले भनेका छन्, ‘बहुलवादी प्रजातन्त्रअन्तर्गत नागरिकहरूले सरकारको व्यवहार र निर्णयहरूमा प्रभाव पार्नका लागि गठित संस्थाहरूसँगै गाँसिएर एउटा गैरप्रजातान्त्रिक प्रक्रिया रहेको हुन्छ, त्यो हो राजनीतक र प्रशासनिक प्रबुद्ध समूहहरू बीचको मोलतोल । यिनीहरू आमनागरिकभन्दा शक्तिशाली हुन्छन् ।’ गलत तर्क दिएर जनतालाई दिग्भ्रमित गराउन यस्तो यो समूह क्रियाशील देखिन्छ । अर्कोतर्फ राजनीतिमा औचित्य गुमाएका केही नेताहरू सत्यलाई बंग्याएर अन्योल सिर्जना गर्ने प्रयासमा देखिन्छन् । यसमा माओवादी अलग भएर एक्लिएकाहरू, कांग्रेसमा अवसर नपाएर अलग भएकाहरू, एमालेले कारबाही गरेकाहरू र निर्वाचनमा जनमत नपाएर शून्यमा झरेकाहरू छन् । बृहत् शान्ति सम्झौतामा साक्षी भएर ताली बजाउनेहरू र गणतन्त्रका पक्षमा मतदान गर्नेहरू अहिले गणतन्त्रको लागि सहमति भएकै थिएन भन्दै छन् । तर बृहत् शान्ति सम्झौताको ३.३ मा के थियो भन्दैनन् । नेपाल सरकार र नेकपा माओवादीबीच भएको बृहत् शान्ति सम्झौतामा राजसंस्था कायम राख्ने वा नराख्नेबारे संविधानसभाको पहिलो बैठकद्वारा साधारण बहुमतले टुंगो लगाउने उल्लेख भएको बिर्सिन्छन् ।बढ्दै गएको बेथितिका कारण ‘गणतन्त्र’ हो त ? यो त एक शासन प्रणाली मात्र हो । संस्थाहरू, पद्धति र परम्पराबाट प्रणाली बन्ने हो । प्रयोगमा आएका शासन व्यवस्थाको एक रूप हो ‘गणतन्त्र’ । के यो शासन प्रणालीको उत्कृष्ट रूप हो ? यससम्बन्धमा दार्शनिकहरूको तर्क, संविधानविद्हरूको भनाइ र प्रयोगबाट सिकिएका अनुभवबाट निचोडमा पुग्नुपर्दछ । समाज विकासको प्रारम्भिक चरणमा ‘गणतन्त्र’ नै थियो, समुदायका सदस्यहरूले आफ्नो सुरक्षाका लागि शासक छानेर जिम्मा दिएपछि राज्यको उत्पत्ति भएको मानिन्छ । विस्तारै साहसिक विजेताहरूले शासन सत्ता लिएर आफूलाई राजा घोषणा गर्न थाले र प्रायः सबै देशहरूमा राजैराजा हुन थाले । उनीहरूले दैवीशक्ति वा भयशक्तिको आधारमा शासन चलाए । त्यसबेला पनि केही देशहरूमा ‘गणतन्त्र’ थियो । भगवान् शाक्यमुनि बुद्धिले बज्जी जातिको सुशासनको चर्चा अजात शत्रुसँगको संवादमा गरेका छन् । बज्जीको राज्यमा जनसंसद्बाट निर्णय हुने गरेको, शासकको छनोट जनताले गर्ने गरेको सन्दर्भ उल्लेख गरेका छन् ।पौराणिक काललाई छाडेर हेर्ने हो भने एथेन्स र स्पाट्राको लोकतन्त्र र रोमको गणतन्त्रको चर्चा सान्दर्भिक हुन्छ । एथेन्सको लोकतन्त्रमा नगर राज्यहरूमा प्रत्यक्ष प्रजातन्त्रको अभ्यास गरिएको थियो जहाँ हरेक निर्णय जनताबाट हुन्थ्यो । रोममा भने लुसियस जुनियसले रोमन अधिराज्यको अन्त्य गर्दै ‘गणतन्त्र’ स्थापना गरे । यही एथेन्स, स्पाट्रा र रोमको गणराज्यलाई ‘शास्त्रीय गणतन्त्र’ भनिन्छ । रोमको गणतन्त्रमा राजतन्त्रको ‘कन्सल’, कुलीनतन्त्रको ‘सिनेट’ र लोकतन्त्रको ‘जनप्रिय सभा’ तीनवटै विशेषता समेटिएको थियो । त्यसैले रोमको गणतन्त्र लामै समय टिक्यो । तर ईशापूर्व १३० पछि जुलियस सिजरको तानाशाहीले गर्दा कमजोर हुँदै ईशापूर्व ४४ मा सम्राटहरूले शासन गरिने व्यवस्थामा रूपान्तरित भयो ।पछि दार्शनिकहरूले कुन शासन प्रणाली राम्रो भन्नेमा बहस तर्कहरू प्रस्तुत गरे । प्लेटोले दार्शनिक राजा (वंशानुगत होइन), अरस्तुले कुलीनतन्त्र र मान्टेस्क्युले लोकतान्त्रिक गणतन्त्र राम्रो व्यवस्था भनेका छन् । राजतन्त्र र गणतन्त्रमा कुन शासन प्रणाली राम्रो हुन्छ भन्ने कुरामा संयुक्त राज्य अमेरिकाको संविधान निर्माताहरूले लामो विवाद गरेका थिए भन्ने पढ्न पाइन्छ । मैडिसनले ‘अमेरिकी जनताको बुद्धि, क्रान्तिको सिद्धान्त र स्वतन्त्रताप्रतिको हाम्रो प्रेमका कारण जनताको आफ्नै शासन गणतन्त्रबाट पर हट्न नहुने’ तर्क दिएका थिए । हैमिल्टनले ‘बेलायतका राजा स्थायी शासक हुन् र ऊ उसको प्रशासनप्रति उत्तरदायी हुन पर्दैन, तर गणतन्त्रका हरेक शासक उसको व्यवहारप्रति जवाफदेही हुन्छ’ भनेका थिए । उनले थप भनेका थिए, ‘संयुक्त राज्य अमेरिकाका राष्ट्रपति भ्रष्टाचार, देशद्रोह र अन्य जघन्य अपराधमा छानबिन र महाभियोगका लागि कठघरामा उभिनुपर्दछ, ब्रिटेनका राजा कुनै पनि अपराधका लागि छानबिनको दायरामा पर्दैनन् ।’ यसमा थप गर्दै जर्ज वासिङ्टनले भनेका थिए, ‘गणतन्त्रमा अन्य व्यवस्थामाभन्दा कानुनको सम्मान बढी गरिन्छ, स्वतन्त्रता र सम्पत्तिको सुरक्षा बढी हुन्छ तथा मानवहरूमा खुसीको वितरण प्रभावकारी हुन्छ ।’लामो बहसपछि संविधानको धारा ४ मा संघमा गणतन्त्रात्मक सरकार हुने ग्यारेन्टी गरियो । पछि स्प्रिङफिल्डको एक भाषणका क्रममा अब्राहम लिंकनले बोलेका थिए, ‘यो राष्ट्रपतिको कुर्सीमा न चीलको जात न त सिंहको परिवारकै हक लाग्दछ ।’ कानुनभन्दा माथि एक जना पनि नहुनु र नागरिकहरूको स्वामित्व शासनसत्तामा हुनु ‘गणतन्त्र’ को सबभन्दा सुन्दर पक्ष हो ।‘गणतन्त्र’ अहिलेसम्म आविष्कार भएका शासन प्रणालीमा सबभन्दा राम्रो मानिएको छ । तर यति उत्कृष्ट व्यवस्थाका सञ्चालकहरू गलत पर्दा यस प्रणालीप्रति आलोचना हुने गर्दछ । विश्वका निर्वाचित तानाशाहहरू मार्कोस, सुहार्तो, मुगावे, पिनोचे आदि गणतन्त्रलाई बदनाम गराउनेहरू थिए । तर केही तानाशाहहरूका कारण राम्रो व्यवस्था गलत भन्न मिल्दैन । अरू व्यवस्थामा भन्दा गणतान्त्रिक संविधानमा आन्तरिक नियन्त्रण र सन्तुलनको राम्रो संयन्त्र हुन्छ । सत्तामा रहेकाहरूको उपद्रव रोक्न संस्थागत प्रबन्ध हुन्छ र कुनै चुनौती र द्वन्द्व समाधानका ‘सेफ्टी भल्ब’ यसभित्र नै पाइन्छ । हाम्रो गणतन्त्रमा चालक राम्रा परेनन् जसले गर्दा ‘गणतन्त्रको गाडी’ लक्ष्यमा पुग्न सकेको छैन । यसलाई राम्रोसँग चलाउन चालक फेर्नुपर्ने भएको छ । बूढा र ऊर्जाहीनहरूबाट अब यो चल्न सक्दैन । ‘अक्टोजनरेसन’को जिद्दीपन र ‘बुमर’ हरूको दम्भले यो व्यवस्था चल्न सक्दैन । यसर्थ अहिले तीन दशकभन्दा लामो समयदेखि शासनमा रजगज गरिरहेका नेताहरूलाई अहिलेसम्म परिवर्तनका लागि गरेको योगदानका लागि कृतज्ञता व्यक्त गर्दै अभिभावकको स्थानमा राख्न सक्नुपर्छ । युवापुस्ताहरू पनि सत्तामा भागीदार भइसकेकाले पहिले जनतासँग विगतका लागि माफी माग्दै अब सप्रिने प्रण गरेर जनविश्वास आर्जन गर्न सक्नुपर्छ । राजाहरू लोकतन्त्रको हत्या गर्दछन् र लोकतन्त्रवादी नेताहरू राष्ट्रियताको प्रवर्द्धन गरेर राष्ट्रिय स्वाभिमान कायम गर्न कमजोर देखिएका छन् । अबको नेता राष्ट्रियता र लोकतन्त्रका मूल्यहरू दुवै संरक्षण गर्ने हुनुपर्छ ।हालै एकीकृत समाजवादीका महासचिव घनश्याम भुसालले एक अन्तर्वार्तामा भनेको कुरा घतलाग्दो थियो । अहिले गणतन्त्रमाथि प्रतिगामीहरूले प्रहार गर्न हिम्मत गर्नुले हामीले आफ्नै अनुहारमा कालोमोसो दले हुन्छ भन्ने उनको भनाइ थियो । परिवर्तनलाई बचाउन नसक्ने हो भने सबै नेताहरूको मुखमा कालो पोतिन्छ नै । यक्षप्रश्नमा युधिष्ठिरलाई यक्षरूपी धर्मराज सोध्छन्– ‘कालोभन्दा कालो के हो ?’, उत्तरमा युधिष्ठिर भन्छन्– ‘कलंक’ । देश कुशासनमा फस्दै गएमा कलंकको कालो नेताहरूमा लाग्दछ नै । गणतन्त्रको सुरक्षाका लागि दुई मूलमन्त्र आवश्यक मानिन्छ– जनताप्रति निर्भरता र सही जवाफदेहिता । यसर्थ जनतालाई काल्पनिक कार्टुनको नायक ‘फ्यान्टम पब्लिक’ का रूपमा नहेरेर साँच्चै उनीहरूको एजेन्ट हौं भन्ने भावनामा काम गर्नुपर्छ । आफ्ना निर्णय र आचरणका लागि जनताप्रति साँच्चै जवाफदेही हुनुपर्छ । तर यसका लागि जनताको चेतनास्तर पनि त्यहीअनुरूप उठ्न आवश्यक हुन्छ । उनीहरूमा राजनीतिक प्रणाली र सरकारबीच फरक छुट्याउने क्षमता तथा आफ्ना प्रतिनिधिहरूलाई कठघरामा उभ्याउन सक्ने साहस हुनुपर्छ । संयुक्त राज्य अमेरिकाका पूर्वराष्ट्रपति थियोडोर रुजबेल्टका यी भनाइ मननयोग्य लाग्दछन्, ‘हाम्रो गणतन्त्र सफल हुने हो भने औसत नागरिक राम्रा हुनुपर्दछ । पानीको बहाव यसको मूलभन्दा माथि जान सक्दैन र राष्ट्रिय शक्ति तथा राष्ट्रिय महानताको मूलस्रोत औसत नागरिकहरूमा पाइन्छ । यसकारण नागरिकहरूको औसत स्तर उठाउन हामीले सक्दो प्रयास गर्नुपर्दछ । यो औसत स्तर तबसम्म उठ्न सक्दैन जबसम्म नेताहरूको औसतस्तर योभन्दा माथि हुँदैन ।’ हामी नेपाली नागरिकहरूले र हाम्रा नेताहरूले यी भनाइ आत्मसात् गरेर आफ्नो स्तर उठाउन लाग्नु अहिलेको माग हो । लोकतान्त्रिक गणतन्त्रभन्दा राम्रो शासन प्रणाली अहिलेसम्म आविष्कार भएको छैन । यसलाई राम्रो बनाउँदै लैजाने हो । मोटर बिग्रियो भनेर बयलगाडा चढ्न सकिँदैन ।"
नेपाली कोणबाट सगरमाथाको इतिहास लेखन,"काठमाडौंमा सगरमाथा संवाद भइरहँदा खुम्बु क्षेत्रमा सगरमाथा आरोहणकै चटारो चलिरहेको थियो । आरोहणको अवस्था र समस्या बुझ्न आरोही र आरोहण सहयोगी विशेषगरी शेर्पाहरूसँग अन्तरक्रिया गर्ने उद्देश्यले पर्यटन मन्त्रालयसम्बद्ध उच्च सरकारी कर्मचारी र पर्वतारोहण क्षेत्रका अग्रणी व्यवसायीसहित म सगरमाथा आधार शिविर पुगेको थिएँ ।संयोगवश गृहमन्त्री पनि ठीक त्यही समयमा आधार शिविरमा पुग्नुभयो । कांग्रेसका महामन्त्री विश्वप्रकाश शर्मा सगरमाथा आरोहणका लागि केही दिनदेखि नै आधार शिविरमै हुनुहुन्थ्यो । सगरमाथाको आँगनमा भएको त्यो दिनको छलफल र अन्तरक्रिया सगरमाथाको गर्विलो इतिहास र केही वर्षदेखि निरन्तर वृद्धि भइरहेको विश्वव्यापी तापमानले हिमाल र हिमाली जनजीवनमा पारेको प्रभावमा केन्द्रित थियो ।सर्वोच्च शिखर नेपालको हुँदाहुँदै पनि लामो समय पर्वतारोहण क्षेत्रमा शक्तिशाली देश र ठूला पर्वतारोहण कम्पनीको हालीमुहाली रहने गरेको कटु यथार्थ अब फेरिएको छ । नेपाल यतिखेर आफ्नो हिमाल पूर्ण रूपमा आफ्नै जनशक्ति, सर्त, मर्म र मापनका भरमा सञ्चालन गर्न सक्ने गौरवशाली कालमा छ/सात दशकभन्दा बढी समयदेखि परिष्कृत बन्दै आइरहेको अहिलेको आधार शिविर नेपाली वैभव र प्रतिष्ठाको द्योतकका रूपमा स्थापित भएको छ ।विश्वले मिहिन रूपमा चियाउने त्यस हिमाली कुनोमा नेपाली शेर्पाहरूले गाइडका रूपमा आफ्ना दुर्लभ दक्षता देखाउने काम मात्र गरेका छैनन्, नेपाल राज्यका सच्चा प्रतिनिधि एवं पहरेदारका रूपमा हाम्रो हिमालको स्वामित्व लिएका छन् ।कमान्डर शेर्पानेपालमा सुरुवाती सगरमाथा आरोहण गर्ने दल ब्रिटिस, स्वीस, चिनियाँ, अमेरिकी, भारतीय वा फ्रेन्च जुनसुकै देशका भए पनि शेर्पाहरू सधैं तिनका अविच्छिन्न हिस्साका रूपमा रहे । तर शेर्पाहरूले आफ्ना अहम् योगदानको श्रेय जसरी पाउनुपर्थ्यो, त्यो पाउन सकेनन् ।२०४६ सालपछि आरोहणका नियमहरू खुकुला पारिए । शेर्पाहरू अरूका सहयोगी मात्र नभई व्यापक दायरामा हिमालमा आफ्नो कमान्ड सम्हाल्न सक्षम हुन थाले । यतिखेर शेर्पाहरू हिमालका भरिया वा पथप्रदर्शक मात्र छैनन्, विश्वस्तरका सेवा दिन सक्षम आरोहण कम्पनीका सञ्चालकका रूपमा नेपाली पर्वतारोहणलाई नयाँ उचाइमा पुर्‍याउन सक्षम भएका छन् ।व्यावसायिक आरोहणमा नेपाली पर्वतारोहण क्षेत्रले मारेको फड्कोले विश्वका मध्यम वर्गीयहरूका लागि समेत यतिखेर सर्वोच्च शिखर चुम्ने सपना सम्भव देखिएको छ । यसका साथै करिब ५ हजार ३ सय मिटरको उचाइमा बर्सेनि तीन महिना स्थापित हुने टेन्टको बस्तीसम्मै भए पनि जीवनकालमा एक पटक पुग्ने सपना बुन्ने मानिसको संख्या पनि बढ्दो छ ।तेन्जिङ नोर्गे शेर्पा सर एडमन्ड हिलारीसँगै सबैभन्दा पहिले सगरमाथा शिखरमा पुगेर फर्केपछि सायद पहिलो पटक विश्वमा एकाएक कुनै नयाँ जाति त्यति धेरै चर्चित बनेको थियो । त्यो तेन्जिङको व्यक्तिगत कीर्ति मात्र थिएन, त्यो उपलब्धिबाट उनले शेर्पाको पहिचान विश्वस्तरमा स्थापित गरेर हिमाली जातिलाई कहिल्यै बिर्सन नसकिने गुन लगाए ।त्यही विरासत बोकेरै हिमाल उक्लिन थालेका उनीपछिका एकपछि अर्को शेर्पा पुस्ताले विश्व मञ्चमा आफ्नो कौशल, निष्ठा र नेतृत्वमा प्रश्न उठाउने मौका दिएका छैनन् । नेपालको पर्वतारोहण मात्र नभएर विश्वका १४ अग्ला हिमालदेखि सातै महादेशका अग्ला चुचुरोसम्ममा नेपाली शेर्पाहरू पहिलो रोजाइमा पर्छन् । कुनै बेला विदेशी आरोहीलाई सघाउने यति–उति संख्या भनेर उद्धृत हुने शेर्पाहरू अहिले विश्वमा महान् आरोहीका रूपमा सम्मानित छन् । नेपाली शेर्पाका पदचाप विश्वस्तरमा फैलिरहेको यो बेला नेपाली पर्वतारोहणका लागि स्वर्णिम समय हो ।आधार शिविर पुग्दा त्यस स्थानको आकर्षणका रूपमा त्यहाँ स्थापित टेन्टको बस्तीको रमझम, युद्धस्तरको तयारी र मौसमी अनुकूलनको अभ्यासका लोभलाग्दा दृश्यहरू देखिन्छन् । कामीरिता शेर्पा, पादवा शेर्पाजस्ता कैयौं पटक शिखर चुम्ने उम्दा एवं कीर्तिमानी शेर्पा पनि त्यहीँ वरिपरि भेटिन्छन् ।सगरमाथाको पदयात्रामा आउने मानिसहरू नाम्चे बजारमा पहिलो सफल सगरमाथा आरोहण दलका एक मात्र जीवित सदस्य कान्छा शेर्पालाई भेट्न लामबद्ध हुन्छन् । उनीहरू साँच्चिकै पर्वतारोहण जगत्का मानव धरोहरहरू हुन् । ख्याति प्राप्त शेर्पाहरूबीच रहन पाउनु आम आरोहीहरूका लागि साँच्चै जीवन्त अवसर हो ।नेपालमा सफल सगरमाथा आरोहण हुनु अघिपछिका हरेक समयमा त्यस्ता दुर्लभ धरोहर देखा परेका छन् । ठूला इतिहास बनाएर दिवंगत भइसकेका पासाङ ल्हाल्मु शेर्पा, बाबुछिरी शेर्पा, आङरिता शेर्पा, तेञ्जेन लामा शेर्पाजस्ता अनगिन्ती शेर्पाहरूको योगदान इतिहासमा बलियोसँग लेखिनुपर्ने विषय हो ।इतिहासका तिलस्मी पात्रझैं लाग्ने ती सबै विश्व प्रसिद्ध पुस्तक वा चलचित्र बन्न सक्ने गाथा हुन् । अहिले नयाँ पुस्ताका धेरै शेर्पाहरू नवीन सीप र प्रविधिमैत्री बनेर पर्वतारोहणमा अनेकौं रंग थपिरहेका छन् । यतिखेर नेपालका हरेकजसो आरोहण कम्पनीसँग एक वा अर्को स्वरूपमा दुर्लभ कीर्तिमान बोक्ने र उच्च साहस प्रदर्शन गरेका एक–से–एक शेर्पाहरू छन् । यो हाम्रो खास सम्पत्ति हो ।आदर्श आरोहण र सुधारका प्रयासविश्वको प्रतीक चुचुरो आफूसँग हुनुको दायित्व निकै गह्रौं पनि छ । नेपालले यसलाई स्वामित्वका रूपमा भन्दा पनि प्रकृति र इतिहासले छाडेको नासोको संरक्षकका रूपमा बुझ्नुपर्छ । सगरमाथासँग संसारका हरेक कुनामा बस्ने मानिसहरूको गहिरो साइनो जोडिएको छ । ती अझै जोडिँदै जानेछन् । सगरमाथा उनीहरूको पनि हो भन्ने भावनालाई ठेस नपुर्‍याउने गरी हाम्रा नीति नियम बन्नुपर्छ ।ठूलो खर्च र त्यससँगै आवश्यक जनशक्ति परिचालनको सामर्थ्यका हिसाबले कुनै बेला सगरमाथा आरोहण राज्यस्तरमा मात्र सम्भव कुरा मानिन्थ्यो । नेपालले सन् १९५० देखि १९७० को दशकबीचमा देखिएका ब्रिटिस, अमेरिकी वा इटालियन आरोहण दलको तयारी हेर्ने हो भने त्यो कुनै ठूलै युद्धको भन्दा कम नरहेको इतिहास हामी पढ्न पाउँछौं ।त्यसबेला सगरमाथा आरोहण राष्ट्रिय प्रतिष्ठाको विषय हुन्थ्यो । तर अहिले मध्यमवर्गीय आम आरोहीले उक्त सपना देख्‍न सक्छ । त्यसको अर्थ सगरमाथाको गरिमामा आँच पुग्ने गरी जोकोही हिमाल चढ्न सक्छन् भन्नेचाहिँ कदापि बुझिनु हुँदैन ।पछिल्ला वर्षमा सगरमाथालाई पैसा मात्रकै भरमा, शेर्पा मात्रैलाई बढ्ता भार पारेर चुचुरो पुग्ने लालसा बोकेका आरोहीहरू बढ्दा भीडभाड बाक्लिएको गुनासो आउन थालेका छन् । पर्याप्त तयारीबिनाका मानिसहरू धेरै हुने भएका कारण भीडभाड बढेको विदेशी आरोही र शेर्पाको मत छ । हिमालमा कसैको ज्यान जाने अवस्था सिर्जना हुनु भनेको अर्को पीडादायी अवस्था हो ।पर्वतारोहण जगत्मा सगरमाथाको गरिमा घट्ने काम कुनै पनि स्वरूपमा हुनु हुँदैन भन्नेमा नेपाल सरकार सदैव सचेत छ । यो कुरालाई दृष्टिगत गरी नेपाल सरकारले पर्वतारोहणको नीतिगत सुधारलाई प्राथमिकता दिएको छ । पर्वतारोहण नियमावली संशोधन भएको छ । पर्यटन नीति र पर्यटन ऐनमा पर्वतारोहणलाई प्राथमिकता दिइएको छ । आरोही र शेर्पालाई लक्षित गरी आरोही कल्याण कोषको नीतिगत व्यवस्था गर्ने प्रक्रिया अगाडि बढाइएको छ ।पर्वतीय 'ब्रान्ड’हामीसँग रहेको सगरमाथा एक अटल एवं अचल सम्पत्ति हो । हिमाली काखमा पदयात्रा गर्न सकिने लामा–लामा पदमार्ग हामीलाई प्रकृतिले दिएका सुन्दर उपहार हुन् । तर तिनको मूल्य बुझ्न नसके ती सधैं त्यस्तै रहिरहन्छन् भन्ने हुन्न । शेर्पा समुदायले अब उनीहरूका पुर्खाहरूले छाडेका रैथाने सीपकै भरमा पर्वतारोहणको विरासत कायम राखिराखुन् भन्ने सोच्न मिल्दैन ।उनीहरूका लागि नवीन कौशल र प्रविधिमैत्री हुन सक्ने गरी देशभित्रै अत्याधुनिक पर्वतारोहण तालिम केन्द्रहरूको विकास र विस्तार हुन जरुरी छ । हाम्रा हिमाल आफैं आरोहणका उत्कृष्ट पाठशाला हुन् । शेर्पा जति योग्य प्रशिक्षक अरू को हुन सक्ला ? यो कुरालाई ध्यान दिई सरकारले नेपाल पर्वतीय प्रशिक्षण प्रतिष्ठान, नेपाल पर्वतारोहण संघजस्ता संस्थाको दक्षता विकासलाई प्राथमिकता दिएको छ ।पर्वतारोहणमा भवितव्य टार्न नसकिने यथार्थ भए पनि जलवायु परिवर्तनसँगै बढेका जोखिमसँग जुध्न अब सोहीअनुसारका उच्च मापदण्डका तालिम र कौशल नेपाली आरोहण समुदायलाई अत्यावश्यक छ । सन् २०१४ मा खुम्बु आइसफलमा १६ शेर्पाको ज्यान जाने गरी गएको हिमपहिरो र सन् २०१५ मा आधार शिविरमै आएको अर्को हिमपहिरोमा परी २२ जना शेर्पा र पर्यटकहरू गुमाएका घटनाबाट पाठ सिक्न ढिलो गर्नु हुँदैन ।शेर्पा अब एउटा जातिका रूपमा मात्र छैन, त्यो एउटा प्रतिष्ठित पेसा बनेको छ । शेर्पा हाम्रो विशेष क्षमताको ब्रान्ड हो । शेर्पाजस्तो भरपर्दो सहयोगी अरू केही हुन नसक्ने मूल्यांकन गरी समृद्ध देशहरूको संगठन जी–२० मा समेत राष्ट्र तथा सरकार प्रमुखहरूलाई सघाउने उनीहरूका मुख्य कर्मचारीलाई ‘शेर्पा’ नाम दिएरै सम्बोधन गर्ने गरिन्छ । विदेशीहरू उनीहरूलाई शेर्पाकै रूपमा चिन्छन् ।शेर्पाहरू हिमालका पहरेदार हुन् । हामीले जसरी खुम्बु आइसफलमा बाटो बनाउन वा चुचुरोसम्मै डोरी टाँगेर पुर्‍याउन शेर्पाको भर पर्छौं, त्यसरी नै उनीहरूलाई पर्वतारोहण सञ्चालनको सरकारजत्तिकै बरोबर हिस्सेदार मानेर काम गर्न सक्छौं । यो मान र गरिमालाई बढाउनका लागि नीतिगत प्रस्टतादेखि पर्यटन जगत्को एकीकृत साथ आवश्यक छ ।सगरमाथा 'सफ्ट पावर’सगरमाथा संवादमार्फत यस पटक नेपालले जलवायु परिवर्तनको मुद्दामा अन्तर्राष्ट्रिय अग्रसरता लिने प्रयास गर्‍यो । नेपालका लागि यस सर्वोच्च शिखर आफ्नो ‘सफ्ट पावर’ अस्त्र हो ।सगरमाथामा जुट्ने जमातलाई संसारले निकै ध्यानपूर्वक हेरिरहेको हुन्छ । विगतका वर्षका लय पछ्याउँदै यस वर्ष मात्रै खुम्बु हिमनदीमाथि खडा भएको टेन्टको बस्तीमा ५० भन्दा धेरै देशका मानिसहरू जुटे । अन्तर्राष्ट्रिय सञ्चारमाध्यमहरूले नेपालको हिमाल र आरोहण जसरी सायदै कुनै अन्य विषयलाई प्राथमिकता दिएका हुन्छन् । त्यसैले यो हामीले विश्वमञ्चमा देखिने र सुनिन सक्ने शक्ति पनि हो ।समकालीन विश्वमा जलवायु परिवर्तनको विषय पेचिलो बनिरहँदा हामीले त्यस मुद्दामा यही सगरमाथाको आड लिएर नेतृत्व लिन सक्छौं । जलवायु परिवर्तनको असर हिमालमा जसरी प्रस्ट र छिटो अन्यत्र देखिँदैन । र, यो विषय हिमाली क्षेत्रको मात्र चिन्ताको विषय पनि होइन । ‘तेस्रो ध्रुव’ समेत भनेर चिनिने हिमशृंखला पग्लँदाको असर त्यसमुनिको समुद्रसम्मै पर्ने कटु यथार्थको बोध विश्व समुदायमा ढिलो हुनु हुँदैन । नेपालले आफ्नो हिमाल र तिनै हिमालले जुटाएका विश्व समुदायको आड लिएर यस मुद्दामा नेतृत्वदायी भूमिका लिन ढिलो गर्ने छुट छैन ।अन्त्यमा,सगरमाथाको सफल आरोहणको सात दशक नाघिसक्दा नेपालले विश्वस्तरमा यसकै कारण आफ्नो मौलिक प्रतिष्ठा र नेपाललाई निकै माया गर्ने समुदाय कमाएको छ । तर हालसम्म सगरमाथाको इतिहास धेरैजसो पश्चिमा दृष्टिबाट कोरिएका छन् । कतै नेपाली शेर्पाका क्षमता, त्याग र समर्पणका कथा भन्न खोजिएका छैनन् भने कतै उनीहरूलाई इतिहासको साझेदार नै स्विकारिएको छैन । इतिहास विजेताले नै लेख्ने हो । नेपालसमेत आफ्नै परिवेश र लयमा पर्वतारोहणको विजेता नै हो । औपनिवेशिक भाष्यबाट निस्किएर हामीले हाम्रो काखैको हिमाल बुझ्न आवश्यक छ । हामीले सगरमाथा भन्ने सर्वोच्च शिखरलाई तिब्बतीहरू त्यहाँकी देवी मियोलाङसाङमाको सम्मानमा‘चोमोलोङ्मा’ भन्छन् । बाँकी विश्वले त्यसलाई यसको पहिलो पटक मापन गर्ने जर्ज एभरेस्टको सम्झनामा भएको नामकरण एभरेस्ट भनेर बुझ्छन् । त्यसको अर्थ पनि सबैका लागि आफ्नै दृष्टिबाट यस हिमालको भाव फरक–फरक हुन सक्छ भन्ने पनि हो । यसको इतिहास अब व्यापक रूपमा नेपाली दृष्टिकोण र मनबाट लेखिन आवश्यक छ ।‘चुचुरो पुग्ने कुराको निर्णय सगरमाथाले मात्रै गर्न सक्छ’ भन्ने एउटा चर्चित उक्तिले प्रकृतिसामु मानव कति कमजोर र आरोहण कति अमूर्त र चुनौतीपूर्ण छ भन्ने बुझाउँछ । त्यसरी नै सगरमाथा कसैको दम्भ, कुण्ठा वा पूर्वाग्रह कुनै पनि स्वरूपमा अभिव्यक्त हुने ठाउँ हुनु हुँदैन । व्यावसायिक आरोहणले जति नै विशिष्ट स्वरूप लिँदै गए पनि यसको पवित्रता बुझेर आपसी सहकार्य र सम्मानबाट मात्र वास्तविक आरोहण गर्ने सगरमाथाको समुदाय हामीलाई चाहिएको छ । विलासी पर्यटनका नाममा शेर्पाका जीवन जोखिममा पार्ने जुनसुकै काम हिमाललाई सम्मान गर्ने अर्को व्यक्तिबाट अपेक्षा गर्न सकिँदैन ।यो साहसिक पर्यटनको एउटा मैदान भईकन पनि अरूभन्दा स्वयंसँग प्रतिस्पर्धा गर्ने सबैभन्दा उपयुक्त थलो हो । यहाँ तिनै हिमालका संघर्षशील जनजीवनले सहनशील शेर्पा जन्माएको छ । त्यहाँको धार्मिक–सांस्कृतिक विश्वासले हिमालको सम्मान र रेखदेख गर्न सिकाएको छ र पर्वतारोहणका विभिन्न कालखण्डमा निःस्वार्थ भावले जीवन नै दाउमा राखेर शेर्पाहरूले गरेका कर्मले इतिहास लेखिएको छ ।त्यसकै भरमा शेर्पाका पुस्तौं पुस्ताले उक्त साख जीवन्त रूपमा कायम राखेका छन् । त्यसको सम्मान कम्तीमा हामीले हाम्रा ती महान् आरोहीहरूलाई कहिल्यै नबिर्सने गरी इतिहासमा सँगालेर गर्नुपर्छ ।– पाण्डे संस्कृति, पर्यटन तथा नागरिक उड्डयनमन्त्री हुन्।"
सीमान्त नागरिकको गणतन्त्र,"घोकेको पाठले सुगालाई सिकारीको जालबाट जोगाउन सक्दैन । देहाततिर हजुरआमा–बा पुस्ताले त्यो सुगा र सिकारीको लोककथा खुब सुनाउँछन् । श्रुति परम्पराले यस्ता लोककथाहरूलाई जोगाएको छ । कथा छ नि, ‘सिकारी आउला, जाल बिछ्याउला । दाना छर्ला । तर त्यसको प्रलोभनमा नपर्नु । यसले ज्यानै जाला ।‘एउटा साधुले आफूले पालेको सुगालाई दिनदिनै घोकाउँछ । तर जहिले पनि रटाइएका लोक आख्यानले सुगाको रक्षा हुँदैन । चक्रव्यूहमा फसिरहनु उसको नियति बन्छ । राजनीतिको अर्थ हो–शासक र शासितको परस्पर सम्बन्ध । यो दुइटैमा जति दूरी हुन्छ, त्यतिकै अधिक विषमता रहन्छ । लोकतन्त्रमा शासक र शासितको अवधारणा रहँदैन ।निर्वाचित जनप्रतिनिधि नागरिकका सेवक हुन् र नागरिक सहयात्री । तर आफूलाई ‘सेवक’ ठान्नुपर्नेहरू अझै ‘शासक’ को मनोभावमा छन् । यस्तोमा सीमान्त नागरिकहरू आफूलाई त्यस्तो रेलवे पटरीमा पाउँछन् जहाँ द्रुत गतिको रेल सामुन्ने छ । भाग्ने वा जोगिने कुनै विकल्प छैन ।यो सम्भावनाहरू खोज्ने समय हो । प्रत्येक प्रहर एउटै खोज हुनुपर्ने हो, सम्भावनाहरू कहाँ–कहाँ जोगिएका छन् । क–कसले कता–कता सम्भावनाहरू जोगाएर राखेका छन् । भुइँ तहमा आफूलाई एक्लो र कमजोर मान्ने मानिस बाक्लिएका छन् । यस्तोमा विचार वा सोच व्यक्तिगत चिन्तन र अनुभवबाट उब्जिन्छ । त्यसलाई कुनै व्यक्तिविशेषमाथि जबर्जस्ती लाद्न सकिन्न । यसैले महत्त्वपूर्ण हुन्छ कि, जब कोही यथास्थितिबाट मुक्तिको सपना हेर्छ र संघर्षका लागि आफूलाई तयार पार्छ ।बाराको सिम्रौनगढ नगरपालिकामा एक महिना पहिले आएको हावाहुरी र असिनापानीले केही वडाका किसानहरू पीडित भए । यीमध्ये अधिकांशले जग्गा भाडामा लिएर तरकारी खेती गरेका थिए । तर हुरीले किसानहरूको सपना उडायो । किसानहरू एक्लाएक्लै क्षतिपूर्तिका लागि गुहार माग्दै रहे । केही आश्वस्त पार्ने संकेत फेला परेन ।अन्त्यमा नेताहरूलाई पुकार गर्नुको साटो उनीहरू आफैं गोलबन्द भए, संघर्षका कार्यक्रमहरू ल्याए, स्थानीय तहमाथि दबाब पर्‍यो र क्षतिपूर्ति दिने वाचा भयो । जुन राजनीतिक समयलाई निरादर गर्ने चलन बढेको छ, त्यही बेला अनाम किसानहरूको संघर्षले एक परिचय प्राप्त गरेको छ । एक किसान जो सबै थोक हारिसकेका छन् ऊ एक अर्को हारका लागि जोखिम उठाउँछ र सफलता पाउँछ ।त्यसैगरी सिम्रौनगढको एक विरासत पुरातात्त्विकस्थल हुनु हो । यहाँ प्रादेशिक अर्थ राजनीतिले सम्पदाहरूको संरक्षणको आवरणमा मास्ने उद्यम गर्न थाल्दा स्थानीयहरूमा प्रतिवाद गर्नुको विकल्प रहेन । जो जहाँ छ, त्यहीबाट बोल्ने हो । स्थानीय युवाहरूले यो दल वा त्यो दल, यो नेता वा त्यो नेता हेरेनन् । उनीहरूलाई लाग्यो, हामीले प्रतिवाद गरेनौं भने यो बचे खुचेको अवशेष पनि लुप्त हुन्छ ।उनीहरूका हस्तक्षेपले सार्थक परिणाम निस्किने देखिएको छ । निष्क्रियताले अधिनायक जन्माउँछ, सक्रियताले लोकतन्त्र स्पन्दित भइरहन्छ । निश्चय पनि लोकतन्त्र बहुसंख्यकहरूद्वारा सञ्चालित हो तर लोकतन्त्रलाई प्राणवायु दिने काम अल्पसंख्यक सीमान्त जमातले गर्छन् । बहुसंख्यक त सत्ता र शक्तिको परिक्रमा गरेर आफ्नो अनैतिक निहितार्थ पूर्तिमा लाग्छ ।सीमान्त नागरिकहरूका स्थानीय स्वर मुखर भएपछि मात्र त्यो आवाजमा अन्यत्रबाट ऐक्यबद्धता गुन्जिन्छ । इतिहासका प्रत्येक कठिन घुम्तीमा यस्तो स्वर र विचार जिउँदो रहन्छ, यो चाहे अल्पमतमा होस् वा मधुरो तर यस्तै सोच, संवाद र संघर्षले गाह्रो समयमा जुनकिरीको उज्यालो बन्न पुग्छ । गणतन्त्र शब्दमा विशालताको भाव छ, जसले अरूलाई साथ लिएर तिनको मतलाई सुनेर एक सामाजिकताको निर्माण गर्छ ।गणतन्त्रको लडाइँमा स्वाधीनताको मूल भाव यही हो । आज गणतन्त्र दिवसको पावन अवसरमा मन्थन गरौं– हामी स्वाधीन भयौं कि अनाधीन, हामी स्वाधीन (स्व+अधीन) नभएर इन्डिपेन्डेन्ट अर्थात् अनाधीन हुन पुगेका छौं भन्ने लाग्छ । अनाधीन अर्थात् उच्छृंखल । उच्छृंखल आफ्नो इच्छाहरूको कम, मनोवेगहरूको गुलाम अधिक हुन्छ । गणतन्त्रको लडाइँ दुई थरीको हुन्छ, एक विभेदविरुद्ध र अर्को स्वयंका दुर्बलताहरूका विरुद्ध ।हो, नेपालमा गणतन्त्रको अस्तित्व संकटमा छ । तर संकटको सामना गर्ने क्षमता र परिपक्वता पनि उल्लेख्य मात्रामा बढेकाले राष्ट्रले विद्यमान विपत्तिबाट पार पाउने युक्ति छिट्टै पहिल्याउनेछ भन्नेमा विश्वास गर्नुपर्छ । नेपाली सत्ता राजनीतिमा व्याप्त सम्भ्रान्तहरूको एकाधिकार, गणतन्त्रलाई जरो गाड्न नदिने सबभन्दा ठूलो बाधकका रूपमा रहँदै आएको छ । यतिखेर पहिचानवादी राजनीति कर्मकाण्डमा परिणत भएको छ । भुइँ तहको ठम्याइमा तिनका मसिहाहरू दक्षिणा नपाई फूल टिप्नसमेत नमान्ने पुरोहितहरूजत्तिकै घृणित बनेका छन् । ‘राजा बनाम नागरिक’ को उही बासी वादविवाद प्रतियोगिताको मञ्चन गराएर आफ्नो रक्तअल्पतामा थोरै भए पनि लौह थप्ने तात्कालिकतामा बाँचेको छ– राप्रपा–गण ।नेपालमा साम्यवाद स्थापना मृगतृष्णा हो । उदार लोकतन्त्रको बाटो नै हो जो चारैतिरबाट घेरिएको संकटको बादलले नेपाली मनोकाशमा चाँदीको घेरा फेला पार्न सघाउँछ । सत्तारूढ एक घटकले केही घण्टा सडक कब्जा गर्दैमा गणतन्त्रको आयु सुनिश्चित हुँदैन । गणतन्त्र कुनै अमूक दल वा नेताको ठेकेदारीमा बाँच्ने होइन । यो त सीमान्त नागरिकहरूका स–साना धक्काहरूबाट परकम्पित भइरहने हो । परकम्पहरूबाट गणतन्त्र जडतन्त्र हुनबाट जोगिएर जनतन्त्रको चरित्र राखिरहन्छ ।गणतन्त्र प्राप्ति हुँदा हाम्रो लक्ष्य के थियो ? त्यो लक्ष्य प्राप्तिमा हाम्रो सामुन्ने के–के समस्या आइरहेको छ ? यसको निदान कसरी गर्न सकिन्छ ? के हामीले लक्ष्य प्राप्तिका लागि सही दिशा समाउन सक्यौं ? के त्यसमा केही त्रुटि रह्यो ? यदि हो भने सही बाटो कुन हो ? त्यसका लागि संविधानमा के संशोधन वा परिमार्जन आवश्यक छ ? अहिले खुला मनले सोच्ने पुनीतकाल हो ।गणतान्त्रिक इतिहासको सिंगो कालसूची स्वर्णमण्डित कुर्सीहरूका लोलुप आकांक्षाहरूले भरिएको छ । कुर्सीको अर्थ हो– सत्ता । सत्ता क्रूर र निर्मम हुन्छ । उसले आफ्नो वरिपरिका तगाराहरूलाई निर्मूल गर्दै गएन भने तिनले उसलाई नै च्यूत गरिदिन्छन् । आजका नेता, प्रशासक अमूक कुर्सीमा बसेदेखि नै ती उम्मिदहरूको चीरहरण गर्न सुरु गर्छ, जसका लागि ऊ त्यहाँ पुगेको हो । भन्न खोजेको के हो भने, दलीय राजनीतिमा रूपान्तरणका लागि सहभागिता जनाएको भनिए पनि दलहरूभित्रको अन्तरकथा उही एकले अर्कालाई किनारा लगाउने, कमजोर बनाउने नै हो । अहिले ठूला–साना सबै दलका घर झगडाको जरो यही हो । अर्थात् दलहरूभित्रको आन्तरिक लोकतन्त्र सीमित हुँदै आएको छ ।प्रशासन, न्याय, दलीय राजनीति, नागरिक समाज सबै प्रहसनमा बदलिँदै आयो । धार्मिक उत्सवको सडक प्रदर्शनभित्र श्रद्धाभन्दा उन्माद बढी छचल्किन्छ । राजनीतिक कार्यक्रमहरू आमजनका आस्थाका उत्सव रहेनन्, फगत ताली बजाउने भीडका रूपमा सीमित देखिए । महालेखापरीक्षक वा अख्तियार दुरुपयोग अनुसन्धानलाई जब चाँजोपाँजोको एक रूप बुझ्न थालिन्छ, तब त्यसले धेरै सवाल खडा गर्छ । गणतन्त्रको जयगाथाभित्र भुइँमान्छे एक निरापद चुप्पीबाट घेरिँदै आएका छन् । हुन सक्छ, त्यो चुप्पीभित्रबाट कुनै नयाँ रचनात्मक विस्फोट हुन सकोस् । हुन सक्छ, त्यो चुप्पी लामो समयसम्म रहिरहोस् ।अब भय नै सत्य देखिएको छ, यही बुझाइ व्याप्त छ । निदा फाजलीको एक चर्चित शेरलाई सामान्य बदलावका साथ उद्धृत गरी भन्नुपर्दा– ‘हर खबर मे होती है, दस–बीस खबरें, जिस खबरको देखना हो कई बार देखना । जस्तै– पूर्वराष्ट्रपति विद्यादेवी भण्डारी एमाले राजनीतिमा सक्रिय भएको जनाउ विदेशी भूमिबाट अभिव्यक्त हुन्छ । असल नागरिक बन्ने दायित्व बिर्सेर ज्ञानेन्द्र शाह लन्च–डिनरको साप–सिँढी खेलमा रमाउन रुचाउँछन् । अनेकौं भयहरू यथार्थ भएर सामुन्ने ठडिन्छ ।सत्य अब संघर्ष र समाजबाट होइन, बजारले निर्धारित गर्छ । त्यसैले व्यक्ति, समाज, संघर्ष आदि सबैको मोल तय गरिएको छ । अवस्था कस्तोसम्म आइपुग्यो भने तपार्इं मन पराउनुस् वा नपराउनुस्, बजारले तपाईंको भाउ तय गर्छ नै । र, यहाँ सबैथोक बिर्सिएर रहनुपर्छ । इतिहास, संघर्ष, बौद्धिकता– सबै थोक । यो बजारले यतिविघ्न प्रलोभन दिन्छ कि, तपाईं बजारको स्विमिङ पुलमा डुबुल्की लगाउनु हुन्छ नै । तपाईं एक ‘वस्तु’ रहनु हुन्छ वा वस्तुको क्रेता । हिन्दी कवि बद्रीनारायणको ‘बजारका गीत’ अंश हाम्रा लागि पनि सान्दर्भिक छ– ‘जो कोई बजार में आएगा चार पैसे में बिकाएगा, पर दो ही पैसा पाएगा दो तो दलाल ले जाएगा, चाहे कोई हो हम, आप या कबिर । बौद्धिक, लेखक, फकिर सब चार में बिकाएंगे पर दो ही पैसा पाएंगे, हां, जिसे ठीक से बिकना आएगा वह दो की जगह दस भी पा जाएगा ।’गणतन्त्रको उदार परिवेश यस्ता बजारमा भीड बढाउन उर्वर माहोल भएको छ । त्यस्ताहरू न्यून छन् जो प्रतिरोध, विरोध र संघर्षको इतिहास बाँच्न चाहन्छन्, त्यो माहोलका खिलाफ अथकित खडा रहन खोज्दछ जसले तिनलाई ‘ज्ञान’ र ‘सत्ता’ को दुनियाँबाट टाढा राख्न खोज्छ ।लोकतान्त्रिक गणतन्त्र कुनै रूढि होइन, न यो अन्धविश्वास हो । यस व्यवस्थामा प्रश्नहरू उठ्छन्, अहर्निश उठिरहन्छ । वास्तवमा प्रश्न र प्रतिप्रश्नको अन्तरक्रियामा नै लोकतन्त्रले आफ्नो जीवन्तता एवं सिर्जनात्मकता पाउँछ र यसरी नै लोकतन्त्रले आफ्नो प्रासंगिकताको निरन्तरता पनि सुनिश्चित गरिरहन्छ ।विज्ञहरू यस्तै आलोकमा अर्थात् अविच्छिन्न गतिशीलताको सन्दर्भमा निरन्तर उठिरहने प्रश्नहरूको उत्तर खोज्ने यस क्रममा नै अन्तर्निहित ‘सिर्जनात्मक ध्वंसात्मकता’ ले आफ्नो अभिव्यक्ति पाइरहेको बताउँछन् । त्यसै कारणले जुन बेला यस्ता प्रश्नहरू उठ्न कम हुँदै जान्छन् वा यस्ता प्रश्नहरूको जवाफ फर्काउन रुचाइँदैन तब लोकतन्त्र निसासिन थाल्छ । आमजन राजनीतिक पुरोहितवादलाई रुचाइराखेका छैनन् ।सीमान्त नागरिकले कुनै मसिहा खोजेका छैनन् । प्रश्नभन्दा माथिको कुनै अवतारी पुरुष चाहेको छैन । उदांगो भइसकेको राजतन्त्रका खरानी कुनै चमत्कारका लागि लेपन गर्न तयार छैनन् । पालकी बोकेर तीनकुने ताण्डव गर्नेहरूको विभिन्न शब्दाडाम्बर र चलाखीपूर्ण मञ्चनलाई जनताले पत्याइरहेका छैनन् ।समानताको नयाँ तहमा उक्लिने सपना राखेका सीमान्त नागरिकले नयाँ अन्तरसम्बन्धको अपेक्षा राखेका छन् । बहुदलीयता मात्रले न बहुलता न विविधता र अन्ततोगत्वा भुइँमान्छेको लोकतन्त्रलाई प्रत्याभूत गर्न सक्दो रहेछ । यो भ्वाङलाई साम्य पार्न यो वा त्यो दलको आलोचना वा यो वा त्यो पात्रप्रति विमति राखेर मात्र हुँदैन । गोडाका पाइलाहरूले गोरेटो बन्छ, यो नै मूल प्रश्न हो ।मधेशतिर भनाइ छ, गाउँमा जब कसैको खराब समय आउँछ तब ऊ अदालतको चक्करमा पर्छ । तर त्योभन्दा पनि झन् खराब समयको सूचक हो कि नेताहरूको गोलचक्करमा पर्नु । यसलाई यस्तै रहेछ यहाँको चलन भनेर मात्र पुग्दैन । यो हाम्रो समयको सत्यको सबैभन्दा ठूलो अश्लील दुर्घटना हो, जो समकालीन इतिहासमा दर्ज हुन सकिरहेको छैन । के पाइयो र गुमाइयो भन्दा पनि के–के सिकियो, त्यो महत्त्वपूर्ण हुन्छ । एउटा उल्लेख गर्नुपर्ने पाठ के हो भने तस्बिरको सेलरोटी हेर्दा आकर्षक भए पनि त्यसले भोक मेटिँदैन । त्यसैगरी गणतन्त्र दिवसमा गरिने महार्‍यालीको तस्बिरले पिँधमा मुस्कान छाउँदैन । गणतन्त्र व्यवस्था प्रस्थानबिन्दु र गन्तव्यस्थल जोड्ने मूक धर्सो होइन । यो त भुइयाँसँगको सपना, सम्बन्ध र सम्पर्क हो । यसको मात्रा घट्यो भने गणतन्त्र जीवन्त बन्दैन ।गणतन्त्रका समर्थन वा विरोधका राजनीति गर्नेहरू व्यवस्था जोगाउनु वा समाप्त पार्नुभन्दा पनि आउँदो आम चुनावको फ्लाइट मोडमा छिरिसकेका छन् । जहाँ नयाँ–पुराना दलहरूको समान बुझाइ छ– चुनाव जित्नका लागि केवल राम्रो काम गरेर मात्र पुग्दैन, योसँगै मजबुत सहयोगी र स्थायी भोट बैंक पनि चाहिएको हुन्छ । भोट बैंकको खोजीमा राजनीतिक क्षयीकरणले ग्रस्त भए दलहरू ।नयाँ–नयाँ अनुहारहरू आत्मपूजामा लिप्त हुँदै गएकाले तिनको प्रभाव पनि क्षीण भएको छ । त्यसले सवाल यो होइन कि आउँदो चुनावमा कसले बाजी मार्ला ? आधारभूत कुरा हो, गणतन्त्र जीवन्त कसरी रहिरहने ? दिन प्रतिदिन अनिश्चित घरेलु राजनीतिक परिदृश्यमा बाह्य खेलाडीहरूको प्रभाव थप बढ्ने निश्चित छ । र, यी खेलाडीहरूले सञ्चारमाध्यमहरूमार्फत आफ्नो छवि राम्रो बनाउने प्रयास गर्ने होड चल्नु निश्चितप्रायः छ ।गणतन्त्र पाएपछि हामी दल, दाता नवदरबारहरूका दास भयौं । कसले लुट्न पाए, को वञ्चित रहे ? नरेश सक्सेनाको पंक्ति मनमनै गमौं– ‘मुर्दा लोगोंको जिंदा लोगों की अपेक्षा कहीं ज्यादा बर्फ चाहिए, कहीं ज्यादा आग, कहीं ज्यादा जमिन और कहीं ज्यादा पानी चाहिए ।’"
विपद्को जोखिममा महिला,"बर्सेनिजस्तै यसपालि पनि मनसुन भित्रन लागेको छ । भनिन्छ, प्राकृतिक प्रकोप बाजा बजाएर आउँदैन । एक्कासि आउँछ र जीउज्यानसहित सर्वस्व लैजान्छ । तर, धेरै जोखिम र क्षति महिलालाई गराउँछ । यस्तो किन हुन्छ ? किनकि, महिलाहरू जैविक, सामाजिक, आर्थिक र भौतिक हिसाबले कमजोर अवस्थामा हुन्छन् ।अधिकांश घर व्यवहार र शिशु स्याहारका काममा व्यस्त हुन्छन् । पुरुषजस्तै प्रकोपबाट जोगिन, पौडिन र दौडिन जान्दैनन् वा सक्दैनन् । यही कारण प्राकृतिक विपद्बाट बढी महिला प्रभावित हुन्छन् । महिलामध्ये पनि सुत्केरी, गर्भवतीलगायतका विशेष अवस्थाका महिला विपद्को जोखिममा धेरै हुन्छन् । शरीर कमजोर भएका बेला उनीहरू विपद् आउने सूचना, बच्ने तरिका र विपद्का बेलाको भूमिका नजान्दा पनि समस्यामा पर्छन् ।२०७२ सालमा गोरखाको बारपाक केन्द्रबिन्दु बनाएर आएको भूकम्पमा ज्यान गुमाउने आधा बढी महिला थिए । जाजरकोटमा गएको भूकम्पमा महिलाले धेरै क्षति बेहोरे । महिला प्राकृतिक प्रकोपमा पर्ने र धेरै क्षति बेहोर्ने मुख्य कारण शारीरिक र जैविक हो । प्रकोपमा धेरै महिला पर्ने अर्को कारण प्रमुख दायित्व पारिवारिक संरक्षण र रेखदेख हुनु हो । धेरै महिला घरभित्र काम गर्ने भएकालेविपद्का बेला पनि घरमै फस्ने सम्भावना हुन्छ । विपद्सम्बन्धी जानकारी नहुँदा पनि महिलाहरू धेरै प्राकृतिक प्रकोपमा पर्छन् । सूचनामा कम पहुँच हुँदा मोबाइल, टेलिभिजन, रेडियोलगायतबाट आउने प्रायःजसो प्राकृतिक विपद्का जानकारी पुरुषमार्फत घरमा आउँछ । सूचना थाहा पाए पनि सुरक्षित स्थान कहाँ हो, थाहा पाउन समय लाग्छ । राहत र उद्धारमा पनि प्राथमिकतामा महिला पर्दैनन् । यसले पनि विपद्को क्षति महिलामा धेरै हुन्छ ।लैंगिक विभेद र परम्परागत सोचले महिलालाई अझ गाँजेको छ । महिला कमजोर हुन्छन् भन्ने मानसिकताका कारण पूर्वतयारी र उद्धारबारे महिलालाई सिकाइँदै सिकाइन्न । विपद् व्यवस्थापनमा सहयोगीका रूपमा मात्र लिइन्छ । विपद्सम्बन्धी नीतिमा होस् वा उद्धार टोलीमा महिलाको सहभागिता कम हुन्छ । महिलाको नेतृत्वदायी भूमिका प्रायः हुँदैन । यसकारण प्राकृतिक विपद्का कतिपय अवस्थामा महिलाको आवश्यकताबारे आवाज नै सुनिँदैन ।प्राकृतिक विपद्पछि सुरक्षा अभाव र हिंसाका कारण पनि महिला जोखिममा परेको देखिन्छ । विपद्पछिको आश्रयस्थलमा बस्ने र सुत्ने ठाउँ एवं शौचालय सुरक्षित नहुँदा हिंसामा पर्ने समस्या हुन्छ । महिनावारीका बेला सेनिटरी प्याड उपलब्ध नहुँदा पनि समस्या हुन्छ ।विपद्पछिका अस्थायी शिविरमा यौन हिंसा, जबर्जस्ती करणी, मानव तस्करलगायतको उच्च जोखिम रहन्छ । धेरै महिलाहरू आर्थिक रूपमा परनिर्भर छन् । यही कारण निर्णय क्षमता कमजोर हुन्छ । विपद्पछि घरसम्पत्ति गुमाए पनि पुरुषहरू तत्काल वैकल्पिक सीपमा जोडिन सक्छन् तर महिला सक्दैनन् । यसले विपद्पछि पनि महिला जोखिममा पर्ने क्रम धेरै छ ।विपद्बाट बच्न सबैभन्दा पहिले व्यक्ति स्वयंले सुरक्षित हुन प्रयास गर्नुपर्छ । विपद्पूर्व कस्तो तयारी गर्ने, विपद् भइहाले कसरी सुरक्षित हुने, विपद् कुन ठाउँमा कसरी आउन सक्छ, त्यसबेला के गर्ने भन्ने जानकारी हुनैपर्छ । यसबारे महिला लक्षित चेतना प्रवाह जरुरी छ । जोखिम घटाउन त्यस्ता संरचना महिलामैत्री बनाउन जरुरी छ । विपद्ले विपद्का बेलामा मात्र होइन, त्यसपछिका धेरै वर्ष पनि असर गरिरहन्छ । व्यक्ति मात्रलाई होइन, राज्यलाई पनि क्षति हुन्छ । त्यसैले पनि विपद् र महिलाका सवाललाई महिलाका मात्र बनाइनु हुँदैन । राज्यका सवालका रूपमा सरकारले संवेदनशील रूपमा लिनुपर्छ ।प्राकृतिक विपद्मा महिला धेरै पर्नु र क्षति हुने संरचनागत असमानता र लैंगिक भेदभावको नतिजा पनि हो । विपद्मा महिला जोखिम र क्षति कम गर्न प्राकृतिक विपद्को पूर्वतयारीमा महिलाको सक्रिय सहभागिता गराउनुपर्छ । लैंगिक रूपमा संवेदनशील पूर्वतयारी, उद्धार र राहत नीति बनाउनुपर्छ । महिलामैत्री सूचना प्रणाली विस्तार गर्नुपर्छ ।आश्रयस्थल लैंगिक, संवेदनशील र महिलामैत्री हुनुपर्छ । विपद्का बेला पनि महिला नेतृत्वलाई प्राथमिकतामा राख्नुपर्छ । प्राकृतिक विपद्को क्षति रोक्न पूर्वतयारीमा लगानी बढाउन जरुरी छ । त्यसका लागि महिलामैत्री चेतना प्रवाह र व्यवस्थापनमा काम गर्नुपर्छ । संरचनागत, सामाजिक र सांस्कृतिक कारणले महिलाले थप जोखिन र क्षति बेहोर्नुपर्ने अवस्था हुन नदिनविपद्का पूर्वतयारी र विपद्पश्चात्का सबै स्रोत र सूचनामा महिलाको पहुँच बढाउनुपर्छ । विपद्को व्यावहारिक ज्ञानमा महिला सामेल गराउनुपर्छ । यसले प्राकृतिक विपद्मा महिलाको क्षति र जोखिम रोकिने मात्र होइन, समुदायमै विपद्को बज्रपात घटाउन सकिनेछ ।"
गणतन्त्र सबल बनाउन शासनमा शुद्धीकरण,"विश्वव्यापी रूपमै गणतन्त्रलाई उच्चतम लोकतान्त्रिक शासकीय व्यवस्था मानिन्छ । यथार्थमा यो एउटा व्यवस्था मात्रै होइन, नागरिक चेतनाको द्योतक पनि हो । यस अर्थमा नेपालीले आफूलाई चेतनशील नागरिकका रूपमा अभिलिखित गरेको १७ वर्ष पूरा भएको छ ।अढाई सय वर्ष लामो तत्कालीन शाहवंशीय राजतन्त्रात्मक शासन व्यवस्थालाई अन्त्य गर्न नागरिकले विभिन्न माध्यमबाट गरेको संघर्षको सफलतास्वरूप २०६५ जेठ १५ को संविधानसभा बैठकले गणतन्त्र नेपालको घोषणा गरेको थियो ।लोकतान्त्रिक गणतन्त्रको स्तम्भका रूपमा नेपालमा संघीयता, धर्मनिरपेक्षता तथा समानुपातिक समावेशी शासनको पनि अभ्यास गरिएको छ । यो व्यवस्था र प्रबन्ध जति छिटो नागरिकसँग जोडिनेछन्, सैद्धान्तिक उपलब्धि जति बृहत् र व्यावहारिक उपलब्धिमा परिणत हुनेछ, गणतन्त्र उति नै बढी बलियो र संस्थागत हुनेछ । व्यवस्थालाई बलियो बनाउन र १७ वर्षदेखिको अभ्यासका क्रममा देखिएका कमजोरीलाई सुधार्न नै अब नागरिकको प्रयत्न केन्द्रित हुनुपर्छ ।गणतन्त्रले नागरिकको सार्वभौमिकतालाई अनुमोदन गर्छ । स्वतन्त्रतालाई सुरक्षित गर्छ । आत्मविश्वासलाई बढोत्तरी गर्छ । नागरिक स्वयं आफूजस्तै नागरिकको अनुमोदनबाट निश्चित समयका लागि मुलुकको सर्वोच्च पदमा पुग्न सक्छ । शासनमा नागरिक सहभागिता र समन्वयको सम्भावना ज्यादा रहन्छ । राजनीतिक दृष्टिमा कोही जन्मिँदै विशिष्ट हुने, कसैले नागरिकको दर्जासमेत नपाउने अवस्था यो व्यवस्थामा हुँदैन । समान राजनीतिक धरातलमा जनविश्वास आर्जन गर्ने व्यक्ति वा पार्टीले जनताको नेतृत्व गर्छन् र आफ्ना निर्णय तथा गतिविधिका निम्ति आम निगरानीमा बस्छन् ।तसर्थ गणतन्त्र नागरिकबीचको एकता र एकताबाट निर्धारित सामूहिक लक्ष्यतर्फको यात्रा हो । गणतन्त्रको सैद्धान्तिक मर्मअनुसारकै शासकीय अभ्यासका लागि भने गणतन्त्रको परिपक्वता अनिवार्य छ । अभ्यासका क्रममा देखिएका विकृति र बेथितिलाई नष्ट गर्दै अघि बढ्न आवश्यक छ । १७ वर्षको अनुभवमा नेपाली गणतन्त्रलाई स्वाभाविक रूपमा फुल्न र फल्न अवरोध गर्ने समस्याको पहिचान नागरिकले गरेकै छन् । अबको काम शुद्धीकरणको हो ।गणतन्त्र घोषणापछि नागरिकको शिक्षा र स्वास्थ्यमा पहुँच बढेको छ । प्रतिव्यक्ति आय र क्रयशक्ति बढेको छ । जसले गर्दा मानिसका आकांक्षा पूरा हुने सम्भावना बढेको छ । राज्यको निकायमा उल्लेखनीय संख्यामा रोजगारी सिर्जना हुन नसकेको भए पनि निजी क्षेत्रका कारण रोजगारीको क्षेत्र र संख्यामा बढोत्तरी भएको छ । व्यक्ति स्वयंले आफ्नो क्षमताअनुसार नयाँ व्यवसाय सुरु गर्ने वातावरण तयार भएको छ ।अन्तर्राष्ट्रिय समुदायसँगको सम्पर्क र अनुभव आदानप्रदान बढेको छ । बाटोघाटोको पहुँच बढेको छ । गणतन्त्र अगाडि सीमित सहरी वर्गको पहुँचमा रहेको सूचना प्रविधिमा त अहिले क्रान्ति नै आएको छ । आज गाउँघरमा मानिससमेत सूचना प्रविधिको माध्यमबाट संसारसँग जोडिएका छन् ।संसारका विकास र प्रतिभा देखेका छन्, आफ्नो देखाउन पाएका छन् । अभिव्यक्ति स्वतन्त्रता सुनिश्चित छ । शासकप्रति नागरिकको निगरानी बढेको छ । यी सबै सूचकले गणतन्त्रको महत्त्व दर्साउँछ । यी सबैमा गुणस्तर बढाउँदै लैजाने र प्राप्त लाभको समानुपातिक वितरण सुनिश्चित गर्ने चुनौती यथावत् छ ।गणतन्त्रले सार्वजनिक सेवा प्रवाहमा आज जति धेरै योगदान गर्न सक्थ्यो, त्यति नहुनुमा दल र नेता नै जिम्मेवार छन् । मुख्यतः बहुदलकालमा जस्ता नेताहरू सत्ता–शक्तिमा थिए, जसले बहुदलकाललाई बदनाम तुल्याएका थिए, तीमध्ये कैयौं त गणतन्त्रप्रति पूरापुर प्रतिबद्ध पनि थिएनन् । गणतन्त्रपछि पनि उनीहरूकै हालीमुहाली रह्यो । अनुहारसँगै शासकीय अक्षमता निरन्तरतारह्यो । जसले गर्दा नागरिकमा गणतन्त्रको नयाँपन अनुभूत हुनै पाएन । गणतन्त्रमा पनि राजनीतिक दल र नेतृत्वमा जवाफदेहिताको अभाव रह्यो । नागरिकले आलोचना गरेका कैयौं निर्णयहरू उनीहरूले आफ्नो शक्ति र बलमिच्याइँका आधारमा गरेका छन् । नेतृत्वको जीवनशैली अपारदर्शी छ । अनियमितताका ठूला–ठूला प्रकरण सार्वजनिक हुने गरेका छन्, जसमा ठूला पार्टी र नेताहरू नै जोडिने गरेका छन् । तर, राजनीतिक नेतृत्वलाई कारबाही उल्लेखनीय सन्दर्भ पाउनै मुस्किल छ ।यसर्थ सुशासनको नागरिक अपेक्षा मृगमरीचिकाजस्तो बन्न पुगेको छ । सेवा प्रवाहमा रहेको कमजोरी सुधार गर्ने सवाल कुनै पनि सरकारको प्राथमिकतामा पर्न सकेको छैन । विकास निर्माणमा ढिलाइ यथावत् छ । मुख्यतः जुन दलहरू गणतन्त्र ल्याउन आफूहरूले संघर्ष गरेको भन्छन्, स्वयं गणतान्त्रिक बन्न सकेका छैनन् । बरु गणतन्त्र बदनाम गराउन सहयोगी भएका छन् ।जस्तो कि, बहुदलकालमा सांसदलाई पैसा दिएर सत्ता जोगाइन्थ्यो, अहिले पैसा लिएर सांसद बनाइएका आशंका र खुलासा दुवै छन् । जसले गर्दा संसद्मा इन्द्रेणी समाज झल्कियोस् भनेर सुरु गरिएको समानुपातिक व्यवस्था नै बदनाम हुन थालेको छ ।गणतन्त्रवादी दलहरूले पूर्वराजा ज्ञानेन्द्र शाह र उनी पक्षधरका गतिविधिलाई बढी ध्यान दिनु पनि अनौठो छ । जसले गणतन्त्रवादीहरूको कमजोर आत्मविश्वासलाई झल्काउँछ । नागरिकको हैसियतमा आफ्ना अभिव्यक्ति स्वतन्त्रता प्रयोग गर्न शाह स्वतन्त्र छन् । अर्कोतर्फ, पूर्वराजा पक्षधरले गर्ने नाराबाजी र प्रदर्शन पनि लोकतन्त्रमा स्वाभाविक हो । यसले गणतन्त्र कमजोर हुँदैन, बरु विरोधमा पनि बोल्न पाइने संवैधानिक शक्ति पुष्टि हुन्छ ।लोकतान्त्रिक समाजमा आफ्ना राजनीतिक नारा लिएर सडकमा आउने र शान्तिपूर्ण प्रदर्शन गर्ने कुनै पनि नागरिक, समूह वा दलको अधिकारलाई राज्यले सम्मान र संरक्षण गर्नुपर्छ । हिंसात्मक प्रदर्शन गरियो भने कारबाही गर्ने कानुनी दायित्व पनि राज्यसँग छँदै छ । राज्यले आफ्ना अधिकारलाई दुरुपयोग र जिम्मेवारीलाई अवमूल्यन गर्न किमार्थ मिल्दैन । गणतन्त्रको जीवनी यही हो ।"
खुलामञ्चलाई तोकौं प्रदर्शनस्थल,"विभिन्न बहानामा हुने सडक प्रदर्शनले अहिले राजधानीवासी आजित छन् । शिक्षक, चिकित्सक, सहकारीपीडित, लघुवित्तपीडित, स्वर्गद्वारी गुठीपीडितसहित राजावादी र गणतन्त्रवादी सबै सडकमै ओर्लिएका छन् ।अत्यधिक सवारीसाधनको भार खेपिरहेको काठमाडौंको मुख्य सडक एकछिन जाम हुँदा सवारी व्यवस्थापनमा हुने जटिलता काठमाडौंवासीले वर्षौंदेखि देख्दै र भोग्दै आएको विषय हो । अझ मुख्य सडक नै अवरुद्ध पारेर दिनहुँ विरोध प्रदर्शन गर्दा हुने जामले मूलतः विद्यालय जाने बालबालिका, ज्येष्ठ नागरिक, अपांगता भएका व्यक्ति तथा बिरामी र कार्यालय जाने कर्मचारीले खेप्नुपर्नेर् सास्ती शब्दमा व्यक्त गर्न सकिँदैन । एकछिन होइन, एक दिन होइन, महिनौंसम्म गरिने सडक प्रदर्शन र जामले बालबालिका र बिरामी मात्र होइन, आमनागरिकको दैनिकी पनि कष्टप्रद बन्ने गरेको छ ।नागरिकको सहज आवागमन र सुरक्षा, सार्वजनिक सम्पत्तिको सुरक्षा र प्राकृतिक विपत्ति आदिलाई विश्लेषण गरेर विरोध प्रदर्शन गर्न मिल्ने र नमिल्ने ठाउँसम्बन्धी स्पष्ट नीतिगत व्यवस्था हुनुपर्ने हो । यसको अभावमा अहिले विरोध प्रदर्शन गर्नेहरूले मनलाग्दी गर्दै आएका छन् । यस्ता प्रदर्शनले निम्त्याउने गम्भीर संकटको दृृष्टान्त त तीनकुनेमा कथित राजावादीहरूले मच्चाएको ताण्डव र त्यसबाट पुगेको जनधनको क्षतिले पनि प्रस्ट पार्छ ।अहिले सबैभन्दा बढी प्रदर्शन हुने माइतीघर, बानेश्वर, भृकुटीमण्डप, नारायणहिटीजस्ता ठाउँ संवेदनशील क्षेत्र हुन् । यस्ता ठाउँमा गरिने प्रदर्शन र त्यसले पैदा गर्ने असरको गम्भीर समीक्षा अब गर्नैपर्छ । नागरिकको शान्तिपूर्ण रूपमा भेला हुने संवैधानिक हकको सम्मान गर्दै यो हकको प्रयोग गर्दा अर्का थरी नागरिकको अधिकार कुण्ठित हुन नदिन पनि सजग बन्नु जरुरी छ । यसैले सरकारले सबै सरोकारवालाको सहमतिमा खुलामञ्चमा मात्र विरोध प्रदर्शन गर्न पाइने नीतिगत व्यवस्था गर्न जरुरी भइसकेको छ ।नयाँ संविधान जारी भएपश्चात् सुस्ताएको सडक प्रदर्शन अहिले एकाएक गर्माएको छ । परिवर्तनविरोधी, संघीय लोकतान्त्रिक गणतन्त्रविरोधी तत्त्वहरूको रहस्यमय अराजकता बढ्दो छ भने गणतन्त्र तथा परिवर्तन पक्षधरहरूको काउन्टर प्रदर्शन पनि चलिरहेको छ ।२०६२/६३ पछि सडक आन्दोलन गर्न नपर्नेर् भाषण गरेका नेताहरू पनि अहिले सडकमा ओर्लिन थालेका छन् । आफ्ना माग पूरा गर्ने नाममा सबैको ‘टार्गेट’ सडक बन्द र अरूको अधिकार हनन हुनेतर्फ प्रदर्शनकारीले बेवास्ता गर्दार् आमनागरिक सास्ती खेप्न विवश छन् ।बिजुलीबजार, बानेश्वर क्षेत्रको सडकमा शिक्षकहरूले करिब एक महिना दिनहुँ प्रदर्शन गरे । शिक्षकजस्तो प्रबुद्ध वर्गले यस्तो व्यस्त सडक अवरुद्ध पारी दिनहुँ प्रदर्शन गर्दा आमनागरिकमा पर्ने असर र यसले दिने सन्देशको कुनै हेक्का राखेको देखिएन । माइतीघर क्षेत्र त स्थायी प्रदर्शनस्थल जस्तै बनेको छ । कुनै न कुनै समूहले ब्यानर लगाएर यहाँ सडक जाम गरेर बसी नै रहेका हुन्छन् । राजधानीको केन्द्र, प्रशासनिक केन्द्र सिंहदरबारको प्रवेशद्वार, अरनिको राजमार्गको प्रवेशद्वार, काठमाडौं, ललितपुर र भक्तपुरका सवारीसाधन पास हुने केन्द्र, सेनाको मुख्यालय, अन्नपूर्ण न्युरो अस्पताल, सर्वोच्च अदालत, सेन्ट जेभियर कलेज, जिल्ला अदालत र जिल्ला प्रशासन कार्यालयको क्षेत्र र सबैभन्दा बढी सवारी चल्ने माइतीघर क्षेत्र आफैंमा संवेदनशील र महत्त्वपूर्ण केन्द्र पनि हो ।यस्तो ठाउँमा नियमित हुने प्रदर्शन र सडक जामले सर्वसाधारण प्रभावित भएका छन् । यसले आमनागरिकलाई सास्ती मात्र दिएको छैन, सवारी दुर्घटनाको जोखिमलाई पनि बढाएको छ । माइतीघर मण्डल आफैंमा संरक्षण गर्नुपर्ने सम्पदा पनि हो । यहाँ हुने प्रदर्शनले यसमा पनि क्षति पुग्ने गरेको छ । यस कोणबाट हेर्दा यो ठाउँ प्रदर्शनका लागि कुनै पनि मानेमा उचित देखिँदैन । जनआन्दोलन, संविधानसभा निर्वाचन र संविधान निर्माणका बेला सरकार, राजनीतिक दल र सभासदलाई आफ्ना आवाज सुनाउन यो ठाउँमा प्रदर्शन गर्नु आवश्यक ठानिए पनि अहिले कुनै पनि हिसाबले सान्दर्भिर्क देखिँदैन ।अहिले धेरैजसो पार्टीर्हरूले भृकुटीमण्डपमा प्रदर्शन गर्ने गरेका छन् । भृकुटीमण्डप त्यस्तो क्षेत्र हो जहाँ विश्वभाषा क्याम्पस, ल क्याम्पस, आरआर क्याम्पस, वाल्मीकि क्याम्पस र पद्मोदय स्कुल रहेका छन् । रेडक्रसको कार्यालय र ब्लड बैंक तथा बालबालिकाको मनोरञ्जन स्थल फन पार्क पनि यही स्थानमा छ । मोडल अस्पताल र तरकारी बजार क्षेत्र पनि यहीँ पर्छन् । शिक्षालय, रेडक्रस, फनपार्कजस्ता ठाउँमा सडक अवरुद्ध गरेर प्रदर्शन गर्दार् कलिला बालबालिका तथा विद्यार्थीमा कस्तो मनोवैज्ञानिक असर पर्छ ? उनीहरूको शिक्षाको अधिकारमाथि कति असर गर्छ ? प्रदर्शनकारीले यसतर्फ हेक्का राखेको पाइँदैन । यसका साथै राजधानीको मुटुमा प्रदर्शन गर्दा त्यसले सवारी व्यवस्थापन र सर्वर्साधारणको दैनिकीमा पार्ने असर पनि बेग्लै छ ।२०४६ सालको जनआन्दोलनयता निरन्तर नागरिक प्रदर्शनस्थलका रूपमा स्थापित खुलामञ्चलाई अब पुनः स्थायी र एक मात्र प्रदर्शनस्थल बनाउन अति आवश्यक भइसकेको छ । खुलामञ्च शब्द आफैंमा नागरिक अधिकार र स्वतन्त्रतासँग सम्बन्धित छ । यसले खुला समाजलाई पनि संकेत गर्छ । त्यसो त आमनागरिक, राजनीतिक दल र सरोकारवालाले यसलाई संघर्षर्, बलिदान र परिवर्तनको प्रतीकका रूपमा पनि लिने गरेका छन् । उनीहरूले अधिकार प्राप्तिको आन्दोलनमा यही ठाउँको उपयोग गरेका थिए ।२०४६ सालको जनआन्दोलनपश्चात् भएको विशाल प्रदर्शन होस् या २०६२/६३ को जनआन्दोलनको सफलतापश्चात् जुटेको मानव सागर खुलामञ्चमै सम्पन्न भएका थिए । विभिन्न समयमा विभिन्न राजनीतिक दल मात्र नभएर विभिन्न सामाजिक आन्दोलन र सरोकारवालाहरूका प्रदर्शन पनि खुलामञ्चमै हुने गरेका थिए । यसैले खुलामञ्चलाई परिवर्तनको साक्षी र प्रतीक मानिन्छ । यस्तो ऐतिहासिक र गौरवपूर्ण स्थानलाई स्थायी प्रदर्शर्नस्थल तोक्नु सबै हिसाबले प्रभावकारी र उपयुक्त छ ।विगतमा त्यही खुलामञ्चमा प्रदर्शन गर्न हुने र अहिले नहुने भन्ने त केही छैन होला । बनिबनाउ मञ्चसहितको खुलामञ्चमा कार्यक्रम गर्दार् न सडक अवरुद्ध गर्नुपर्छ, न त अतिरिक्त खर्च व्यवस्थापन नै । यस्तो सहजता हुँदाहुँदै पनि दलहरूले खुलामञ्चलाई प्रयोग नगरी सडक अवरुद्ध पारेर प्रदर्शन गर्नु ठूलो गैरजिम्मेवारीपन हो ।विगतमा माइतीघर क्षेत्रलाई प्रदर्शनस्थल नबनाउनका लागि तत्कालीन ओली सरकारले पहल गरेको थियो । सरोकारवालासँगको समन्वय र परामर्शबिनै गरिएको त्यो निर्णर्यलाई ‘नागरिक अधिकार खुम्च्याउन खोजेको अर्थमा’ विरोध गरियो र सरकार पछि हट्यो । यसबाट शिक्षा लिँदै नागरिक समाज, मानवअधिकारकर्मी, स्थानीय सरोकारवाला, मिडिया, जनप्रतिनिधि तथा सांसदहरू र अन्य सरोकारवालासँग सघन छलफल र परामर्श गरी साझा धारणा तयार गर्नुपर्छ र खुलामञ्चलाई स्थायी र एकमात्र प्रदर्शनस्थल तोक्ने काममा सरकार अविलम्ब लाग्न आवश्यक छ ।"
पहाडमा प्रचण्ड के खोज्दै छन् ?,"हाम्रा मुख्य राजनीतिक दलहरू जनतासँग बिग्रिरहेको सम्बन्ध कसरी सुधार्ने भन्ने चिन्ताले ग्रसित छन् । जनसम्बन्ध सुधार्ने नाममा दलका नेताहरू पर्यटकीय शैलीमा विभिन्न भागमा पुगेको तस्बिर र भिडियो क्लिप सोसल मिडियामा देख्न पाइन्छ । यसै उपक्रममा माओवादी र त्यसका सुप्रिमोले आफ्नो जनाधार रहेको भनिएको पहाडी क्षेत्रमा जनसंवाद र भेटघाट सुरु गरेका छन् ।माओवादी अधोपतनका अनेक कारणहरूमध्ये सबैभन्दा शीर्ष अन्योल भनेको नीतिगत गन्जागोल र अन्यमनस्कता हो भन्ने आत्मसात् नगरेसम्म देखावटी उछलकुदले गुणात्मक सुधार हुने कुनै गुन्जायस छैन । प्रचण्डकै भाषामा उनीहरूको शैली, व्यवहार र नीतिमा गम्भीर विचलन आएको छ । यसलाई सुधार्न गाउँ चहार्नुभन्दा पहिले नीतिगत स्पष्टता र व्यावहारिक राजनीतिक कार्यदिशाको आवश्यकता छ भन्ने तथ्यलाई आत्मसात् गर्दै सोहीअनुसारको कार्यनीति र शैली अपनाउनुपर्ने हो ।राजनीतिक सुस्पष्टताबिना विकास र समृद्धि मृगमरीचिका बन्ने वैज्ञानिक तथ्यलाई नजरअन्दाज गरिरहेसम्म कुनै पनि प्रकारको हुटहुटीले केही हुनेवाला छैन । तर माओवादीको पनि तरिका र रबैया कांग्रेस–एमालेकै पदचापलाई पछ्याइरहेको आमजनताले महसुस गरिरहेको अवस्थाले उनीहरूलाई सजिलै सताउन छाड्ने संकेत देखिँदैन । जनसम्बन्ध, विकास निर्माण र पार्टीको राजनीतिक कार्यदिशा तथा नेताहरूको जीवनशैली कस्तो हुनुपर्छ, समाजवादी दाबी गर्ने दलले समकालीन वैश्विक नवउदारवादी महामारीका बीचबाट कसरी पार पाउन सक्छ भन्ने सन्दर्भको गम्भीरतापूर्वक विचार गर्नु आवश्यक छ ।एन्टोनियो ग्राम्सीका अनुसार जसरी शासक वर्गले आफ्नो विचारधारा समाजमा स्वीकार्य बनाउन प्रभुत्व स्थापित गरेको हुन्छ, ठिक त्यसलाई प्रतिवाद गर्न समाजवादी दलले चुनौती दिँदै श्रमिक वर्गको वैचारिक नेतृत्व स्थापना गर्नुपर्छ । यसका लागि उत्पीडित वर्गहरूलाई एकीकृत गर्न निरन्तर वैचारिक र सांस्कृतिक कार्य सञ्चालन गरिरहनुपर्दछ ।सायद यस्तै छिपछिपे अज्ञात स्मरणले हुनुपर्दछ, पछिल्लो समय प्रचण्डको दलले आफू जनताबाट अलगथलग परेको भन्दै सकेसम्म जनताका बीचमा पुग्ने कोसिस गरेको छ । प्रचण्डको दलले हो चि मिन्ह र ग्राम्सीलाई भन्दा बढी लेनिन, स्टालिन र माओको उद्धरण गरेको मन पराउँछ, तर व्यवहार ट्रम्प, नरेन्द्र मोदीदेखि शेख हसिना जस्ता अति दक्षिणपन्थी अराजक नवउदारवादीहरूको पदचापलाई रुचाउने शेरबहादुर देउवा, केपी ओली र राजेन्द्रलिङ्देनहरूकै बराबरी देखिनु नेपाली वामपन्थको दुखान्त प्रहसन हो । ऐतिहासिक सन्दर्भमा हेर्दा लेनिनले अग्रगामी दलको वैचारिक र संगठनात्मक नेतृत्वमा जोड दिन्थे, हो ची मिन्हले जनतासँगको भावनात्मक र नैतिक एकतामा बढी ध्यान दिन्थे । लेनिनको दृष्टिकोण अधिक सैद्धान्तिक र वैज्ञानिक समाजवादमा आधारित थियो, हो चि मिन्हले बढी व्यावहारिक, जनकेन्द्रित र राष्ट्रिय मुक्तिको रणनीति र कार्यनीतिको आविष्कार गरेकै कारण त्यसकै विरासतमा आजको भियतनाम खडा छ ।विश्वभरका समकालीन वामपन्थीहरूले सिक्नुपर्ने धेरै थोरैले सुनेको नाम हो, रोजा लक्जेम्बर्ग । क्रान्तिको सबैभन्दा ठूलो शक्ति जनताको स्वतःस्फूर्त संघर्षमा निहित हुने भन्दै समाजवादी दलले यो संघर्षलाई संगठित गर्नुपर्छ, तर यसलाई नियन्त्रण गर्न खोज्नु हुँदैन भन्नेमा लक्जेम्बर्गको गहिरो विश्वास यतिबेला नेपालका वाम दलले आत्मसात् गरेमा उनीहरूको जीवन कायम रहन सक्छ । अझ जोडका साथ ‘समाजवादबिना स्वतन्त्रता अधुरा छन् र स्वतन्त्रताबिना समाजवाद असम्भव छ । समाजवादी दलले यी दुवैलाई जोड्नुपर्छ’ भन्ने मान्यता सर्वकालिक प्रतीत हुन्छ ।ग्राम्सीले समाजवादी वामपन्थी दललाई सांस्कृतिक र वैचारिक नेतृत्व प्रदान गर्ने संस्थाका रूपमा हेरे, जसले प्राधान्य स्थापना गर्छ । लक्जेम्बर्गले भने दललाई जनताको स्वतःस्फूर्त संघर्षलाई संगठित गर्ने र लोकतान्त्रिक समाजवादको बाटोमा डोर्‍याउने साधन माने । यी दुवै विचारहरूले समाजवादी दलको चरित्रलाई क्रान्तिकारी, जनकेन्द्रित र पुँजीवादविरोधी बनाउन जोड दिन्छन्, तर रणनीति र प्राथमिकतामा भिन्नता छ ।श्रमिक वर्ग र त्यसको नेतृत्वले क्रान्तिकारी अनुभवबाट सिक्दै अघि बढ्नुपर्ने धारणा नेपाली वामपन्थी दलहरूलाई निर्देशन गरेजस्तो प्रतीत हुन्छ । तर नेपालका मुख्य वामपन्थी दल माओवादी र एमालेको रबैया पचास पैसै सिक्काको ‘गाई कि त्रिशूल’ जस्तो रोटेपिङमा नवउदारवादी ठिमाहा शक्ति कांग्रेसको परिक्रमामा अभिसार छ ।यी दुवै दलको अहंकारको घडा फुटेर नै हुनुपर्छ, जनताबाट टाढिँदै गएको खुला स्वीकारोक्तिको प्रदर्शन उनीहरूले एकपछि अर्को गरी राजमार्गकेन्द्रित तथा मध्यपहाडी लोकमार्ग आसपासका जिल्लाहरूमा गरेको दौडधुप र अभियानलाई मान्न सकिन्छ । यस्तो अभियान जनतासँग कति जोडियो भन्ने अलग्गै बहसको विषय भए पनि उनीहरूको जनताबाट अलगथलग भएको आत्मस्वीकारोक्ति बुझन् सकिन्छ ।अहिले नेपालको स्थलीय अर्थतन्त्र केही दशकअघि भन्दा धेरै फेरिएको छ । भौतिक र सामाजिक पूर्वाधार बढेको छ, तर यसको प्रतिफल उत्पादन र उत्पादकत्व तथा रोजगारीको वृद्धिमा देखिएको छैन । सहरीकरणको प्रक्रिया बढ्नुमा गाउँबाट सहर बसाइँ सर्नेको क्रमको तीव्रता नै हो । झन्डै सात दशकयता पहाडबाट तराई झर्ने क्रम तीव्र गतिले जारी छ ।सात दशकअघि तराईमा नेपालको झन्डै ३६ प्रतिशत जनसंख्या बसोबास गर्थ्यो, अहिले त्यो जनसंख्या ५० प्रतिशतभन्दा बढी छ । नेपाल बाहिरको बसाइँसराइको गन्तव्य र प्रवाह फेरिएको छ । २०६८ सालको जनगणनामा १९ लाख नेपाली देशबाहिर थिए भने अहिले त्यो संख्या बढेर ३०–३५ लाख पुगेको अनुमान छ । तीमध्ये अधिकांश खाडी र दक्षिणपूर्वी एसियामा छन् । पहाडले क्रमिक रूपमा जनसंख्या गुमाइरहेछ । परिणामतः पहाडको प्राकृतिक स्रोत–साधन र तुलनात्मक लाभको फाइदा लिने क्रम घट्दो छ ।पहाडको जनसंख्यालाई पहाडमै रहने स्थिति कसरी बनाउने, नेपालभर नै र खास गरेर पहाडमा प्राकृतिक स्रोत–साधनको परिचालन, प्रयोग र लाभ लिने खण्ड कसरी बनाउने, पहाडमा वातावरणमैत्री पूर्वाधार र सहरीकरणलाई कसरी प्रोत्साहित गर्ने र साना तथा मझौला उद्यममार्फत रोजगारीको व्यापक सिर्जना कसरी गर्ने ? यस्ता स्थलीय अर्थतन्त्रका केही ज्वलन्त प्रश्नहरू समाधान गर्न नसक्दा सबैभन्दा बढी नेपालका वामपन्थी दललाई नराम्रो राजनीतिक झट्का लाग्दै छ, त्यो अझ तीव्र बन्ने निश्चित छ ।नेपाली राजनीतिमा अभूतपूर्व परिवर्तन भएर पनि जनताको जीवनस्तरमा आशातित परिवर्तन हुन नसक्नुमा नीतिगत भ्रष्टाचार र बिचौलियाहरूको शासकीय प्रशासनमाथिको कब्जा हो । लेनिनले भनेजस्तै ‘मानिसलाई नियतले होइन परिस्थितिले भ्रष्ट बनाउँछ । परिस्थितिअनुसार विधि र प्रणालीमा परिवर्तन गर्न नसक्दा भ्रष्टाचार र अनियमितता बढ्छ’ त्यसमा सहभागी पात्र जोसुकै पनि त्यसमै सहवरण हुँदै जाने प्रक्रियामा माओवादी दल नराम्रोसँग फिसलिएको छ । यही दुर्दशालाई सच्याउन भन्दै माओवादीले तराई–मधेश जागरण अभियानपछि मध्यपहाडी लोकमार्गकेन्द्रित अभियान सुरु गरेको छ ।गणतन्त्रपछि पहिलो सरकारको प्रधानमन्त्री बन्ने अवसर प्राप्त गरेका बेला प्रचण्ड नेतृत्वको सरकारले नै १८७९ किमि लामो उत्तर–दक्षिण र पूर्व–पश्चिम जोड्ने पुष्पलाल मध्यपहाडी लोकमार्गको सुरुवात गरेको थियो । यस हिसाबले यो बाटोसँग माओवादी सुप्रिमोको यसै पनि भावनात्मक सम्बन्ध हुनै नै भयो । सुदूर बैतडीदेखि रुकुम–रोल्पा हुँदै गोरखासम्म आइपुग्ने खण्ड माओवादीको दसवर्षे आन्दोलनको मुख्य आधार इलाका जस्तै थियो । तर संसदीय निर्वाचनमा त्यही क्षेत्रमा कमजोर प्रदर्शन भइरहेको छ ।यसमा परिवर्तन गर्न काठमाडौंको सुखसयल छाडेर प्रचण्ड पहाडी गाउँ–गाउँमा असिनपसिन भइरहेका छन् । कहिले हिमाली किसानका आलुबारी त कतै सहिद परिवारका बलिन्द्र धारा आँसुसँगै सुँक्सुँकाइरहेका छन् । थबाङमा जीवन शर्माको ‘सिमली छाया’ भन्ने गीतमा उनीसँगै माओवादीहरू कनिकुथी नाचिरहेका छन् । के अब जसरी रोजा लक्जेम्बर्गले भनेजस्तै समाजवादी वामपन्थी दलको चरित्रलाई सर्वहारा क्रान्ति र जनताको स्वतःस्फूर्त आन्दोलनको संगठनकर्ताका रूपमा प्रचण्डले पार्टी जीवन अघि बढाउन सक्लान् ? सबैभन्दा भयानक प्रश्न यही हुनुपर्छ ।संयोगले यो स्तम्भकारसहितको टोली गत एक महिना पहाडी जिल्ला घुम्ने क्रममा प्रचण्डको लोकमार्ग अभियानसँग पश्चिमका केही जिल्लामा जम्काभेट हुने सुखद संयोग मिल्यो । त्यसक्रममा देखिएको उल्लेखनीय पक्ष प्रचण्डको जुन मात्रामा राक्षसीकरणको जोड सहरमा देखिन्छ, त्योभन्दा विलकुल फरक अझै पनि प्रचण्डसँग एक झलक पाउने सर्वसाधारणहरूको लालसा विचित्रको छ ।अब उनको बिहानी दौड, साधारण खाजा–नास्ता, मेसको सामूहिक खाना र सर्वसाधारणकै घरको बाससमेत पनि एक पृथक राजनीतिक अभियान जस्तो देखिएको छ । तर फेरि पनि यस्तो जुनुनलाई उनको दलले राजनीतिक शक्ति र शैलीका रूपमा ढाल्न सक्छ कि सक्दैन भन्ने हो ।त्यसभन्दा मुख्य कुरा स्वयं प्रचण्डले जनप्रिय पार्टी बनाउन र जनताका बीचमा सांस्कृतिक तथा सर्वसाधारणका लागि सहज राजनीतिक शैली र जनपक्षधरता कायम गर्नेबारेमा पार्टी नामदेखि वाहियात जार्गनमा अल्झिरहेमा पछिल्लो समय उनले खर्च गरेको ऊर्जा क्षणिक मनोरञ्जनभन्दा बढी नहुने निश्चित छ ।कम्तीमा अब नेपालमा वैज्ञानिक समाजवादको शास्त्रीय व्यवस्था प्रचण्डको जीवनकालमा असम्भव छ । यो तितो सत्य आत्मसात् गर्ने साहस छ भने उदार लोककल्याणकारी समाजवादी राज्य बनाउने अभियानको नेतृत्व गर्ने हिम्मत गर्नुपर्दछ । नवउदारवादबाट मुक्ति र अधिकांश उदारवादी मान्यता अँगाल्ने चुनौतीलाई के प्रचण्डले पकड्न सक्लान् ?मार्क्सदेखि माओसम्मको मिठो सम्झना गर्दै व्यावहारिक रूपमा लक्जेम्बर्ग र ग्राम्सीको शिक्षालाई आत्मसात् गर्दै कम्तीमा भारतीय एउटा राज्य केरला जत्तिको सरकार सञ्चालन गर्ने इमानदारिता देखाउन सक्लान् ? प्रचण्डले यसलाई पहिल्याउन चाहन्छन् भने उनले डेभिड हार्भे पढ्नु उपयोगी हुनेछ । नेपालका अधिकांश भागमा पुगेको भौतिक विकासलाई समावेशी मानवीय विकासका लागि शिक्षा, स्वास्थ्य, रोजगारी र उद्यमशीलताको बाटोमा खरो उत्रँदा मात्र अचाक्ली बसाइँसराइ र समानुपातिक वितरण र विकास असम्भव हुने छैन ।यसअघि एमालेले मध्यपहाडी लोकमार्गको परिक्रमा गरेपछिको सन्दर्भमा प्रचण्डले त्यही बाटो परिक्रमा गरेका छन् । अर्थात् यसखाले राजनीतिक पर्यटकीयता अब नियमित राजनीतिको नयाँ परम्परा बन्दै छ । यसखाले अभियानको सुरुवातकर्ता प्रचण्ड नै थिए । उनले दोस्रो संविधानसभाको चुनाव प्रचारको उत्कर्षमा पूर्वको काँकडभिट्टादेखि पश्चिमको महेन्द्रनगरसम्मको पूर्व–पश्चिम राजमार्गकेन्द्रित अभियान चलाएका थिए । त्यो एक दुःखद अन्त्यमा टुंगिएकाले आजसम्म माओवादी विषादको सिलसिला जारी छ ।असल राजनीति र समावेशी विकासका साथै बिग्रिरहेको पार्टीको नीति, नेताहरूको आचरण र जनताको बुझाइअनुसारको पार्टी बनाउने भन्दै फेरि प्रचण्ड हुलाकी राजमार्गकेन्द्रित जनसंवाद पूरा गरेपछि पहाडतिर उक्लेका छन् । यसअघि बाबुराम भट्टराई र ओलीले गरेको मध्यपहाडको यात्रा राजनीतिक गुणमा बदलिनुको साटो अवनति र पहाडी जनजीवनलाई नै हियाउने दुष्परिणामा पुगेको उदाहरणलाई के प्रचण्डले छिचोल्न सक्लान् ? यो तत्काल त्यस क्षेत्रमा अझै आफ्नो थातथलो मानेर दुःखजिलो जीवन गुजारिरहेका जनताको प्रश्न हो ।उत्तर–दक्षिण लोकमार्ग, मध्यपहाडी लोकमार्ग र हुलाकी मार्गको अवधारणालाई व्यावसायिक तथा आर्थिक गतिविधि विस्तार गर्ने उद्देश्यका साथ अघि सारिएको हो । यातायात जोडिनु मात्रले आफैं विकास हुने होइन । पूर्वाधार विकासले अर्थतन्त्रमा अनुकूल प्रभाव त्यसबेला पार्न सक्छ, जब त्यसका निम्ति सुनियोजित आयोजनाहरूको सोच र कार्यान्वयन क्षमताको पूर्वतयारी भइसकेको हुन्छ ।उदाहरणस्वरूप सडक वा रेलबाट हामीले के निर्यात र आयात गर्छौं, त्यसले हाम्रो उत्पादन र उत्पादकत्व तथा स्रोत साधनको परिचालन, प्रयोग र मूल्य अभिवृद्धिमा कहाँ र कस्तो प्रभाव पार्ला, त्यसका निम्ति कस्ता नीति कार्यक्रमहरू आवश्यक पर्लान्, ती कार्यक्रमले कहाँ, कस्तो आयमूलक रोजगारी सिर्जना गर्ला र जनताको जीवनस्तरमा अनुकूल प्रभाव पार्ला, अर्थतन्त्रका अन्य क्षेत्रमा त्यसले कस्तो गुणात्मक प्रभाव पार्ला र नेपालका प्रमुख विकासका समस्यालाई सम्बोधन गर्न कसरी सहायक होला ?हालै ओली–देउवा सरकारले बनाएको रामेश्वर खनाल नेतृत्वको आयोगको सिफारिस विश्व बैंक र अन्तर्राष्ट्रिय मुद्राकोषले धेरै वर्षदेखि पैरवी गर्दै आएको डुङडुङ्ती गन्हाएको फर्मुला हो । डोटीमा भेटिएका जनकपुरका फलफूल व्यवसायी राजन मेहताले भनेजस्तै एक फलफूल पसलले स्थानीय कर, राजस्व कर र कम्पनी करजस्ता अनावश्यक करको बोझ र विस्तारलाई पूर्णतः अस्वीकार नगरेसम्म आमजीवनस्तरमा सुधार हुनै सक्दैन ।धनकुवेरहरूलाई कर मिनाहा, राज्यको सम्पत्तिमाथि बिचौलियाहरूको हालीमुहाली, घरेलु तथा स्वदेशी उद्योगको विस्थापन र बचेखुचेका सरकारी सम्पत्तिको निजीकरणको प्रक्रिया चलिरहेसम्म जतिसुकै समाजवाद र अझ पूर्णतः असान्दर्भिक माओवादको नारा चर्काएर केही हुनेवाला छैन । केवल जनतामाथिको अपमान र आफ्नै उपहास मात्र । एकपटक माओवादीहरूले विशेषगरी सुप्रिमोले लेनिनसँगै लक्जेम्बर्ग, ग्राम्सी, हो चि मिन्ह र डेभिड हाब्रेलाई पढेमा केही उपाय निस्कन सक्छ ।"
गणतन्त्र सुदृढीकरणका उपाय,"२०६३ वैशाख ११ को राति साढे ११ बजे राजा ज्ञानेन्द्रले विघटित प्रतिनिधिसभा पुनःस्थापना गरे । यो घोषणा केवल संवैधानिक कदम नभएर युगान्तकारी परिवर्तनको सूचक थियो । एक दिनअघि अनेकौं नागरिक ‘आतंककारी’ को दर्जामा थिए, भोलिपल्ट ‘नागरिक’ भए । यो परिवर्तन कागजी मात्र थिएन, यो जनचेतनाको क्रान्ति पनि थियो ।२०६५ जेठ १५ मा संविधानसभाले गणतन्त्रको घोषणा गर्दा नेपाली समाजको गहिरो परम्परा र मान्यतामा हलचल आयो । राजतन्त्रको अन्त्यले नेपाललाई नयाँ पहिचान र सम्भावना दियो । यो केवल सत्ताको हेरफेर नभएर सामाजिक चेतनाको उत्कर्ष थियो । गणतन्त्रले नेपाललाई समावेशी, समानतामूलक र उत्तरदायी शासनको बाटोमा डोर्‍यायो ।अहिलेको राजनीतिक नेतृत्व महेन्द्रमाला पढेर हुर्किएको पुस्ता हो । महेन्द्रमालाले बनाएको न्यारेटिभ भनेको बहुदलीय व्यवस्थाका कमजोरीको अतिरञ्जित चित्रण गर्दै एकदलीय राजतन्त्रको सुन्दरताको महिमा गान गर्नु थियो । तर गणतन्त्रले स्थापित गरेको नेतृत्व समूह र राजनीतिक दलहरूले त्यो इतिहासबाट शिक्षा लिन सकेनन् । इतिहास कठोर हुन्छ– त्यसले शिक्षा त दिन्छ नै, तर शिक्षा नलिनेहरूलाई कठोर सजाय पनि दिन्छ । हो, आज नेपालमा गणतन्त्रले केही चुनौतीको भने अवश्य सामना गरिरहेको छ ।राजनीतिक पार्टी र मूल नेतृत्वमा स्वस्थ राजनीतिक संस्कृति नहुँदा शासकहरू श्रीपेच बेगरका राजाजस्ता देखिएका छन् । पार्टीभित्र लोकतान्त्रिक अभ्यास नहुँदा नेताहरू लहडीजस्ता बनेका छन् । दीर्घकालीन सोच नहुँदा नीति निर्माण र अभ्यास फितला भए । सत्तामा पुग्न र टिकिरहन ‘जे गर्दा पनि हुन्छ’ भन्ने न्यारेटिभ तयार गरियो ।यस अतिरिक्त दलहरूभित्रको आन्तरिक द्वन्द्व र सत्ताको लोभले गणतन्त्रको मर्ममाथि नै प्रहार हुन पुग्यो । नेताहरूले व्यक्तिगत स्वार्थलाई प्राथमिकता दिँदा जनहित ओझेलमा पर्‍यो । नीतिगत बहसभन्दा व्यक्तिगत स्वार्थ र फाइदाले दलहरूलाई निर्देशित गर्न पुग्यो । संघीयता, समावेशिता र विकेन्द्रीकरणको पूर्ण कार्यान्वयन अझै बाँकी छ । स्थानीय तहमा शक्तिको दुरुपयोग र भ्रष्टाचारले गणतन्त्रको आधार कमजोर बनायो ।समानुपातिक निर्वाचन प्रणाली राजनीतिक दास उत्पादन गर्ने माध्यम बन्न पुग्यो भने राजनीति परिवारको सत्ता सिँढी बन्दा संविधानको मर्म कायम हुन सकेन । भ्रष्टाचार, कुशासन र जवाफदेहिताको अभावले जनताको विश्वास घट्दै गयो । जनताले गणतन्त्रबाट अपेक्षित परिवर्तन महसुस गर्न सकेनन् । शासक वर्गको अपारदर्शी व्यवहार र जनताप्रतिको उदासीनताले विश्वासको खाडल बढाएको छ ।रोजगारी र अवसरको अभावले युवाहरूमा राजनीतिप्रति वितृष्णा बढ्न थाल्यो । लाखौँ युवा विदेश पलायन भए, जसले गणतन्त्रको भविष्यलाई जोखिममा पारेको छ । देशमा रहने युवाशक्तिको राजनीतिप्रतिको विरक्तिले सचेत नागरिकको अभाव बढाउँदै छ । विरोधको स्वरलाई दबाउने र आलोचनालाई निषेध गर्ने प्रवृत्तिले लोकतन्त्रको आधारशिला कमजोर बनाएको छ । यी समस्या गणतन्त्रको असफलता नभई यसको सञ्चालन प्रणालीका कमजोरी हुन् । सत्ताको विकेन्द्रीकरण भए पनि मूल्य र चरित्रमा ‘राजतन्त्र’ प्रतिको सोच अझै जीवित छ ।गणतन्त्रलाई बलियो बनाउन केही कदम चाल्नै पर्छ । राजनीतिक इच्छाशक्ति भनेको नैतिक पँॅुजीमा आधारित हुन्छ । नेतृत्वले लोकतान्त्रिक मूल्यप्रति पूर्ण समर्पण देखाउनु जरुरी छ । दलहरूले आन्तरिक लोकतन्त्रलाई बलियो बनाई पारदर्शी र जवाफदेही नेतृत्व विकास गर्नुपर्छ । दीर्घकालीन राष्ट्रिय हितलाई केन्द्रमा राखेर अल्पकालीन फाइदाभन्दा माथिउठ्नुपर्छ । शिक्षा, स्वास्थ्य, न्याय र सार्वजनिक सेवामा सर्वसाधारणको पहुँच सुनिश्चित हुनुपर्छ । भ्रष्टाचार नियन्त्रण र सुशासनले जनविश्वास पुनःस्थापना गर्न सकिन्छ । सार्वजनिक संस्थानहरूको पुनर्गठन र सुदृढीकरणले जनजीविकामा सकारात्मक परिवर्तन ल्याउन सक्छ ।गणतन्त्रलाई जीवन्त राख्न सोच्ने, बहस गर्ने, र जिम्मेवारी लिने युवाशक्ति आवश्यक छ । युवाहरूलाई राजनीति र नीति निर्माणमा सहभागी गराउनुपर्छ । युवा प्रतिभालाई राजनीतिमा आकर्षित गर्न र टिकाउन नवीनतम सोच र अवसरको सिर्जना गर्नुपर्छ । संसद्, न्यायालय र आयोगहरू स्वतन्त्र, पारदर्शी र प्रभावकारी हुनुपर्छ । यी संस्थाहरूले जनताको हितमा काम गर्नुपर्छ । कार्यपालिका, व्यवस्थापिका र न्यायपालिकाबीचको शक्ति सन्तुलन र नियन्त्रण कायम हुनुपर्छ । सजग, आलोचनात्मक र उत्तरदायी नागरिकबिना कुनै शासन प्रणाली सफल हुँदैन । नागरिक शिक्षामार्फत जनतालाई आफ्नो अधिकार र कर्तव्यप्रति सचेत बनाउनुपर्छ । सामाजिक सञ्जाल र सूचना प्रविधिको उचित प्रयोगले नागरिक सचेतना बढाउन सकिन्छ ।नेपालको गणतन्त्र प्राप्ति सजिलो थिएन । २ सय ३७ वर्षको राजतन्त्रपछि जनताले आफ्नो भविष्य आफैं बनाउने अधिकार प्राप्त गरेका हुन् । तर, यो अधिकारको रक्षा निरन्तर सजगता र अभ्यासबाट मात्र सम्भव छ । गणतन्त्रसँगै आएको आशा अझै अधुरो छ । सशक्त संस्था, समावेशी शासन र नागरिक सहभागिता अझै अपूर्ण छन् ।गणतन्त्र केवल संवैधानिक संरचना होइन, यो चेतनाको निरन्तर अभ्यास हो । इतिहासले हामीलाई सिकाएको छ– ‘सत्ताले देश बनाउँदैन, चेतनाले बनाउँछ ।’ आज जब विगतका विरासत, वर्तमानका भ्रम र भविष्यका सम्भावनाबीच नेपाल उभिएको छ, गणतन्त्रलाई जीवन्त राख्ने जिम्मेवारी हामी सबैको हो । गणतन्त्रको सफलताका लागि केवल औपचारिक संरचना र संवैधानिक व्यवस्था मात्र पर्याप्त हुँदैन ।गणतान्त्रिक मूल्य र मान्यताको अभ्यास दैनिक जीवनमा झल्किनुपर्छ । प्रसिद्ध राजनीतिक दार्शनिक अब्राहम लिंकनले भनेजस्तै ‘जनताको, जनताद्वारा, जनताका लागि शासन’ गणतन्त्रको मूल सार हो । यो सार कायम राख्न हरेक नागरिकको सक्रिय सहभागिता र उत्तरदायित्व आवश्यक छ । नेपालको गणतन्त्रले पनि यही मूल भावनालाई व्यावहारिक रूपमै आत्मसात् गर्नुपर्छ ।वास्तवमा गणतन्त्र एक निरन्तर प्रक्रिया हो, एक यात्रा हो, जसमा समय–समयमा उकाली–ओराली, चुनौती र अवसर आउँछन् । गणतन्त्रलाई सुदृढ बनाउन नेतृत्व, नागरिक, र संस्थाहरूले संयुक्त प्रयास गर्नुपर्छ । यो नेपालको इतिहासको सबैभन्दा ठूलो अवसर हो, तर यसको सफलता हाम्रो सजगतामा निर्भर छ । हामीले आज गरेका निर्णय र अभ्यासले भोलिको नेपालको स्वरूप निर्धारण गर्नेछ । गणतन्त्रको रक्षा र सुदृढीकरण गर्नु हाम्रो सामूहिक कर्तव्य र ऐतिहासिक जिम्मेवारी पनि हो ।नेपालको गणतन्त्र पनि एक ऐतिहासिक कोसेढुंगा मात्र होइन, यो निरन्तर विकसित हुँदै जाने प्रजातान्त्रिक संस्कृतिको आरम्भ हो । प्रत्येक नेपालीको सक्रिय सहभागिता र सचेत प्रयासले मात्र गणतन्त्रको मूल भावना जीवन्त रहन सक्छ ।"
लैंगिक उत्तरदायी बजेटको अपेक्षा,"नेपालमा बजेटको चर्चा हरेक वर्ष दोहोरिरहन्छ । यस पटक पनि तीनै तहका सरकार नीति तथा कार्यक्रमसँगै बजेट निर्माणको चटारोमा छन् । बर्सेनि बजेट आउँदा महिला, लैंगिक तथा यौनिक अल्पसंख्यक, अपांगता भएका व्यक्ति, एकल महिला, विपन्न तथा दलित समुदायका लागि त्यो बजेटले कति स्थान दिलायो भन्ने सवाल सधैं ओझेलमा पर्छ ।यथार्थमा भन्ने हो भने नेपालको बजेट प्रणाली अझै पनि पितृसत्तात्मक संरचना र शक्तिकेन्द्रित सोचबाट मुक्त हुन सकेको छैन ।समानुपातिक वितरण र लैंगिक समानताको कुरा संविधानदेखि राष्ट्रिय नीति, योजना, अन्तर्राष्ट्रिय प्रतिबद्धता र राजनीतिक भाषणसम्म आइपुगेको छ । तर व्यावहारिक पक्षमा खासै परिवर्तन देखिँदैन । बजेट भन्ने वित्तीय औजार केवल तथ्यांकको संकलन नभई सामाजिक न्याय, समावेशिता र समानताको अभिव्यक्ति पनि हो ।यहीँबाट लैंगिकमैत्री बजेटको अवधारणा आउँछ । लैंगिकमैत्री बजेट भन्नाले महिलाका लागि मात्र छुट्टै बजेट छुट्याउनु भन्ने होइन । बजेट निर्माण, कार्यान्वयन र मूल्यांकनको सम्पूर्ण प्रक्रियामा महिला, पुरुष र सबै लैंगिक पहिचान भएका व्यक्तिको आवश्यकतालाई समान रूपमा सम्बोधन गर्नु हो । बजेटमा समानताको आत्मा बसाल्नु हो ।नेपाल सरकारले २०६२/६३ सालदेखि लैंगिक बजेटको अवधारणा औपचारिक रूपमा कार्यान्वयनमा ल्याएको हो । यस अवधारणाअनुसार सरकारी बजेटलाई तीन भागमा वर्गीकृत गरिन्छ– लैंगिक लक्षित, लैंगिक सम्बद्ध र लैंगिक तटस्थ । विगतका बजेट हेर्ने हो भने जम्मा २०–२५ प्रतिशत कार्यक्रम मात्र लैंगिक उत्तरदायी देखिन्छन्, त्यसमा पनि प्रत्यक्ष रूपमा महिलालाई केन्द्रमा राखिएको बजेट पाँच प्रतिशतको हाराहारीमा मात्र सीमित छ । बाँकी तटस्थ कार्यक्रम हुन्, जसले लैंगिक विभेदको अवस्थालाई मात्र दोहोर्‍याउँछ, परिवर्तन गर्दैन ।संघीय मात्र होइन, सातैवटा प्रदेश सरकारका बजेट पनि यस्तै ढर्राका छन् । अधिकांश प्रदेशले आफ्नो बजेटमा महिला, बालबालिका, अपांगता, वृद्धवृद्धा आदिलाई लक्षित कार्यक्रमका नाममा औपचारिकता पूरा गरे पनि त्यसको बजेटीय परिमाण नगन्य छ । उदाहरणका लागि किशोरीमैत्री स्वास्थ्य कार्यक्रम, सुरक्षित महिनावारी अभियान, महिला उद्यम प्रवर्द्धनजस्ता कार्यक्रम बजेटको सानो अंशमा मात्र अडिएको पाइन्छ । त्यसमाथि पनि त्यो बजेट खर्च नहुने, फिर्ता जाने वा अन्य शीर्षकमा रूपान्तरण हुने प्रचलन आम देखिन्छ ।राज्यको यो सबैभन्दा ठूलो वित्तीय औजारले महिलाको जीवनमा कस्तो परिवर्तन ल्यायो भन्ने प्रश्न अझै टड्कारो छ । २०६३ सालयता संविधान, विकास योजना र अन्तर्राष्ट्रिय प्रतिबद्धताहरूले लैंगिक समानता गुञ्जायमान पारे पनि बजेटमै त्यो भावना सार्थक बनेको छ भन्ने प्रमाण धेरै कमजोर देखिन्छ ।लैंगिक उत्तरदायी बजेटिङ २०६४/६५ मा औपचारिक रूपमा सुरु हुँदा महिलालाई सिधा ५० प्रतिशतभन्दा बढी लाभ पुग्ने, २५–५० प्रतिशत लाभ पुग्ने र २० प्रतिशतभन्दा कम लाभ पुग्ने यिनै तीन श्रेणीमा वर्गीकरण गर्ने व्यवस्था लागू गरियो । सुरुवाती वर्षमा प्रत्यक्ष महिलामैत्री शीर्षकमा जम्मा ११ प्रतिशत बजेट थियो भने २०६६/६७ मा त्यो १७.३ प्रतिशतमा पुगेको तथ्यांकले देखाउँछ ।पछिल्ला दस वर्षमा प्रत्यक्ष मैत्री बजेटको हिस्सा भने क्रमशः बढेको छ । २०७२/७३ मा २२.३ प्रतिशतबाट सुरु भएको यो हिस्सा जारी आर्थिक वर्ष २०८१/८२ को कुल १.८६ खर्ब रुपैयाँ बराबरको बजेटमा पुनः १.१४ खर्ब पुनरावृत्त खर्च, ३५२.३५ अर्ब पुँजी खर्च र ३६७.२८ अर्ब वित्त व्यवस्थापन राखिएको छ । तर अघिल्ला वर्षको अभ्यासलाई हेर्दा पुँजीगत भागकै खर्च न्यून हुन्छ भन्ने चिन्ता कायमै छ । २०८० जेठ मसान्तसम्म सरकारले पुँजीगत बजेटको ४१.६७ प्रतिशत मात्र उपयोग गर्न सकेको तथ्यांकले देखाउँछ । लैंगिक मैत्री योजना प्रायः पुँजीगत खर्चमै पर्छन् । खर्च हुन नसके ती योजना कागजी रहन्छन् भन्ने यसको प्रत्यक्ष अर्थ हो ।यति मात्र होइन, बजेट विनियोजन र कार्यान्वयनबीचको खाडल प्रदेश र स्थानीय तहमा अझै गहिरो छ । सन् २०२२/२३ कै विस्तृत समीक्षाले ७५.२ प्रतिशत बजेटलाई ‘लैंगिक उत्तरदायी’ भनेर लेबल गरिए पनि कार्यान्वयन सुस्त र अनुगमन अल्प रहेको निष्कर्ष दिएको छ ।आँकडाले प्रगतिको आशा देखिन्छ । सन् २००७/०८ मा प्रत्यक्षमैत्री हिस्सा ११.०३ प्रतिशत थियो भने १५ वर्षमै त्यो चार गुणा बढेर ४० प्रतिशत आसपास पुगेको छ । यो वृद्धिले नीतिस्तरको इच्छाशक्तिमा केही सुधारको संकेत गर्छ । तर सोही अवधिमा अप्रत्यक्ष श्रेणी घटे पनि तटस्थ हिस्साले अझै चौथाइ बजेटलाई समेट्छ भने त्यो बजेटले लैंगिक विभेद घटाउने काम नै गर्दैन भन्ने संकेत हो । यही ‘तटस्थ’ रकमलाई समावेशी एवं संस्कारित कार्यक्रमतर्फ मोड्न सकियो भने लैंगिक न्यायको गति फेरि तेज बनाउन सकिन्छ ।महिला श्रमशक्तिको ९०.५ प्रतिशत भाग अनौपचारिक क्षेत्रमा छ भन्ने पछिल्लो सर्वेक्षणले देखाउँछ । सुरक्षित श्रम, साना उपकरण, ऋण र बजार पहुँचबिना उनीहरूको श्रम मूल्यहीन हुन्छ भन्ने यथार्थ बजेट भाषणहरूले अझै आत्मसात् गरेजस्तो देखिँदैन । अनपयुक्त तालिम र अव्यावहारिक अनुदानले महिलाको उद्यमशीलतालाई सजिलो हैन, उल्टै औपचारिकताको बोझ थपिदिएका उदाहरण थुप्रै छन् । यस्तो स्थितिमा बजेटको मात्र आकार होइन, गुणस्तर र लक्ष्य समीक्षा प्रणाली सुधार्नु अनिवार्य छ ।अबको चुनौती बजेटका हरेक शीर्षकमा ‘लैंगिक प्रभाव मूल्यांकन’ बाध्यकारी रूपमा जोड्नु हो । रकम कति छुट्यायो भन्नेभन्दा पनि त्यो रकमले महिलाको श्रम, समय, सुरक्षा र नेतृत्वमा कति वास्तविक सुधार ल्यायो भन्ने प्रश्नको उत्तर खोज्ने संयन्त्र निर्माण गर्नु हो । कम्तीमा प्रत्यक्ष मैत्री हिस्सा ३० प्रतिशतभन्दा तल नझरून् भन्ने ‘तल्लो सीमा’ कानुनमै राख्नु जरुरी छ ।अब आउने बजेटले केवल आर्थिक वृद्धिलाई मात्र लक्ष्य राखेर पुग्दैन, विकासका सूचकहरूमा लैंगिक समता कायम गर्नुपर्छ । महिलाको शिक्षामा पहुँच, सीप विकास, सुरक्षित यातायात, स्वास्थ्य सेवा, सामाजिक सुरक्षा, आत्मनिर्भरता, नेतृत्व र निर्णय प्रक्रियामा सहभागिता बढाउने कार्यक्रमलाई प्राथमिकता दिनुपर्छ ।प्रत्येक स्थानीय तहमा महिनावारी व्यवस्थापनको मर्यादित संरचना, हिंसा पीडितका लागि सुरक्षित आश्रय केन्द्र, महिलामैत्री रोजगार कार्यक्रम, महिला उद्यममा अनुदान र ऋणको पहुँच वृद्धिजस्ता कार्यक्रम प्रभावकारी ढंगले लागू हुनुपर्छ । महिला मात्र होइन, दलित महिला, अपांगता भएका महिला, लैंगिक अल्पसंख्यक र सीमान्तकृत समूहलाई प्राथमिकतामा राखेर योजनाहरू निर्माण गर्नुपर्छ ।–परियार बागमती प्रदेशसभा सदस्य हुन् ।"
सांसद आफैंले बजेट बोकेर हिँड्ने कि खर्चको निगरानी गर्ने ?,"संघीय संसद्का सदस्यहरूले ‘संसदीय क्षेत्र पूर्वाधार विकास कार्यक्रम’ का लागि बजेट पाउन दबाब बढाएकामा सार्वजनिक आलोचना भइरहेका बेला प्रदेशसभाका सदस्यले पनि त्यस्तै पहल थालेका छन् । सांसदको तजबिजमा खर्च हुने भएकाले पारदर्शिता र जवाफदेहिता नभएको भन्दै सर्वोच्च अदालतले समेत यस्तो कार्यक्रममा रोक लगाएको छ ।तर, शीर्षक र स्वरूप परिवर्तन गरेर यस्तै कार्यक्रम ल्याउन प्रदेशका सांसदले मुख्यमन्त्रीहरूलाई दबाबमा पारेका छन् । प्रदेशसभा सदस्यले सिधै खर्च गर्न पाउने गरी बजेट विनियोजन गर्न वा उनीहरूको सिफारिसअनुसारका योजनालाई बजेट वक्तव्यमा समेट्न सबैजसो मुख्यमन्त्री सकारात्मक भएका छन् ।यस्तो दबाब र तयारीले प्रदेशसभा सदस्य मात्र होइन, सरकार पनि जवाफदेहिता र पारदर्शितासहितको शासकीय सुधारमा असंवेदनशील रहेको प्रस्ट हुन्छ । विधायिकी भूमिकामा रहेका सांसदहरू अर्थ परिचालनमा संलग्न हुन नहुने सैद्धान्तिक मर्म एकातिर छ, त्यसमा पनि यसअघिका अभ्यासमा नै विवादमा परेको कार्यक्रम ल्याउने हो भने फेरि सरकार र संसद्को साखमाथि थप प्रश्न उठ्नेछ ।आगामी आर्थिक वर्ष २०८२/८३ मा निर्वाचन क्षेत्र केन्द्रित बजेट ५ करोड पुर्‍याउनुपर्ने ‘लबिइङ’ कोशी प्रदेशसभाका सदस्यहरूको छ । त्यस्तै मधेश सरकारले चालु आर्थिक वर्षको ‘रातो किताब’ मै प्रत्यक्ष निर्वाचित प्रदेशसभा सदस्यलाई ५ करोड र समानुपातिकलाई १ करोड ५० लाख बराबरका योजना समेटेकामा आगामी वर्ष पनि त्यसलाई निरन्तरता दिन दबाब छ ।बागमतीमा प्रत्यक्ष निर्वाचित प्रदेशसभा सदस्यलाई ५ करोड र समानुपातिकलाई ३ करोड रुपैयाँ विनियोजन गर्ने तयारी छ । गण्डकी सरकारले चालु आर्थिक वर्षमा प्रदेशसभा सदस्यले माग गरेका ५० लाखदेखि १ करोड रुपैयाँसम्मका योजना बजेटमा समेटिएकामा सोही किसिमको तयारी आगामी आर्थिक वर्षका लागि पनि गरेको छ । लुम्बिनीमा प्रदेशसभा सदस्यले खर्च गर्न पाउने गरी कम्तीमा ५ करोड बजेट व्यवस्था गर्न ‘लबिइङ’ भइरहेको छ ।कर्णालीमा आगामी आर्थिक वर्षदेखि आयोजना बैंकमा समावेश योजनामा मात्र बजेट छुट्याउने तयारी छ । आयोजना छनोट गर्न प्रदेशसभामा प्रत्यक्षतर्फबाट निर्वाचित ज्येष्ठ सदस्यको नेतृत्वमा जिल्लास्तरीय आयोजना प्रस्ताव छनोट सिफारिस समिति बनाइएको छ ।सुदूरपश्चिम सरकारले चालु आर्थिक वर्षमा प्रत्यक्ष निर्वाचित प्रदेशसभा सदस्यले ४ करोड बराबरका योजना र समानुपातिकले २ करोड रकम बराबरका योजनाहरू मुख्यमन्त्री कार्यालयमा पेस गरेका थिए । त्यसका लागि बजेट विनियोजन गरिएको थियो । यस पटक पनि त्यसैलाई निरन्तरता दिनुपर्ने माग छ ।विकास आयोजना ल्याउने र बजेट विनियोजन गर्ने जिम्मेवारी र अधिकार सरकारको हो । त्यसमा असहमति भए संसद् वा प्रदेशसभा बैठकमा धारणा राख्न सक्छन्, असहमति भए बजेटलाई अस्वीकार पनि गर्न सक्छन् । सदनबाट बजेट पारित भइसकेपछि कार्यान्वयनको जिम्मेवारी सरकारको हो, त्यसको निगरानीको जिम्मेवारी सांसदहरूको हो ।बजेटको हकमा सरकार र विधायिकाको भूमिका छुट्टिने सैद्धान्तिक आधार पनि यही हो । जब सांसदहरू नै आफ्नो तजबिजमा बजेट परिचालन गर्ने भूमिकामा पुग्छन्, त्यतिबेला सरकारको क्षेत्राधिकारमाथि हस्तक्षेप हुन्छ, साथै निगरानी गर्ने संसद्को भूमिका संकुचित हुन्छ । संसदीय व्यवस्थाको ‘शक्ति सन्तुलन’ को सिद्धान्तलाई बलियो बनाउन पनि सबै पक्ष आआफ्नो जिम्मेवारी र दायरामा बस्नुपर्छ ।विधायकहरू सरकारी बजेट परिचालनका कार्यक्रमसँग जोडिन नहुने अर्को कारण बजेट दुरुपयोगसँग पनि सम्बन्धित छ । निगरानी गर्नुपर्ने सांसदहरू नै बजेट बोकेर हिँडेपछि सरकार र त्यसका अंग थप स्वेच्छाचारी बन्छन् । यसै पनि सांसदको तजबिजमा खर्च हुने संसदीय क्षेत्र पूर्वाधार विकास कार्यक्रम मूलतः कार्यकर्तालाई आर्थिक जोहो गरिदिने माध्यम बनेका छन्, विकास भने देखावटी ।यसले सुशासनको अपेक्षालाई झन् क्षीण बनाउँछ, विकासमा गुणस्तर पनि सुनिश्चित हुँदैन । सर्वोच्च अदालतले संघीय सरकारले अघि बढाएको संसदीय क्षेत्र पूर्वाधार विकास कार्यक्रम कार्यान्वयन नगर्न भन्दै २०८० भदौ ६ मा दिएको अन्तरिम आदेशमा यही सरोकार उठाएको छ ।आदेशमा भनिएको छ, ‘विकास योजना निर्माण र कार्यान्वयनसम्बन्धी स्वीकृत अभ्यास र मान्यता प्रतिकूल हुने गरी सीमित आर्थिक क्षमता रहेको मुलुकमा राष्ट्रिय ढुकुटीको ठूलो हिस्सा (अर्थात् संघ र प्रदेशसमेतबाट अर्बौं रकम) केही खास जनप्रतिनिधिहरूको वैयक्तिक तजबिजमा खर्च गर्नु योजनाबद्ध विकासको अवधारणा तथा सुशासनको मान्यताअनुकूल हुने देखिँदैन ।यसमा सरकारी कोषको रकम खर्च गर्दा अपनाउनुपर्ने पारदर्शिता र जवाफदेहितासम्बन्धी विषय पनि विचारणीय बन्न जाने देखिन्छ ।’ जुन कार्यक्रममा संलग्न हुँदा सुशासनको सुनिश्चित हुँदैन, त्यसका निम्ति सांसदले दबाब बढाउन उचित हुँदैन ।सांसद विकास कोषको सुरुवात मनमोहन अधिकारी नेतृत्वको सरकारका अर्थमन्त्री भरतमोहन अधिकारीले २०५१ पुस ११ मा प्रस्तुत बजेटबाट गरेका थिए । त्यसयता अनेकौं नाम र आकारमा बजेटमा राखिँदै आएको छ । तर संसदीय व्यवस्थामा सरकार र विधायिकाको सैद्धान्तिक भूमिकाको अवधारणाविपरीत भएको र दुरुपयोगको पनि उदाहरण भएकाले पछिल्ला वर्षमा जनस्तरमै यस्तो कार्यक्रमको विरोध हुँदै आएको छ ।प्रदेशसभा सदस्यले पनि यस्तै कार्यक्रमका लागि दबाब बढाउनु भनेको संघीय सांसदले बोकिरहेको विकृतिको अनुकरण मात्रै हुन्छ । बजेट परिचालन गर्ने सांसदहरूको रहरले न मर्यादा जोगाएको छ, न विधि बलियो बनाएको छ । यसमा दुवै तहका सदन र सरकार स्पष्ट हुनुपर्छ ।"
कुवामा घोलिएको घोट्टा !,"अँध्यारो कालखण्डमा अँध्यारो कालखण्डबारे गीत गाउन हौसला दिने जर्मन कवि, नाटककार र नाट्यकर्मी बर्तोल ब्रेख्त (१८९८– १९५६) विपरीत परिस्थितिका चुनौतीहरूलाई विडम्बना र विरोधाभासमार्फत गजबसँग उजागर गर्दछन् ।लगभग आफ्ना समवयी रसियाली कवि, नाटककार र नाट्यकर्मी भ्लादिमिर भी मायाकोब्स्कीले (१८९३–१९३०) जीवनका विसंगतिहरूबाट हरेस खाएर अपेक्षाकृत कम उमेरमा आत्महत्या गरेपछि ‘एपिटाफ फर मायाकोब्स्की’ शीर्षकमा ब्रेख्त विलाप गर्दछन्—‘मैले सार्क माछालाई छलेँ / कैयन् बाघ समातेँ / आखिर जसले मलाई निले / ती उडुस थिए /’उडुस निर्मूल गर्न लडाका परिचालन गर्ने प्रधानमन्त्री खड्गप्रसाद शर्मा ओलीको बोली केही उदेकलाग्दो त पक्कै छ । तर उनको पृष्ठभूमि नपहिल्याई विचार बनाउनु उपयुक्त हुँदैन । उनी बाहुन परिवारमा जन्मिएका हुन् । आफ्ना माता, पिता, गुरु र आश्रयदाताबाहेक अरू कसैलाई आदर नगर्ने बहुसंख्यक बाहुनहरूको अन्तर्निहित चरित्र हुन्छ । उनको प्रारम्भिक शिक्षा परम्परागत तवरले भएको भए तापनि उनी झापाली नक्सलपन्थमा दीक्षित भएर राजनीतिमा लागेका हुन् । मार्क्सवाद, लेनिनवाद र माओवादजस्तै झापाली नक्सलपन्थमा पनि भाषिक शिष्टाचार बुर्जुवा अवधारणा हो । मजदुर, किसान एवं सर्वहारा सिधा, ठाडो अनौपचारिक भाषामा कुराकानी गर्दछन् । बुर्जुवा मर्यादाका मान्यताहरूले उग्र कम्युनिस्टको सार्वजनिक व्यवहारलाई छेक्न सक्दैन ।झापाली नक्सलपन्थको ‘वर्गशत्रु सफाया अभियान’ मा मुछिएकाले गर्दा शर्मा ओलीले आफ्नो जीवनका सबभन्दा उत्पादक वर्षहरू झ्यालखाना भित्र खुन्खार अपराधीहरूको संगतमा बिताउनुपरेको थियो । जिन्दगीका नकारात्मक एवं पीडादायी अनुभवहरूबाट प्राप्त हुने शिक्षाका लागि भुक्तमान सिकाइ (स्कुल अफ हार्ड नक्स) भन्ने गरिन्छ । अहिले उनि नव–सम्भ्रान्त भएका छन् र आचार–व्यवहारमा अभिजात शैली प्रदर्शन गर्न रुचाउँछन् । सञ्चारकर्मीहरूले आदरार्थी शब्द प्रयोग गर्नुपर्ने र ‘तँ, तिमी, तपाईं, हजुर’ बिच फरक छुट्टाउनुपर्ने उनको सार्वजनिक आग्रह सायद गहिरो असुरक्षा भाव एवं एकहदसम्म लामो कालसम्म भोगेको आत्मसम्मानको अभावबाट उब्जिएको हुन सक्छ । अद्यापि राणाकालीन संस्कारमा सञ्चालित जेलहरूमा प्रहरी, चौकीदार र कारागार कर्मचारीहरूले कैदी–बन्दीसँग गर्ने व्यवहार शर्मा ओलीलाई लामो कालसम्म भोग्नुपरेकाले उनी सम्मानजनक सम्बोधनका अत्यधिक भोका देखिन्छन् । तर कठिन पृष्ठभूमि एवं असहज अनुभवका बाबजुद प्रधानमन्त्री शर्मा ओलीको आत्म–संरक्षण प्रवृत्ति र आत्मोन्नति वृत्ति यतिबिघ्न तीक्ष्ण छ कि उनी समय छँदै सम्भाव्य जोखिमलाई ठम्याएर त्यसलाई अवसरमा बदल्ने क्षमता राख्दछन् ।माओवादीहरू सार्क माछाबाट उम्केर संसदीय धारमा पौडी खेल्न थालेका हुन् । नयाँ पौडीबाज हुन्, त्यसैले तिनलाई हिन्दुत्व राजनीतिसँग सायद उत्तिसाह्रो डर लाग्दैन । बाबुसाहेब, काजीसाहेब, जिमीदार साहेब र अन्य झिनामसिना जग्गावाल तथा पेसाकर्मी ’दाज्युहरू’ को कांग्रेस पार्टीमा राणा–शाह परिवारका कैयौं बाघहरूलाई चिडियाखानामा पुर्‍याइसकेको दम्भ मन्थर भएको छैन । तिनमा ‘देखाजाला’ प्रवृत्ति व्यापक छ । दलीय प्रतिस्पर्धालाई पनि रोटरी क्लब र जेसिज संस्थाको निर्वाचनजस्तै ठानेर ती चालबाजीको साटो वक्तव्यबाजीको राजनीतिमा रमाउँछन् ।गणतन्त्रलाई सार्क र बाघभन्दा पनि उडुसहरूबाट खतरा छ भन्ने कुरा मण्डलेहरूसँंग कम्तीमा सन् १९८० को दशकदेखि नै सहकार्य गरेका एकताकाका ‘माले’ हर्ताकर्ताहरूले ठम्याएका छन् । सायद त्यसैले प्रधानमन्त्री शर्मा ओलीले राजावादीहरूले आन्दोलन गर्ने घोषणा गरेको दिन बिहान ११ बजेदेखि २ बजेसम्म काठमाडौंका सडकहरू एमालेको हातमा राख्न आफ्ना कार्यकर्ताहरूलाई निर्देशन दिएका छन् । सत्तासीन गठबन्धनको सहयोगी दल कांग्रेस अहिले आएर एमालेका अध्यक्षको बोलीमा ‘शोभनीयता’ खोजी रहेको छ । राष्ट्रिय मानव अधिकार आयोगलाई उत्तेजनापूर्ण अभिव्यक्तिको चिन्ता हुने नै भयो । सैद्धान्तिक गतिशीलता, छल, कपट र षड्यन्त्रको राजनीतिमार्फत शीर्षमा आसीन हुन पुगेका प्रधानमन्त्री शर्मा ओलीबाट शालीनता, सौम्यता एवं संयमजस्ता संसदीय आचरण एवं शासकीय मर्यादाको अपेक्षा राख्नेहरू के बिर्सिदिन्छन् भने उनी सानो दुःखले प्रधानमन्त्री पदसम्म पुगेका होइनन् ।गोरखा भुइँचालोको परकम्पहरूका बीच शर्मा ओलीलाई सन् २०१५ को मे–जुनतिर १६ बुँदे षड्यन्त्रको तानाबाना बुन्नुपरेको थियो । त्यस दस्तावेजको भूराजनीतिक पृष्ठभूमि अहिलेसम्म पनि अड्कलमै अडिएको छ । तत्कालीन प्रधानमन्त्री सुशील कोइरालालाई ‘संविधानका पिता’ बन्ने लोभ देखाइएको होला । धनको लोभ निम्न कोटिमा पर्दछ । मध्यम दर्जाका व्यक्ति मानका खातिर जस्तोसुकै काम गर्न तयार हुन्छन् । साह्रै थोरै व्यक्तिमा ज्ञानको भोक हुन्छ । इतिहासमा नाम दर्ज गराउने तृष्णा भएका पात्रहरू कहिलेकाहीं नायक तर धेरैजसो प्रतिनायक भएर स्थापित हुन्छन् । सुशील कोइरालाका राजनीतिक–गुरु तुलसी गिरीले कुनै एउटा अन्तर्वार्तामा अग्रणी टेलीभिजन पत्रकार विजय कुमारलाई भनेका थिए— ‘इतिहासले मलाई जसरी सम्झियोस्’ वा त्यस्तै अर्थ लाग्ने कुनै वाक्य । गिरीको भाषा बेपरवाहजस्तो सुनिए पनि त्यसभित्रको वेदना ठम्याउन कठिन थिएन । शिष्य कोइरालाको नियति गुरु गिरीभन्दा खासै फरक ठहरिने देखिएन ।सन् २०१५ मा केही गरी संविधान बन्न सकेन भने असफल सशस्त्र संघर्षको त्रासदी औंल्याएर माओवादीका अध्यक्ष पुष्पकमल दाहाललाई आत्मसमर्पण गर्न लगाइएको होला । उनी आजभोलि रामनामी ओढेर राजनीतिक अस्तित्व जोगाउने अवस्थामा पुगिसकेका छन् । मधेसी जनअधिकार फोरम लोकतान्त्रिक भनिने मञ्चका राजनीतिक उद्यमी विजयकुमार गच्छदारलाई उनको विगतका विवादित निर्णयहरूको ‘फाइल खोल्न’ लगाएर षड्यन्त्रको लेखोटमा दस्तखत गर्न बाध्य बनाइएको हुन सक्छ । त्यस बखत बहुतै राष्ट्रवादी बयान दिएर वर्चस्वशाली समुदायको प्रियपात्र बनेका गच्छदारको राजनीतिक गच्छे अब केही बफादार आसेपासेलाई जम्मा गरेर पुराना सम्झना सुनाउनुमा सीमित हुन पुगेको छ । तिनताकका राजनीतिक संघर्षहरूको एक मात्र विजेता खस–आर्य समुदायका नृजातीय मुख्तियार एवं एमालेका सर्वेसर्वा शर्मा ओली थिए ।प्रतिगामी सोचसन् २०१५ तिर खसआर्यका चुनौतीरहित नृजातीय मुख्तियार रहेका शर्मा ओलीको तथाकथित ‘नेपाली गौरवको भव्यता र स्वाभिमान’ आधारित र सांस्कृतिक आत्ममुग्धताबाट उब्जिएको ‘अन्धराष्ट्रवाद, जनोत्तेजकता, अन्यघृणा, बहुसंख्यकवाद एवं जनरञ्जकता’ सम्मिलित ‘ओलियोलजी’ विचारधारा गत एक दशकदेखि गणतन्त्रको आधारस्तम्भ रहँदै आएको छ । शर्मा ओलीले राजाबेगरको राजावादी संस्कृतिलाई गणतान्त्रिक आवरण प्रदान गरेका थिए । राजावादीहरूको आन्दोलनको लक्ष्य ओलीबिनाको ‘ओलियोलजी’ मा टेकेर हिन्दुत्व राजनीतिमार्फत वंशानुगत राज्यव्यवस्था पुनःस्थापना गर्नु हो । ज्ञानेन्द्रपथका अनुयायीहरूको अभियान सफल वा असफल जेजस्तो भए पनि शर्मा ओली उनीजस्तै एकताकाका राजावादी शेरबहादुर देउवासरह भएर इतिहासको पादटिप्पणीमा सीमित हुन पुग्ने छन् । स्वाभाविक हो, मण्डलेहरूको अभियानलाई उठ्नै नदिनु अहिले एकताकाका माले हर्ताकर्ताको राजनीतिक प्राथमिकता बन्न पुगेको छ । शर्मा ओलीको सबभन्दा ठूलो चुनौती के हो भने सामान्यजनमा ‘ओलियोलजी’ विचारधाराको भ्वाङ उदांगिँदै गइरहेको छ । त्यसैले उनी आत्तिएका पनि हुन सक्छन् ।राजा पीएन शाहको ‘असली हिन्दुस्थान’ परिकल्पनाबेगर ‘नेपाली गौरवको भव्यता र स्वाभिमान’ को राजनीतिक आधार राख्न कठिन छ । सांस्कृतिक आत्ममुग्धतालाई साबित गर्न आखिर एकताकाका मार्क्सवादी–लेनिनवादी शर्मा ओलीलाई पनि शुद्ध बाहुनवादी किंवदन्ती, मिथक र अन्धविश्वासहरूको सहारा लिनुपरिरहेको छ । अयोध्या नेपालमा पर्दछ । कश्यप ऋषिले कोशी किनारमा कुटी बनाएका थिए । पाणिनिदेखि गौतम बुद्ध, कपिलमुनि, वेदव्यासजस्ता विद्वान्हरू यहीं जन्मिएका थिए । विभिन्न पुरातन ऋषिमहर्षि, योगी, तपस्वी तथा सिद्धहरूले साधना, सिर्जना र पथप्रदर्शन गरेको तपोभूमि, ज्ञानभूमि, सिद्धभूमि र पवित्रभूमि नेपाल नै हो । त्यस्ता मान्यताहरूमा प्रश्न उठाउनु धार्मिक आस्थामा चोट पुर्‍याएसरह हुन जान्छ । धार्मिक सार्वभौमिकताभित्र सम्प्रभु केवल ईश्वर हुन्छन्, उनको अवतार वा प्रतिनिधि भएर शासन गर्ने राजालाई प्रथाको व्याख्या गर्ने धर्माधिकारीले निर्देशित गर्दछन् । जनता जनार्दनको जतिसुकै दुहाइ दिइए पनि धर्म र परम्परामा आधारित राज्यमा प्रजातन्त्रको मूल मर्मलाई कायम राख्न सकिँदैन । कुनै बेला ‘पञ्चायत कि आमा’ भनिने तुलसी गिरीले सोही कुरा राजा वीरेन्द्रलाई अलि फरक ढंगले सम्झाएका थिए— सार्वभौमिकता अविभाज्य हुने भएकाले राजा र जनप्रतिनिधिको द्वैध शासन’ एकसाथ चल्न सक्दैन । आखिर त्यस्तै भयो । बारम्बारको राजनीतिक प्रयास र सर्वोच्च अदालतको हस्तक्षेपका बाबजुद सम्प्रभुताको केन्द्र राजा वा संसद्मध्ये ‘को नभएर के’ हुने भन्ने आधारभूत प्रश्नको निर्क्यौल हुन नसक्दा सन् १९९० को संविधान आफ्नै विरोधाभासहरूले गर्दा धराशायी भयो । माओवादीहरूले सशस्त्र द्वन्द्वमार्फत त्यस दस्तावेजको क्रियाकर्म मात्र सम्पन्न गरिदिएका हुन् ।धार्मिक आस्था सँगसँगै नृजातीय शुद्धतामा आधारित सांस्कृतिक सार्वभौमिकता पनि राज्य व्यवस्थाको आधार बन्न सक्दछ । सरासर झूट भए पनि ‘भूमिबिनाका जनताका लागि जनताबिनाको ‘भूमि’ प्यालेस्टिनमा यहुदी राष्ट्र स्थापना गर्ने आन्दोलनसँग सम्बन्धित व्यापक रूपमा उद्धृत वाक्यांश हो । त्यसपछि स्थापित इजरायलले अल्पसंख्यक निर्मूल गर्ने सैन्य अभियानलाई अद्यापि निरन्तरता दिइरहेकै छ । एक्काइसौं शताब्दीको पहिलो र प्रार्थना गरौं अन्तिम पनि होस्, मानवसंहार (जेनसाइड) गाजामा इजरायलले नै गरिरहेको छ । ब्रिटिस इन्डियाबाट मुक्त भएपछि बहुसंख्यक हिन्दु वर्चस्वभन्दा फरक धार्मिक पहिचानसहितको ‘मुस्लिम राष्ट्र’ पाकिस्तानको परिकल्पना थियो । कायदे–आजम मोहम्मद अलि जिन्नाको देहावसानपछि उनको मुसलमान बाहुल्य आधुनिक राज्यको ‘मुस्लिम राष्ट्र’ अवधारणालाई ‘शारियाको सर्वोच्चतम’ मा आधारित ‘इस्लामिक राष्ट्र’ मा रूपान्तरित गरियो ।दक्षिण एसियाका लगभग सबै राज्य सांस्कृतिक सार्वभौमिकतालाई सर्वोपरि ठहर्‍याएका छन् । तालिवान नियन्त्रित इस्लामिक एमिरेट्स अफ अफगानिस्तान र इस्लामिक रिपब्लिक अफ पाकिस्तान आफ्नो धार्मिक पहिचानलाई सगौरव घोषणा गर्दछन् । औपचारिक रूपमा पिपुल्स रिपब्लिक अफ बंगलादेश नाम अद्यापि कायम रहे पनि प्रधानमन्त्री शेख हसिनालाई तख्तापलटमार्फत हटाइएपछि ढाका संस्थापनले वैधानिक ‘धर्मको तटस्थता’ अवधारणालाई बाहिर धकेल्न सक्ने जोखिम बढेको छ । श्रीलंका घोषित तवरले प्रजातान्त्रिक समाजवादी गणराज्य भए पनि बौद्ध धर्मलाई त्यहाँ संवैधानिक रूपमा ‘सर्वोच्च स्थान’ प्रदान गरेर त्यसको सुरक्षण र प्रवर्द्धन गर्ने जिम्मेवारी सरकारलाई दिइएको छ । रूपमा धर्मनिरपेक्ष रहे पनि सारमा भारत र नेपाल ‘हिन्दु राष्ट्र’ हुन्, र, ‘हिन्दुत्व राज्य’ बन्न उद्यत छन् । धर्म र संस्कृतिको घालमेलबाट परिभाषित सार्वभौमिकताको सबभन्दा ठूलो समस्या के हो भने त्यस्ता राज्यहरूमा गणतन्त्र फगत बहुसंख्यक वर्चस्वको शासन संयन्त्रमा रूपान्तरित हुन पुग्दछ । वंशानुगत होऊन् वा निर्वाचित, बहुसंख्यक वर्चस्वको शासन व्यवस्थाभित्र आकार जतिसुकै ठूलो भए पनि अल्पसंख्यकहरू वर्चस्वशाली समुदायको दयामायामा बाँच्न अभिशप्त हुन्छन् । बहुसंख्यकको मनोमानीबाट अल्पसंख्यकलाई जोगाउने बहानामा एकातिर सशस्त्र विद्रोहको सम्भावना हुन्छ भने अर्कोतिर त्यस्तो परिस्थिति आउनै नदिन वर्चस्ववादी सांस्कृतिक संस्था वा सैन्य शक्तिको पुनरोदयको सम्भाव्यतालाई पनि खारेज गर्न सकिँदैन । नृजातीय मुख्तियार शर्मा ओलीलाई खसआर्य समुदायभित्र चलिरहेको भावनात्मक अन्तप्रवाह (इमोसनल अन्डर्करन्ट) बारे अन्य राजनीतिकर्मीहरूभन्दा सायद अलि बढी हेक्का छ ।प्रगतिवादी पाखण्डखसआर्य वर्चस्वको संरचनागत सुविधाबाट लाभान्वित उदार राजनीतिक विचारक र प्रचारकहरू संविधानको सर्वोच्चता, संसद्को प्रमुखता, बहुमतको शासन, स्वतन्त्र न्यायपालिका, सक्षम प्रशासन, जागरुक नागरिक समाज एवं चौकस र निडर प्रेसको महत्त्वबारे श्रोतालाई हाई आउने गरी घण्टौंसम्म व्याख्यान दिन सक्छन् । ती भ्रष्टाचारका बेफाइदाहरू औंल्याएर लच्छेदार लेख लेख्न सक्छन् । मानव अधिकारबारे पाठ पढाउन सक्छन् । वेद, पुराणदेखि दिव्योपदेशका उद्धरण तेर्स्याएर प्रवचन दिन सक्छन् । वामपन्थी राजनीतिमा विचारकभन्दा पनि संगठक, प्रचारक र समर्थकको भूमिका महत्त्वपूर्ण हुन्छ । बाहुनवादी व्यवस्थाको संरचनागत सुविधा अपेक्षाकृत सम्पन्न समूहले केही बढी पाउने कुरा सत्य हो, तर त्यस्तो नृजातीय विशेषाधिकारबाट विपन्नलाई पनि सर्वथा वञ्चित राखिँदैन । आफ्नो वैधानिकता र स्विकार्यता कायम राख्न प्रियतावादी राजनीतिकर्मीहरू सर्वहाराको समर्थन जित्न अनेक हतकन्डा अपनाउँछन् । वञ्चित र बहिस्कृत समुदायका दुई–चार उदीयमान सम्भ्रान्तलाई देखाएर वर्चस्ववादका प्रवर्तकहरू भने वर्गीय मुद्दाको प्रमुखतालाई खुब उचाल्छन् । भारत र नेपालको वामपन्थी राजनीति पूरै पुरेतवादीहरूको कब्जामा रहेको त्यत्तिकै होइन— वर्गीय मुद्दाले सांस्कृतिक सार्वभौमिकताका आधारभूत मान्यताहरूलाई चुनौती दिँदैन, बरू अझ मजबुत बनाउँछ ।मानव तस्करसँग मिलेर त्रिभुवन अन्तर्राष्ट्रिय विमानस्थल (त्रिअवि) अध्यागमन विभागका कर्मचारीले रकम असुली गरी भिजिट भिसामा युवाहरूलाई विदेश पठाएको प्रकरणमा गृहमन्त्री नै मुछिए पनि त्यसलाई अस्वाभाविक मान्ने सामान्यजन खासै धेरै हुँदैनन् । चार्ल्स शोभराजले त्रिअविबाट हात्ती छिराउन सकिने कुरा गरेका थिए । आजभोलि उँट पनि पठाउन सकिने भएको छ । पूर्वउपप्रधानमन्त्री, पूर्वगृहमन्त्री तथा राष्ट्रिय स्वतन्त्र पार्टीका सभापति रवि लामिछाने हालसम्म सहकारीका नाममा गरिएको ठगी मुद्दामा हिरासतमा छन् । उनको दलले अर्को अध्यक्ष खोज्ने आँट जुटाउन सकिरहेको छैन । नक्कली भुटानी शरणार्थी प्रकरण, झापाको बिर्तामोडस्थित गिरीबन्धु टी इस्टेटको जग्गा सट्टाभर्नासम्बन्धी निर्णय, ललिता निवास जग्गा काण्ड, पोखरा क्षेत्रीय अन्तर्राष्ट्रिय विमानस्थलको ठेक्का प्रक्रियादेखि निर्माण सकिँदासम्म गरिएको वा भएको भ्रष्टाचार वा भैरहवास्थित गौतम बुद्ध अन्तर्राष्ट्रिय विमानस्थलको निर्माणमा भएको हेराफेरीजस्ता प्रसंगहरूबाट काठमाडौंका दुई–चार हैसियतदारबाहेक कोही पनि उद्वेलित हुँदैनन् । नेपालीमा ‘मौका आउँछ पर्खिँदैन, बगेको खोला फर्किँदैन’ वा ‘मौकामा चौका हान्ने’ जस्ता आहानहरू त्यत्तिकै चलेका होइनन् । त्यसअघिका कोरोना महामारीका बेला घटित ओम्नी प्रकरण, वाइड बडी विमान खरिद काण्ड र यती होल्डिङस्सँग जोडिएका कथ्यहरू सामान्यजनको स्मृतिबाट लोप हुने क्रममा छन् । खसआर्यको नृजातीय वर्चस्ववादलाई संवैधानिक तवरले नै संस्थागत गरिएकाले मधेशी, गोर्खालीकरण नभएका जनजाति समूहहरू एवं गैर–सनातनीजस्ता कम्तीमा तीनथरी ‘स्थायी अल्पसंख्यक’ समुदायको सम्पूर्ण ऊर्जा अस्तित्व रक्षामै लाग्ने हुँदा ती गणतन्त्र रक्षाका लागि खासै केही गर्न सक्ने अवस्थामा छैनन् ।दलहरू सच्चिनुपर्छ । दलाधिपति सुध्रिनुपर्छ । भ्रष्टाचार नियन्त्रित हुनुपर्छ । दण्डहिनताको अन्त गरिनुपर्छ । त्यस्ता सबै काम गर्ने जिम्मेवारी पाएकाहरू सार्वजनिक मञ्चबाट सबभन्दा ठूलो स्वरमा कुर्लिन्छन्, किनभने तिनलाई थाहा छ—सांस्कृतिक सार्वभौमिकता खतरामा छ भन्नासाथ वर्चस्वशाली समुदाय समवेत स्वरमा आफ्नो नृजातीय तारणहारको जयजयकार गर्न थाल्नेछन् । उत्तरदायित्व शब्द नेपालको शासकीय शब्दावलीमा छैन । बर्तोल ब्रेख्तको कवितांशबाट सुरु गरिएको गन्थन उनै नाट्यकर्मीले लेखेका केही पंक्तिहरूसँग समापन गर्न समयोचित हुनेछ—‘गोठालासँग रिसाएका भेडाहरूले कसाईलाई मौका दिए’ भने अचम्म नमाने हुन्छ ! हिन्दी लोकोक्ति ‘कुएँ में भाँग’ जस्तो पानी खाएका र ‘हामीहरू’ हुन नसकेका ‘हामी’ लाई कवि भूपी शेरचनभन्दा बढी कसले पो बुझ्न सकेको होला र— ‘हामी बुद्धू नभईकन वीर कहिल्यै हुन सकेनौं । हामी कसैको मूर्ति स्थापना नगरीकन, वीर कहिल्यै हुन सकेनौं ।’ संघीय र समावेशी गणतन्त्रका लागि गरिने निरन्तर संघर्षमा ऐक्यबद्धतासहित प्रतिबद्ध शुभकामना ।"
मस्तिष्क मृत्युपछिको अंगदानलाई सहजीकरण गरौं,"चिकित्सा विज्ञानको निरन्तर सफलताको कथामा एउटा नयाँ कडी नेपालसम्म विस्तारित भएको छ । काठमाडौं मेडिकल कलेजमा उपचारका क्रममा मस्तिष्क मृत्यु (ब्रेन डेथ) भएको घोषणा गरिएका दोर्जेमान तामाङको एउटा मिर्गौला र कलेजो एक पुरुषमा र अर्को मिर्गौला एक महिलामा प्रत्यारोपण गरिएको छ ।मस्तिष्क मृत्यु भएका बिरामीबाट लिइएको मिर्गौला र कलेजो एकै व्यक्तिमा प्रत्यारोपण गरिएको नेपालमा पहिलो पटक हो । भक्तपुरस्थित मानव अंग प्रत्यारोपण केन्द्रको पहलमा भएको यो प्रत्यारोपणले व्यक्तिको मृत्युपछि खरानी भएर जान सक्ने अंगबाट थप दुई जनाले नवजीवन पाएका छन् । यसले नेपाली चिकित्सकको दक्षता तथा नेपालमा स्वास्थ्य सेवामा भइरहेको गुणस्तर वृद्धिलाई पनि चित्रण गर्छ ।साथसाथै, ‘मृत्यु’ पछि पनि अंगदानप्रति अझै अनुदार नेपाली समाजलाई उदार बनाउन थोरै भए पनि योगदान गर्छ । मस्तिष्क मृत्यु भएका व्यक्तिको परिवारका सदस्यलाई अंगदानप्रति उत्प्रेरित गर्न, उपयोगी अंगलाई आवश्यक व्यक्तिले पाउने गरी व्यवस्थित गर्न र समग्रमा यो प्रक्रियालाई पारदर्शी बनाउनका लागि सरकारले व्यावहारिक नीति अवलम्बन गर्नुपर्छ ।नेपालमा सवारीसाधन दुर्घटनामा दैनिक ४/५ जनाको मस्तिष्क मृत्यु हुने गरेको तथ्यांक छ । मस्तिष्क मृत्यु भएका व्यक्तिबाट दुई मिर्गौला, दुई फोक्सो, एक कलेजो, एक मुटु, एक प्याङ्क्रियाज, एक सानो आन्द्रा गरी ८ अंग प्रत्यारोपणका लागि प्राप्त गर्न सकिन्छ । अर्कोतर्फ, मुलुकभर ३० हजारभन्दा बढी मिर्गौलापीडित अंग प्रत्यारोपणका लागि पालो कुरिरहेका छन् । अन्य अंग प्रत्यारोपणका लागि पालो कुर्नेहरूको संख्या पनि उल्लेखनीय छ । त्यसैले अंग प्रत्यारोपणलाई जतिसक्दो छिटो सहज र व्यापक बनाउन जरुरी छ ।नेपालमा पहिलो पटक २०७४ वैशाख २८ मा मस्तिष्क मृत्यु भएका व्यक्तिबाट दुई मिर्गौला प्रत्यारोपण गरिएको थियो । हालसम्म मस्तिष्क मृत्युभएका ६ जना व्यक्तिबाट १२ जनामा मिर्गौला र ४ जनामा कलेजो गरी जम्मा १५ जनामा अंग प्रत्यारोपण भएका छन् । तर ८ वर्षमा ६ जनाबाट मात्रै अंग प्राप्त गरेर प्रत्यारोपण गर्न सम्भव हुनु आफैंमा सोचनीय विषय हो । मस्तिष्क मृत्यु भएका व्यक्तिबाट अंग प्राप्त गर्न र अंग प्रत्यारोपणका लागि कुरेर बसेका व्यक्तिलाई दिने प्रक्रियामा समस्या रहेको छ भन्ने पुष्टि पनि हो । यसको निराकरण आवश्यक छ ।मिर्गौलाले काम नगरेको स्थितिमा बिरामीले नियमित रूपमा गर्ने डायलासिस गर्नुपर्छ । सातामा दुई पटक गरिने डायलासिसलाई सरकारले निःशुल्क बनाएको छ । अस्थायी समाधान मानिने डायलासिसमै सरकारको वार्षिक ४ अर्ब रुपैयाँभन्दा बढी खर्च हुने गरेको छ । जबकि, मिर्गौलाले काम नगर्ने बिरामीका लागि प्रत्यारोपण नै अन्तिम विकल्प हो । सरकारले मस्तिष्क मृत्यु भएकाहरूको अंग प्रत्यारोपण गराउने हो भने बिरामीले तुलनात्मक रूपमा दिगो समाधान त पाउने नै छन् सरकारको बजेट पनि जोगिनेछ । अर्कोतर्फ, मानव शरीरको अंग प्रत्यारोपण (नियमित तथा निषेध) ऐन, २०५५ मा परिवारका सदस्यले मात्रै अंगदान गर्न सक्ने व्यवस्था छ । तर सबै बिरामीका परिवारका सदस्यसँग अंग ‘म्याच’ हुने निश्चित हुँदैन । जसले गर्दा उनीहरू समस्यामा परेका छन् । त्यसैले पनि मस्तिष्क मृत्यु भएकाको अंग प्राप्ति र प्रत्यारोपणलाई प्रोत्साहन र सहजीकरण गर्न आवश्यक छ ।मानव शरीरको अंग प्रत्यारोपण (नियमित तथा निषेध) ऐन, २०५५ कै दफा १७ क मा अंग ग्रहण गर्ने व्यक्तिको प्राथमिकताक्रमको सूची बनाउनुपर्ने व्यवस्था गरिएको छ । त्यस्तै, दफा १७ ख मा मस्तिष्क मृत्यु भएको घोषणा भएका व्यक्तिको अंग झिक्ने, झिकेका अंगलाई सुरक्षित राख्ने, अंग प्रत्यारोपण गर्नुपर्ने व्यक्तिको अभिलेख दुरुस्त राख्ने तथा प्राप्त अंगलाई तोकिएबमोजिमको प्राथमिकताक्रमअनुसार वितरण गर्ने व्यवस्था मिलाउने प्रयोजनका लागि सरकारले समन्वय इकाइ तोक्ने भनिएको छ ।अहिले समन्वय इकाइको काम मानव अंग प्रत्यारोपण केन्द्र, भक्तपुरले गर्दै आएको छ । तर, कानुनले स्थायी र बृहत संरचनाको परिकल्पना गरेको छ । राष्ट्रिय प्राथमिकताक्रमको सूची बन्ने हो भने हरेक बिरामीले आफ्नो पालो र अंग प्राप्त गर्ने सम्भावनाबारे स्वतः सूचित हुन पाउँथे । सबै प्रक्रिया पारदर्शी हुन सक्थ्यो । जस्तो कि, दोर्जेमानको मिर्गौला र कलेजोबाट कोही दुई व्यक्तिले पुनर्जीवन पाउनु सकारात्मक भए पनि पालो पर्खिरहेका अन्य व्यक्तिले यस्तो अवसर कहिले पाउँछन् भन्ने टुंगो छैन ।मस्तिष्क मृत्युपछि परिवारले अंगदान गर्ने विषय ठूलो उदारता हो । त्यसका लागि राज्यले प्रोत्साहित गर्ने, नीतिहरू बनाउने, बहस चलाएर सामान्यीकरण गर्दै जान सकिन्छ । यसका लागि चेतना विस्तार र नीतिगत परिवर्तन आवश्यक छ । साथै, आफन्तको मृत्यु/मस्तिष्क मृत्यु भइसकेपछि अंगदानको झन्झटमा किन पर्ने भनेर धारणा राख्ने पनि छन् । सरकारले यसका लागि अंगदाताको परिवारलाई दुई लाख र अंगदाता अस्पताललाई ७५ हजार सहयोग दिने गरेको छ । प्रोत्साहनका अन्य कार्यक्रम पनि ल्याउन आवश्यक छ ।साथसाथै, नेपालमा पनि लाइसेन्स र पासपोर्टमा अंगदान गर्न सक्ने कानुनी व्यवस्था राखिनुपर्ने वकालत पनि हुँदै आएको छ । मस्तिष्क मृत्यु प्रायः सवारी दुर्घटनामा परेकाहरूको हुने गरेकाले पनि सवारी तथा यातायात ऐन २०४९ संशोधन गरेर लाइसेन्समै अंगदानबारे खुलाउन सकियो भने अंग प्राप्तिको काम सहज हुनेछ । समाजका प्रतिष्ठित व्यक्तिले पनि मृत्यु/मस्तिष्क मृत्युपछि अंगदानको घोषणा गर्ने हो भने अरूलाई पनि प्रोत्साहन हुनेछ ।"
गणतन्त्रको शासकीय अनुहार,"चन्द्रमामा मानव ओराल्न सोभियत संघ र अमेरिकाबीच १९६० को दशकमा प्रतिस्पर्धा थियो । लियोनिड ब्रेजनेभ सोभियत संघका राष्ट्रपति थिए । सन् १९६९ मा अमेरिकाले मानव ओराल्यो । ब्रेजनेभलाई सुनाइयो । ब्रेजनेभले रिसाएर भने– ‘हामी सूर्यमा ओराल्छौं ।’ नजिकै बसेका वैज्ञानिकले सम्झाए ‘कमरेड, सूर्य आगोको ज्वाला हो । जलेर खरानी हुन्छ, यो असम्भव छ ।’ ब्रेजनेभले जवाफ फर्काए– ‘ए मूर्ख ! मध्यगर्मी होइन, डिसेम्बरमा हिउँ परेपछि क्रिसमसमा ओराल्ने हो ।’ सब चुप भए । त्यसपछि ‘ब्रेजनेभ सिन्ड्रोम’ को जोक बन्यो । नेपालमा अहिले ‘ब्रेजनेभ सिन्ड्रोम’ को शैलीमा सरकार चल्छ ।२०६२/६३ को आन्दोलनको सफलताको जगमा नेपालको संविधान २०७२ बन्यो । राजतन्त्र, धर्मनिरपेक्षता र संघीयता जस्ता विषयहरूमा ‘जनमत संग्रह’ वा मत सर्वेक्षण गरिएन । तर निर्वाचित सार्वभौम संविधानसभाले बनाएको संविधानको धारा ४(१) मा नेपाल ‘संघीय लोकतान्त्रिक गणतन्त्र राज्य’ को परिभाषा गरिएको छ । उक्त परिभाषामा रहेकाले संविधानतः राजतन्त्र, धर्मनिरपेक्षता र संघीयताको विवाद अन्त्य भयो । सुरुमा गणतन्त्रप्रति जनताहरूको अपेक्षा धेरै थियो । तर गणतन्त्रका शासकहरू दूरदृष्टि नभएका, सत्तामोही परे । सरकारहरूको असक्षमताको कारण गणतन्त्रको अपनत्व नलिने जनसमूह बढेको छ । पछिल्लो १७ वर्षमा गणतन्त्र नेपालीको जीवनशैली बनिसक्नुपर्थ्यो । यदि बनेको थियो भने गणतन्त्र दिवस मनाउन दलका कार्यकर्ता सडकमा उतार्नु पर्दैनथ्यो ।अहिलेका प्रधानमन्त्री चौथो पटक शासन गर्दै छन् । यसपछि छैटौं पटक प्रधानमन्त्री बन्न पालो कुरेर अर्का नेता बसेका छन् । पटक जति भए पनि ‘डेलिभरी’ शून्य छ । आज शासक–शासकबीच भ्रष्टाचार नियन्त्रण र सुशासनसहित मुलुकलाई अघि बढाउने होइन, प्रधानमन्त्री कति पटक हुने भन्ने प्रतिस्पर्धा छ । त्यसैले अहिले भइरहेको विरोध गणतन्त्र होइन शासकहरू विरुद्ध हो । असफल शासकहरूले राजनीति छाड्ने हो भने विरोधमा उत्रने मानिस हुने छैनन् । नेपालमा दीपावली र खुसियाली जुलुस हुनेछ ।बेलायतमा राजतन्त्र उन्मूलन र गणतन्त्र स्थापना मागको विधेयक पेस भइरहन्छ । मिडियाले मत सर्वेक्षण गरिरहन्छन् । बेलायतमा सन् १०२७ देखि अहिलेका राजा चार्ल्ससम्म ४० राजारानी भए । १६४९ देखि १६६० सम्म बेलायत ‘डि फ्याक्टो गणतन्त्र’ भयो । १६४९ मा राजा चार्ल्स प्रथमको टाउको काटियो । सन् १६६० मा चार्ल्स द्वितीयलाई राजा बनाइयो । पुनः राजतन्त्र स्थापित भयो ।‘डेली टेलिग्राफ’ ले १९९१ मा मत सर्वेक्षण गर्‍यो । २५ वर्षमुनिका युवायुवतीले राजतन्त्र उन्मूलन हुनुपर्छ भने । लेबर दलका सांसद ‘टोनी बेन’ ले १९९१ मा राजतन्त्र हटाएर राष्ट्रपति राष्ट्र प्रमुख बनाउन ‘निजी विधेयक’ पेस गरे । विधेयकले समर्थन पाएन । ‘पहिलो रिडिङ’ मै तुहियो । १९९० जनवरीको मत सर्वेक्षणमा ६ प्रतिशतले राजतन्त्र उन्मूलन गर्नुपर्छ भने । १९९१ को सर्वेक्षणमा ७५ प्रतिशतले राजतन्त्र चाहिन्छ भने । राजतन्त्र चाहिँदैन भन्ने ८९ प्रतिशतले पर्यटन र राजस्व संकलन गर्न मात्र राजतन्त्र चाहिन्छ भने । बेलायतमा सरकारले गणतन्त्र वा राजतन्त्रमा चिन्ता गर्दैन । जनमत मान्छ । सरकारलाई जालझेल गरेर टिक्नु छैन । ‘ह्वाइट हल’ (सरकारी कार्यालय) मा बसेर पैसा कमाउनु छैन । आसेपासेलाई नियुक्ति गर्नु छैन । सरकार ढल्यो भने सरकारी सुविधा जान्छ भन्ने चिन्ता छैन । एउटै चिन्ता छ, आफ्नो घोषणापत्र लागू गरेर देशलाई उन्नतितर्फ लान सकिएन भन्ने ।यहाँ गणतन्त्रमा देश अघि बढाउने कुनै योजना छैन । त्यसैले राजावादीहरू बढेका छन् । बुद्धि भएका शासक भए पूर्वराजावादीको शक्तिलाई नक्कली मुद्दा लगाएर होइन, भ्रष्टाचार, बेथिति, विकृति नियन्त्रण गरेर कमजोर पार्ने थिए । प्रधानमन्त्री र मन्त्रीमाथि लागेको भ्रष्टाचारको आरोपको छानबिन गर्थे । भागबन्डाको संस्कार अन्त्य गर्थे । २०४७ यता सबैको सम्पत्तिको स्रोत खुलाउन उच्चस्तरीय छानबिन आयोग गठन गर्ने आँट देखाउँथे । तर आफैं भ्रष्टाचारमा फसेकाले आँट गर्दैनन् ।पञ्चायतले विकासको पूर्वाधार दियो । प्रजातन्त्र दिएन । अहिले च्याउ उम्रेका जस्ता नेताहरू छन् । नेतालाई चुनावमा टिकट त्यसपछि सांसद र मन्त्री पद जसरी पनि चाहिएको छ । ऋणधन गरेर धाँधली गरेर जित्नै पर्छ । चुनाव जितेपछि पद र अधिकार चुनावमा भएको खर्च उठाउन प्रयोग हुन्छ । कार्यकारी अधिकार यस्तो तरबार हो यो प्रयोग गरेर इमानदार शासकले देश बनाउँछ । तर स्वार्थीले आफू मात्र बन्न खोज्छ । आज त्यही भइरहेको छ ।एमाले र माओवादी केन्द्र मिलेर दुईतिहाइको सरकार बन्यो । अहिले एमाले र कांग्रेसको सरकार करिब दुईतिहाइको छ । तर भिजन छैन । भिजन भएका भए नेपाल १८ वर्षमा जी–२० वा जी–७ को समूहमा प्रवेश गर्दथ्यो होला । पटक–पटक दुईतिहाइ बहुमत हुँदा पनि देशले केही पाएन । अस्थिर बनेर झन् तल गयो । बेरोजगारी बढ्यो । ऋणको भारी थपियो । आफूले मनपरी सुविधा लिएर पेन्सन खाएर बसेका पूर्वविशिष्टलाई पनि भत्ता, गाडी, निवास सुविधा दिलाए । ढुकुटीबाट रकम बाँडे । भ्रष्टाचार गरे र गर्न प्रोत्साहन दिए । विरोध गर्नेलाई नक्कली मुद्दा लगाए । वाक् तथा प्रकाशन स्वतन्त्रतामा रोक लगाए । सरकारी नियुक्ति गर्ने सबै निकायमा भागबन्डा सामान्य भयो । आफ्ना कार्यकर्तालाई बचाउने अर्कोलाई फसाउने काम भयो । अब ७ प्रदेश र ७७ जिल्लाचाहिँ भागबन्डा नलागोस् πबिनाभिजनको नेता भनेको कम्पासबिनाको जहाज हो । नेपाल आज बिनाभिजनका नेताको हातमा छ । गणतन्त्र बदनाम भएको कारण यही हो । गणतन्त्रको अनुहार प्रधानमन्त्रीबाट पनि हेर्न सकिन्छ । प्रधानमन्त्री आफैं कच्चा देखिन्छन् । शिक्षामन्त्री विद्या भट्टराईको राजीनामाबारे प्रधानमन्त्रीले ‘शिक्षामन्त्रीलाई काम सिकाउँदै थिएँ राजीनामा गरिन्’ भने । ‘काम सिकाउँदै थिएँ’ भन्ने असंसदीय, अपमानजनक र आपत्तिजनक शब्द हो । मन्त्री पद खरिदार, सुब्बालाई भर्ना गरेर काम सिकाउने पद होइन । कस्तो गलत बुझाइ ? संसदीय व्यवस्थामा ठूलो दलले सरकार बनाउँछ । दोस्रो दलले छाया सरकार बनाउँछ । छाया सरकारमा छाया मन्त्रीहरू हुन्छन् । छाया सरकार सरकारमा पुग्दा छाया सरकारको मन्त्रालय हेरिरहेका सांसद नै मन्त्रीहरू बन्छन् र सम्बन्धित मन्त्रालयको विषयमा विज्ञ हुन्छन् । प्रधानमन्त्रीले शिक्षामन्त्रीलाई ‘काम सिकाउँदै थिएँ’ भन्नुको मतलब प्रधानमन्त्री आफैं असक्षम देखिन्छन् ।हालै संसद्मा राष्ट्रपतिको कर्मकाण्डी सम्बोधन भयो । राष्ट्रपतिको सम्बोधनमा अमेरिकी नागरिकता लिएकाहरू विरुद्ध अमेरिकी इमिग्रेसनका कर्मचारीहरूले देखाएको सक्रियता जस्तो ‘तपसिलको काम’ जस्तो कानुन बनाउने कुरा पार्नु पर्दथ्यो । ट्रम्पले अवैध छिरेकालाई फिर्ता पठाउने नीति मात्र बनाए । नीतिको कार्यान्वयन गर्ने ‘तपसिलको काम’ कर्मचारीको हो । आज नेपालमा ‘तपसिलको काम’ गर्ने सोच र कानुनको खाँचो छ । गणतन्त्रले जरा गाड्न नसकेको कारण भ्रष्टाचार हो । भ्रष्टाचार नियन्त्रण गर्न अख्तियार दुरुपयोग अनुसन्धान आयोगले ‘तपसिलको काम’ गर्नुपर्छ । तब गणतन्त्र लोकप्रिय हुन्छ ।यहाँ भ्रष्टाचार गरेर कमाएको सम्पत्तिको स्रोत पत्नी वा ससुरालीलाई देखाउँछन् । पत्नी वा ससुरालीलाई सोध्यो भने पति वा ज्वाइँलाई मैले सम्पत्ति दिएकाले म गरिब भएर नाङ्लो पसल थाप्नुपरेको भन्छन् । यो खोतल्नुपर्ने हो, तर खोतलिँदैन । अख्तियारलाई काम गर्न सक्ने बनाउन कानुन बनाउनुपर्ने थियो तर त्यो बनाइँदैन ।त्यसैले समस्या गणतन्त्र होइन, नेता र सरकारमा छ । सरकारकै कारण अन्तर्राष्ट्रिय समुदायले नेपाललाई पत्याउन छाडेका छन् । डाभोसलगायतका मञ्चहरूमा हुने वार्षिक संवादकै सिको गर्दै हालै नेपालले ‘सगरमाथा संवाद’ आयोजना गर्‍यो । त्यो संवादमा ठूला देशका उच्च अधिकारीले वास्ता गरेनन् । वातावरणसम्बन्धी हेर्ने कर्मचारी पठाए । राष्ट्र प्रमुख वा सरकार प्रमुख कोही आएनन् । यसको अर्थ के हो ? सरकारले बुझ्नुपर्छ ।अन्त्यमा, हाम्रो संसदीय गणतान्त्रिक व्यवस्था हो । राजनीतिक दलसहितको गणतन्त्र सर्वोत्कृष्ट प्रजातान्त्रिक व्यवस्था मानिन्छ । संविधानवाद, कानुनी शासन, सुशासन, संसद्प्रति उत्तरदायी हुने सरकार र स्वतन्त्र न्यायपालिका संसदीय प्रजातन्त्रको ‘पञ्चतत्त्व’ मानिन्छ । सार्वभौम राष्ट्रलाई २ कुराले चिनाउँछ– संविधान र सरकार । तर संविधानलाई गैरसरकारी संस्थाको विधान जस्तो बनाइएको छ । सरकारलाई २५ जना बेलगामका स्वयंसेवकको संगठन जस्तो बनाइयो । कुनै नेता विदेश जाँदा प्रधानमन्त्रीले राति फोन गरेर मेरो पद के हुन्छ भन्ने सोध्नुपर्ने दिन आएको छ । संसद्को सबभन्दा ठूलो दल कांग्रेस आफू सरकार चलाउन आँट गर्दैन । अरूलाई उठाउँछ र आफू प्रधानमन्त्रीको प्रवक्ता भएर बसेको छ ।संसदीय व्यवस्थामा बहालवाला प्रधानमन्त्रीले अवधि तोकेर अर्को दलको नेतालाई प्रधानमन्त्री बनाउँछु भन्न सक्दैन । यदि भन्छ भने असंसदीय र गैरसंवैधानिक हुन्छ । तर ‘ब्रेजनेभ सिन्ड्रोम’ ले गर्दा हाम्रा प्रधानमन्त्री पटक–पटक सार्वजनिक मञ्चबाटै यति समयपछि शेरबहादुर देउवालाई प्रधानमन्त्री बनाउँछु भन्दै हिँड्छन् । यी तमाम विकृतिहरूमा सुधारको जरुरी छ । गणतन्त्रको आधारभूत सिद्धान्त मूल्य र मान्यतालाई शिरोपर गरेर सरकारले गणतान्त्रिक संस्कार विकास गर्नुपर्छ । भ्रष्टाचार नियन्त्रण गरेर सुशासन दिन सके जनता आफैं गणतन्त्र दिवस मनाउन सैनिक मञ्च पुग्छन् । शासनसत्तामा बस्नेहरूले तामझामसहित गणतन्त्र दिवस मनाउने औपचारिकता पूरा गर्नै पर्दैन ।"
विकराल बन्दै आत्महत्या,"सामान्य अर्थमा आफैंले आफ्नो हत्या गर्नुलाई आत्महत्याका रूपमा लिइन्छ । वास्तवमा आत्महत्या एउटा अदृश्य रोग हो, धेरैजस्तो अवस्थामा आत्महत्या मानसिक समस्याको अन्तिम परिणाम हो । आत्महत्याका घटना नेपालमा मात्र नभएर विश्वभरि नै हुने गरेका छन् ।विश्व स्वास्थ्य संगठनका अनुसार विश्वमा प्रत्येक वर्ष करिब ७ लाख २० हजार मानिसले आत्महत्या गर्छन् ।*धेरैजसो देशमा आत्महत्या तथा आत्महत्या प्रयासलाई सामाजिक दृष्टिमा पाप र कानुनी दृष्टिमा अपराध मानिन्छ । धार्मिक दृष्टिले पनि आत्महत्या महापाप हो । हिन्दु धर्मग्रन्थ मात्र होइन– कुरान, बाइबलजस्ता धार्मिक पुस्तकले पनि यसलाई महापाप भनेका छन् । वैदिक विद्वान् डा. सञ्जय देव भन्छन्, ‘मानव जीवनलाई कुनै कारणले समाप्त गर्नु मनुष्य जीवन र ईश्वर दुवैको अपमान हो ।’ चार वेदमध्ये एक यजुर्वेदमा भनिएको छ, ‘जुन मानिस आफ्नो शरीरको अन्त्य गर्छ, ऊ घोर अन्धकारमा डुब्छ ।’नेपालमा आत्महत्या गर्नेमध्ये ७२ प्रतिशतले झुन्डिएर आत्महत्या गरेका छन्, यससँगै विष सेवन, आफैंलाई गोली हानेर, आगो लगाएर, हाम फालेर, करेन्ट लगाएर, हातहतियारको प्रयोग गरेर आत्महत्या गर्ने पनि छन् । मानसिक अवसाद अर्थात् डिप्रेसन पनि आत्महत्याका केही प्रमुख कारणमध्ये एक हो । डिप्रेसनसँगै दुश्चिन्ता, व्यक्तित्व विकार तथा सिजोफ्रेनिया आदि जस्ता मानसिक रोग पनि आत्महत्याका कारण बनेका छन् ।सामाजिक तथा मनोवैज्ञानिक कारणले गर्दा पनि मानिस आत्महत्या गर्छ । गम्भीर तथा पीडादायक शारीरिक रोग जस्तैः क्यान्सर, एचआईभी एड्स, यौन समस्या, परीक्षामा असफलता, प्रेममा बिछोड तथा असफलता, कष्टकर वैवाहिक जीवन, अवैध गर्भ, व्यवसायमा घाटा वा नोक्सान, बैंकिङ ऋण, सामाजिक अपमान तथा सामाजिक बहिष्कार, आत्मसम्मानमा ठेस, झूटो आरोप, लाञ्छना, उपेक्षा, जागिरबाट बर्खास्ती, अरूका सामु बेइज्जती, प्रियजन र आफन्तको मृत्यु, मानसिक द्वन्द्व, मद्यपान वा दुर्व्यसन, पारपाचुके वा आपसी सम्बन्धमा कटुता, यौन समस्या, दाइजो समस्या, घरेलु हिंसा, बलात्कार, वैदेशिक रोजगारी, बेरोजगारी, आर्थिक समस्याजस्ता कारण पनि आत्महत्याका पहलु बनेका छन् ।हाम्रो शरीरमा रोग वा घाउ लाग्यो भने डाक्टरकहाँ जान्छौं र उपाचार गराउँछौं । हामी यसलाई साधारण रूपमा लिन्छौं, तर मानसिक रोग वा डिप्रेसन हुँदा त्यसलाई कमजोरी वा लाजका रूपमा लिन्छौं, जसका कारण मानिस खुलेर आफ्नो पीडा–व्यथा भन्न सक्दैन, ऊ डराउँछ, समाजले थाहा पाए मलाई नकार्ने त होइन ? मलाई पागल त भन्दैनन् भन्ने डरले ऊ भित्रभित्रै गुम्सिरहेको हुन्छ ।मस्तिष्कमा ‘सेरोटोनिन’ रसायनको कमी हुँदा मानिसले आफ्नो रिस, संवेदना र आवेगलाई नियन्त्रणमा राख्न सक्दैन । त्यसपछि उनीहरू आक्रामक र विध्वंसक हुन जान्छन् । यसै सिलसिलामा कोही त अप्रिय घटनालाई अन्जाम दिन्छन् । यस्तो समयमा परिवारका सदस्यले शान्तिपूर्वक यस्तो मानिसलाई आफ्नो विश्वासमा दिएर शान्त गर्नुपर्छ ।प्राविधिक युगको प्रवेशले संसारलाई जति नजिक ल्याएको छ, मान्छे मान्छेबाटै टाढा भएको छ । मोबाइल र सामाजिक सञ्जालका कारण मानिस आज एक्लो भएको छ । मोबाइलमा एक हजारभन्दा माथि साथी छन् र कुनै पोस्टमा हजार वा लाख लाइक आउँछ, तर दुःखको घडीमा कति जना साथ हुन्छन् ? तपाईंको पीडा सुन्ने कति जना छन् ? सम्पन्न मानिस आफ्ना उपलब्धिहरू सामाजिक सञ्जालमा देखाउँछन्, तरआफ्ना दुःख र पीडा भने गोप्य राख्ने गर्छन् । यही पीडाको बोझ र एक्लोपन एक दिन विस्फोट हुन्छ र ऊ सधैंका लागि सबैबाट टाढा हुन्छ ।हामीले अरूका कुरा पनि धैर्यपूर्वक सुन्ने संस्कृतिको विकास गर्नुपर्छ । अवसरका बेला मात्र नभएर आत्मीय सम्बन्ध जहिले पनि कायम राख्न सक्नुपर्छ । सफलताको परिभाषा फेर्नुपर्छ । सफलता भनेको पद, इज्जत, धन, वैभव मात्र होइन, मानसिक शान्ति, आत्मसन्तुष्टि, आत्मस्वीकृति पनि हो ।धेरै सम्मानित र सम्पन्न मानिस ‘परफेक्सनिस्ट’ अर्थात् पूर्णतावादी बन्ने धुनमा जीवनभरि संघर्ष गर्छ, दुईको चार र चारको आठ बनाउने होडबाजीमा धेरैसँग टाढा हुँदै जान्छ । यस्तो मानिस सानो असफलता पनि सहन गर्न सक्दैन । त्यसपछि ‘म कसरी गलत हुन सक्छु ?’ भन्ने सोचले उसलाईनिरन्तर मानसिक दबाबमा राख्छ । यस्तो व्यक्तिले गल्ती, आलोचना र असफलतालाई सहन गर्न सक्दैन । ऊ भित्रभित्र खण्डित हुन थाल्छ र यही पीडा आत्मनिन्दा, आत्मदण्ड र घृणामा बदलिन्छ र ‘म बलियो छु’ भन्ने देखाउनका लागि आत्महत्याको बाटो रोज्छ ।वास्तवमा विगतको घाउ मानिसले भुल्नै सक्दैन । सबैको पीडा अतीतसँग जोडिएको हुन्छ, सानो उमेरमा गरेको गल्तीको सजाय, बलात्कारको पीडा, यौन हिंसा, अपमान जस्ता कुराले मानिसको मस्तिष्कमा गहिरो छाप छोड्छन् । ऊ सफल भए पनि विगतबाट बाहिर आउनै सक्दैन । यी कुराले पनि आत्महत्या गर्न उक्साएको पाइन्छ ।त्यसैगरी कतिपय मानिस बाहिर एउटा रूप र भित्र अर्को रूप लिएर हिँडिरहेका हुन्छन् । यस्ता मानिस दिनभरि हाँस्छन्, अरूलाई प्रोत्साहन र प्रेरणा दिन्छन्, तर आफ्नै घरमा एक्लोपनको सिकार हुन्छन् । समाजमा सकारात्मक सोचका कुराकानी गर्ने तर आफ्नो मनोभावनापोख्न उनीहरू लाज मान्छन् । यस्तो दोहोरो चरित्रका अधिकांश मानिसले आत्महत्याको बाटो रोज्न पुग्छन् ।कुनै पनि मानिसले एकैपल्ट आत्महत्या गर्दैन । यदि निराशाजनक कुरा गर्ने, एक्लै एक्लै बस्न खोज्ने, दार्शनिक बन्न खोज्ने लक्षण देखा परेमा घरका मानिसहरू सचेत हुनुपर्छ । यस्तो व्यवहार देखाउने व्यक्तिलाई गिज्याउने होइन, हिम्मत र प्रोत्साहन दिनुपर्छ । उनीहरूलाई एक्लै छोड्नु हुँदैन । मानसिक रोग विशेषज्ञलाई देखाएर समयमै उपचार गरिहाल्नुपर्छ । हामीले आत्महत्या गर्ने व्यक्तिलाई कमजोर, कायर भनेर होइन, संवेदनशील भनेर बुझ्न पनि आवश्यक छ । सकारात्मक सोच, सादगी, सहानुभूति, सक्रिय संवाद नै आत्महत्या रोकथामको प्रभावकारी औषधि हो ।*केही तथ्यहरू गलत भएकाले हटाइएको छ । सम्पादक"
सर्कसमा बदलिएको लोकतन्त्र,"कुनै समयको अटोमन साम्राज्य भनिने हालको टर्किएमा एउटा चर्चित आहान चल्तीमा थियो– कुनै जोकर दरबारमा पुग्दैमा ऊ राजा बन्दैन । बरु दरबार नै सर्कसमा बदलिन्छ । टर्किसहरूले कहिले र कसलाई हेरेर यो उखान बनाएका थिए उनीहरू नै जानुन् ।उताका लागि बनाइएको उखान नेपालमा दुरुस्तै मेल खान्छ त त्यसको जिम्मा टर्किसहरूले लिऊन् पनि किन ? नभन्दै, अनेकन फेटा गुथेर पालैपालो सत्तामा पुगेकाहरूले लोकतन्त्रलाई नै ‘सर्कसको रमिता’ मा बदलिदिएका छन् । जब लोकतन्त्र रमितामा बदलिन्छ, त्यसपछि निश्चित छ, लोकतन्त्रको अनुहार यति दिगमिगलाग्दो देखिन्छ कि, मानिसलाई बरु निरंकुशतन्त्र ठिक लाग्न थाल्छ, लोकतन्त्र कोक्याउॅछ ।नलागोस् पनि किन ? बयलगाढा चढेर लोकतन्त्रको मञ्चमा आसीन हुन पुगेका र लोकतन्त्रको डबलीलाई नै सर्कसमा बदलिरहेकाहरूले आफ्नो रमितालाई नै लोकतन्त्र भएको भ्रम बेचेका छन् र त्यसमा थपडी मार्न परिचालित खेतालाहरूको जोहो मिलाएका छन् । सर्कस देखाउने र त्यसका खेताला थपडीवालहरू मिलेर जनताको हातबाट लोकतन्त्र खोसेका छन् र जनता स्वयम् रमिते बन्न पुगेका छन् । पाँच वर्षमा एकपटक एक गिलास रक्सी र बुढी भैंसीको तीन चोक्टा आधा पाकेको मासुमा एक थान भोट बेच्नु र पाँच वर्षसम्म तीन थानहरूले देखाएको रमिता पालैपालो हेर्नु नै लोकतन्त्र भएपछि यस्तो सर्कसको टिकट अब किन्दिन भनेर जनताहरू लाम लागेर थोत्रो सर्कसतिरै बुर्कुसी मार्नु अन्यथा पनि छैन ।निरर्थक नायक १सिसिफस नामक एक जना मिथकीय पात्र छन् ग्रिसेली मिथकथामा । उनी ग्रिसको कोरिन्थका एक जना चतुर राजा थिए । जो आफ्नो धूर्तताका लागि कुख्यात थिए । उनी ठान्थे, म हरेकलाई आफ्नो चतुर्‍याइँले जिल्याउन सक्छु । अरूलाई जिल्याउन चतुर्‍याइँ गर्ने क्रममा उनले एक दिन मृत्युका नायक थानाटोसलाई झुक्याए । त्यसपछि कैयन पटक अनेकलाई झुक्याए ।अन्त्यमा सिसिफस श्रापित भए–अनन्तकालसम्म एउटा ठूलो ढुंगो पहाडको टुप्पोमा पुर्‍याउनुपर्ने । तर, टुप्पोमा पुग्नासाथ हरेक पटक ढुंगो आफैं तल झर्ने र फेरि सिसिफसले बोकेर टुप्पोमा लानुपर्ने र यो प्रक्रिया निरन्तर चलिरहने । यसरी अर्थहीन उही कामको सिलसिलामा फसिरहने निरर्थक नायक भए सिसिफस ।सिसिफस जस्ता लाग्छन् नेपाली जनताहरू । हरेक पटक कसै न कसैलाई बोकेर टाकुरामा पुर्‍याउने । टाकुरामा पुग्न पाएको हुँदैन, आफैंले बोकेर टाकुरामा पुर्‍याएको नायक (शक्ति) आफ्नै ढाड भिजाइदिएर स्खलित हुँदै रसातलमा पुगिसक्ने । एकपछि अर्को । अर्कोपछि अर्को । यो त गतिलो निस्केला कि भन्यो ऊ झन् चण्डाल भएर निस्कन्छ । राणा फालेर प्रजातन्त्र ल्यायो । पञ्चायत फालेर लोकतन्त्र ल्यायो । ज्ञानेन्द्रतन्त्र फालेर गणतन्त्र ल्यायो । कांग्रेसले भएन, एमाले । एमालेले भएन, माओवादी । माओवादीले पुगेन, मधेशवादी । कसैले पनि भएन, रवि । अब त्यसले पनि पुगेन, फेरि ज्ञानेन्द्रतन्त्र । दुनियाँलाई एकपछि अर्को गर्दै ठग्दै, ढाँट्दै, झुक्याउॅदै बेवकुफ बनाउने केही धूर्तहरू ! श्रापित हुनुपर्ने नेपाली समाजले !निरर्थक नायक २ग्रिसेली मिथकथालाई माथ गर्ने अर्को सुफीकथा छ, जसले देखाउँछ हाम्रा जनता जिल्याउने उद्योगका पारंगत उद्योगीहरूको चिन्तन :एक पटक नसरुद्दिन आफ्नो गधालाई लिएर दाउरा लिन जंगलमा गए । दाउरा संकलन गरेपछि फर्किनेबेला दाउराको बिटो बनाएर त्यसलाई गधाको ढाडमाथि राख्नुको सट्टा आफ्नो टाउकोमा राखे र उफ्रेर गधामाथि चढेर घर फर्किए ।त्यो देखेर कुनै चिनारुले सोध्यो–नसरुद्दिन ! तिमी किन त्यो दाउराको भारी आफ्नो टाउकामा बोक्दै छौ, गधाको ढाडमा नराखेर ? त्यसले तिम्रो टाउकामा भार पारेको छैन ?‘छैन, छैन । मलाई केही भएको छैन,’ नसरुद्दिनले भने, ‘म गधालाई भार कम होस् भनेर यो सब गरिरहेको छु ।’ सुनेर उनका मित्र जिल्ल परे र भने, ‘मैले त केही पनि बुझिनँ ।’ मित्रलाई बुझाउॅदै नसरुद्दिनले भने, ‘गधाले मलाई बोकिरहेको छ । उसलाई भार नहोस् भनेर म दाउरा बोकिरहेको छु ।’के–के न गरें भनेर काम देखाउन केपी शर्मा ओली, शेरबहादुर देउवा र पुष्पकमल दाहालहरूले देखाएको रचनात्मकताको सीमा त्यति नै छ, जसले जनतालाई जसरी पनि पिर्नेभन्दा बढी औकात राख्दैन, जसरी नसरुद्दिनले देखाएको करुणाले गधालाई भार कम गराउँदैन ।लोकतन्त्रबाट गायब लोकग्रिक शब्द ‘डेमोक्रातिया’ ‘डेमोस’ (नागरिक) र ‘क्रातोस’ (शासन) को योगबाट बनेको हुन्छ । यो शब्द वर्तमानकाल पूर्वको पाँचौं शताब्दीतिर ‘क्वाइन’ गरिएको थियो एथेन्समा । तर, एथेन्समा भन्दा पहिल्यै विभिन्न आदिम समाजमा हजारौं वर्षदेखि आफ्नै मौलिकताको लोकतन्त्रको अभ्यास चलिरहेको थियो । तर आजको दिनमा नेपालमा लोकतन्त्रबाट ‘लोक’ अर्थात् ‘नागरिक’ गायब छ र नागरिकको नाममा कमिसन एजेन्टका म्यानेजरहरूको पालैपालो राइँदाइँ छ ।आजको लोकतन्त्र साहु/महाजनको हिततन्त्रमा बदलिएको छ । मत दिने बहुमत निम्न वर्गका, उनीहरूको प्रतिनिधि हुने अधिकांश सम्भ्रान्त वर्गका । श्रमजीवीहरूको मत लिएर गएका सम्भ्रान्तहरूले आजसम्म कसको हित रक्षाको पैरवी गरेका छन् ? जात, लिङ्ग, भूगोललाई आफ्नो आवाज आफैं उठाउन सहभागिता चाहिने तर वर्गलाई नचाहिने ?जातजाति, भूगोल, भाषाको प्रतिनिधित्वका लागि मारामार भएको समाजमा वर्गीय रूपमा शासनसत्तामा सहभागिताको सवालले आजसम्म स्थान पाएकै छैन । यसलाई हेरेपछि थाहा हुन्छ, कसरी जाली भाष्यहरूको च्यादर ओढेर लोकतन्त्र बहुमतमा रहेको गरिखाने वर्गको हातबाट खोसेर मुठीभर ‘पावर एलिट’ हरूको कब्जामा छ ? के यो साँच्चै लोकतन्त्र हो ? कि सुधारिएको ‘एलिटतन्त्र’ हो ?जुन जात या भूगोल भने पनि त्यसलाई लुँड्याएर फाइदा लिन तम्तयारहरूमा ‘प्रिभिलेज्ड एलिट’ हरू नै छन् । मधेशी कोटा विनोद चौधरीहरूले, महिला कोटा आरजु राणाहरूले, जनजाति कोटा उमेश श्रेष्ठहरूले, सर्वहाराको कोटा पुष्पकमल दाहालहरूले लुँड्याउन पाउने भएपछि वर्गीय सहभागिताको कुराले ‘पावर एलिट’ हरूको हक रक्षाको व्यवस्थामा छेउ पर्न पाओस् पनि कसरी ?होइन भने व्यक्तिको पेसा, आम्दानी र उसले राज्यलाई तिरेको करको आधारमा संसद्मा सहभागिताको सवाल अघि आउनासाथ न त शालिकराम जम्कट्टेल, विष्णु रिमालजस्ता नयाँ ‘एलिट’ हरूले मजदुरको नाममा न त गएको पचास वर्षदेखि ढलेको सिन्को नउठाएका पुष्पकमल, खड्गप्रसादहरूले श्रमजीवी सर्वहाराको नाममा राजनीतिको रोटी सेकाउने चुलो नै बाँकी रहनेछ ।किनभने, लोकतन्त्र मात्रै भनेर त भएन नि ! बहुमत मात्रै भनेर पनि भएन । त्यसरी बनेको सरकार कसको पक्षधर हो भन्ने पनि महत्त्वपूर्ण हुन्छ । बहुमतै पनि कसको ? बहुमत नागरिकको कि मतदान गर्नेहरू मध्येको बहुमतको ? जसले मत दिएको भए पनि पार्टीका बहुमत मानिसको कि पार्टीलाई बहुमत या उल्लेख्य मत ल्याउन मद्दत गर्ने मुनाफाखोर व्यावसायिक घरानाको ? कि पछाडिबाट धाप दिने विदेशी शक्तिको ?के बहुमत नै लोकतन्त्र हो ? सधैं बहुमत नै सही हुन्छ ? देशमा जात व्यवस्था राख्ने कि नराख्ने भन्नेमा मतदान भयो । बहुमतले राख्ने भनेर मत दिए जात व्यवस्था राख्ने ? बहुमत भएकैले मान्ने ? के बहुमतको भाष्य सर्तरहित सुविधा हो लोकतन्त्रमा ? यहाँ मतको मात्रै कुरा हुन्छ कि विवेकको पनि ? विवेकको पनि हुन्छ भने त्यो कसरी अभिमतमा प्रकट हुन्छ ? त्यसलाई समन्वय गर्न लोकतन्त्रमा अनेकन संस्थाहरू तर्जुमा गरिएको हुन्छ ।टाट उल्ट्याइक. हामीकहाँ राजनीतिक लोकतन्त्र त आयो । तर, लोकतन्त्रलाई सञ्चालन गर्ने, गति दिने र नागरिकका मतहरूलाई सम्बोधन गर्ने लोकतान्त्रिक संस्थाहरूको निर्माण भएन या भएका संस्थाहरूको पनि लोकतन्त्रीकरण भएन । न्यायालय, निर्वाचन आयोगजस्ता संस्थाहरूमा दलीय भागबन्डामा नियुक्ति लिएकाहरूले लाजै नमानी सार्वजनिक मञ्चमा उभिएर बाँकी समाजलाई खुलेआम लोकतन्त्रको पाठ पढाउने दुस्साहस गर्न थाले ।अरू त अरू, यति करोड र उति करोड बुझाएर म सांसद भएको हुँ भनेर खुलेआम पत्रकार सम्मेलन भोग्यो नेपाली समाजले । त्यसरी पैसा लिएर सांसद बनाएका आरोपितहरू बिनालज्जा देशको प्रधानमन्त्री पदमा पालैपालो आसीन हुन्छन् । पार्टी कार्यालय राख्न घर दिनेहरू पार्टी नेता, सांसद, मन्त्री बन्ने । राष्ट्र बैंक, मानवअधिकार आयोग, धितोपत्र बोर्ड, धार्मिक मन्दिरहरूको व्यवस्थापन समिति जस्ता संस्थामा समेत दलीय भागबन्डा लाग्ने र त्यसलाई ‘न्यु नर्मल’ का रूपमा सहजै स्वीकार गर्ने परिपाटी हामीकहाँ विकसित भयो ।संस्थाहरूको लोकतन्त्रीकरणको अभावमा र यस्ता संस्थाहरूमा दलगत मिलिभगतले नागरिकमा यी संस्थाउपरको भरोसा कमजोर बनाइदिन्छ । जब संस्थाहरूप्रति नागरिकमा भरोसा उड्न जान्छ र नेताहरूको व्यक्तिगत हैकमको सिरेटोले नागरिकमा वितृष्णाको लहर फैलाउँछ, त्यसपछि नागरिकहरूमा व्यक्तिवादी व्यवस्थाका लागि चेतनामा स्थान निर्माण हुन थाल्छ । आखिर सिस्टम नहुने र दलाधिपतिहरूको हैकम नै मान्नुपर्ने भए यिनलाई किन मान्ने, परम्परागत र ऐतिहासिक ‘लिगेसी’ भएको हैकमवादी नै मान्ने नि भन्ने भावले संक्रामक स्वरूपमा आकार लिन्छ ।ख.एउटा पार्टीको प्रवक्ता भएको, पार्टीबाट चुनाव लडेको मानिस अघिल्लो दिन बौद्धिक टाटपल्टाइबारे सार्वजनिक वृत्तमा लोकरञ्जनाको खेती गर्छ र भित्रभित्रै सत्ताधारीको टाट्नुमा गर्धन घुसारेर भोलिपल्ट विश्वविद्यालयको नेतृत्व पड्काउँछ । इतिहास, समाजशास्त्रको पाना पल्टाएर जीवन निखारेको मानिस आयुर्वेद विश्वविद्यालय हाँक्छु भन्दै देख्दै दिगमिगलाग्दो पोस्चरसहित शपथ खाइरहेको फोटो सार्वजनिक हुन्छ शासकको गद्दा अघिल्तिर ।पाएपछि जे पनि खानुपर्छ भन्ने र छाड्नु हुँदैन भन्ने टाटपल्टाइले नेपाली समाजको बौद्धिक वृत्त यसरी ग्रसित भएको छ कि सत्ताले नियुक्ति दियो भने उनीहरू दमकल विभागको जिम्मेवारी लिन पनि दौडिन्छन् । यो मेरो विधागत विषयभन्दा बाहिरको पर्‍यो, मभन्दा अरू केही उपयुक्त हुन सक्छ भन्ने नै छैन । बौद्धिक टाटपल्टाइले महामारीको रूप लिएको छ नेपाली समाजमा । लालच र सत्ताको दाम्लोमा बाँधिने तँछाडमछाडले नैतिक विघटनलाई उत्कर्षमा पुर्‍याएको छ ।यस्तो बौद्धिक व्यापार, जसले आफ्नो दिमागलाई समाजको हित र सत्यको पक्षमा होइन आफ्नो नाफाका लागि बेच्छ । सत्ता र शक्तिशालीहरूको चाकडीमा आफ्नो कथित विद्धताको लिलामी गराउनेहरू समाजका सबैभन्दा घृणित मानिसहरू हुन् । जर्ज अरवेलले भनेका छन्–‘छलछाम/धोकाधडीको समयमा सत्य बोल्नु नै एउटा क्रान्तिकारी काम हुन्छ ।’ तर हाम्रो समाजलाई आजको दिनमा परेको सबैभन्दा ठूलो खडेरी नै सत्य बोल्नेको हो ।ग.अघिल्लो दिनसम्म समाजलाई राज्य अवयवहरूको लोकतन्त्रीकरण, बौद्धिकहरूको सार्वजनिक नैतिकता र प्रज्ञाको वौछार गरिरहेको पात्र आफैं गभर्नर बन्न गभर्नर छनोट समितिबाट राजीनामा दिन्छ र समाजलाई उपदेश बेच्छ– ‘यो देश हीराहरू नचिनेर पिछडिएको हो ।’ आफैंले आफैंलाई हीरा करार गरेर समाजमाथि भद्दा ज्ञान बेच्न लामबद्ध मानिसहरू यति दिगमिग लाग्छन् कि, तिनलाई हेरेर अलिकति सभ्य समाजले लज्जाले मुख छोप्नुपर्ने हुन्छ । अफसोसको कुरा त यो छ कि, त्यसरी मुख छोप्न हाम्रो समाजसँग, जडौरी नै सही एउटा टालोसम्मको पनि अभाव छ ।यस्तो टाटउल्टाइलाई शिरमा बोकेर बिनाकोरस फलाकिने लोकतन्त्रको गीतले लोकतन्त्रको गरिमा भरिन्छ कि नांगिन्छ ? यसले नागरिकमा लोकतन्त्रप्रति आकर्षण बढाउँछ कि वितृष्णा ? अनि त्यही वितृष्णाको डालीमा बसेर पुनर्उत्थानवादीहरू विरही भाकामा सुसेली हाल्छन्– ‘चौतारीमा राजा भेटिन्छन्, चौतारीमा रानी भेटिन्छन् ।’ चौतारी नै मास्सिइसक्यो । अचेल त डिस्को र नाइट क्लबहरूको इन्स्टाग्राम पेजमा भेटिन्छन् पूर्वराजारानीहरू !निरंकुशतन्त्र विकल्प होइनकसैलाई जन्मँदै सत्ताखलक र अरूलाई रैती बनाउने राजतन्त्र लोकतन्त्रको विकल्पै होइन । लोकतन्त्रमा आज जतिसुकै भ्रष्ट र कुकर्मी शासक भए पनि उसलाई बदल्न सकिन्छ । राजालाई जतिसुकै कुकर्मी भए पनि नमरुन्जेल बदल्न सकिन्न । लोकतन्त्रमा व्यक्ति गौण हुन्छ । ऊ आउँछ, जान्छ । आज ओली छन् भोलि झन् खराब ओली आउलान् । तर, ती स्थायी हुँदैनन् । राजतन्त्रमा आज ज्ञानेन्द्र छन् । भोलि उनीभन्दा खराब पारस आउँछन् । ओलीलाई मन नपरे बदल्न सकिएझैं पारसलाई बदल्न सकिन्न । ओली लोकतन्त्रको धब्बा होलान् । पारस राजतन्त्रको कुलदीप हुन् । ओली, देउवा, दाहालको मनोमानी बदल्न सकिन्छ । ज्ञानेन्द्र, पारसको मनोमानी चुपचाप स्वीकार गर्नुपर्छ, नत्र प्रवीण गुरुङ बनिन्छ । पदम ठकुराठी बनिन्छ । ओली, देउवा, दाहाललाई ठाड्ठाडै मुर्दावाद भन्न सकिन्छ ।लोकतन्त्र बेग्लै कुरा हो । ओली, देउवा, दाहाल लोकतन्त्र होइनन् । तिनको अयोग्यताले लोकतन्त्रलाई गतिहीन बनाएको सत्य हो । तर, तिनको अयोग्यता लोकतन्त्रको अयोग्यता होइन । कोही योग्यता छ भन्ने लागेको मानिस अघि आउन सक्छ । ओली, दाहाल, देउवा निकम्मा भए, भ्रष्ट भए, गतिहीन भए । तर, तिनको विकल्प नेपाली समाजको संघर्षशील इतिहासले रछ्यानमा मिल्काइसकेको ज्ञानेन्द्रतन्त्र कसरी हुन सक्छ ? यी निकम्माभन्दा योग्य, कर्मठ र चेतनशील मानिसहरू यिनको विकल्प होलान् । यिनको भन्दा गतिलो दल विकल्प होला । तर, यी भ्रष्ट भए भनेर राजतन्त्र विकल्प हुन सक्छ ?के हाम्रो लोकतन्त्रप्रतिको प्रतिबद्धता ओली, देउवा, दाहाल ठिक हुँदासम्म लोकतान्त्रिक हुने, नभए राजावादी हुने खालको हो ? कोही असल या खराब हुनुले हाम्रो लोकतन्त्रप्रतिको बुझाइ र प्रतिबद्धता कसरी तलवितलमा पर्न सक्छ ? के हामी ओली, देउवा, दाहालका लागि लोकतान्त्रिक भएका हौं ? कि लोकतन्त्र हाम्रो छनोट हो । यसको आवरणमा लाभ उठाइरहेका गलत तत्त्वहरूले हामी लोकतन्त्र पक्षधर हुने कि राजतन्त्र पक्षधर भन्ने निर्क्योल गर्छ ? कि हामी चेतनाबाटै, आफ्नै बुझाइबाट लोकतन्त्रप्रति प्रतिबद्ध भएका हौं?के हाम्रा लागि ओली, देउवा, दाहाल नै लोकतन्त्र हुन् ? ती ठिक हुँदासम्म हामी लोकतान्त्रिक नत्र राजावादी ? यो कस्तो वैचारिक दिवालिया र टाटपल्टाइ हो ? शासक, बौद्धिकदेखि नागरिकसम्मले मतो मिलाए जसरी टाटपल्टाइ देखाएपछि देश नै जोकरहरूको सर्कस किन नबनोस् ! देश नै रमितेहरूको मैदान किन नबनोस् !जनता हेरेको हेर्‍यैरमिता हेरिबसेर मात्रै त नेपाली समाजको दुःख सकिँदैन भनेर हामीले कहिले बुझौंला ? यसरी एकपछि अर्को निरर्थक नायकहरूलाई टाउकामा पुर्‍याउने र झार्ने सिलसिलाले कहाँ पुगिएला ? कि कहीँ पुग्नु नै छैन नेपाली समाजलाई र पनि देखाइएको हो बिनासित्तिमा यो धपेडी निरर्थक नायकहरूलाई काँध थाप्न मात्रै ?जस्तो कि यो अर्को सुफी कथामा धपेडी छ नसरुद्दिनलाई– हाटबजारको दिनमा हाट थापिएको चोक मान्छेहरूको भीडले भरिभराउ थियो । त्यही भीड अगाडि अकस्मात् तीव्र गतिमा दौडिरहेको गधाबाट खसुँला जस्तै गरेर सवार भइरहेका मुल्ला नसरुद्दिन देखापरे । कसैले पनि नसरुद्दिन या उनको गधालाई त्यो तीव्रतामा दौडिरहेको यसअघि कहिल्यै देखेका थिएनन् ।त्यो देखेर उनका एक जना चिनारु मित्रले सोध्यो– ‘ए नसरुद्दिन ! यति हतारमा तिमी कता बत्तिँदै छौ ?’ नसरुद्दिनले एकदमै हतारोका साथ चिच्याउँदै भने– ‘इमानदारीकासाथ भनुँ भने मलाई नै थाहा छैन कता जाँदै हो । यसबारे तिमीले सही उत्तर थाहा पाउन मेरो गधालाई नै सोध्नुपर्छ मित्र !’भयानक ताउरमाउरसहित दुईतिहाइको गुड्डी हाँकेर निकै हतारोका साथ रातारात गरेर बनाइएको सरकार त्यही गधामा सवार नसरुद्दिन जस्तै छ । उसलाई न आफ्नो गन्तव्य थाहा छ, न कर्तव्य । अनि गायक दुर्गेश थापालाई हेलिकोप्टरमा ठाउँ–ठाउँमा बोलाएर सोध्न लगाउनुपर्छ नेपालीजनले सत्ताधारीलाई– कता हिँडेको हट भएर, पट भएर ! हामी हेरेको हेर्‍यै !अनि अनुहार फेरेर आउने एउटै ड्याङका शासकलाई हेरेको हेर्‍यै गर्न धपेडी देखाउने हामी आफैंलाई आफैंले सोध्नुपर्छ– कता पुगिने हो यस्तो रमिता हेर्ने धपेडीले ?"
कृषिमा सम्भावना खोज्न खाडी देशसँग सहकार्य कति सहज ?,"काठमाडौँ — करिब डेढ दशकअघि नेपाल उद्योग वाणिज्य महासंघ (एफएनसीसीआई) बाट संयुक्त अरब इमिरेट्स (यूएई) का विभिन्न राज्यमा औपचारिक भ्रमण भयो । पंक्तिकारले पनि उक्त भ्रमणमा सहभागी हुने मौका पाएको थियो । भ्रमणको उद्देश्य नेपाल र यूएईबीच व्यापार तथा लगानी विस्तारको सम्भाव्यताको खोजी गर्नु थियो ।भ्रमणका दौरान त्यहाँका तत्कालीन वैदेशिक व्यापारमन्त्री लुवाना वीन खलिदा अल इसामीसँगको भेट भएको थियो । त्यस क्रममा उहाँले नेपालसँग व्यावसायिक कृषिमा संयुक्त लगानीको सम्भाव्यता औंल्याउनुभएको थियो । फेडरेसन अफ यूएई चेम्बर अफ कमर्स र एफएनसीसीआईबीच यूएईमा उच्च मूल्यका कृषि उत्पादन अलैंची, चिया, कफी, अदुवा, ताजा तरकारी, फलफूल निर्यातको सम्भाव्यता रहेको र यसमा सहकार्यको प्रतिबद्धता जनाइएको थियो ।एक वर्षअघि मात्र कतारका अमीर शेख तमीम विन हमाद अल थानीको नेपालको औपचारिक भ्रमणका क्रममा नेपाल र कतारका निजी क्षेत्र सम्मिलित छलफलमा खाडी मुलुकमा कृषिजन्य उत्पादन, पानी, जडीबुटी, मसला र मसलाजन्य वस्तुको अत्यधिक माग रहेकाले ती वस्तुको नेपालमा संयुक्त लगानीमा उत्पादन गर्नुपर्नेमा जोड दिइयो ।दुई वर्षअघि नेपालका प्रधानमन्त्रीको भ्रमणका क्रममा दुबईमा भएको नेपाल-दुबई बिजनेस फोरमको बैठकमा एफएनसीसीआईबाट उच्च हिमाली क्षेत्रका कृषि उत्पादन तथा जडीबुटीको विश्व बजारमा माग रहेको र कृषि प्रशोधनमा समेत लगानीका थप अवसर रहेकाले यूएईका लगानीकर्तालाई लगानी गर्न आग्रह गरिएको थियोझन्डै एक दशकअघि काठमाडौं भ्रमणका क्रममा इजरायलका तत्कालीन कृषि तथा ग्रामीण विकासमन्त्री एमके येर समिरबाट नेपालको निर्वाहमुखी कृषिलाई व्यावसायिक बनाउन इजरायलले आधुनिक प्रविधिमा सहयोग गर्ने प्रतिबद्धता व्यक्त भएको थियो ।इजरायलको कृषि प्रविधि नेपालले भित्र्याउन चाहे सक्दो सहयोग गर्ने उहाँको स्पष्ट भनाइ थियो । प्रभावकारी र सुक्षम सिँचाइ प्रविधि, पानीको स्रोत व्यवस्थापन, उच्च उत्पादन विधि, पोस्ट हार्भेस्ट, आधुनिक डेरी फार्मिङमा आफ्नो देशसँग निकै ठूलो अनुभव रहेकाले नेपालले चाहे यी क्षेत्रमा प्रविधि हस्तान्तरण, अनुभव आदानप्रदानमा समेत बलियो सहकार्य गर्न सकिने सूत्र उहाँको थियो । इजरायलले नेपालमा कृषि विषयमा अध्ययन गरेका विद्यार्थीहरूलाई पढ्दै कमाउँदै कृषि फेलोसिपमा अवसर दिँदै पनि आएको छ ।यूएईमा नेपालबाट आर्थिक वर्ष २०८०/८१ मा सुगन्धित जडीबूटी, अलैंची, भटमास, गहुँको पिठो, चिया, कफी, ताजा लिची, ताजा तरकारी लगायतका करिब साढे ७ करोडजतिको कृषि उत्पादन निर्यात भएको पाइन्छ । मोटामोटी त्यति नै परिमाणमा कतार, खाडीका अन्य मुलुकहरूमा निर्यातको भएको अनुमान लगाउन सकिन्छ । हामीसँग भएको सम्भाव्यताका अगाडि यो झिनो परिमाणको निर्यात हो । सन् २०२२ को सेप्टेम्बरसम्म नेपालमा यूएईबाट कृषि तथा वनमा आधारित दुई परियोजनामा मात्र संयुक्त लगानी आएको छ ।नेपालबाट ४ देखि ५ घण्टाको हवाई यात्रामा खाडी क्षेत्रका सबै राष्ट्रमा पुग्न सकिन्छ । इजरायल भने नेपालबाट केही टाढा छ । खाडीका सबै राष्ट्र र इजरायलसँग पनि हाम्रो दौत्य सम्बन्ध राम्रो छ । नेपालको विप्रेषण आम्दानीको मुख्य स्रोत मुलुकहरु पनि हुन् । काठमाडौंबाट कतारको दोहा, यूएईको आबुधाबी, दुबई लगायतका सहरमा दैनिक १२ वटासम्म सिधा उडान हुन्छन् । करिब १ करोड १३ लाख जनसंख्या रहेको यूएईमा मात्र पनि नेपालको कृषि उत्पादन राम्रो बजार हुन सक्छ । यी देशमार्फत संसारका जुनसुकै देशमा पनि नेपाली कृषि उत्पादनको लागि सजिलै बजार विस्तार गर्न सकिन्छ ।यूएईले दुबई फल्वार सेन्टर चिस्यान केन्द्रबाट विभिन्न एसियाली मुलकबाट पुष्प तथा पुष्पजन्य पदार्थ संकलन गरी यूरोप तथा अमेरिका निर्यात समेत गर्दै आएको छ । यस्ता केन्द्रहरूसँगको सहकार्यमा नेपाली कृषि उत्पादनलाई विश्व बजारमा पुर्‍याउन सकिने अवसर पनि हामीसँग छ ।सन् २०२३ मा नेपाल–यूएईबीचको द्विपक्षीय व्यापार लगभग २७० मिलियन अमेरिकी डलरको थियो । तर द्विपक्षीय व्यापार नेपालको पक्षमा देखिँदैन । अर्थात् नेपालको ठूलो व्यापार घाटा छ । विशेषगरी यूएईको बजारमा माग बढिरहेका क्षेत्रमा कृषि तथा प्राकृतिक उत्पादन निर्यात विस्तार गर्न नेपाल सरकार उत्सुक देखिए पनि त्यस प्रकारको ठोस पहल भएको अनुभूति हुन सकेको छैन । यस्ता विषयमा सरकार अलिबढी जागरुक हुनुपर्ने, यसका लागि सम्बन्धित देशका राजदूतावासलाई चलायमान बनाउनुपर्नेमा सरकारको उदासीनता देखिन्छ ।कम वर्षा, उच्च तापक्रम, कमजोर माटो र प्राकृतिक जलमार्गको अभाव, पानीको स्रोत र कृषियोग्य जमिनको अभाव, माटोको लवण, कठिन वातावरणीय अवस्था, उच्च उत्पादन लागत, कृषि किरा र फसलपछिको क्षति कृषिका प्रमुख कमजोर पक्षहरू हुन । यसका बावजुद पनि यूएईले दिगो कृषि र पशुधन उद्योग निर्माण गर्न व्यापक प्रयास पनि गरिरहेको छ । उनीहरू आफैं केही गरौं भनेर ठूलो धनराशी खर्च गरेर त्यस्तो प्रतिकूलतामा पनि काम गर्न खोजिरहेको अवस्थामा हामीले त्यहाँको बजारको मागअनुसारका कृषि उत्पादन गरेर त्यहाँ निर्यात गर्न सकिने प्रबल सम्भावना छ । उनीहरू आफैंले पनि सहकार्य गर्न तयार छौं भनिरहेको बेला त्यसलाई पुँजीकृत (क्यास) गर्न हाम्रो राज्य चुक्न हुँदैन ।नेपालबाट यूएईमा अन्न, खाद्य वस्तु र जडीबुटी, स्याउ, कस्टर्ड एप्पल, स्ट्रबेरी, अकबरे, किबी, चेरी टमाटर, बेबी कर्न र क्याप्सिकम जस्ता फलफूल तथा तरकारीको निर्यातको अपार सम्भावना छ । कृषिका लागि वातावरण एकदमै उपयुक्त छ । काम खोजिरहेका युवा जनशक्ति छ, कृषि उत्पादनका लागि पर्याप्त जग्गा छ । नभएको भनेको सरकारको प्रतिबद्धता र काम गर्ने किसानलाई सहयोग मात्रै हो ।अहिले नेपालमा खाडी मुलुक तथा इजरायलमा काम गरेर अनुभव लिएर फर्किएका सय जनाजति व्यवसायी कृषि लगायत विभिन्न व्यवसायमा काम गरिरहेको पाइएको छ । कतिपय कृषिका लागि आवश्यक औजार बनाउनेदेखि मल्चिङ, थापो सिँचाइ, ग्रीन हाउस निर्माण, सोलार ड्रायर, च्याउ घर, नर्सरीका लागि आवश्यक पोलिथिन ब्याग, कृषिमा तापक्रम मिलाउन प्रयोग गरिने जाली लगायतका वस्तु उत्पादनमा काम गरिरहेका छन् । खाडी राष्ट्रबाट फर्केर नेपालमै काम गरिरहेका एकजना उद्यमी भन्दै थिए, 'बाहिरबाट काम पनि सिकेर आएका, केही पुँजी पनि लिएर काम गरेकालाई प्रोत्साहन गर्ने नीति राज्यको हुनुपर्छ ।'यसका लागि औद्योगिक क्षेत्रमा छुट्टै क्लस्टरको व्यवस्था, बत्तीमा सहुलियत, रिटर्नीहरूले उत्पादन गरेका वस्तुहरुको लागि विशेष ब्रान्डिङ, निर्यात गर्ने वस्तुहरुमा प्रोत्साहन, रोजगार सिर्जना र उत्पादनका अधारमा सम्मानको व्यवस्था हुनुपर्ने सुझाव उनको थियो ।हाम्रा बजेट तथा कार्यक्रममा अर्बौंको अनुदानका कुरा आउँछन् । त्यस्ता अनुदान किसानको खेतसम्म पुग्नै सक्दैनन् । कृषिमन्त्री नै भन्दै हुनुहुन्थ्यो, 'कृषि मन्त्रालयबाट विगत पाँच वर्षमा १ खर्ब ५ अर्ब रुपैयाँ रकम कृषि अनुदानमा खर्च भयो ।' यस्ता अनुदानलाई वास्तविक किसानसम्म लैजान सरकार प्रतिवद्ध हुन जरुरी छ । बिचौलियालाई नियन्त्रण गरी राज्यको सहयोग खोजिरहेका किसानसम्म पुग्न सके सिंगो कृषि क्षेत्र लाभान्वित हुन सक्ने र कृषिमा फड्को मार्न सक्थ्यौं ।सरकारले कृषिमा फड्को मार्न लोकमार्ग, राजमार्ग र कोरिडोरहरुलाई हरित व्यवसायमा आधारित मार्ग बनाउने नीति कार्यक्रममा उठाएको छ । प्रांगारिक मलको उत्पादन तथा प्रयोगलाई प्रोत्साहन दिँदै दिगो कृषि उत्पादन प्रणाली प्रबर्द्धनका कार्यक्रम ल्याउने र नेपाली प्रयोगशालाहरुको स्तरोन्नतिका कुरा छ । कृषिको आधुनिकीकरणमा इन्टरनेट र दुरसञ्चार प्रविधिको प्रयोग गरेर किसानहरूलाई बजारमा जोड्ने र ई–हाट बजार जस्ता पारिस्थितिक प्रणालीहरू विकास गर्नेजस्ता आधुनिक प्रविधिमा आधारित समाधानहरू पनि सँगै आएका छन् । यी सबै स्वागतयोग्य छन् । तर किसानले अहिले खोजेको भनेको पर्याप्त रासायनिक मल, सिँचाइ र उत्पादित कृषि उत्पादनको बजार सुनिश्चितता नै हो । यसको प्रत्याभूति दिने कुरामा नीति तथा कार्यक्रम मौन देखिन्छ । आगामी बजेटले किसानले महसुस गर्ने गरी त्यसलाई सम्बोधन गर्न सकोस् ।एफएनसीसीआईले हरेक वर्षका बजेटमा कृषिलाई उच्च प्राथमिकतामा राखेर बजेट ल्याउन सुझाव दिएको छ । कृषकको जीवनस्तर सुधारदेखि कृषि उत्पादनलाई खेतदेखि अन्तर्राष्ट्रिय बजारसम्म जोड्ने एग्रिकल्चर इकोसिस्टमको कुरा निरन्तर उठाउँदै आएको छ ।एफएनसीसीआईका अध्यक्ष चन्द्रप्रसाद ढकालले वैशाख २८ गते अर्थमन्त्रीको उपस्थितिमा बजेट सुझाव दिन आयोजना गरेको छलफलमा आगामी बजेटमा खेतदेखि खाडीसम्म कार्यक्रम ल्याउन प्रस्ताव गर्नुभयो । यो निकै नै महत्त्वपूर्ण प्रस्ताव थियो । खाडीका देशहरूसँगको निरन्तरको संवाद, छलफल र भेटवार्तामा उनीहरुको आशय बुझेरै यसको नेतृत्वबाट यति महत्त्वपूर्ण प्रस्ताव आएको हामी बुझ्न सक्छौं ।एफएनसीसीआईको जोड छ, 'नेपाली कृषि उत्पादन र पानी खाडी मुलुकमा विस्तार गर्नुपर्छ । हिमालयको पानीको खाडी मुलुकमा अत्यधिक माग छ । हामीसँग भएको कृषिको सामर्थ्य, प्राकृतिक स्रोतको सामर्थ्यको भरपुर उपयोग गरी हामीले सिंगो खाडी मुलुकका बजारलाई नेपाली कृषकको खेतसम्म जोड्ने खालका कार्यक्रम ल्याउन आवश्यक छ । यसका लागि नेपालबाट दैनिक करिब एक दर्जन बढी मध्यपूर्व जाने उडानमार्फत कृषि उत्पादन निर्यात गर्न एयरपोर्टमा कोल्डस्टोरेज, एक्स रे मेसिन र वेयर हाउस सुविधा उपलब्ध गराइनुपर्छ ।हामीसँग कृषिमा सहकार्य गर्न सबै खाडी राष्ट्र तयार छन् । हरेक उच्चस्तरीय भ्रमण, व्यावसायिक भेटवार्ताका क्रममा कृषिमा संयुक्त सहकार्य गर्ने सम्बन्धमा बाक्लै रुपमा कुरा हुन्छन्, प्रतिबद्धता पनि आउँछन् । तर हामीले त्यसको सही अर्थमा लाभ उठाउन सकेका छैनौं । यसलाई नेपालबाट ती देशहरुमा भएको कृषि उत्पादनको निर्यात तथ्यांक, कृषिमा संयुक्त लगानीको अवस्थाले समेत पुष्टि गर्छ ।अर्थतन्त्रमा करिब २४/२५ प्रतिशतको योगदान, कृषि क्षेत्रमा राज्यले गरेको अर्बौंको लगानी, जनसंख्याको ठूलो हिस्सा यसमै खटिरहँदा पनि किन हाम्रो कृषि क्षेत्र माथि उठ्न सकेन र कृषि उत्पादन निर्यात गर्ने परिस्थितिमा पुग्न सकेनौं ? हामी आफ्नै लागि चाहिने कृषि उत्पादन पनि आयात गर्ने परिस्थितिमा पुग्यौं ? यो हाम्रा लागि सोचनीय छ ।खाडी मुलुकसँगको सहकार्य, नेपाली निजी क्षेत्रको समन्वय, बजारको माग, नेपाली कृषि उत्पादनको सम्भाव्यता र युवाको श्रमशक्ति– यी सबैलाई एकै रणनीतिमा समेट्दै ‘खेतदेखि खाडीसम्म’ अभियानलाई सफल बनाउन एफएनसीसीआईको प्रस्तावलाई आगामी बजेट तथा कार्यक्रमले प्राथमिकता दिनु अपरिहार्य छ । यो अभियान नेपालको कृषि क्षेत्रको कायापलट गर्ने ऐतिहासिक अवसर बन्न सक्छ ।"
"किसान, सहकारी र डेरी उद्योगको कारोबार पारदर्शी बनाऊ","सरकारी स्वामित्वकै दुग्ध विकास संस्थान (डीडीसी) र निजी डेरी उद्योगीले भुक्तानी नगरेको खबर पनि नियमित ‘अपडेट’ जस्तो हुन पुगेको छ । अब त किसानबाट वार्षिक करिब दुई अर्बको दूध संकलन गर्ने सहकारीले समेत किसानको भुक्तानी नदिएर अन्यत्र लगानी गरेको तथ्य पनि स्थापित भइसकेको छ । यस्तो व्यवहारले बजारका सामान्य सिद्धान्त मात्रै होइन, किसानको आधारभूत हकसमेत उल्लंघन भएको छ ।त्यसैले सरकारले किसानलाई पेसामा रहन दिने हो भने बेथिति निराकरणमा हस्तक्षेप गर्न एक–एक पल ढिलाइ भइरहेको छ । दूध उत्पादकदेखि उपभोक्ताका बीचमा रहेका सबै प्रक्रिया र संरचनालाई पारदर्शी र जवाफदेही बनाउनुपर्छ । समस्या वास्तविक हो भने फुकाइदिनुपर्छ, कृत्रिम हो भने संलग्नलाई कारबाही गर्नुपर्छ । कुनै पनि उद्योग फस्टाउने आधार यही हो । तर, अहिलेको जस्तो बेथितिले दूध उद्यम र व्यवसाय जोगाउन मुस्किल छ ।दुग्ध उत्पादनमा करिब ६ लाख किसान प्रत्यक्ष संलग्न छन् भने नेपाल डेरी उद्योग संघ र नेपाल डेरी एसोसिएसनले करिब ४ लाख किसानबाट दूध संकलन गर्छन् । कृषि मन्त्रालयको तथ्यांकअनुसार दिनको ७२ लाख लिटर उत्पादन हुन्छ, जसमा ३६ लाख लिटर किसान परिवारले खपत गर्छन् । बाँकी दूधमध्ये १२ लाख लिटर औपचारिक रूपमा बजारमा आउँछ भने २४ लाख लिटर अनौपचारिक रूपमा । किसानबाट दूध संकलन गर्न करिब १६ सय सहकारी सक्रिय छन् । दूध संकलन गरिदिएबापत सहकारीले लिटरकै ४ देखि ५ रुपैयाँ पाउँछन् । दिनको १२ लाख लिटरको औसत ४.५ रुपैयाँका दरले दुग्ध सहकारीले दिनमा करिब ५४ लाख रुपैयाँ उठाउँछन् ।वार्षिक रूपमा यो १ अर्ब ९७ करोड पुग्छ । जबकि समग्र प्रक्रियामा सहकारीको लगानी र मिहिनेत असाध्यै कम हुने गर्छ । किसानले दूध सहकारीमा ल्याइदिएपछि डेरी उद्योगले नै दूध बोक्न ट्यांकरबाट ढुवानी गर्छन् । न उत्पादनको प्रक्रियामा सहकारी जोडिन्छन्, न दूध संकलनपछि प्रशोधन र बजारमा । बिचौलिया जस्तो भूमिकामा बसेर दूध संकलन गरेबापत नै वार्षिक झन्डै दुई अर्ब उठाउँछन् । तर, उनीहरूबाट किसानले भुक्तानी पाउन भने महिनौं कुर्नुपर्छ । डेरी उद्योगले समयमै भुक्तानी नगर्नु एउटा पक्ष छँदै छ, भुक्तानी गरेको पैसा पनि सहकारीले किसानलाई समयमै नदिएर गुनासो छ ।कतिपय सहकारीले किसानलाई भुक्तानी दिन छाडेर अन्य क्षेत्रमा लगानी गरेको र कतिपयले बैंकको ब्याज तिर्न किसानको पैसा प्रयोग गरेको पनि खुलासा भएको छ । सहकारीको यस्तो प्रवृत्तिले किसान भने मर्कामा परेका छन् । उनीहरूको स्वाभाविक र नियमित आम्दानी बीचमै अवरोध भएको छ । यसर्थ, दुग्ध सहकारीले डेरीबाट पाएको रकम, किसानलाई गरेको भुक्तानी र अन्यत्र लगानीका विषयमा सम्बन्धित पालिकाले अध्ययन गर्न जरुरी छ ।प्रश्न डेरी उद्योगप्रति त छँदै छ । सुक्खा सिजनमा दूध उत्पादन कम हुन्छ, स्टक बिक्री गरेर किसानको भुक्तानी चुक्ता गर्नतिर डेरी उद्योग र डीडीसी लाग्नुपर्ने हो । तर, किसानले निजी डेरीबाट साढे ३ अर्ब र डीडीसीबाट डेढ अर्ब रुपैयाँ पाउन सकेका छैनन् । कतिपय किसानले करिब ६ महिनायता भुक्तानी पाएका छैनन् । यसरी डेरी उद्योगदेखि सहकारीसम्म कुनै पक्ष पनि किसानलाई समयमै भुक्तानी दिन संवेदनशील भएको पाइँदैन । बरु सकेसम्म किसानलाई हैरान तुल्याउने नियतबाट निर्देशित भएको देखिन्छ ।यो बेथितिको अन्त्य यथाशीघ्र हुन जरुरी छ । किनकि कृषि आफैंमा र त्यसमा पनि पशुपालन थप जटिल छ । किनकि पशुका निम्ति दाना, पौष्टिक आहार, हेरचाहलगायतमा दैनिक खर्च हुन्छ । त्यसका लागि नियमित आम्दानीको स्रोत चाहिन्छ । त्यसैले सरकारले दूधको रकम भुक्तानी हुने र नियमित हुने स्थिति निर्माण गर्नुपर्छ । दूध बिक्रीलाई केन्द्रमा राखेर गरिने पशुपालनबाट किसानको आयव्यय तथा समग्र आर्थिक व्यवहार व्यवस्थित बन्न सकेन भने दुग्ध उत्पादन र आपूर्ति प्रणाली अन्योलमा पर्छ । त्यस्तै, पेसाबाट किसानको पलायन रोक्न पनि उनीहरूका स्वाभाविक सरोकार सम्बोधन गर्नुपर्छ ।सहकारी र डेरी उद्योगलाई जवाफदेही बनाउनेसँगै उनीहरूले सामना गर्ने संरचनात्मक समस्यालाई पनि सम्बोधन गर्नुपर्छ । उदाहरणका लागि, पछिल्ला वर्षहरूमा दूधको माग बढ्न सकेको छैन, बजार मूल्य अनियमित छ र अत्यधिक स्टक सञ्चित भएर बिक्री नभएको डेरी उत्पादनले उद्योगहरूको वित्तीय स्थायित्वमा चुनौती थपेको छ । सरकारद्वारा तोकिएको मूल्य प्रणालीले व्यावसायिक लचिलोपन घटाउँछ, जसले गर्दा डेरी घाटा बेहोर्न बाध्य हुन्छन् । त्यसको प्रत्यक्ष असर किसानको भुक्तानीमा पनि पर्न जान्छ । यी बहुआयामिक समस्या समाधानका लागि केवल दोषारोपणको प्रवाह होइन, दीर्घकालीन संरचनागत सुधारतर्फ ध्यान दिनु आवश्यक छ ।उदाहरणका लागि, एक स्वतन्त्र आयोग वा समिति गठन गरेर किसान, सहकारी, डेरी उद्योग र उपभोक्ताबीच सन्तुलन कायम गर्ने नीति बनाउन सकिन्छ । साथै, किसानको भुक्तानी सुनिश्चित गर्न ‘कृषक भुक्तानी सुरक्षा ऐन’ जस्ता कानुनी प्रबन्ध गर्न सकिन्छ । यसो भएमा निश्चित अवधिभित्रै नियमित भुक्तानी सुनिश्चित हुन सक्छ । सहकारीको वित्तीय पारदर्शिता सुनिश्चित गर्न स्थानीय पालिकामार्फत नियमित लेखापरीक्षण र निगरानी प्रणाली विकसित गरिनुपर्छ । यस्ता उपाय कार्यान्वयन गर्दा मात्रै दुग्ध उत्पादन र आपूर्ति शृंखलामा पारदर्शिता, जवाफदेहिता र विश्वसनीयता कायम हुन सक्छ ।"
सार्वजनिक निजी साझेदारी : राज्यकोषमाथि खेलबाड,"सार्वजनिक निजी साझेदारी (पीपीपी) को अवधारणा सरकार, निजी क्षेत्र, सर्वसाधारण र प्रभावित क्षेत्रका जनताको सहभागिताले ठूला सार्वजनिक आवश्यकता र पूर्वाधारका आयोजनामा पुँजी संकलन र सक्षम व्यवस्थापनको संयोजनबाट स्रोतसाधनको अधिकतम उपयोग गरी उच्च प्रतिफल प्राप्त गर्न सकिन्छ भन्ने मान्यतामा आएको हो ।परियोजनामा आइपर्ने जोखिम कम गरेर समयमा निर्माण सम्पन्न गर्ने, सार्वजनिक कोषमाथिको व्ययभार कम गर्ने र निजी क्षेत्रको पुँजी, व्यवस्थापन र प्रविधिमा पहुँच पुर्‍याउने अभिप्रायले यो अवधारणा विकसित मुलुकहरूले दशकौं अगाडिदेखि कार्यान्वयनमा ल्याएका थिए । वित्तीय सहभागितामात्र नभएर सरकारले नागरिकलाई पुर्‍याउनुपर्ने सेवा–सुविधा, पूर्वाधार विकास, रोजगारी सिर्जना र आर्थिक वृद्धिमा सहयोग पुर्‍याउने सरकारको सदिक्षासहित ल्याइएको यो अवधारणा विकसित पश्चिमी मुलुकहरूमा पनि पूर्ण रूपमा सफल हुन सकेन । धनी मुलुकहरूले राज्यकोषबाट दायित्व व्यहोर्नुपर्‍यो । कम विकसित मुलुकहरूको सामर्थ्यभन्दा बाहिरका दीर्घकालीन दायित्व बहन गर्नुपर्ने ठूला आयोजनामा सफलताको मात्रा अत्यन्त कम छ ।ठूला पूर्वाधारमा स्वाभाविक रूपमा आवश्यक पर्ने ठूलो वित्तीय स्रोत र यसको प्रबन्ध, सहभागिताबाटै सुरु हुने सहभागीहरूबीचको विवाद, कार्यान्वयनका क्रममा हुने हस्तक्षेप, ठेक्का प्रणालीमा अपारदर्शिता र वित्तीय जोखिम बहन गर्ने प्रणाली आयोजना असफल हुनुका प्रमुख कारण बनेका छन् । सार्वजनिक क्षेत्र र निजी क्षेत्रबीच आयोजना निर्माण चरणदेखि नै सोचमा फरकपन र ‘स्वार्थको द्वन्द्व’ को अवस्था आउने हुनाले आयोजना सम्पन्न नहुँदै बीचमै असफल हुन्छ । ठूला आयोजनाहरूमा सपना बाँडिन्छ तर वास्तविक धरातलीय यथार्थ फरक हुन्छ ।पीपीपी असफल हुनुमा समग्रतामा कमजोर आर्थिक अवस्थाअन्तर्गत न्यून आर्थिक वृद्धि, सुस्त व्यापारिक स्थिति, बढ्दो वित्तीय असन्तुलन, कमजोर मुद्रा (विनिमय दर) र बढ्दो सार्वजनिक ऋणभार पर्छन् । नेपालको सन्दर्भमा यी सूचकहरू सकारात्मक छैनन् । सफलताका लागि आवश्यक पर्ने राजनीतिक स्थायित्व र सुशासनअन्तर्गत जवाफदेहिता, भ्रष्टाचारको स्थिति, लगानीको वातावरण र कर्मचारीतन्त्र पनि सकारात्मक छैनन् । साथै सहभागिता, निजी क्षेत्रको सक्रियता, आयोजना कार्यान्वयन तरिकाको प्रस्टता र स्रोतको अनिश्चितता छ ।नेपालको सन्दर्भमा यी तत्त्वहरूको वस्तुस्थिति एवं सूचक पक्षमा छैनन् र अनुभव पनि तीतो छ । त्यसैले, पीपीपीमा हौसिने अवस्था छैन । समय बिताउन र नागरिकलाई सेवा प्रवाहमा ढिलाइ गर्न पीपीपीको नारा दिनु भनेको सार्वजनिक स्रोतको अधिकतम उपयोगमा ध्यान नपुर्‍याउनु नै हो । पीपीपीजस्तो जटिल विषयमा अनन्तकालीन वित्तीय दायित्व पर्ने काममा निजी क्षेत्रले आयोजनाबाट हात झिकेको अवस्थामा बच्ने उपायका बारेमा विकल्पसहितको योजना नबनाई, ‘मोडालिटी’मा प्रस्ट नभई हामफाल्नु राज्यकोषमाथिको खेलबाड हुनेछ ।केही ठूला असफल आयोजनाहरूविकसित मुलुकहरूमा पनि सार्वजनिक निजी साझेदारीका ठूला आयोजनाहरू असफल भएका प्रशस्त उदाहरण छन् । उल्लेख्य रूपमा खर्च बढेको र धेरै समय लागेको चर्चित बर्लिन ब्रान्डेनबर्ग विमानस्थल २ अर्ब युरोमा सन् २०११ मा निर्माण सम्पन्न गर्ने गरी पीपीपीमा सञ्चालन भएको आयोजनाको लागत ७.३ अर्ब युरो पुगेर सन् २०२० मा मात्र सञ्चालनमा आयो । बढेको लागत, अपारदर्शी निर्णय प्रक्रिया र व्यवस्थापकीय कमजोरीको आलोचना यो पीपीपी आयोजनाले व्यहोरेको थियो ।सिड्नी लाइट रेल पीपीपी आयोजना असफल हुनुमा योजना निर्माण, निर्माणमा सहभागीहरूबीच अविश्वास, स्वार्थको द्वन्द्व, सरोकारवालाहरूको असहभागिता र जोखिम मूल्यांकनमा ध्यान नदिएका कारणले समस्या आएको हो । सन् २००६ मा निजीकरण गरिएको इन्डियाना टोल रोड कन्सोर्टियमलाई ७५ वर्षका लागि लिजमा दिइएकोमा वित्तीय कठिनाइका कारण सन् २०१४ मा टाट पल्टिएको घोषणा गर्नुपरेको थियो ।अति महत्त्वाकांक्षी आयोजना देखाएर थाइल्यान्डले सुरु गरेको रेलवे परियोजनाले विनिमय दर परिवर्तनको भार थेग्न सकेन । यस्तै, क्वालालम्पुर लाइट रेल परियोजनाले एसियाली आर्थिक संकटको बेलामा उच्च मुद्रास्फीति वृद्धि थेग्न नसक्दा आयोजना असफल भयो । अमेरिकाको सान फ्रान्सिस्कोको पुल, लन्डनको मेट्रोरेल, इटालीको पिसा टावर, मस्कट क्यानाडाको पावर प्लान्ट, गुजरात भारतको थर्मल प्लान्ट, भुटानको ताला जलविद्युत् ट्रान्समिसन, स्पेनको अफशोर ग्यास प्लान्ट, लेसोथोको अस्पताल, फिलिपिन्सको मनिला खानेपानी, नेपालको मेलम्ची खानेपानी असफल आयोजनाहरूमा पर्छन् ।भारतको गुजरातमा सन् २००६ मा टाटा कम्पनीलाई बिल्ट, अपरेट, ओन (बीओओ) मोडलमा ४ हजार मेगावाट क्षमताको थर्मल प्लान्ट बनाउन दिइएको थियो । यसको कुल लागत ४ अर्ब अमेरिकी डलरमध्ये ६० करोड डलर टाटा समूहको इक्विटी सेयर, १.८ अर्ब डलर बाह्य ऋण (विश्व बैंक, एसियाली विकास बैंक र आईएफसी) र ८० करोड डलर आन्तरिक ऋण लिने प्रबन्ध गरिएको थियो । सरकारले विभिन्न सुविधा–सहुलियत उपलब्ध गराएको थियो । आयोजनाको नोक्सानी सेयर चुक्ता पुँजी बराबर भारतीय रुपियाँ ६५ अर्ब पुगेपछि टाटा समूहले १ रुपैयाँमा सरकारलाई ५१ प्रतिशत सेयर बेच्ने प्रस्ताव गरेको थियो । यसको उद्देश्य दायित्व सरकारमा सार्नु थियो ।विश्वभरको पीपीपीमा असफल आयोजनाहरूको स्थिति हेर्दा खारेज भएका ५५ प्रतिशत पीपीपी आयोजनाहरू विकासशील एसियाली मुलुकका छन् । असफल भएका पीपीपी आयोजनाहरू यातायात क्षेत्रमा ४२ प्रतिशत, ऊर्जा क्षेत्रमा २३ प्रतिशत र पानीमा १९ प्रतिशत पर्छन् ।नेपालको असफल परिणामनिजी क्षेत्रको पुँजी र सीप सार्वजनिक क्षेत्रमा उपयोग गर्न सकिन्छ भन्ने आशामा प्रवर्द्धन गरिएको सार्वजनिक निजी साझेदारी (पीपीपी) को अवधारणा असफल भएको छ । विगत ३ दशकदेखिको निजीकरणको असफल परिणामलाई बेवास्ता गर्दै कम विकसित मुलुकहरूमा असफल रहेको पीपीपी अवधारणालाई नेपालमा पुनः अगाडि सारिएको छ । नागरिकलाई गुणस्तरीय र सुलभ सार्वजनिक सेवामा पहुँच, वातावरण संरक्षणका दिगो आधारलाई बेवास्ता गरी भोलि उल्ट्याउन नसकिने ‘दायित्व सरकारको, मुनाफा निजी व्यवस्थापकको’ सोचबाट अभिप्रेरित धारणालाई बोकेर हिँड्नु भूल हुनेछ ।नेपालमा बढ्दो प्राकृतिक प्रकोप र जलवायु परिवर्तनको असर तथा यसबाट पर्ने जोखिमको यथेष्ट प्रभाव मूल्यांकन नगरी पीपीपी मोडलमा जलविद्युत् आयोजनामा हामफाल्नु दुर्लभ स्रोतको दुरुपयोग गर्नु हो । नेपालको रणनीतिक महत्त्वको जलस्रोतको उपयोगमा बाधासहित वा रहित जे भए पनि द्विपक्षीय मात्रको संलग्नताले थप जटिलता निम्त्याउन सक्ने हुनाले बहुपक्षीय विकास संस्थाको सहभागिता सुनिश्चित गर्नुपर्छ ।सार्वजनिक सम्पत्तिलाई एकीकृत गरी बैंकको मुद्दती खातामा राखेर ब्याज आर्जन गरेर नाफा देखाउने तथ्य हाम्रै जलस्रोत क्षेत्रको विकासमा खुलेका संस्थाहरूले उदाङ्गो पारिसकेका छन् । कम्पनीहरूले उद्देश्यअनुरूप काम नगरी सरकारी स्रोत–साधनलाई बन्दी बनाएर राखेका छन् । यसको परिणामतर्फ ध्यान पुगेको छैन ।सम्भावित जोखिम, व्यवस्थापकीय असक्षमता, स्वार्थ र पारदर्शिताको अभावमा नेपालको पीपीपी आयोजनामा व्यवस्थापकीय पक्षको हालीमुहाली हुने हुनाले सरकारी पक्ष कमजोर बनेर सार्वजनिक हित र स्रोतको रक्षा गर्न सकेको छैन ।नेपाल मेटल कम्पनीजस्ता र सिसा खानीको उत्खनन र प्रशोधन गरी ‘कन्सेन्ट्रेट’ विदेशमा बिक्री गर्ने उद्देश्यले २०३३ सालमा नेपाल सरकारको ७१.३१ प्रतिशत, म्युचुअल ट्रेडिङ कम्पनी प्रालि (नेपाली कम्पनी) को १३.५० प्रतिशत, छाइयुन मिनरल्स प्रालि (चिनियाँ कम्पनी) को १३.०८ प्रतिशत, राष्ट्रिय वाणिज्य बैंकको १.१६ प्रतिशत र सर्वसाधारणको ०.९५ प्रतिशत सेयर स्वामित्व राखेर नेपाल मेटल कम्पनी स्थापना भएको थियो ।कुल सेयर पुँजी १७.८३ करोड रुपैयाँमा सरकारको सेयर १२.७२ करोड रुपैयाँ र सरकारको ऋण (साँवाब्याज) समेत जम्मा २४.४८ करोड रुपैयाँ लगानी भएको छ । अन्य सेयरहोल्डरहरूबाट १७ लाख रुपैयाँ ऋण प्राप्त भएको देखिन्छ । विधिवत् रूपमा कम्पनी जीवित छ । ४९ वर्षअघि सार्वजनिक निजी अवधारणामा स्थापित कम्पनीले सडक निर्माणमा ४१ करोड खर्च गरेको र निर्माणाधीन टनेलमा १६.७२ करोड रुपैयाँ खर्च गरी सरकारलाई दायित्व बोकाएर निर्माण सम्पन्न हुन नसकी बन्द अवस्थामा छ ।विद्युत् उत्पादन कम्पनी लिमिटेडसार्वजनिक निजी साझेदारी अवधारणामा जलविद्युत् परियोजनाको विकास, निर्माण र सञ्चालन गर्ने उद्देश्यले २०७३ सालमा स्थापना भएको यस कम्पनीको सेयर पुँजीमा सरकारका तर्फबाट बचनबद्धताअनुरूप ३ अर्ब रुपैयाँ पूरै लगानी भएको तर सरकारी स्वामित्वका अन्य ६ वटा संस्थाबाट ४.२९ अर्ब रुपैयाँ लगानी गर्ने प्रतिबद्धता भएकोमा १.२९ अर्ब रुपैयाँ मात्र लगानी गरेको छ । २ अर्ब ८१ करोड रुपैयाँ लगानी गरेको छैन ।सरकारबाट प्राप्त रकम उद्देश्यअनुरूप जलविद्युत्को विकास, निर्माण र सञ्चालनमा लगाउनुपर्नेमा १ अर्ब ८ करोड रुपैयाँ अन्य विद्युत् कम्पनीमा लगानी गरी बाँकी रकममध्ये २.२६ अर्ब रुपैयाँ मुद्दती र बैंक निक्षेपमा राखी २१ करोड रुपैयाँ ब्याज आम्दानी देखाएर १३.५ करोड रुपैयाँ खर्च गरी आयकरपछि ५.६० करोड रुपैयाँ नाफा देखाएको छ ।कम्पनी स्थापना भएको ९ वर्ष हुँदा पनि उद्देश्यअनुरूप काम नगरेर सरकारबाट प्राप्त रकम मुद्दती निक्षेपमा राख्नुको कुनै तवरले पनि औचित्य पुष्टि हुँदैन । सरकारबाहेकका अन्य सेयरहोल्डर संस्थाले यसै स्थितिमा थप लगानी गर्नुको औचित्य पनि छैन । सार्वजनिक निजी साझेदारीको दुहाइ दिएर राज्यकोषको समुचित सदुपयोगमा बाधा पुर्‍याउने माध्यम पीपीपीलाई बनाउनु हुँदैन ।राष्ट्रिय उत्पादकता तथा आर्थिक विकास केन्द्रसरकारको ऋण ९.३० करोड रुपैयाँसमेत कुल दायित्व १०.८५ करोड रुपैयाँ भएको यस कम्पनीको नोक्सानी ११.२६ करोड रुपैयाँ पुगेको छ । सञ्चालन खर्चका लागि सरकारबाट अनुदान प्राप्त गरेर कम्पनी चलाइरहनुको औचित्य छैन ।पावर ट्रेडिङ कम्पनीस्वदेशी तथा विदेशी उत्पादकबाट विद्युत् खरिद–बिक्री गर्ने–गराउने उद्देश्यले २०७३ सालमा स्थापना भएको कम्पनीले व्यावसायिक कार्य गरेको देखिँदैन । औचित्य स्थापित हुन नसकेको कम्पनीको निरन्तरता आवश्यक छैन ।हाइड्रो इलेक्ट्रिसिटी इन्भेस्टमेन्ट एन्ड डेभलपमेन्ट कम्पनी लिमिटेड (एचआईडीसीएल) सरकार, सरकारी संस्था र सर्वसाधारणको सेयर स्वामित्व रहने गरी २०६९ सालमा स्थापना भएको हो । यस कम्पनीको सेयर पुँजी २२.८७ अर्ब रुपैयाँ र नाफासमेत २६.५९ अर्ब रुपैयाँ भएकोमा बैंकमा आवधिक निक्षेप र अन्य मौज्दात १५.५२ अर्ब रुपैयाँ राखी २.०९ अर्ब रुपैयाँ ब्याज आम्दानी गरेको छ । विद्युत् उत्पादन, प्रसारण र वितरण गर्ने उद्देश्यले १३ वर्षअघि सरकार र सरकारी संस्थाको ७८ प्रतिशत र सर्वसाधारणको २२ प्रतिशत सेयर स्वामित्वमा स्थापित कम्पनीले कुल आम्दानीको ९६ प्रतिशत निक्षेपबाट ब्याज आम्दानी गरेर बस्नु स्रोत–साधन उपयोगको अनौठो उदाहरण हो । यो सार्वजनिक निजी साझेदारी अवधारणाको विकृत रूप हो ।काठमाडौं उपत्यका खानेपानी लिमिटेडसरकारको ३० प्रतिशत, स्थानीय तहको ५० प्रतिशत, निजी क्षेत्रको १५ प्रतिशत र कर्मचारी कल्याण कोषको ५ प्रतिशत सेयर स्वामित्वमा २०६३ सालमा स्थापित यस कम्पनीको सेयर पुँजी ५.६६ करोड रुपैयाँ मात्र छ । सरकारबाट वर्षमा ४०–४५ करोड अनुदान पाए पनि ऋण तथा अन्य दायित्व २.६७ अर्ब रुपैयाँ पुगेको छ । विगत वर्षहरूको समेत कुल सञ्चित नोक्सानी २.६७ अर्ब रुपैयाँ पुगेको स्थितिमा तिर्न बाँकी ऋण १५६ अर्ब रुपैयाँ कसरी तिर्ने ? सार्वभौम ऋण तिर्ने दायित्व राज्यमाथि छ । कर्मचारीको अवकाश दायित्व १.१५ अर्ब रुपैयाँ भएकोमा ६ करोड रुपैयाँ मात्र व्यवस्था गरेको छ ।अन्त्यमापीपीपी आयोजना हुँदैमा समयमा पूरा हुने, अनुमानित बजेटभित्र सम्पन्न हुने, सेवा गुणस्तरीय हुने र पारदर्शी हुने भ्रम मिथ्या भइसकेको कुरा नेपाल तथा अन्य मुलुकको अनुभवले प्रस्ट गरिसकेको छ । त्यसैले, कार्यान्वयनपूर्व आयोजनाको वस्तुनिष्ठ मूल्यांकन नगरी अगाडि बढ्नु उचित हुँदैन । नदी आयोजना क्षेत्रको अपर र डाउनस्ट्रिममा रहेका समुदाय, बासिन्दा र प्राकृतिक प्रकोपमा ध्यान पुर्‍याउन नसक्दा आयोजनाबाट प्राप्त हुने प्रतिफल मिलीजुली बाँडिन्छ, तर लागत राज्य र स्थानीय समुदायले बेहोर्नुपर्ने हुन्छ ।ठूला आयोजना निर्माण सम्पन्न गरेर सञ्चालन गर्नका लागि लागत खर्च जोडेर मात्र पुग्दैन । आयोजनाले प्रभाव पार्ने जनजीविका, विस्थापन लागत, वातावरणीय नोक्सानीसमेत समेट्नुपर्छ । आयोजना असफल भएको अवस्थामा कानुनी वा व्यावहारिक रूपमा सरकारले असीमित दायित्व बोक्ने प्रावधान राख्नु हुँदैन ।पीपीपीको प्रत्येक चरणमा पारदर्शिता अत्यावश्यक छ । कमजोर सरकार भएको बेलामा निजी व्यवसायीको दबाबले असन्तुलन बढाउँछ र आयोजनाको प्रतिफल नकारात्मक वा न्यून हुन्छ । नोक्सानी भएमा सरकारको थाप्लोमा पर्छ । आयोजना जटिल छ भने सरकार र नागरिक समाजको नियमित अनुगमन अनिवार्य हुन्छ । ऊर्जा क्षेत्रका ठूला परियोजना निर्माण र सञ्चालन गर्दा निजी क्षेत्रमाथि मात्र भर पर्नु हुँदैन ।सुरक्षा, रणनीतिक महत्त्व, वातावरणीय क्षति र जलवायु परिवर्तनले पार्ने दीर्घकालीन नकारात्मक प्रभाव र रणनीतिक चासो भएका आयोजनामा निजी क्षेत्र पर्याप्त हुँदैन । यस्ता आयोजनाको सुरक्षा व्यवस्था प्रत्यक्ष रूपले सरकारसँग गाँसिएको हुनाले पुँजी लगानीलाई मात्र आधार बनाएर राष्ट्रिय सुरक्षालाई अवमूल्यन गर्नुहुन्न भन्ने तथ्य हालैको भारत–पाकिस्तानबीचको सशस्त्र संघर्षमा ‘इन्डस रिभर’को स्थितिले प्रस्ट गरिसकेको छ ।मान्यताभन्दा कम इक्विटी सेयर र बढी ऋण राखेर सञ्चालनमा आएका पीपीपी आयोजनाको सञ्चालन खर्च धान्न नसकेको र ऋण तिर्न नसकेर सरकारले झन् बढी खर्च गर्नुपरेको स्थिति छ । शिक्षा, स्वास्थ्य, सामाजिक सुरक्षा सरकारको दायित्व हो भन्ने कुरा सरकारले प्रस्टसँग बुझ्नुपर्छ । निजी क्षेत्रले यदि यी विषयमा सहभागिता खोज्छ भने दानका रूपमा सीमित हुनुपर्छ, स्वामित्वमा होइन ।पीपीपी प्रोजेक्ट छनोट र विकास गर्ने क्रममा सरकारका तर्फबाट हुने हेलचेक््रयाइँ, राजनीतिक तथा आर्थिक स्वार्थले भविष्यमा दायित्वको भारी बोकाउने हो । सम्झौता गर्दा वा संशोधन गर्दा राजनीति र आर्थिक स्वार्थले बिचौलियाको सक्रियतामा जोखिम जति सबै सरकारको भागमा पार्ने प्रपञ्चले निजी क्षेत्र अगाडि आउँदा आयोजना सफल नभएको र दायित्व सरकारको टाउकोमा परेको हो ।– आचार्य पूर्वमहालेखापरीक्षक हुन् । समुन्नत नेपाल गुठीसँग आबद्ध छन् ।"
रजोनिवृत्ति बहस : ४० कटेपछि महिला रमाउन सक्छन् ?,"महिनावारीमा भारी रक्तस्राव, अनियमितता र निद्रामा गडबडी महिलाका आमसमस्या हुन् । त्यति मात्रै होइन, जतिसुकै चिसो होस्– तुरुन्तै खलखली पसिना आउने, पैताला पोल्ने, चिडचिडाहट हुने, छटपटी र श्वास फेर्नै गाह्रो भइरहेजस्तो समस्या भोग्ने महिला पनि कम छैनन् । निस्सासिने, मुटु ढुकढुक हुने, डर लागेजस्तो, मुड स्विङ, कुनै कारणबिना मनमा उतिबेलै नरमाइलो वा निराश अनुभव, यत्तिकै खुसी, मोटोपन, बिर्सिने समस्या पनि कतिपय महिलाले झेलिरहेका समस्या हुन् ।यस्तै अनुभव गर्ने महिलाको संख्या साँच्चै कति होला त हाम्रो देशमा ? सामान्यतया ४० कटेपछिका आममहिलामा यस्तो समस्या देखिने गरेको छ । यी तमाम कारणले ‘४० कटेसी रमाउँला’ भन्ने गीत आममहिलाका लागि सान्दर्भिक लागेन । ४० कटेसी आममहिला रमाउन नसक्नुको प्रमुख कारण हो– रजोनिवृत्ति, जसलाई अंग्रेजीमा ‘मेनोपज’ भनिन्छ ।२०७८ सालको जनगणना अनुसार नेपालको कुल जनसंख्या २ करोड ९१ लाख ६४ हजार ५ सय ७८ छ, यसमा महिलाको संख्या १ करोड ४९ लाख ११ हजार २७ अर्थात् ५१.१ प्रतिशत रहेको छ । महिलाको यो संख्यामध्ये ४० देखि ५४ वर्ष उमेर समूहका महिलाको संख्या २३ लाख ८९ हजार २ सय १२ अर्थात् कुल जनसंख्याको ८.१३ प्रतिशत छ र यी महिला रजोनिवृत्तिका कारण यस्ता समस्याबाट गुज्रिरहेका छन् । यिनीहरूको न कतै चर्चा छ, न त कतै बहस र गुनासोको सुनुवाइ नै भइरहेको छ ।उल्लिखित सबै समस्या एकै जना महिलामा नदेखिएला तर यीमध्ये केही न केही समस्या यो जनसंख्याले भोगिरहेको छ । के यत्रो जनसंख्याले भोगिरहेको समस्यालाई यसरी अनदेखा र नजरअन्दाज गर्न मिल्छ र ? किनभने, धेरै नेपाली महिलालाई रजोनिवृत्तिबाट आउने समस्यालाई स्वस्थ जीवनयापनबाट कम गर्न सकिन्छ भन्नेबारेमा जानकारी नै छैन । प्रजनन स्वास्थ्यबारे जानकारी दिने संयन्त्र भए पनि रजोनिवृत्तिका बारेमा उनीहरू बोल्दैनन् । विज्ञहरू भन्छन्– महिलाहरूको रजोनिवृत्तिको अवस्था बालिकाको महिनावारी सुरु हुने (प्यूवर्टी) बेलाजत्तिकै संवेदनशील हो र अझै गम्भीर अवस्था हो ।अहिलेको समयका बाबुआमा छोराछोरी १० वर्ष पुगेपछि उनीहरूसँग कसरी कुरा गर्ने, उसलाई नराम्रो नलाग्ने गरी कसरी सम्झाउने, उसको शरीरमा भइरहेको हार्मोन विकासले आइरहेका शारीरिक र मानसिक परिवर्तनका बारेमाकसरी बुझाउने भन्ने समस्याबाट गुज्रिरहेका पाइन्छन् । अझ छोरासँग कसले र छोरीसँग कसले कुरा गर्ने भन्ने चिन्ताले पनि उनीहरूलाई सताइरहेको हुन्छ । किनकि, यो उमेरमा उनीहरू धेरै संवेदनशील हुन्छन् र कुरा गर्दा सावधानीपूर्वक गर्नुपर्छ भनेर खासगरी अहिलेका अभिभावक संवेदनशील देखिन्छन् । यसैगरी किशोरकिशोरी शिक्षा भनेर विद्यालयमा पढाइ हुन्छ । पाठ्यक्रम बनाइएको छ ।थुप्रै राष्ट्रिय–अन्तर्राष्ट्रिय संघसंस्थाले किशोरकिशोरीका लागि प्रजनन शिक्षा र अधिकारका कुरा गर्न परियोजना चलाउँछन् । सुरक्षित मातृत्व विषयमा व्यापक बहस हुन्छ, नीति नियम बनाइन्छ, सरकारी र गैरसरकारी क्षेत्रबाट कार्यक्रम गर्न बजेट छुट्याइन्छ । तर त्यत्तिकै संवेदनशील अवस्था र अझ गम्भीर रजोनिवृत्तिका विषयमा सबैतिर मौनता साँधेको पाइन्छ । महिलाको रजोनिवृत्तिको अवस्थाबारे कतै छलफल र बहससमेत भएको पाइँदैन ।सम्मानित महिनावारीका विषयमा पनि भर्खर भर्खर बहस, चर्चा र केही नीति आए पनि रजोनिवृत्तिका विषयमा कहींकतै पढ्न पाइँदैन । अर्थात् यो समस्यालाई प्रजनन स्वास्थ्यको एउटा महत्त्वपूर्ण पाटो हो भनेर लिइएको समेत देखिँदैन । न सरकारी, न त कुनै संघसंस्थाका परियोजना र कार्यक्रम नै यसबारेमा बोलेका छन् । कुनै अध्ययन अनुसन्धान भएको छैन, न त देशको संविधान र नियम कानुन नै यसबारेमा बोलेको छ ।डाक्टरहरूका अनुसार महिलाले रजोनिवृत्तिका कारण आउने शारीरिक र मानसिक असर लगभग १२ वर्षसम्म भोग्नुपर्छ । रजोनिवृत्ति ४० वर्षमा सुरु भएर ५२ वर्षसम्म रहन्छ । महिनावारी सुक्नुअघिदेखि सुरु हुने हार्मोन परिवर्तनले पार्ने शारीरिक र मानसिक असर र सुकेपछि हुने असरको समयावधि १५ वर्षसम्म रहन्छ । हुन त महिनावारी सुकेपछि महिलालाई हुने ‘अस्टियोपोरोसिस’ अर्थात् चिप्लोपनको कमीका कारण हड्डीको घनत्व कम भई हुने समस्या र अन्य प्रजनन समस्या स्वाभाविक रूपमा आउने यससम्बन्धी जानकारहरू बताउँछन् । तर स्वस्थ खानेकुरा र नियमित व्यायामले यो समस्या रोक्न सकिने जनस्वास्थ्यविद् डा. अरुणा उप्रेतीको विचार छ ।डाक्टरहरूले नै भनेअनुसार यही कारणले पाठेघर र ओभरीसँग सम्बन्धित समस्या, ढाड दुख्ने, हड्डी खिइने, घुँडा दुख्ने र शरीरमा चाहिने सूक्ष्म पोषण तत्त्वको अभाव हुने समस्या यो उमेरका महिलामा सँगसँगै आइरहेको हुन्छ । यति धेरै र लामो समयको समस्यालाई महिलाहरूले एक्लै सहिरहेका छन् र सम्हालिरहेका छन् ।महिलाको लैंगिक भूमिका र जिम्मेवारीसमेत यो समय झन् धेरै बढेको पाइएको छ । जस्तै परिवारका ज्येष्ठ सदस्यको स्याहारसुसार, उनीहरूको स्वास्थ्य उपचार र रेखदेख, छोराछोरी यो समयमा कि प्यूवर्टीमा हुने वा उनीहरू उच्च शिक्षामा जाने समय हुन्छ । पढाइ खर्चका लागि परिवारमा तनाव आदि हुने कारणले पनि खासगरी मध्यम वर्गीय परिवारका महिलाले आफ्नो शरीरमा भइरहेको समस्या र पीडाका बारेमा परिवारका अन्य सदस्यलाई भन्ने वातावरण पाइरहेका हुँदैनन् । परिवारका सदस्यलाई थाहा भए पनि यी कुरामा बेवास्ता गर्ने वा सामान्य समस्याका रूपमा लिने प्रवृत्ति पनि धेरै देखिएको छ ।महिलाको मुड स्विङ र चिडचिडाहट पनि रिसाउने, प्रतिक्रिया दिइहाल्ने कारणका बारेमा परिवारले खासगरी श्रीमान्ले बुझ्न नखोज्ने र केही समस्याका बारेमा भन्दा बहाना बनाएको जस्तो गर्ने कारणले रजोनिवृत्ति बेवास्तामा परिरहेको हो । यस अवस्थाले महिलालाई झन् एक्लो र निरीह अनुभव गर्न बाध्य बनाइरहेको छ । घरका ज्येष्ठ सदस्य आफ्नै स्वास्थ्य समस्याका कारण तनावमा हुने र छोराछोरी पढाइ र करियरको तनावमा रहेका बेला महिलाको रजोनिवृत्तिको समस्या थप ओझेलमा परिरहेको छ ।यो अवस्थालाई गम्भीरतापूर्वक नलिँदा वा यति धेरै बेवास्ता गरेकै कारण परिवारले बुझ्न नसकेको, द्वन्द्व भइरहेको, महिलाले एक्लोपन अनुभव गर्ने र मानसिक तनावमा रहने गरेका छन् । पारिवारिक जिम्मेवारीका कारण कति महिलाले आफ्ना लागि समय दिनै सकेका छैनन् । अझ कामकाजी महिलाका लागि त रजोनिवृत्ति अति नै जटिल समस्या भएर देखापरेको छ ।प्रविधिमा पहुँच भएका सहरी क्षेत्रका महिला यस विषयमा व्यक्तिगत रूपमा भर्खर भर्खर संवेदनशील भए पनि ग्रामीण भेगका महिला आफ्नो शरीरमा आइरहेको यो अवस्थाबाट अनभिज्ञ छन् । किनकि, यो विषयका बारेमा उनीहरूले बुझ्ने गरी न प्रविधिले भनिदिन्छ, न त आफ्नो वरिपरि कतै चर्चा भएको नै छ । यो अज्ञानताका कारण धेरै महिला शारीरिक, मानसिक र सामाजिक रूपमा पिल्सिएका छन् तर त्यसबारे खुला रूपमा बोल्न सकिरहेका छैनन् । कारण– समाजमा यसलाई पनि लाजको विषय बनाइएको छ । यसकारण यो मौनता कतिपय अवस्थामा लाजका कारणले पनि भइरहेको छ । अनि परिवारमा र समुदाय वा स्वास्थ्यकर्मीसँग पनि खुलस्त छलफल हुन सकिरहेको छैन ।सञ्चारमाध्यममा भएको फाट्टफुट्ट छलफल पनि समस्याको संवेदनशीलता हेरी निकै कम मात्रमा भएको छ । शैक्षिक क्षेत्रमा यो विषयले प्रवेश नै पाएको छैन । त्यसैले यस विषयलाई लिएर न अध्ययन भएको छ, न त विद्यार्थीका लागि थेसिसको विषय नै बन्न सकेको छ ।रजोनिवृत्तिबाटै आइरहेका समस्या लिएर अस्पताल गए पनि स्वास्थ्यकर्मीले किन यस्तो समस्या भइरहेको छ भन्ने जानकारी दिएको पाइँदैन । सिधै औषधि लेखिदिने र ठीक नभए अर्को पटक आउनुपर्ने जानकारीबाहेक डाक्टरले के कारणले यस्तो भइरहेको छ भनेर मनोपरामर्श दिने वा मनोपरामर्श लिनका लागि सिफारिस गरेको पाइँदैन । सायद स्वास्थ्य क्षेत्रमा समेत रजोनिवृत्तिको प्रभावका बारेमा बहस, छलफल र प्रशिक्षणको आवश्यकता छ । अस्पताल र स्वास्थ्य संस्थामा मात्रै होइन, यो समस्यालाई देशको नीति नियम, बजेट र कार्यक्रममा समावेश गराउनका लागि बलियो पैरवी गर्न आवश्यक छ । यस्तो पैरवी गर्नका लागि अब तथ्यांक संकलनमा लाग्नुपर्ने टड्कारो आवश्यकता देखिएको छ ।खासगरी महिला आयोगले विभिन्न निकायसँग सहकार्य गरेर यो काम गर्न सक्छ । देशव्यापी रूपमा छलफल र बहस चलाएर महिलाका कथा संकलन गर्न सके कानुन निर्माणका लागि सजिलो हुने देखिन्छ । जो जहाँ छौं, त्यहाँबाट रजोनिवृत्ति बहस सुरु गरौं । विशेष गरी घरका युवा सदस्यले आफ्ना आमाहरूको समस्या र अवस्थाप्रति ध्यान दिन कोसिस गरौं । जसरी तपाईंको खुसीका लागि आमाहरूले विशेष ख्याल गरिरहेका छन्, त्यसरी नै तपाईंहरूले पनि ‘आमा सन्चै छ ?’ भनेर सोध्नुहोस् । खासमा आमाहरूले आफ्ना धेरै समस्या लुकाइरहेका छन् । भन्न सकिरहेका छैनन् । भन्न सक्ने आफ्ना मान्छे नै उनीहरूले नपाइरहेका हुन् कि ! किनकि उनीहरू आफ्ना लागि बाँचिरहेकै छैनन् ।"
प्रभावकारी सरकार कि ताजा जनादेश ?,"प्रारम्भमै सोध्नुपर्ने एउटा प्रश्न छ– के कांग्रेस र एमाले गठबन्धनको अझै अर्थ छ ? यो प्रश्न यसकारण महत्त्वपूर्ण छ कि, हामी परिणाम चाहिरहेका छौं । किनभने, आज देशलाई यथावस्थामा चलाउने शासक चाहिएको होइन, चाहिएको हो राज्यको गतिशीलता र नवीनता सुनिश्चित गर्ने परिणाममुखी सरकार ।तर वर्तमान गठबन्धनले आफ्नै प्रतिबद्धता, वाचा र औचित्यलाई स्वयं खण्डित गरेको छ । र, यो यथावस्थामा यसरी चक्कर मारिरहेको छ, जहाँबाट पुग्ने ठाउँ कतै देखिँदैन । यसले गठबन्धन निर्माणको राजनीतिक औचित्य गुमाएको छ र दलीय भागबन्डा थप संस्थागत गरिरहेको छ । जति ठूलो गठबन्धन, त्यति नै संकट । त्यसैले, या त यो सुध्रनुपर्छ, अन्यथा यसको कुनै राजनीतिक अर्थ छैन । राजनीतिक अर्थ र औचित्य नभएको यस्तो गठबन्धन जोगाएर किमार्थ अगाडि जान सक्दैनौं ।नेपालको लोकतान्त्रिक इतिहासमा कांग्रेस र एमाले परम्परागत प्रतिस्पर्धी दलहरू हुन् । इतिहासको खास मोडमा यिनीहरू सँगै लोकतन्त्रका लागि लडेका थिए । लोकतन्त्रलाई जीवन्त बनाउन यिनीहरूको प्रतिस्पर्धाले महत्त्वपूर्ण भूमिका पनि खेलेको थियो । र, यो स्वाभाविक पनि थियो, किनभने दलहरूले राजनीतिक प्रतिस्पर्धा गुमाए भने लोकतन्त्र सबल र जीवन्त बन्न सक्दैन । यसर्थ संसारभर दलहरूबीचको स्वस्थ, जिम्मेवार र वैचारिक प्रतिस्पर्धालाई स्वाभाविक मानिन्छ भने अप्राकृतिक र अर्थहीन गठबन्धनलाई अस्वाभाविक । यसरी हेर्दा, एमाले र कांग्रेसले सत्ता सञ्चालनका लागि गठबन्धन गर्नु सुन्दा रमाइलो लाग्ने तर लोकतान्त्रिक राजनीतिको अनौठो र अलोकतान्त्रिक अभ्यास हो ।यो गठबन्धन बनिरहँदा हामीले पाँचवटा प्रश्नलाई बेवास्ता गरेको देखिन्छ । पहिलो, सरकारको स्थायित्वका नाममा संसदीय लोकतन्त्रको आधारभूत मान्यताविपरीत जानु के ठीक हुन्थ्यो ? दोस्रो, संसदीय लोकतन्त्रमा दुई ठूला र प्रतिस्पर्धी दलहरूको गठबन्धनले तत्कालीन र दीर्घकालीन राजनीतिमा पुर्‍याउने योगदान र हानि के हुन् ? तेस्रो, के अहिले हामी दुई ठूला दल मिलेर सरकार बनाउनैपर्ने जटिल, संक्रमणकालीन र संकटग्रस्त अवस्थामा आइपुगेका हौं ? चौथो, त्यसो हो भने ती संकट के हुन् र समाधान गर्ने मुख्य दलहरूको साझा दृष्टिकोण के हो ? पाँचौं, हामीलाई सरकारको स्थायित्व आवश्यक भएको हो कि, लोकतान्त्रिक मूल्य, मान्यता र चरित्रको सबलीकरण ? वर्तमान गठबन्धन बनिरहँदा यी प्रश्नहरूमा जुन तहको बहस हुनुपर्थ्यो, सार्वजनिक वृत्तमा कहिल्यै भएन । यी प्रश्नहरूमा यसकारण छलफल भएन कि हामी बरु सानातिना संकट झेल्न तयार थियौं, तर सरकारको स्थिरता हाम्रो चाहना थियो ।जगजाहेर छ, नेपालको सन्दर्भमा, यस्तो गठबन्धन सामान्यतया संकटकालीन अवस्थामा मात्र देखिन्छ । जस्तै २०४६ को जनआन्दोलनपछि वा २०६२/६३ को दोस्रो जनआन्दोलनपछि । जब संविधान निर्माण वा व्यवस्था परिवर्तन जस्ता ठूला उद्देश्यका लागि आम राजनीतिक सहमति आवश्यक हुन्छ, संयुक्त सरकारका अभ्यासहरू संसारभर हुन्छन् । तर, अहिले के त्यस्तै संक्रमणको अवस्था हो ? यो प्रश्नमा अझै पनि हामी मौन छौं । अन्यथा, यो गठबन्धनको त्यस्तो ठूलो प्रयोजन के थियो, जसका लागि संसदीय लोकतन्त्रका आधारभूत मान्यताहरू साना बनुन् । किनभने, हामी फगत सरकारको स्थिरतातिर गयौं । संसदीय लोकतन्त्रको चरित्र, यसको मूल्य र प्रभावकारी प्रबन्धमाथि हाम्रो चासो गएन । सोचौं, त स्थिर सरकार खोज्ने नाममा, हामीले कतै लोकतन्त्रमाथि दीर्घकालीन आघात त गरिरहेका छैनौं ? यो प्रश्नमाथि मौन रहनु हाम्रो बौद्धिक समुदाय र सार्वजनिक वृत्तमा देखापरेको निकै ठूलो कमजोरी थियो ।यद्यपि, चार कारणले यो गठबन्धनप्रति मान्छेहरू सकारात्मक थिए । पहिलो, संविधान संशोधनको अपेक्षा । नेपालको संविधान २०७२ ले संघीयता कार्यान्वयन गरेको भए पनि यसमा क्षेत्रीय असमानता, समावेशिता र शासकीय प्रणालीमा सुधारको माग लामो समयदेखि उठ्दै थियो । मान्छेहरू असन्तुष्ट थिए र संविधानको स्वामित्व आमरूपमा स्वीकार भइरहेको थिएन । यस्तो बेला गठबन्धनले संविधान संशोधनमार्फत यी मुद्दालाई सम्बोधन गर्ने वाचा गरेको थियो । जसले विशेषगरी मधेशी, जनजाति र अन्य सीमान्तकृत समुदायमा आशा (आशंकासहित) जगाएको थियो ।दोस्रो, सुशासन र शासकीय सुधार । विशेषतः जनताले लामो समयदेखि भ्रष्टाचारमुक्त, पारदर्शी र जवाफदेही प्रशासनको अपेक्षा गरेका थिए । यो गठबन्धनले भ्रष्टाचारविरुद्ध कडा कदम चाल्ने र कानुनी शासन स्थापित गर्ने वाचा गरेको थियो । जसले नागरिकमा उत्साह जगाएको थियो । तेस्रो, सरकारलाई बलियो बनाउने, प्रशासनिक चुस्तता र जनसहभागिता बढाउने कुराले धेरैलाई रोमाञ्चित बनाएको थियो । चौथो, राज्यको दलीयकरणमाथि नियन्त्रण यसको अर्को मुद्दा थियो । र, त्यसले राज्य अंगहरूको स्वतन्त्रता र प्रभावकारिता वृद्धि हुने अपेक्षा गरिन्थ्यो ।आमरूपमा हेर्दा मान्छेहरू चाहन्थे कि, माओवादीको जादुलाई यो गठबन्धनले नियन्त्रण गर्नेछ । र, सत्ताको अनियन्त्रित खेलबाड रोकिने छ । अन्यथा, सरकार गठन र विघटनको छिर्केदाउले लोकतन्त्रलाई यतिधेरै बदनाम गरिरहेको थियो कि, स्वयं व्यवस्था लजाइरहेको देखिन्थ्यो । प्रचण्डको उथलपुथल र अंकको जादुबाट नागरिकहरू मुक्ति चाहन्थे । पल्टुराम प्रवृत्ति र फगत सत्ताको लेनदेन कहीँ न कहीँ रोकिनु नै थियो । त्यसैले कतिपय मान्छेहरू भन्थे– ‘यथास्थितिमा राजनीतिलाई योभन्दा धेरै बिग्रन नदिन कांग्रेस र एमाले मिल्नु नै खराबमध्येको कम खराब विकल्प हो ।’ पछिल्लो समय, तेस्रो र चौथो दलको अशोभनीय सत्तालिप्सा, रोकरिझ्याइँ र नयाँ भनिएका साना दलहरूको ‘च्याँखे थाप्ने’ प्रवृत्तिले राजनीतिमा एकखाले ‘इरिटेसन’ निर्माण गरेको थियो । अतः शंकाको सुविधा दिँदै नागरिकले भने कि कांग्रेस र एमालेको पछिल्लो गठबन्धन, फगत सत्ताको तमासा नबनोस् । र, गठबन्धनले पनि आमवृत्तलाई जवाफ दिँदै राजनीतिमा स्थिरता सुनिश्चित गर्ने प्रतिबद्धता जाहेर गरेको थियो ।खासगरी दुई ठूला दल मिलेर राजनीतिका गाँठाहरू खोल्ने अपेक्षा थियो । संविधानलाई संशोधन गर्ने र शासकीय कमजोरीहरू सुधार्दै अगाडि जाने दुई ठूला दलको प्रतिज्ञाले आमवृत्त उत्साहित देखिन्थ्यो । अवश्य नै, यो गठबन्धनले दीर्घकालीन उज्यालो देला भन्ने अपेक्षा चाहिँ थिएन । वस्तुतः यो गठबन्धन पनि पुरानै प्रवृत्तिको नयाँ संस्करण मात्र थियो । अर्थात्, यो कुनै विशेष, अर्थपूर्ण र गतिलो राजनीतिक प्रयत्न थिएन । तर नागरिकहरू यसमा केही भिन्नता र जनआन्दोलनका सहयात्रीहरूको भविष्य दृष्टि खोजी रहेका थिए । र, त्यही नै यसको खास अर्थ थियो । यो अर्थमा, लोकतन्त्रलाई अझ गहिरो बनाउने, शासकीय सुधारमार्फत परिणाममुखी सुशासनको सुनिश्चितता दिने, प्रदेशहरूलाई प्रभावकारी बनाउने, संविधानका कमजोरीहरू हटाउने र यसलाई अझ लोकतान्त्रिक, समावेशी र गहिरो बनाउने यो गठबन्धनको मुख्य दायित्व थियो । र, त्यस्तो हुनेछ भन्ने अपेक्षासहित यो गठबन्धनलाई शंकाको सुविधासहित विश्वास गरेका थिए ।तर भयो के ? के यो गठबन्धनले आफ्ना प्रतिबद्धताहरू पूरा गर्न कुनै प्रयत्न गर्‍यो ? के राजनीतिमा कसिएका गाँठाहरू खोल्यो ? के शासकीय कमजोरीहरू सुधार्ने कुनै प्रयत्नहरू गर्‍यो ? संसदीय लोकतन्त्रको आधारभूत मान्यतालाई नै अनदेखा गरेर बनेको यो गठबन्धनले निकै ठूलो (क्षतिभन्दा ठूलो) परिणाम दिने अपेक्षा गरिएको थियो । त्यसोभए के यसले राजनीति र राजकाजमा देखिएका संकटहरू ठीक गर्न कुनै प्रयत्न गर्‍यो ? बडो निराशाका साथ भन्नुपर्छ, गरेन । बरु उल्टो यसले उसरी नै दलीय भागबन्डा संस्थागत गर्दै लग्यो । सरकार दैनिक कामबाट माथि उठ्न सकेन । विशेषतः यसले आफ्नै प्रतिबद्धताहरू बिर्सियो र फगत दुई दलीय अहंकारलाई संस्थागत गर्ने जोखिम पो बढाउँदै लग्यो । न त संविधान संशोधनका कामहरू अगाडि बढे, न त शासकीय सुधारका कामहरूलाई नै प्राथमिकता दिइयो । उल्टो, यो गठबन्धनले संसदीय लोकतन्त्रका स्थापित मानकहरू भत्काउने खतरा बढ्दै गयो । प्रतिपक्ष कमजोर भयो र लोकतान्त्रिक सन्तुलन खल्बलियो । स्वयं उत्तरदायी हुनुपर्ने प्रधानमन्त्री कांग्रेसको आड लिएर नागरिकका प्रश्नहरूलाई व्यंग्य गर्दै हिँड्न थाले । यसरी यो गठबन्धन नेपाली राजनीतिको अर्को ठूलो भूलका रूपमा देखापर्‍यो ।गठबन्धनले दिएको सुशासनको वाचा केवल नारामा सीमित भयो । लोकतान्त्रिक संस्थाहरू अझ कमजोर बनाइए । पार्टीका भूमिकाहरू ओझेलमा परे । नेतातन्त्र अझै गहिरो बन्यो । त्यसैले नै हुनुपर्छ, गठबन्धनकै सहयात्री पार्टीभित्र कतिपयले भने कि यो गठबन्धन कांग्रेस र एमालेको नभई केपी ओली र शेरबहादुर देउवाको गठबन्धन हो । जसभित्र नागरिकका सपनाहरू पूरा गर्ने कुनै जाँगर, इच्छाशक्ति र सिर्जनात्मक क्षमता छैन । अझ कडा आरोप लगाउनेहरू भन्छन्– ‘यो गठबन्धन मुट्ठीभर बिचौलियाको ‘गोरख धन्दा’ हो । त्यसभन्दा धेरै केही हो भन्ने ठान्नु नै आफैंमा मूर्खता हो ।’प्रश्न आउँछ, विकल्प के त ? अहिले कम्तीमा सरकार त स्थिर छ । यहाँनिर दुइटा विषय आकर्षित हुन्छन् । पहिलो, सरकारभन्दा महत्त्वपूर्ण छ, लोकतन्त्र । दोस्रो, स्थिर सरकारभन्दा महत्त्वपूर्ण हुन्छ प्रभावकारी सरकार । यहाँ स्थिर सरकारको अर्थ लामो समयसम्म एउटै दल वा गठबन्धनले सत्ता सञ्चालन गर्ने अवस्था हो । प्रभावकारी सरकार भनेको जनताको आवश्यकता पूरा गर्न सक्षम, लोकतान्त्रिक, सिर्जनात्मक र न्यायपूर्ण सरकार हो । विचार गरौं त, सरकार कति समय टिक्छ के त्यो महत्त्वपूर्ण हो ? कि महत्त्वपूर्ण हो सरकारको काम ? भन्न पर्दैन, स्थिर सरकार जड हुनसक्छ/हुन्छ । गतिशील सरकार नदी जस्तै कञ्चन र अग्रगामी हुन्छ । विचार गरौं त हामीलाई चाहिएको के हो ? ठोस, स्थिर र अजंगको बलियो सरकार कि उदार, लोकतान्त्रिक, गतिशील र नरम सरकार ? मानौं कि, हामीलाई स्थिर सरकार आवश्यक छ । तर भ्रष्टहरूको सरकार स्थिर भयो भने के हुन्छ ? तानाशाही सरकार स्थिर भयो भने के हुन्छ ?केही मान्छेहरू ठान्छन् कि, स्थिरताले राजनीतिमा बारम्बार आउने अन्योल र अराजकतालाई रोक्न मद्दत गर्छ । तर यो भ्रमपूर्ण कुरा हो । किनभने लोकतान्त्रिक राज्य संरचना, विधि र प्रणालीले राजनीतिक अन्योल, अराजकता र अस्थिरतालाई रोक्छ, सरकारले होइन । त्यसैले हामीले स्थिर सरकार खोज्ने होइन । स्थिर राज्य, प्रणाली र संरचना खोज्ने हो । हामीले व्यवस्थाको स्थिरता, उत्तरदायी र प्रभावकारी सरकार खोज्ने हो । हामीले संसदीय लोकतन्त्रको प्रभावकारिता खोज्ने हो । अब त्यसकै आधारभूत जीवन प्रवाहलाई कमजोर बनाएर बन्ने स्थिर सरकारको के अर्थ ? यसरी हेर्दा, अप्राकृतिक गठबन्धन गरेर फगत सरकारको स्थिरता खोज्नु आफैंमा अराजनीतिक र अलोकतान्त्रिक काम हो । अहिले सरकारको चरित्र हेर्दा लाग्छ, हामी स्थिरताको मोहमा पर्‍यौं र लोकतन्त्रको प्रभावकारितालाई गुमाउँदै गयौं । यो हाम्रा लागि सही निर्णय थिएन ।जहाँसम्म विकल्पको कुरा छ, यसमा चारवटा काम गरौं । पहिलो, यथास्थितिमा यो गठबन्धनको कुनै काम छैन भन्ने निष्कर्षलाई स्वीकार गरौं । दोस्रो, या त यसले आफ्नो औचित्य पुष्टि गर्नुपर्छ । त्यसका लागि यसलाई निश्चित सर्तसहित तीन महिनाको समय दिउँ । अन्यथा प्राकृतिक र विधिसम्मत् निकास खोज्ने बाटोमा अगाडि बडौं । तेस्रो, विधिसम्मत् विकल्पको कुरा गर्दा, स्वभावतः संविधानका धाराहरू आकर्षित हुन्छन् । यसमा हामीले खास धारालाई प्रयोग गरेर हेरेका छौं । र, हाम्रो प्रयत्न छ गठबन्धन सरकार । तर अनुभवले भन्छन्, अहिलेको संसदीय अंकगणितभित्र बन्ने कुनै पनि गठबन्धनले हामीलाई नयाँ परिणाम दिनेछैन । यो असफल प्रयोग पटकपटक देखियो । त्यसैले अब नयाँ विकल्पमा जानुपर्छ । र, नयाँ विकल्पको अर्थ हो, सबैभन्दा ठूलो दलले सरकार बनाउने विकल्प । चौथो, त्यसरी निकास निस्कँदैन र संविधानका बाँकी विकल्पहरू प्रभावकारी हुँदैनन् भने दलहरू नयाँ निर्वाचनमा जानुपर्छ । तर निर्वाचन यस्तो हुनुपर्छ, जसले पुराना नेताहरूलाई बिदा गरोस् र नयाँ आशा, विश्वास र क्षमताका साथ नेतृत्वमा नयाँ मान्छेहरू आउन् ।कतिपयलाई लाग्न सक्छ, फेरि निर्वाचन ? कम्तीमा यो संसद्ले पूरा समय काम त गर्न पाउनुपर्छ ? तर सही त्यही हुन्छ, जहाँबाट राजनीति र राजकाजका गाँठाहरू फुक्छन् । अन्यथा नफुस्किने गाँठा कसेर बस्नु समयको बर्बादीमात्र हुन्छ । किनभने, प्रश्न यो होइन कि समय कसरी बिताउने ? प्रश्न हो, दौडिएर कसरी शिखरमा पुग्ने ? त्यसैले कांग्रेस र एमालेका नेताहरूलाई सुझाव छ, तपाईंहरू सोच्नुहोस् कतै हामी ओली र देउवाको सत्तामोहको सिकार त भइरहेका छैनौं ? अन्यथा, यो गठबन्धनले कुनै योगदान गर्दैन र परिणाम अझ उल्टो हुन्छ भने किन यथावस्थामा बस्ने ? किनभने, परिणामविहीन भएर समय बिताउनुभन्दा नयाँ सम्भावनाहरू खोज्नु राम्रो कुरा हो । र, यो स्पष्ट छ, निर्वाचनले हामीलाई नयाँ सम्भावना दिनेछ । यस्तो सम्भावना जसमा निर्णायक हुनेछन् नागरिक । किनभने लोकतन्त्रमा राजनीतिक जटिलतालाई फुकाउने स्वाभाविक अधिकार सार्वभौम नागरिकसँग मात्र छ । त्यसैले अब भनौं, या त प्रभावकारी सरकार देऊ, या त नयाँ निर्वाचन गर । किनभने यो निश्चित छ, हामीसँग पर्खिनलाई धेरै समय छँदै छैन ।[email protected]"
गाजाका बालबालिकाको भोकले खोजेको मानव संवेदना,"प्यालेस्टिनी लडाकु समूह हमास र इजरायल सरकारबीचको युद्धमा १७ हजार बालबालिकाको मृत्यु भइसकेको छ । यतिञ्जेल बाँचेकामध्ये पनि हजारौं बालबालिकाको हातसँगै खेलौना खसेको छ । खुट्टासँगै जुत्ता–चप्पल उछिट्टिएको छ । बुवाआमा मारिएका छन् वा बिछोडिएका छन् र सबैभन्दा आत्मीय साथ छुटेको छ ।उनीहरूको अनुहार इजरायलले प्रहार गरेको घातक हतियारले भत्काएका भवनबाट उडेको कंक्रिटको धूलोले छोपिएको छ, बारुदको धूवाँले सास फेर्न कठिन भएको छ ।तिनका रगतपच्छे अनुहारले जोकसैलाई विचलित बनाउँछ । युद्धको क्रूर अवस्था यसरी विस्तारित भइरहेको छ कि, यतिबेला गाजाका ७१ हजार बालबालिका एक गास खानाका निम्ति मानव इतिहासकै एक कठोर संघर्ष सामना गरिरहेका छन् । भोकले गाँजेका बालबालिकाले अन्योलपूर्ण भावभंगीमा रित्ता भाँडा थापिरहेको फोटो/भिडियो गाजाबाट संसारसमक्ष पुगिरहेको छ ।त्यसैले थोरै मात्रै संवेदना बाँकी रहेका जोसुकै र जहाँसुकैका मानिसले गाजाका बालबालिकाले भोग्नुपरेको दुर्दिनलाई महसुस गर्न सक्नुपर्छ । युद्धका नाममा बालबालिकालाई प्रताडित गर्ने शासक र समूहका विरुद्धमा आवाज उठाउनुपर्छ । मुख्यतः त्यहाँका बालबालिकालाई भोकमरीबाट जोगाउन तत्कालै आवश्यक प्रयत्न गर्न दबाब सिर्जना गर्नुपर्छ ।प्यालेस्टिनी लडाकु समूह हमासले २०२३ अक्टोबर ७ मा दक्षिण इजरायलमा गरेको आक्रमणमा १४ सय मानिस मारिएका थिए, जसमा इजरायलसहित ३८ देशका नागरिक थिए । त्यतिबेला ३७ बालबालिकाको मृत्यु भएको थियो । प्रतिकारस्वरूप इजरायलले सुरु गरेको आक्रमणले भने २० महिनायता मानव सभ्यतालाई चुनौती दिइरहेको छ ।गत जनवरीदेखि युद्धविराम चले पनि मार्च ५ यता इजरायलले पुनः आक्रमण सुरु गरेको छ । सुरुवातदेखि नै इजरायलको दाबी हमास लक्षित आक्रमण गरिएको भन्ने भए पनि अवस्था त्यस्तो छैन । विद्यालय तथा अस्पताललाई समेत लक्षित गरेर आक्रमण गरिएको छ । इजरायलले अनेक तरहबाट गरेको आक्रमणमा परी झन्डै ६० हजार प्यालेस्टिनीको मृत्यु भइसकेको छ ।१७ हजारभन्दा धेरै बालबालिकाको मृत्यु भएको संयुक्त राष्ट्रसंघ तथा अन्य केही राहत संस्थाको प्रतिवेदनमा उल्लेख छ । यीमध्ये २ सय ७४ नवजात शिशु र ८ सयभन्दा बढी १ वर्षमुनिका बालबालिका रहेको प्यालेस्टिनी अधिकारीहरूको दाबी छ । यही अवधिमा ५० भन्दा बढी बालबालिकाले भोकमरी र १७ बालबालिकाले विस्थापितका लागि राखिएका टेन्टमा चिसोका कारण जीवन गुमाएका विश्व स्वास्थ्य संगठनको तथ्यांक छ । युद्धमा परी १ लाख १५ हजारभन्दा बढी बालबालिका घाइते र अंगभंगभएको अड्कल गरिएको छ । मार्च २ मा इजरायली नाकाबन्दी सुरु भएयता गाजामा कुपोषणका कारण ५७ बालबालिकाको मृत्यु भएको रिपोर्ट छ । युद्ध सुरु भएयता बालबालिकाले भोग्नुपरेको मनोवैज्ञानिक समस्याको हिसाबकिताब नै छैन । गाजाबाट आइरहेको यस्तो खबरले जर्मन शासक हिटलरले यहुदीमाथि गरेको अत्याचारलाई पुनः स्मरण गराइरहेको छ । प्यालेस्टिनी बालबालिकाले भोगेको समय मानव सभ्यताका लागि अर्को खराब धब्बाका रूपमा चित्रित हुने निश्चित छ ।युद्धका सन्दर्भमा आ–आफ्नै तर्क हुन सक्छन् । त्यसको परख गर्न मानव समुदायसँग पर्याप्त समय छ । तर बालबालिकालाई मारेर, उनीहरूलाई अंगभंग बनाएर, अभिभावकबाट बिछोड बनाएर कुनै पनि युद्ध वा प्रतिकारको तर्क बलियो बन्नै सक्दैन । यसले बढीमा संवेदनाहीन शासकको युद्ध उन्मादलाई मात्र पुष्टि गर्छ । २० महिनायता इजरायल यही गोरेटोमा हिँडिरहेको छ ।किनकि २१ औं शताब्दीमा पनि यो वा त्यो बहानामा एउटा देशका नागरिकलाई नै सफाया गर्न अघि सर्ने शासकको शक्ति त देखिएला, विवेक देखिँदैन । प्यालेस्टाइनमा हमासको जगजगी हुने विषय त्यहाँका नागरिक वा बालबालिकाको चाहना होइन ।बालबालिका आफ्नै रहरले त्यहाँ जन्मिएका पनि होइनन् । तर जन्मिएपछि तिनीहरूको बाँच्न पाउने हक, सुरक्षा र संरक्षणको हक, पोषणयुक्त खानाको हक, खोप–स्वास्थ्य–शिक्षाको हक त्यत्तिकै छ, जति इजराजय वा अमेरिकामा जन्मिएका बालबालिकाको छ । तर इजरायलले त्यहाँका बालबालिकालाई भोकमा राखेर जीवन–मृत्युको दोसाँधमा पुर्‍याएको छ, जसको तुलनामा बालबालिकाको अन्य आधारभूत हक खोसिएको विषयको चर्चासमेत असान्दर्भिक हुन पुगेको छ ।सूचना र सम्भावना हुँदाहुँदै पनि यतिबेला प्यालेस्टाइनका बालबालिका भोकले मर्ने स्थिति आइरहन्छ भने युद्धमा प्रत्यक्ष संलग्न दुवै पक्ष र युद्धलाई प्रभावित बनाउन सक्ने विश्वका सबै शासकलाई भविष्यले माफी दिने छैन ।प्यालेस्टाइनमा मानवीय संकट सिर्जना गरेपछि विश्वभरबाट भएको आलोचनाका कारण इजरायल थोरै पछि हटेर नाकाबन्दी केही खुकुलो बनाएको छ । जसकारण राहत सामग्री बोकेका केही ट्रकहरू प्यालेस्टाइन प्रवेश गर्न सहज भएको छ । तर संयुक्त राष्ट्रसंघका महासचिव एन्टोनियो गुटेरेसका शब्दमा, ‘अहिलेसम्मको राहत भनेको, जताततै आगो लागिरहेको बेलामा एक थोपा पानी हाल्नुजस्तै हो । जबकि गाजालाई ठूलो मात्रामा सहायता चाहिएको छ ।’त्यसैले राहत सामग्रीको ढुवानी थप सहज बनाउन इजरायलमाथि विश्वभरबाटै दबाब बढ्न आवश्यक छ । किनकि, यो प्रयत्न प्यालेस्टाइनका बालबालिका वा त्यहाँका नागरिकलाई भोकबाट जोगाउने सवाल मात्रै होइन, २१ औं शताब्दीको मानव चेतना र संवेदनामाथिको प्रश्न पनि हो ।"
‘कुलिङ अफ’ अवधि : स्वार्थको द्वन्द्व निरूपण,"काठमाडौँ — देशमा अहिले ‘कुलिङ अफ पिरियड’ र स्वार्थको द्वन्द्वबारे चर्को बहस भइरहेको छ । ढिलै भए पनि यसबारेमा चर्चा चल्नु स्वागतयोग्य छ । मैले महालेखा परीक्षक र सरकारी सेवाबाट अवकाश लिएको दुई वर्ष पूरा भएको छ । अवकाशपश्चात् गत वर्ष नेपाल सरकारको निर्णयअनुसार एनसेलको सेयर खरिद बिक्री छानबिन समितिको संयोजकबाहेक अन्य कुनै पनि सरकारी जिम्मेवारी लिएको छैन ।नेपालको संविधानबमोजिम संवैधानिक निकायको प्रमुख र पदाधिकारीबाट अवकाशपश्चात् सरकारी सेवाको निमित्त ग्राह्य हुने छैन भन्ने प्रावधान छ । संवैधानिक पदाधिकारीबाट अवकाशपश्चात् ‘कुलिङ अफ’ अवधि असीमित काल रहेको छ ।विगतमा सरकारी सेवाबाट सिधै संवैधानिक पदाधिकारीमा जिम्मेवारी पाएको भनी म लगायतका केही व्यक्तिको नाम–नामेसी सार्वजनिक रूपमा प्रकाशमा आउने गरेको छ । राज्यको आवश्यकता र प्रचलित कानुनअनुसार जिम्मेवारी लिएको हुँ । त्यतिबेला ‘कुलिङ पिरियड’ को व्यवस्था भएको भए स्वाभाविक रूपमा पर्खनुपर्दथ्यो वा अन्यत्र कुनै काममा संलग्न भइन्थ्यो होला । पहिले नै यो प्रावधान आएको भए अहिले सरकारी सेवामा रहेका कतिपय पदाधिकारी निष्क्रिय भइसक्थे वा पालो पर्खिरहेका हुने थिए । विगतमा नियुक्त पदाधिकारीले पनि सार्वजनिक टीकाटिप्पणी सहनुपर्ने थिएन ।अन्य मुलुकमा पनि पदासीन सरकारी अधिकारीहरू संवैधानिक पदमा नियुक्त हुन्छन् । महालेखा परीक्षककै उदाहरण दिँदा भारतमा अधिकांश सरकारी सेवाबाट आएका छन् । बंगलादेशका महालेखा परीक्षकहरू पनि सचिव वा यस्तै जिम्मेवारीबाट आएको पाइन्छ । विश्वभर नै सरकारी सेवाबाट अधिकांश माथिल्लो संवैधानिक जिम्मेवारीमा जाने प्रचलन छ भने कतिपय देशमा राजनीतिक व्यक्तिहरू पनि नियुक्त हुने प्रचलन छ । मूल कुरा स्वार्थको द्वन्द्व हुन्छ कि हुँदैन र आफ्नै पहल र प्रभावमा नियुक्ति लिएको हो वा राज्यको आवश्यकताअनुसार जिम्मेवारी पाएको हो भन्नेमा धेरै कुरा भर पर्छ ।व्यक्तिले कुनै पदको नियुक्ति लिने भनेको त्यो जिम्मेवारी र जोखिम पनि लिने हो भनी बुझ्नुपर्छ । हाम्रो सन्दर्भमा राज्यले जिम्मेवारी दिने अर्थमा भन्दा व्यक्तिले नियुक्ति लिने अर्थमा बुझिँदा बढी टीकाटिप्पणी आएको हो । व्यक्तिले राज्यको जिम्मेवारी निर्वाह गरिदिँदा उसको भूमिकाको कदर गरिनुपर्नेमा सुविधाभोगीको बिल्ला लाग्ने गरेको छ । यस्तो नकारात्मक सोच त्यागिनुपर्दछ । सरकारी सेवाबाट व्यक्तिले राज्यलाई पुर्‍याएको योगदानको कदर पनि गरिनुपर्दछ ।बहुप्रचारित सरकारी सेवामा ‘कुलिङ अफ’ अवधि भनेको कुनै पनि सरकारी कर्मचारी सेवाबाट अवकाश भएको निश्चित समय सरकारी, कूटनीतिक, अन्तर्राष्ट्रिय दातृसंस्था वा गैरसरकारी र निजी क्षेत्रमा काम गर्न नियन्त्रण गर्ने प्रणाली हो । यसको मूल उद्देश्य स्वार्थको द्वन्द्व नियन्त्रण, सरकारी गोप्य सूचना तथा जानकारीको संरक्षण र दुरुपयोग रोक्नु हो । त्यस्तै यसको अर्को मुख्य उद्देश्य सरकारी सेवाका उच्चपदस्थ पदाधिकारीले उनीहरूको आफ्नो पदीय प्रभाव प्रयोग गरी माथिल्लो सरकारी सेवाका पदहरू प्राप्त नगरुन् र अझ महत्त्वपूर्ण कुरा राजनीतिक नेतृत्वलाई प्रभावमा पारेर गरिने नियुक्ति नियन्त्रण होऊन् भन्ने हो । ‘कुलिङ’ अवधि मूल रूपमा स्वार्थको द्वन्द्व निवारण तथा शक्ति र सामर्थ्यको प्रभाव निस्तेज गर्नका लागि प्रयोग गरिन्छ । यस्तो व्यवस्था सरकारी र निजी क्षेत्र दुवैमा लागू हुने प्रचलन छ । देशअनुसार यस्तो अवधि एक वर्षदेखि पाँच वर्षसम्म भएको पाइन्छ ।नेपालको सन्दर्भमा संसद्को राज्य व्यवस्था तथा सुशासन समितिले निजामती सेवा विधेयक २०८० मा सहसचिव र सचिवबाट अवकाशपश्चात् दुई वर्षको ‘कुलिङ’ अवधि पारित गरिसकेको छ । नेपाल सरकारका उच्चपदस्थ पदाधिकारी अहिले निजामती सेवा ऐनमा यो व्यवस्था राखिनु हुँदैन भनी राजनीतिक वृत्तमा लबिइङ गरिरहेका छन् । उच्च सरकारी अधिकारीको यस किसिमको दौडधुप शोभनीय छैन । यस्ता गतिविधिले ‘कुलिङ अफ’ अवधिको आवश्यकता थप पुष्टि हुनेछ । सरकारी उच्च पदाधिकारीहरूको दौडधुप ‘कुलिङ पिरियड’ निजामती सेवामा मात्र लागू गर्दा विभेद भएको हुँदा अन्य सरकारी सेवामा पनि लागू गरिनुपर्दछ भन्ने रहेको पाइएको छ । निजामतीबाहेकको क्षेत्रका लागि निजामती सेवा ऐनको प्रावधानले समेट्दैन, सबै क्षेत्रमा ‘कुलिङ पिरियड’ अनिवार्य रूपमा लागू गर्न थप कानुनी व्यवस्था आवश्यक छ ।विश्वमा सरकारी उच्चपदस्थ अधिकारीहरू अवकाश पाएपछि सरकारी क्षेत्र वा संवैधानिक निकायमा मात्र होइन, निजी क्षेत्रमा काम गर्ने व्यापक प्रचलन छ । जसलाई ‘रिभल्भिङ डोर’ पनि भनिन्छ । जापानमा पूर्वसरकारी अधिकारीहरू (अमाकुदारी) ठूला कम्पनीहरूको उच्च व्यवस्थापनमा जाने व्यापक प्रचलन छ । विश्वमा प्रसिद्ध र प्रबुद्ध सरकारी व्यक्तित्वहरूले आर्थिक नीति निर्माण, सुरक्षा, बैंक, वित्तीय, वाणिज्य, स्वास्थ्य, ऊर्जा, पूर्वाधार, सूचना प्रविधिको क्षेत्रमा काम गरेको पाइन्छ । नेपालमा पनि सरकारी पदाधिकारीहरू अवकाशपश्चात् बैंक, वित्तीय संस्था, ऊर्जा पूर्वाधार, स्वास्थ्य, शिक्षालगायतका निजी, अन्तर्राष्ट्रिय दातृसंस्था र गैरसरकारी संस्थाहरूमा काम गरेको उदाहरण छन् । हाम्रो अहिलेको बहस निजी क्षेत्र र बाह्य क्षेत्रमा भन्दा बढी संवैधानिक निकायहरूको नियुक्तिमा बढी लक्षित छ ।‘कुलिङ अफ’ सामान्यतया अवकाशपछिको निश्चित अवधिसम्म स्वार्थको द्वन्द्व लगायतका जोखिम कम गर्नका लागि एक निवारक उपायका रूपमा अपनाइन्छ । स्वार्थको द्वन्द्व सरकारी पदमा रहँदा वा नरहँदा पदीय वा पेसागत कर्तव्य र निजी स्वार्थ बाझिन्छ– त्यस अवस्थामा कुनै पनि समयमा उत्पन्न हुन सक्छ । ‘कुलिङ अफ’ अवधिले पूर्ण रूपमा स्वार्थको द्वन्द्व नरोकिन पनि सक्छ । तर प्रभाव र दबाब रोकिन सक्छ । कुनै पदाधिकारीको स्वार्थको द्वन्द्व अवकाशपश्चात्को लामो अवधिसम्म रहन सक्छ भने कुनै पदाधिकारीको छोटो अवधिमा वा सरकारी सेवामा बहाल रहँदै अर्को जिम्मेवारी तुरुन्त लिँदैमा पनि स्वार्थको द्वन्द्व नहुन सक्छ । यस्ता नियुक्तिमा स्वार्थको द्वन्द्वबारे प्रश्न उठेमा सम्बन्धित व्यक्तिबाट यस्तो नहुने घोषण गराउनु र जिम्मेवारी दिनुअघि त्यसको परीक्षणको व्यवस्था गरिने प्रचलन छ ।कुनै सरकारी अधिकारीले पछिल्लो नियुक्तिपश्चात् पनि आफूले पहिले गरेको काम वा निर्णय आफैंले हेर्नुपर्ने वा निर्णय दिनुपर्ने अवस्थामा प्रत्यक्ष स्वार्थको द्वन्द्व हुन सक्छ । कुनै सरकारी सचिवले पदमा बहाल रहँदै संवैधानिक निकायको प्रमुख वा पदाधिकारीमा जिम्मेवारी पायो र त्यही जिम्मेवारीबाट विगतमा आफूले गरेको काम वा निर्णयउपर पनि निर्णय गर्नुपर्ने अवस्था आएमा प्रत्यक्ष स्वार्थको द्वन्द्व हुन्छ । विगतमा यस्ता प्रशस्त उदाहरण छन् । कतिको सार्वजनिक रूपमा चर्चा र टीकाटिप्पणी पनि भएको छ । सरकारी पदाधिकारी संवैधानिक नियुक्ति लिइसकेपश्चात् केही समयपछि पनि सम्भावित स्वार्थको द्वन्द्वको अवस्था रहन सक्छ । उदाहरणका रूपमा ललिता निवास जग्गा घोटाला काण्डमा विगतमा सचिवको हैसियतले निर्णय गरेका अख्तियारका प्रमुख आयुक्तको नै संलग्नता देखियो । यो सम्भावित स्वार्थको द्वन्द्वको पूर्वआकलन हुन नसकेको हो । यस्ता अन्य पनि उदाहरण हुन सक्छन् । ‘कुलिङ पिरियड’ ले यस्तो अवस्था पनि रोक्न सक्छ ।हाल ‘कुलिङ अफ’ अवधिको चर्चा भविष्यमा हुने स्वार्थको द्वन्द्वमा भन्दा पनि उच्च सरकारी अधिकारीहरू बहालमा रहँदै आफ्नो प्रभाव प्रयोग गरी संवैधानिक निकाय वा अन्यत्र आकर्षित पदमा निर्णय गराएर फाइदा लिइरहेकाले रोक्नुपर्दछ भन्ने मनसायले स्थान पाएको छ । बहालमा रहेको उच्च सरकारी अधिकारीले आफ्नो अधिकार वा शक्ति प्रयोग गरी राजनीतिक शक्तिकेन्द्र रिझाउने, प्रभावमा पार्ने वा सरकारमा रहेको राजनीतिक नेतृत्वलाई रिझाएर आकर्षित जिम्मेवारी लिएकोतर्फ इंगित छ । अझ स्पष्ट भन्नुपर्दा राजनीतिक नेतृत्वसँग मिलाएर नियोजित तरिकाले नै त्यस्ता जिम्मेवारी हत्याउने प्रचलनतर्फ पनि लक्षित छ ।हाम्रो सन्दर्भमा निजामती सेवाभित्रको माथिल्लो उच्च पद हत्याउनका लागि पदासीन अधिकारीलाई संवैधानिक निकायलगायतका अन्यत्र थप आकर्षित स्थानमा पठाएर सट्टापट्टा गर्ने, एकले अर्कोलाई सिध्याएर पद हत्याउने प्रवृत्ति अझ झाँगिएका छन् । सरकारी उच्च पदाधिकारी र राजनीतिक नेतृत्वबीच तारतम्य मिलेन भने पनि त्यस्ता पदाधिकारीलाई अन्यत्र पन्छाउनका लागि उसलाई थप आकर्षक स्थान दिएर पठाउने प्रचलन रहेका पनि प्रशस्त उदाहरण छन् । तसर्थ यस्ता विषयमा राजनीतिक नेतृत्वले समेत सुझबुझका साथ अडान र निर्णय लिन सक्नुपर्छ । कर्मचारी वर्गको मात्र प्रभाव र दबाबमा परेर नियुक्ति गरिनु हुँदैन । राजनीतिक नेतृत्वले कर्मचारी रोज्ने प्रवृत्ति होइन, उसको योग्यता, क्षमता र सरकारी आवश्यकतालाई ध्यान दिन सक्नुपर्दछ । राजनीतिक नेतृत्वले कर्मचारीतन्त्रलाई विवेकपूर्ण तरिकाले सञ्चालन गर्न सक्नुपर्दछ ।कर्मचारीतन्त्रभित्र विभिन्न विकृति छन् । तर केही अपवादबाहेक सरकारी पदाधिकारीमा केही हदसम्म अनुशासन र व्यावसायिक धर्म पनि कायम रहेको छ । सबै बेठिक भन्ने अर्थ लगाइनु हुँदैन । सरकारी संयन्त्रभित्र केही जिम्मेवार राष्ट्रप्रेमी कर्मचारी भएकै कारणले अहिलेसम्म धानिएको छ भन्ने पनि बिर्सनु हुँदैन । कतिपय ठाउँमा जिम्मेवार सरकारी अधिकारीकै आवश्यकता पर्न सक्छ । अवकाशप्राप्त अनुभवी र दक्ष कर्मचारीलाई सार्वजनिक सेवामा आउन ढोका खुला राख्ने सन्दर्भमा ‘कुलिङ अफ पिरियड’ एक प्रचलित अभ्यास हो । संवैधानिक निकायलाई तटस्थ राख्न, स्वार्थको द्वन्द्व समाप्त गर्न, नियोजित सेटिङ नियन्त्रण गर्न, सरकारी संवेदनशील सूचनाको संरक्षण र दुरुपगोग नियन्त्रणका लागि निश्चित अवधिसम्म सेवाकालीन सम्पर्क र सम्बन्धविच्छेद गराउने विधि हो । नेपालको सन्दर्भमा ‘कुलिङ अफ’ अवधि हाम्रा आफ्नै आचरण र व्यवहारले निम्त्याएको आवश्यकता हो । यसलाई कसरी व्यवस्थित गर्ने भन्ने मात्र अहम् सवाल छ ।‘कुलिङ अफ’ अवधि निवृत्त उच्च सरकारी अधिकारीका लागि विगतका आफ्ना कामको समीक्षा गर्दै आफ्नो इमानदारी र प्रतिष्ठाको परीक्षण गर्ने, स्वार्थ बाझिएका जोखिमहरू न्यून गर्ने, विगतका कार्यशैलीका कमीकमजोरी सच्याउने, व्यस्त जीवन र जिम्मेवारीको दबाबबाट अलग भई संक्रमण व्यवस्थापन र आत्मचिन्तनका साथ नयाँ योजना बनाउने तथा रिभल्भिङ डोर सिर्न्ड्रोमको रोकथामको अवधि हो । यस्तै यो अवधि राज्य संयन्त्रबाहिर बसेर नागरिकको हैसियतमा देश, काल, परिस्थिति स्वतन्त्र ढंगले बुझ्ने र समाजमा आफ्नो स्थान थाहा पाउने, नवीन सोच र सक्रियताका साथ आफूलाई रिचार्ज गरी थप ऊर्जा दिने, नयाँ परिवेश र वातावरणमा जीवन्त राख्ने अवसर हो । यो लामो अवधि सरकारी सेवामा रहेर निवृत्त सरकारी अधिकारीहरूका लागि समाजमा योग्य सावित गर्ने सार्वजनिक परीक्षणको घडी पनि हो । यसमा खरो उत्रिन सरकारी पदाधिकारी तयार हुनै पर्दछ ।"
‘कुलिङ पिरियड’ मा सिर्जना भएको अनावश्यक गर्मी,"प्रतिनिधिसभाको राज्य व्यवस्था तथा सुशासन समितिले जेठ २ मै सर्वसम्मतिबाट पारित गरिसकेको ‘संघीय निजामती सेवाको गठन, सञ्चालन र सेवाका सर्तसम्बन्धी विधेयक’ का प्रावधान उल्ट्याउन मुख्यसचिव र सचिवले प्रधानमन्त्री, प्रतिनिधिसभाका सभामुख, राष्ट्रिय सभाका अध्यक्ष तथा सत्तारूढ कांग्रेस सभापतिलाई भेटेर दबाब दिइरहेका छन् ।सार्वभौम संसद्को समितिले अवकाश र पुनर्नियुक्तिको अवधि (कुलिङ पिरियड) दुई वर्ष राख्ने गरी पारित गरेको विधेयकको प्रतिवेदनले निजामती कर्मचारीको सेवा सुविधाका सर्तमाथि कुनै बलमिच्याइँ गरेको छैन । तर पनि संसद्को स्वाभाविक कर्तव्य–अधिकारमा हस्तक्षेप गर्ने प्रयत्नले निजामती कर्मचारीको अराजकतालाई प्रकट गर्दछ ।‘कुलिङ पिरियड’ कम्तीमा दुई वर्ष कायम गर्नुपर्ने अनेक कारण छन्, त्यसका पक्षमा जनमत पनि बलियो छ, संसद्को समितिले त्यसको निर्क्योल गरिसकेको अवस्था छ, त्यसबाट पछाडि फर्कन मिल्दैन । ‘कुलिङ पिरियड’ पछि पनि तजबिजका आधारमा नियुक्ति दिने होइन, बरु संवैधानिक निकायको विश्वसनीयताका लागि पनि पदाधिकारीको नियुक्ति खुला प्रतिस्पर्धाबाट गर्ने प्रबन्ध गर्ने गरी अन्य कानुन पनि संशोधन गर्नु मनासिब हुन्छ ।‘कुलिङ पिरियड’ नराख्दा निजामतीको नेतृत्वलाई चरम अवसरवादी बनाएको छ । राजनीतिक नेतृत्वसँग स्वार्थको सम्बन्ध स्थापित गर्ने र पदमै रहँदा वा अवकाश पाउनेबित्तिकै अर्को नियुक्तिको ‘सेटिङ’ मिलाउने प्रवृत्ति बढ्दो छ । जस्तो कि, २०७५ साउन २० सम्म पदावधि कायम रहेका तत्कालीन मुख्यसचिव सोमलाल सुवेदीले पदबाट राजीनामासमेत नदिई २०७४ साउन १ देखि एसियाली विकास बैंक (एडीबी) को वैकल्पिक कार्यकारी निर्देशक पदमा जागिर खान गएका थिए ।त्यस्तै, २०७७ कात्तिक १० सम्म पदावधि कायम रहेका तत्कालीन मुख्यसचिव लोकदर्शन रेग्मीले करिब २५ दिनअघि नाटकीय रूपमा मुख्यसचिवबाट राजीनामा दिए । मन्त्रिपरिषद्को बैठक बस्नुभन्दा केहीबेर अघि दिएको राजीनामा मन्त्रिपरिषद् बैठकले स्वीकृत त गर्‍यो नै, उनलाई बेलायतका लागि नेपाली राजदूतमा समेत सिफारिस गर्‍यो । रेग्मीले तत्कालीन परराष्ट्र सचिव शंकरदास बैरागीलाई मुख्यसचिव बन्न सजिलो हुने गरी राजीनामा दिएका थिए ।जुन मन्त्रिपरिषद् बैठकले रेग्मीको राजीनामा स्वीकृत र बेलायतका लागि राजदूत सिफारिस गर्‍यो, त्यही बैठकले बैरागीलाई मुख्यसचिवमा नियुक्त गर्‍यो । उता बैरागीले पनि २०८० जेठ ३१ मा मुख्यसचिवबाट राजीनामा दिए । भोलिपल्टै अर्थात् जेठ ३२ को मन्त्रिपरिषद् बैठकले उनलाई राष्ट्रिय सुरक्षा सल्लाहकारमा नियुक्त गर्‍यो ।जसरी रेग्मीले बैरागीका लागि बाटो खुलाएका थिए, त्यसैगरी बैरागीले वैकुण्ठ अर्यालका निम्ति बाटो खोलिदिए । प्रधानमन्त्री कार्यालयका सचिवका रूपमा असार २ मा अवकाशमा जाँदै गरेका अर्याल पनि जेठ ३२ कै मन्त्रिपरिषद् बैठकबाट मुख्यसचिव बनाइएका थिए, यो सब मिलेमतोमा भएको थियो ।२०८१ भदौ १५ मा अनिवार्य अवकाश पाएकी तत्कालीन मुख्यसचिव लीलादेवी गड्तौला ‘बेपत्ता पारिएका व्यक्तिको छानबिन आयोग’ को अध्यक्षमा नियुक्त भएकी छन् । २०७६ माघ २० मा गृह सचिवबाट बिदाइ भएका प्रेम राई २०७७ मंसिर ३० को विवादित संवैधानिक परिषद् बैठकबाट अख्तियार दुरुपयोग अनुसन्धान आयोगको प्रमुखमा सिफारिस भएका थिए । संघीय मामिला तथा सामान्य प्रशासन मन्त्रालयका तत्कालीन बहालवाला सचिव दिनेशकुमार थपलियालाई २०७५ चैत ११ मा बसेको संवैधानिक परिषद् बैठकले प्रमुख निर्वाचन आयुक्तमा नियुक्त गर्न सिफारिस गरेको थियो ।निजामती नेतृत्वको यस किसिमको अवसरवादी प्रवृत्तिले निजामती सेवा र संवैधानिक निकायलाई नै प्रदूषित बनाइरहेको छ । साथसाथै ‘सेटिङ’ बाट प्राप्त अन्य संवैधानिक र राजकीय पदको समेत मर्यादा गुम्दै गइरहेको छ । यसमा सुधार ल्याउन ‘कुलिङ पिरियड’ एउटा व्यावहारिक र बलियो विकल्प हो ।पदमै छँदा वा बाहिरिनेबित्तिकै नयाँ नियुक्ति पाउने व्यक्तिहरूको विशेष क्षमताको कदर भएको होइन, बरु अमूक पार्टीसँग निकटता लाभदायी भएको हो । पदमा रहँदा सम्बन्धित पार्टी वा पार्टीभित्रका प्रभावशाली नेताको स्वार्थको सहयोगी बनिदिनाले त्यस्तो निकटता स्थापित हुने गरेको छ । यस्तो प्रवृत्तिले सम्बन्धित कर्मचारीको संविधान र कानुनप्रतिको प्रतिबद्धता पार्टी वा नेताको स्वार्थमा अस्ताउने गरेको छ ।अर्कोतर्फ, संवैधानिक निकाय वा राजकीय पदमा पुगेपछि पनि आफ्नो नियुक्तिका लागि नेतृत्व लिएको पार्टीको हित नै सोच्ने गरिएको मान्यता स्थापित छ । एउटा उदाहरण, तत्कालीन नेकपा विवादमा निर्वाचन आयोगले नेतृत्वको आधिकारिकताको विषयमा निर्णय नै लिन सकेन । केपी शर्मा ओली नेतृत्वको सरकारले दिनेश थपलियालाई आयोग प्रमुखमा सिफारिस गरेको र आयोगले निर्णय लिँदा ओलीलाई हानि पुग्ने आकलनका साथ त्यसो गरिएको बुझाइ थियो ।यस्ता सन्दर्भले सम्बन्धित संस्था र त्यसका पदाधिकारीको छवि क्षय हुँदै गइरहेको छ । ‘कुलिङ पिरियड’ लामो राख्न सक्दा कर्मचारीले पदमै रहँदा तत्कालै नियुक्तिको लोभ र प्रभावमा नपरी कार्यसम्पादन हुन सक्छ । राजनीतिक स्वार्थको सम्बन्ध शिथिल बन्छ । सार्वजनिक छवि र क्षमताको परख हुन पाउँछ । त्यतिबेला नियुक्ति गरिँदा औचित्य स्थापित हुन पनि सहज हुन्छ ।कर्मचारी वा जो कसैले आफ्नो क्षमताअनुसारको अवसर खोज्नुलाई अस्वाभाविक भन्न मिल्दैन । तर वर्षौं वर्ष जागिर गरेपछि पनि राज्यले उनीहरूलाई तत्कालै अर्को ठाउँमा नियुक्ति दिनुपर्छ वा दिन पाउने नीति लिनुपर्छ भन्ने आशय उचित होइन । क्षमतावान् व्यक्तिले दल र नेताविशेषको मुख ताक्ने होइन, पद्धति विकासमा ध्यान दिनुपर्छ ।तसर्थ, राज्य व्यवस्था तथा सुशासन समितिले गरेको निर्णयले कर्मचारी प्रशासनको प्रतिबद्धता बलियो बनाउने मात्र होइन, संवैधानिक र राजकीय पदको गरिमा र हस्तक्षेप पनि प्रभावकारी बनाउनेछ । कानुन बनाउने अधिकार र जिम्मेवारी विधायकहरूको हो । त्यसमा उनीहरूले आफ्नो भूमिका निर्धक्कसँग पूरा गर्नुपर्छ । कर्मचारीको घरदैलो र नेताको दबाबले कानुन निर्माण प्रक्रिया अवरुद्ध हुने हो भने संसद्को भूमिका संकटमा पर्नेछ ।"
स्वतन्त्र मिडिया नेताका आदेशपालक होइनन्,"रिपोर्टर्स विदआउट बोर्डर्स (आरएसएफ) महानिर्देशक थिबाउत ब्रुतिन र दक्षिण एसिया निर्देशक सेलियर मर्सियरले गतसाता नेपाल मिसनमा आएका बेला कान्तिपुर पब्लिकेशन्स्को कार्यालयमा पत्रकारहरूसँगको अन्तरक्रियामा सहभागी भएका थिए । उनीहरूले व्यक्त गरेको धारणाको सम्पादित अंश ।प्रेस स्वतन्त्रताको हाम्रो धारणा र परिभाषा पत्रकारहरूको सुरक्षा हो । तर, दुर्भाग्यवश धेरै देशहरू छन् जहाँ पत्रकारहरूलाई जेल हालेर निसाना बनाइँदै छ । नेपालमा पनि केही समयअघि पूर्वराजाको समर्थनमा भएको विरोध प्रदर्शनको क्रममा एभिन्युज टीभीका क्यामेराम्यानको हत्या गरिएको थियो ।हामीलाई लाग्छ कि प्रेस स्वतन्त्रता सुरक्षाभन्दा बढी हो । यो जनताको विश्वास र स्थिर सामाजिक अवस्था पनि हो । हामीले तपाईंहरूका जनतासँगका सम्बन्धलाई कदर गर्नुपर्छ । यो साँच्चै महत्त्वपूर्ण छ, किनभने जनता धेरै छिटो टाढा जान सक्छन् । यो एकै प्रकारको समाचारको थकानबाट वा प्रेसप्रतिको अविश्वासको कारणले पनि हुन सक्छ ।सुरक्षा, विश्वास र मिडियाको स्थिर अर्थतन्त्र महत्त्वपूर्ण छ । तर दबाबमा मिडियाले समाज वा गुणस्तरीय पत्रकारिताका लागि कुनै फाइदा नहुने तरिकाबाट पनि व्यवहार गर्न सक्छ । जब पत्रकारहरू आर्थिक दबाबमा हुन्छन्, तिनीहरू राजनीतिमा जान सक्छन् । सञ्चारका अन्य पेसामा आवद्ध हुन सक्छन् र अन्य प्रकारका गतिविधिहरूमा संलग्न हुन्छन् । हामीले नैतिक पत्रकारितालाई कायम राख्न आवश्यक छ ।त्यसैले अर्थतन्त्र, सुरक्षा, सामाजिक सन्दर्भ र कानुनी तथा राजनीतिक परिस्थितिले पत्रकारिता गर्न अनुकूल छ कि छैन भन्ने निर्धारण गर्छ । धेरै देशहरूमा अझै पनि समस्याग्रस्त कानुनहरू छन् । मलाई थाहा छ, नेपालमा डिजिटल पत्रकारिताको भविष्यबारेमा चिन्ताहरू छन् । हामीले यी चुनौतीहरूलाई सम्बोधन गर्न र कानुनको विश्लेषण गर्न आवश्यक छ, ताकि तिनीहरूले प्रेसका लागि समस्याहरू प्रस्तुत नगरून् । प्रेसको पूर्ण स्वतन्त्रता सुरक्षाभन्दा बढी हो । हामीले यस फरक आयाममा काम गर्न आवश्यक छ ।अर्को महत्त्वपूर्ण विषय, प्रेस स्वतन्त्रता र अभिव्यक्ति स्वतन्त्रता एकै होइनन् । अभिव्यक्ति स्वतन्त्रता भनेको आफ्नो विचार व्यक्त गर्न सक्ने सम्भावना हो । यो पनि महत्त्वपूर्ण छ र हामीले यसलाई कदर गर्नुपर्छ । तर प्रेसको स्वतन्त्रता भनेको संस्था हो । तपाईंहरूले कुनै पनि बाधा र रोकावटबिना काम गर्न सक्ने क्षमता र वातावरण हो ।स्रोतहरूको सुरक्षाका लागि हामीसँग सूचना कानुनहरू हुनु आवश्यक छ । हामीसँग सार्वजनिक हितको जानकारी प्रकाशित गर्ने क्षमता हुनु जरुरी छ । त्यसैले यो प्रेस भनेको एजेन्सी हो । यो जिम्मेवारीयुक्त कार्य हो । कतिपय अवस्थामा प्रेस स्वतन्त्रता भनेको समाचार कक्षमा अभिव्यक्ति स्वतन्त्रताको विस्तारित पाटो हो भनेर बुझिन्छ । खासमा त्यो होइन । पत्रकारहरूले गर्ने काम फरक छ । समाजमा यसको थप मूल्य छ । हामीले डोनाल्ड ट्रम्पजस्ता नेताहरू निर्माण गर्न खोजिरहेका अवस्थाबाट बच्नुपर्छ ।उनीहरूले त्यस्तो समाज दिने प्रयास गर्न सक्छन् जहाँ अभिव्यक्ति स्वतन्त्रताको ग्यारेन्टी छ, तर पत्रकारलाई आफ्नो काम जारी राख्न सक्ने अवस्था हुँदैन । यो धेरै खतरनाक छ । यो एक प्रकारको नयाँ समस्या हो ।त्यसैले हामीले एक विश्वसनीय र दिगो प्रेस निर्माण गर्न आवश्यक छ । प्रेसको कार्यस्थल सूचकांकमा १८० देशमध्ये नेपाल ९० औं स्थानमा छ । यो सूचकांकको ठीक बीचमा पर्छ । हामीलाई सुरक्षाका दृष्टिकोणबाट केही स्पष्ट समस्याहरू छन् भन्ने लाग्छ । त्यसलाई सम्बोधन गर्नुपर्छ र के हुन्छ हेर्नुपर्छ । हालैका वर्षमा पत्रकारले आफ्नो कर्तव्य पालना गर्दा मारिएको पहिलो उदाहरण हामीसामु छ । तर हामीलाई लाग्छ कि कानुनी र आर्थिक चुनौतीहरूलाई पनि सम्बोधन गरेमा अवस्थामा सुधार आउन सक्छ । ती सबै प्राप्त गर्न पनि पत्रकारहरूले आफ्नो काम जारी राख्न आवश्यक छ । हामी तपाईंहरूको र आम जनताको सेवा गर्न यहाँ छौं भन्नुपर्छ ।नेपालमा पत्रकारको अवस्था चिन्ताको विषय हो । पत्रकारहरूको भविष्य निर्माण गर्न हामीले नागरिकहरू अन्य पेसाका व्यक्तिहरूसँग मिलेर राम्रो अवस्था बनाउनुपर्छ । किनकि आज हामीले समाजका हरेक क्षेत्रमा विकसित भएका नयाँ आयामहरूका कारण समस्या भोगिरहेका छौं । हामीले जनताको विश्वास प्राप्त गर्दै सबल अर्थतन्त्र निर्माण गर्नु छ । सँगै डिजिटल कम्पनीहरूको नियमन पनि जरुरी छ ।यस वर्ष नेपालको स्थान १६ औं स्थानमा खस्कियो । पहिले यो ७४ औं स्थानमा थियो अब यो ९० औं स्थानमा छ । नेपाल खस्कनुका कारण के–के हुन् त ?कार्यस्थल सूचकांक मिडिया विज्ञहरूसँग गरिएको सर्वेक्षणमा आधारित छ । यो भन्नु साँच्चै महत्त्वपूर्ण छ कि, यो विषय विज्ञहरूसँगको गुणात्मक सर्वेक्षण हो । हामीले जसलाई प्रश्नहरू सोध्छौं उनीहरूले हो/होइनमा जवाफ दिन्छन् । तर केही प्रश्नहरूमा उनीहरूले राखेको आफ्नो धारणाबारे प्रमाण पनि दिनुपर्छ । जुन हामी पछि प्रमाणित गरेर पनि हेर्छौं ।त्यसैले यस वर्षको सर्वेक्षणमा, नेपालबाट प्राप्त नतिजा गत वर्षको तुलनामा कम थियो । हामीले विशेष गरेर ५ मापदण्डहरू अर्थतन्त्र, सामाजिक, कानुनी, राजनीतिक र सुरक्षालाई प्राथमिकतामा राखेर सर्वेक्षण गर्छौं । यस वर्ष सुरक्षामा नेपाल २२० अंक प्राप्त गर्‍यो । त्यो पहिले १०९ मात्रै थियो । त्यसैले यो गिरावट हो । यस्तै, अर्थतन्त्रमा ८० अंक प्राप्त गर्‍यो, पहिला ५२ थियो । त्यसमा पनि तीव्र गिरावट देख्यौं । अर्थतन्त्र र सुरक्षाका कारण गिरावट आयो । यो कुनै अंकगणितभन्दा जटिल छ । तर मलाई लाग्छ यो प्रेस स्वतन्त्रताको तापक्रम मापन गर्ने राम्रो थर्मोमिटर हो ।...राजनीतिक नेताहरूले आफ्नो भाषणमा जिम्मेवार हुनुपर्छ । उनीहरूलाई आफ्नो भाषामा जिम्मेवार हुन हामीले आह्वान गर्नुपर्छ । अहिलेको अवस्थामा उनीहरूलाई सामाजिक सञ्जाल मन पर्न सक्छ । तर, उनीहरूलाई नै स्वतन्त्र प्रेस पनि चाहिन्छ । जब उनीहरूले कुनै एक अखबार वा पत्रकारलाई लक्षित गरेर कुनै अभिव्यक्ति दिन्छन् भने सम्पूर्ण समाचार उद्योग त्यसका विरुद्ध एक भएर उभिन जरुरी हुन्छ । समाचार व्यवसाय अन्य कुनै पनि व्यवसायजस्तै हुन्छ । यो प्रतिस्पर्धी छ, विभाजनहरू छन् । यो सामान्य हो । तर जब मिडिया आउटलेट र त्यहाँ कार्यरत पत्रकारहरूमाथि बिनाप्रमाण औंला ठड्याइन्छ भने सबै एक भएर उभिन हामी प्रोत्साहित गर्छौं । यसका साथै हामीले कानुनी रूपमा पनि प्रतिकार गर्नु महत्त्वपूर्ण हुन्छ ।पत्रिकाहरू आफूले प्रकाशित गरेका विषयका लागि जिम्मेवार हुन्छन् । राजनीतिज्ञहरूले बिनाठोस प्रमाण पत्रिकालाई झूटा समाचार प्रकाशित गरेको आरोप लगाउनु हुन्न । उनीहरूले आफूले गरेका नराम्रा कामको जिम्मेवारी पनि सामना गर्नुपर्छ । यदि राजनीतिज्ञ वा जनता मिडियाको कामबाट सन्तुष्ट छैनन् भने, उनीहरूले अदालतमा गएर आफ्नो दाबी पेस गर्न सक्छन् ।साथै, हामीलाई लाग्छ कि समाचार उद्योग जनताका लागि खुला हुनुपर्छ, अझ पारदर्शी हुनुपर्छ । मिडियाले आफू कोहो भनेर अझ खुला रूपमा खुलासा गर्न सक्छन् र आफ्ना पूर्वाग्रह प्रकट गर्न सक्छ । र, मलाई लाग्छ कि एकै समयमा पारदर्शिता पनि हुनुपर्छ ।...इजरायलले प्यालेस्टिनी पत्रकारहरूमाथि गरेको अत्याचार पनि हाम्रा लागि चिन्ताको विषय हो । हामीले इजरायलका प्रधानमन्त्री बेन्जामिन नेतान्याहुलाई अन्तर्राष्ट्रिय अदालत र अन्तर्राष्ट्रिय पुनरावेदन अदालतमा मुद्दा दायर गर्दै छौं । किनभने हामीलाई लाग्छ कि, प्यालेस्टाइनमा करिब ४४ पत्रकारहरू आफ्नो पेसा गरेकै कारण मारिएका छन् । तर, केही पत्रकार मारिएको दाबी गरे पनि त्यस्तो देखिँदैन । तिनीहरूमध्ये केही आम नागरिक हुन् । अन्तर्राष्ट्रिय अदालतमा मुद्दा दायर गरेपछि त्यसलाई प्रमाणित गर्ने जिम्मा हाम्रै हुन्छ । त्यसैले हामीले मारिने व्यक्ति कस्तो के अवस्थामा मारिएको थियो भनेर पहिला यकिन गर्नैपर्छ ।२०२४ मा पाकिस्तानमा मारिने पत्रकारहरूको संख्या धेरै छ । जुन समस्याग्रस्त छ । तिनीहरूमध्ये सबैभन्दा ठूलो संख्या तालिवान, माफिया वा स्थानीय आतंकवादी नेताहरूद्वारा मारिएको थियो । हामी भारतमा पनि अधिनायकवादी बहाव देख्छौं । जुन विश्वको ठूलो लोकतन्त्र मानिन्छ । तर पत्रकारितालाई नियन्त्रण गर्न राज्यले त्यहाँ आतंकवादविरुद्धको कानुनको सहायता लिइरहेको छ । विशेष गरेर कश्मीरमा ठूलो समस्या देखिन्छ । कश्मीरमा वास्तवमा के भइरहेको छ भन्ने सूचना पाउन पनि मुस्किल छ ।हामी त्यस्तो प्रणालीसँग डराउँछौं जब पत्रकारहरू, विशेष गरी महिला पत्रकारहरूविरुद्ध सामाजिक सञ्जालबाट ठूलो स्तरमा घृणायुक्त अभिव्यक्ति फैलाइन्छ । त्यस्ता अभिव्यक्तिले कुनै पनि प्रकारको भौतिक आक्रमणलाई बढावा दिन सक्छ । यदि कुनै नेताले दिनरात आफ्नो भाषणमा कुनै पत्रकारलाई गाली गर्छ भने त्यो पत्रकारमाथि कुनै पनि समय आक्रमण हुन सक्छ । त्यो ठूलो समस्या हो ।केही देशले स्वतन्त्र मिडियाको आवाजलाई बन्द गर्न उनीहरूले अन्तर्राष्ट्रिय रूपमा प्राप्त गरिरहेको आर्थिक सहायतामाथि पनि अंकुश लगाउने कोसिस गरिरहेका छन् । किनभनेस्वतन्त्र मिडियाले प्रमुख राजनीतिज्ञहरूको आदेश पालना गरिरहेका हुँदैनन् ।...सामाजिक सञ्जालहरू नियमनबाट बच्न खोजिरहेका छन् । उदाहरणका लागि युरोपेली संघले फेसबुकलगायत सामाजिक सञ्जाललाई सूक्ष्म रूपमा नियमन गर्ने प्रयास गरेको थियो । तर, ती प्रयासलाई सामाजिक सञ्जालका सञ्चालकहरू बेवास्ता गर्न खोजिरहेका छन् । तिनीहरूको नियमप्रतिको प्रतिबद्धता उनीहरूको व्यावसायिक स्वार्थजत्तिकै बलियो छ । सामान्य रूपमा भन्नुपर्दा मार्क जुकरवर्ग र मेटा समूहले गरेको काम धेरै खतरनाक छन् । जुकरवर्गले सकारात्मक भूमिका खेलेका छैनन् । उनी तथ्य जाँचलाई समर्थन गर्ने प्रतिबद्धताबाट पछि हटिरहेका छन् । उनले भिडियोमार्फत पत्रकारिताविरोधी धारणा बनाउनका लागि ठूलो भूमिका खेलेका छन् ।सामाजिक सञ्जाल कम्पनीले पत्रकारिताको बराबरी गर्दै सेन्सरसिप गर्न खोज्नु चुनौतीपूर्ण विषय हो । यसलाई कुनै पनि रूपमा सही मान्न सकिन्न । त्यसैले हामी उनीहरूलाई सम्पादक मान्न चाहँदैनौं । सम्पादकहरू जिम्मेवार मिडिया आउटलेटहरूमा हुन्छन्, जसले पत्रकारिता गरिरहेका छन् ।सामाजिक सञ्जालका सञ्चालक संयोगवश डिजिटल स्पेसका शासक बनेका छन् । तर यो डिजिटल स्पेस हामी नागरिकहरूको हो ।सामाजिक सञ्जाल भनेको ग्यास वा पानीजस्तै केवल एक उपभोग्य वस्तु हुन् । तिनीहरूले केवल सेवा प्रदान गरिरहेका हुन् । तिनलाई डिजिटल सेवाको ग्यारेन्टी दिन बाध्य पारिनुपर्छ । केही अवस्थामा तिनीहरूले जे गरिरहेका छन् त्यो आज लोकतन्त्रको फाइदाका लागि पनि हुन सक्छ । तर दीर्घकालमा त्यो लोकतन्त्रका लागि फाइदाजनक हुँदैन । र, हामीले त्यसलाई उल्ट्याउन आवश्यक छ, किनकि तिनीहरू त्यो स्थितिमा गएका छन् ।उनीहरू त्यो शक्तिमा आएका छन्, किनकि हामीले उनीहरूलाई यो गर्न दिएका छौं । मलाई विश्वास छ कि फेसबुकको विकल्प हुनुपर्छ वा हुन सक्छ । यदि हामी विद्यमान कुराहरूलाई नियमन गर्न चाहन्छौं भने विकल्पहरू निर्माण गर्ने प्रयासमा हाम्रो समय खर्च गर्नुपर्छ, जुन गर्न हामी चाहँदैनौं ।हामी मिडिया नियमनमा विश्वास गर्दैनौं । तर सामाजिक सञ्जाल नियमनमा विश्वास गर्छौं । हामीलाई लाग्छ कि तिनीहरू नियमनयोग्य छन् । अभिव्यक्ति स्वतन्त्रता र प्रेस स्वतन्त्रताबीचको भिन्नता पनि त्यही हो । प्रेसले आफ्नो काम निर्बाध रूपमा गरिरहन पाउनुपर्छ ।अभिव्यक्ति स्वतन्त्रता भनेको आफ्नो विचार व्यक्त गर्ने क्षमता हो । त्यसैले यी दुई एकअर्कासँग गाँसिएका छन् । तर हामीले मानिसलाई बुझाउन आवश्यक छ कि पत्रकारहरूले केवल आफ्नो विचार व्यक्त गरिरहेका छैनन्, उनीहरू समाजको लागि तथ्यहरू उजागर गरिरहेका छन् ।त्यसैले आज हामी यस्तो अवस्थामा आइपुगेका छौं जहाँ हामीले अभिव्यक्ति स्वतन्त्रताका बारेमा धेरै कुरा गर्छौं तर प्रेस स्वतन्त्रताका बारेमा बोल्दैनौं । तर म चाहन्छु कि हामी स्वतन्त्र प्रेसका बारे धेरैभन्दा धेरै बोलौं । यी दुई सामन्जस्यमा रहनुपर्छ । हामीलाई स्वतन्त्र प्रेसको बढी र अभिव्यक्ति स्वतन्त्रताको कम आवश्यकता होइन ।"
भ्रान्त युवा र राजनीति,"आजका युवा उल्झिएका, भ्रान्त र दिशाविहीन छन् । उनीहरूमा साहस, ऊर्जा र सपना छन् । तर, त्यसलाई दिशा दिने स्पष्ट सोच र संरचना छैन । युग गतिशील छ, प्रविधिमा तीव्र परिवर्तन भइरहेको छ, राजनीतिक परिस्थितिहरू अनिश्चित छन् र सामाजिक मूल्यहरूमा विचलन र विघटन हुन लागेको छ ।यस्तो विषम परिस्थितिमा युवापुस्ता दिशाहीन, निराशा र आक्रोशको भुमरीमा फसेको जस्तो देखिन्छ । युवामा आएको भ्रान्ति र निराशाको गणितीय उत्तर सजिलो छैन तर असम्भव पनि होइन । शिक्षा, समाज, राज्य र स्वयं युवा नेतृत्व र समाज मिलेर ठोस नीतिगत, व्यावहारिक र मूल्यात्मक परिवर्तनका प्रयासहरू गर्न सकियो भने लक्ष्य भेदन गर्न सकिन्छ ।राजनीति भनेको जनजीवनको नीति हो । जसले जनताको जीवनस्तर, सम्मान र अवसर निर्धारण गर्छ । युवामा यो चेतना जगाउनु आवश्यक छ कि राजनीतिप्रति तटस्थ रहनु स्वयं पनि राजनीतिक विकल्प हो र त्यो प्रायः शोषक र अन्यायीको पक्षमा हुन्छ । राजनीति भनेको आफू सम्बद्ध क्षेत्रमा यथोचित सक्रियता र कर्तव्य पालना हो । कर्तव्यसँग नीति, नैतिकता, जवाफदेही र विश्वसनीयता जोडिएर आउँछ ।राजनीतिक सचेतना भनेको ‘कसलाई भोट दिने ?’ मात्रै होइन, ‘किन दिने ?’, ‘कस्तो नीति ठीक ?’, ‘को गलत छ ?’ र ‘मैले के गर्न सक्छु ?’ भन्ने प्रश्नको उत्तर खोज्ने बिन्दु हो । युवालाई स्कुलदेखि नै लोकतन्त्र, संविधान, मानव अधिकार, समानता र सामाजिक न्यायका सन्दर्भमा सिकाइ हुनुपर्छ । विद्यालय र विश्वविद्यालयमा वैचारिक बहस, विद्यार्थी संसद्जस्ता अभ्यास गरिएमा लोकतान्त्रिक चेतना विकास गर्न मद्दत गर्दछ ।युवालाई राजनीतिक दलहरूको प्रचारको साधन होइन, आलोचनात्मक चेत र परिवर्तनको संवाहक बनाइनुपर्छ । सामाजिक सञ्जालमा अन्ध समर्थनभन्दा विवेकपूर्ण विश्लेषण, सहमत–असहमत बहस र विचार निर्माणको संस्कृति स्थापनाका लागि काम गर्ने संरचनाको विकास नै आजको गन्तव्य हो ।व्यावसायिक शिक्षाको अभावमा उच्च शिक्षाको प्रमाणपत्र बोकेर युवा बेरोजगार बन्ने परिस्थिति अन्त्य गर्ने प्राविधिक योग्यता आजको खाँचो हो । नेपालका लाखौं युवा आज खाडी, मलेसिया, कोरिया र युरोप–अमेरिकाका सपनासँगै जीवन संघर्ष गरिरहेका छन् । नेपालमा अवसर छैन भन्ने तिनको धारणा यथार्थसँग जोडिएको गहिरो पीडा हो । त्यसबाट उन्मुक्ति दिने बाटो भने यही देशभित्रै प्राविधिक सीप र स्वरोजगारको क्रान्तिमा छ भन्ने विश्वास जगाउन जरुरी छ ।युवालाई केवल डिग्री होइन, सीप चाहिन्छ । कृषि, पर्यटन, सूचना प्रविधि, निर्माण, स्वास्थ्य, डिजाइन, मिडिया, हरित ऊर्जालगायत क्षेत्रमा आधारित व्यावसायिक तथा प्राविधिक शिक्षालाई मुख्य धारमा ल्याउनुपर्छ । सरकार र निजी क्षेत्र मिलेर युवाका लागि स्टार्टअप प्याकेज, सस्तो ऋण, कर छुट, तालिम र व्यवसाय परामर्श, बजार सुनिश्चितता र सहजीकरणको आवश्यकता छ ।बौद्धिकता सोच्ने, प्रश्न उठाउने, समाधान खोज्ने र सिर्जनशीलताको अभ्यास गर्ने क्षमता हो । अहिलेको युवापुस्ता सूचना प्रविधिमा सजग छन्, तर सामाजिक सञ्जालको छिटो, सतही र सनसनीपूर्ण संसारमा डुबेर गहिराइ र विश्लेषण क्षमता गुमाइरहेको पाइन्छ । युवालाई गहिरो अध्ययन, बहस र बौद्धिक अभ्यासमा लगाउनुपर्छ ।सिर्जनात्मक अभ्यासले उनीहरूलाई नयाँ आयाम र आकार दिन सहयोग गर्छ । पुस्तक पढ्ने संस्कार विकास गर्नुपर्ने बेला आएको छ । स्कुल–कलेजमा नियमित ‘बुक रिभ्यु’, ‘बहस कार्यक्रम’ र ‘बौद्धिक गोष्ठी’ अनिवार्य गरिनुपर्छ । साहित्य, नाटक, फिल्म, चित्रकलाजस्ता माध्यमहरूलाई युवाको चेतना विस्तारको साधन बनाउनुपर्छ । युवाले लेख्ने, भोग्ने र बोल्ने संस्कृतिको विकास हुनुपर्छ । दलीयकरणले ध्वस्त शिक्षालाई आलोचनात्मक, सिर्जनात्मक र विवेकको प्रज्ञान क्षेत्रमा बौद्धिक पहलमानी गर्ने पवित्र स्थलमा रूपान्तरण गर्नुपर्छ ।सम्मान, सहिष्णुता, श्रमशीलता, इमानदार, अनुशासन र करुणाको अभ्यासद्वारा शिक्षित र दीक्षित हुने परिपाटी शिक्षा संस्कार र जीवनमा आवश्यक छ । परिवारबाट थालिएको मूल्यको शिक्षा, विद्यालयमा संस्थागत संस्कार र समाजमा आदर्श व्यक्तिको अनुकरणले युवालाई शिष्ट, सौम्य, अनुशासित र नेतृत्वदायी क्षमताको निर्माण गर्दछ ।वर्तमान विश्वपरिस्थिति संस्कारको नाममा अन्धविश्वास होइन, विवेकयुक्त मानववादी मूल्यहरूको प्रस्तावक र नैतिकताको मानक अभ्यास खोज्दछ । यस प्रकारको जनशक्ति उत्पादन केन्द्र शैक्षिक र अनुसन्धानकर्ता निकायहरू हुन् । यस्ता निकायको नेतृत्व उच्च नैतिकता र आदर्श बोकेका शैक्षिक अग्रणीहरूद्वारा हुनुपर्छ । समाजमा नेतृत्व गर्नेहरू नै नैतिक रूपमा सबल भए नैतिक अनुकरणीयता अपरिहार्य बन्दछ ।निर्माण गर्ने, सिर्जनात्मक, रचनात्मक, प्रतिस्पर्धी, सहयोगी र उदार पुस्ता उत्पादन आजको प्रमुख आवश्यकता हो । युवालाई यथार्थको धरातलमा उभ्याएर सपनाको आकृतिलाई व्यवहारको क्यानभासमा उतार्ने बनाइदिनुपर्छ । युवामा विद्रोहको आगो र रचनाको आँखा हुनुपर्छ ।राजनीतिक चेत, प्राविधिक सीप, बौद्धिक दृष्टि र जीवन मूल्यका आधारमा मात्रै हामीले भ्रान्त युवा पुस्तालाई एक सक्षम नागरिकमा रूपान्तरण गर्न सक्छौं । संस्कारयुक्त युवा भनेको केवल शिष्ट र नरम बोल्ने मात्र होइन, निर्णयमा गहिरो सोच राख्ने, व्यवहारमा संयम अपनाउने र असहमतिलाई पनि सम्मानपूर्वक सम्बोधन गर्न सक्ने ल्याकत भएको बौद्धिक र तार्किक शक्ति हो । असहमत पक्षमा पनि ज्ञानको स्थानलाई उच्च मूल्यांकन गर्ने सामयिक चेत भएको युवा हो ।"
बेरोजगारी हटाउने मार्ग,"अन्तर्राष्ट्रिय मुद्राकोषका अर्थशास्त्री सेयडा ओनरले बेरोजगारी ‘मुलुकका लागि दुर्भाग्य’ र ‘व्यक्तिका लागि श्राप’ हो भन्ने गरेकी छन् । उनले सन् २००८ को आर्थिकमन्दीले विश्वका करिब २० करोड व्यक्तिहरूले बेरोजगार बनाउनु श्रापित अवस्था हो भनेर उल्लेख गरेकी थिइन् ।अर्थतन्त्रको विकास र विस्तार जाँदा व्यक्तिको क्रयशक्ति बढ्ने र यसले बस्तु तथा सेवाको माग बढाउने गर्छ । बस्तु तथा सेवाको उत्पादन बढ्दा बेरोजगारी घट्छ । आर्थिक संकुचन हुँदा बेरोजगारीको दर बढ्छ । यस्ता संकुचनले आर्थिक रूपले सक्षम व्यक्तिलाई असर कम गर्ला तर तल्लो तथा मध्यमवर्गीय व्यक्तिहरूको जीवन निर्वाहमा भने प्रत्यक्ष असर पार्छ ।भर्खरै विश्व बैंकले दक्षिण एसियाली मुलुकहरूको करसम्बन्धी प्रतिवेदनमा केन्द्रीय बैंकको नीतिकै कारण निजी क्षेत्रको ऋणको मागमा क्रमशः गिरावट आएको उल्लेख छ । न्यून राजस्व संकलनकै कारण सरकारको खर्च गर्ने क्षमता घटेको देखिन्छ । गत वर्ष विश्व बैंकले प्रकाशन गरेको रोजगारसँग सम्बन्धित प्रतिवेदनले समेत रोजगारी सिर्जनाका लागि उत्पादनमूलक क्षेत्रमा लगानी बढाउन थप स्रोत परिचालन गर्नुपर्ने उल्लेख गरेको थियो ।सो प्रतिवेदनले लगानी प्रवर्द्धन गराउन, उद्योग सञ्चालनका लागि जग्गा प्राप्तिमा सहजीकरण, श्रमिक परिचालनलाई सरलीकृत गर्नेलगायत निर्यात प्रवर्द्धन विस्तार गर्न नीतिगत पहल गर्नुपर्ने सुझाव दिएको थियो । समग्र एसियाली मुलुकहरूमा अर्थतन्त्रको व्यापक विस्तार हुन सक्ने प्रचूर सम्भावना देखिए पनि एसियाली विकास बैंकले आर्थिक र मौद्रिक नीतिहरूले रोजगार प्रवर्द्धनलाई सहयोग नगर्दा रोजगारी सिर्जनाको मुद्दा प्रभावहीन बन्न पुगेको प्रतिवेदनमा छ ।रोजगारी अभिवृद्धि गर्न अर्थतन्त्रको विकास र निरन्तरता आवश्यक हुन्छ । नेपालको अर्थतन्त्रमा स्थायित्व ल्याउन नसकिएको कारण ‘लोअर मिडल इनकम ट्र्याप’ मा फस्न सक्ने जोखिम छ । कल्याणकारी राज्यको भूमिकामा बढ्दै जाँदा स्रोत र साधन सम्पन्न मुलुक भेनेजुएलाको अवस्था बन्न सक्छ ।नेपालको अर्थतन्त्रलाई सुधार गर्न उच्चस्तरीय आर्थिक सुधार सुझाव आयोगले सरकारलाई प्रतिवेदन बुझाइसकेको छ । अर्थतन्त्रको संरचनामा देखिएका जोखिमहरूलाई न्यूनीकरण मात्रै गर्ने कि, आर्थिक विकासका लागि लगानी प्रवर्द्धन एवं रोजगारीको समग्र ‘इकोसिस्टम’ मा सकारात्मक वातावरण बनाउने भन्ने विषयमा सरकार गम्भीर भएकै होला । भर्खरै विभिन्न कानुनहरूमा परिमार्जन हुनु सकारात्मक पहल हो भने आत्मनिर्भर र गतिशील अर्थतन्त्र निर्माणमा ध्यान आवश्यक छ ।नेपालको कुल गार्हस्थ्य उत्पादनमा सेवा क्षेत्रको योगदान करिब ६२ प्रतिशत छ । सेवा क्षेत्रको प्रवर्द्धन हुँदै गर्दा आफ्नै स्रोतमा आधारित कृषि तथा उद्योगको विकास र विस्तारमा रूपान्तरण गर्न ढिला भएको छ । वित्तीय व्यवस्थापनका लागि कुल राजस्व आम्दानीको झन्डै एकतिहाइ खर्च गर्नुपर्ने अवस्था देखिएको वर्तमान अवस्थामा ऋण थपेरै भए पनि अर्थतन्त्रको विस्तारमा ध्यान केन्द्रित गर्नु उपयुक्त हुन्छ ।२०७२ सालको भूकम्पपश्चात पुनर्निर्माणका लागि भएको खर्च वा २०७९ को आम निर्वाचनले मौद्रिक प्रवाह बढाउँदा अर्थतन्त्रलाई बलियो टेवा पुगेको थियो । सरकारले अर्थतन्त्रको विकास र विस्तार गर्दै थप रोजगारीको अवसर सिर्जना गर्न थप मौद्रिक प्रवाह गर्न र लगानी गर्ने उद्यमीलाई सहुलियत दिने प्रवर्द्धनकारी भूमिका निर्वाह गर्न सक्छ । न्यून राजस्व संकलनको अवस्थालाई मध्यनजर गर्दा करछुट दिने विषय जटिल भए पनि आयातलाई सहजीकरण गर्ने गरी ल्याइएको नीतिलाई परिमार्जन गर्दै आन्तरिक उत्पादन र उत्पादकत्व अभिवृद्धिमा ध्यान दिनुपर्छ ।कोभिड–१९ को महामारीका समयमा इन्धनलगायत बाह्य कारणबाट सिर्जित मूल्यवृद्धिको असर कम गर्न ल्याएको मुद्रा नियन्त्रणका औजारले ब्याज दर बढाएर, सेयर बजारमा लगानी गर्न तथा व्यापारमा लगानी गर्न १० प्रतिशत र उत्पादनमूलक क्षेत्रमा लगानी गर्दा १८ प्रतिशतसम्मको ब्याज निर्धारण गरियो । यसले आन्तरिक उत्पादनमा लागत बढायो भने आयातलाई सहजीकरण गर्‍यो । हाल, लगानीकर्ताहरूले लगानी गर्न अनिच्छा देखाएको अवस्थामा प्रतिफलयुक्त उद्योग प्रतिष्ठानहरूमा सरकारी लगानी गरेर भए पनि क्रमशः निजी क्षेत्रलाई हस्तान्तरण गर्नुपर्ने पो हो कि ?रोजगारी सिर्जनाका लागि व्यक्ति तथा सामूहिक क्षेत्रबाट हुने लगानीलाई प्रवर्द्धन गर्नुपर्नेमा दुई मत रहँदैन । पछिल्लो अवस्थामा विश्व व्यापार संगठनको औचित्यउपर नै संगठन निर्माण गर्ने मुलुकहरूले प्रश्नचिह्न ल्याएको अवस्थामा हामीले मात्रै यस्ता कानुनहरूको कानुन परिपालना गरिरहनु कति सान्दर्भिक होला ? विश्व उदारीकरणले मुलुकको आन्तरिक उत्पादन र उत्पादकत्वमा ल्याएको असर कसरी न्यून गर्ने विषयमा हाम्रो चिन्ता रहनुपर्छ । व्यापार गर्ने कि उत्पादन भन्ने विषयलाई स्पष्ट पार्दै आर्थिक र मौद्रिक नीतिको तर्जुमाका क्रममा ‘क्रोनी क्पापिटलिज्म’ हाबी हुन सक्ने विषयमा थप जिम्मेवारी बहन गर्न अधिक सान्दर्भिक होला ।कार्यान्वयनमा चुनौतीसरकारी लगानी न्यून रहेको अवस्थामा रोजगारी सिर्जनाको सम्पूर्ण अभिभारा निजी क्षेत्रमा छ । हालै संसद्ले पारित गरेको नीति तथा कार्यक्रममा नेपालको आर्थिक वृद्धिका लागि कृषि र पर्यटनलाई अघि सारिएको छ । नेपालको कृषि सधैं नै उपभोगमुखी रहँदै आएको छ । तेस्रो, श्रमशक्ति सर्वेक्षणअनुसार झन्डै ७२ लाख जनशक्ति कृषिबाट पलायन भएका छन् । वैदेशिक रोजगारीमा जाने नेपालीको संख्या बढ्दै श्रमिकको उपलब्धता र मलका विषयहरू ज्युँकात्युँ छन् । कृषि उत्पादनका लागि लिइएको सहुलियतपूर्ण कर्जाको उपयोग गैरकृषि कार्यमा भएका छन् ।पर्यटन विकासको विषयमा प्रवर्द्धनकारी भूमिकाभन्दा पनि चर्को टिकट र विदेशीलाई एक स्थानबाट अर्को स्थानमा जानसमेत अतिरिक्त शुल्क लगाइएको छ । सबै तहबाट शुल्क लिने र यदाकदा पर्यटक ठगिएका कारण नेपालमा भन्दा अन्य मुलुकमा जाने पर्यटक धेरै छन् । यस्ता शुल्कहरूको अध्ययन गरी हटाउनतर्फ सरकारको ध्यान जान आवश्यक छ ।निष्कर्षनेपालको वर्तमान अर्थतन्त्रको आधार नै व्यापार र भन्सार हुनु वा बन्नु मुलुकको दीर्घकालीन समृद्धिका लागि हानिकारक छ । नेपालको समृद्धिका लागि नेपालको प्रयोगविहीन प्राकृतिक स्रोत र साधनहरूको प्रयोग बढाउन ध्यान पुगेको छैन । प्रयोगविहीन खानीको परिचालन गर्न रणनीनिक योजना आउन आवश्यक छ । लगानी बढाएर आयात निरुत्साहित गर्न सकिएमा पनि थप रोजगारी सिर्जना गर्न सकिन्छ ।वैदेशिक रोजगारीबाट प्राप्त विप्रेषणले कुनै पनि मुलुक बनेको छैन र बन्दैन पनि । श्रमिक पठाउने मुलुक बंगलादेशले हाल गार्मेन्टलाई आफ्नो प्रमुख उत्पादनको स्रोत बनाएको छ । श्रमिक पठाएर विप्रेषण प्राप्त गर्ने मुलुक दक्षिण कोरिया श्रमिक माग गर्ने मुलुक बनेको छ । श्रमिक पठाउने श्रीलंका, फिलिपिन्स वा दक्षिण अमेरिकी तथा अफ्रिकी मुलुकहरूको अवस्था नेपालको भन्दा फरक छैन । लगानीमैत्री र विस्तारकारी अर्थतन्त्रको निर्माण गर्न निर्ममतापूर्वक अनुत्पादित खर्च कटौती गर्न ढिला गर्नु हुँदैन । हामीले गफभन्दा पनि अर्थतन्त्रको विकास तथा समग्र नेपालीलाई बेरोजगारीबाट मुक्त गर्नु जरुरी छ ।–बस्नेत श्रम तथा रोजगारीको क्षेत्रमा कार्यरत छन् ।"
बजेट : आर्थिक रूपान्तरणको ऐतिहासिक अवसर,"पछिल्ला केही वर्ष नेपालको अर्थतन्त्र लगातार दबाबमा छ । महामारीको दीर्घकालीन प्रभाव, भूराजनीतिक तनावहरू र आन्तरिक संरचनागत कमजोरीहरूले गर्दा अर्थतन्त्रमा देखिएका चुनौतीहरू झन्झन् गहिरिँदै र जटिल बन्दै गएका छन् । यद्यपि पछिल्लो समय केही सूचकहरूमा सुधार देखिएको छ ।जस्तै आर्थिक वृद्धिदरमा सामान्य सुधार आएको छ । तर वास्तविक क्षेत्रमा सुधारको गति अझै कमजोर छ । लगानी प्रवाह घट्दो छ । औद्योगिक उत्पादन सुस्त छ । बेरोजगारी दर उच्च नै छ । लाखौं युवाहरू अझै रोजगारीको खोजीमा बिदेसिन बाध्य छन् । व्यापार घाटा नियन्त्रणबाहिर नै छ । निजी क्षेत्रको आत्मविश्वास कमजोर हुँदा लगानी ठप्प भई वित्तीय प्रणालीमा अधिक तरलता छ ।यस्तो जटिल परिस्थितिमा आउन लागेको आगामी बजेट केवल राजस्व र खर्चको तालिका मात्र होइन, अर्थतन्त्र सुधार र आर्थिक रूपान्तरणको ऐतिहासिक दस्तावेज बन्ने अवसर हो । अबको बजेट तत्कालीन चुनौतीहरूको समाधानसँगै दीर्घकालीन सुधारको स्पष्ट योजना लिएर आउन आवश्यक छ । अहिलेको आवश्यकता तात्कालिक राहतमा नअल्झिएर दिगो, समावेशी, उत्पादनमुखी र प्रतिस्पर्धी अर्थतन्त्रको आधार निर्माण गर्नुपर्ने हो ।हाम्रा संरचनागत समस्याहरू स्पष्ट छन् । उत्पादन लागत अत्यधिक छ । निर्यात क्षमतामा अभाव छ र आयातमा निर्भरता अझ बढ्दो छ । मौद्रिक र राजस्व नीतिहरू स्थायित्वविहीन छन् । जसले नीति पूर्वानुमान क्षमतालाई कमजोर बनाएको छ । बारम्बार परिवर्तन हुने नीति तथा नियमहरूले निजी क्षेत्रको आत्मविश्वास घटाएको छ । यस्तो अवस्थामा ल्याइने बजेटले यिनै समस्याहरूको समाधानमा लक्षित व्यावहारिक र परिणाममुखी कार्यक्रमहरू समेट्न आवश्यक छ ।हाम्रो अर्थतन्त्र मुख्यतः खपतमा आधारित छ । जहाँ उत्पादकत्व वृद्धिमा अपेक्षित सुधार छैन । त्यसैले आगामी बजेटले उत्पादन र रोजगारी सिर्जनामा केन्द्रित कार्यक्रम ल्याई समग्र आर्थिक ढाँचाको पुनःसंरचना गर्ने स्पष्ट कार्यदिशा प्रस्तुत गर्नुपर्छ । कृषि, पर्यटन, सूचना प्रविधि, निर्माण, लघु तथा घरेलु उद्योगजस्ता श्रमप्रधान क्षेत्रहरूमा रोजगारी सिर्जना गर्नुपर्नेछ । युवाहरूलाई स्वदेशमै अवसर दिन उद्यमशीलता प्रवर्द्धन, स्टार्टअप सहयोग, सीप विकास, सस्तो र सहज ऋण, पुँजी पहुँच, प्रविधिको प्रयोग र बजार पहुँच सुनिश्चित गर्न नीतिगत प्रतिबद्धता आवश्यक छ । यस्ता सबै कार्यक्रमहरू सफल बनाउन निजी क्षेत्रसँगको अर्थपूर्ण साझेदारी अनिवार्य हुनेछ ।आयोगका सुझावको सम्बोधनपुँजीगत बजेट खर्च वर्षौंदेखि कमजोर छ । विनियोजित पुँजीगत खर्च समयमै नभएर बजारलाई चलायमान हुने गरी पुँजी प्रवाह रोकिएको मात्र छैन विकासको गति पनि अवरुद्ध छ । त्यसैले पुँजीगत बजेटको विनियोजन गर्दा योजना निर्माणकै चरणदेखि कार्यान्वयन क्षमताका आधारमा तयार गरिनु आवश्यक छ । बजेट घोषणामा मात्र सीमित नहुने गरी, यसको कार्यान्वयनका लागि स्पष्ट कार्ययोजना, संस्थागत संरचना, प्राविधिक क्षमता र समन्वय संयन्त्र तयार हुनुपर्छ । कार्यान्वयनमा निजी क्षेत्र, नागरिक समाज, स्थानीय सरकार तथा प्राविधिक पक्षको भूमिका सुनिश्चित गरिनुपर्छ ।सन् १९९० को दशकपछि नेपालले अवलम्बन गरेको उदार आर्थिक नीतिलाई अर्को चरणको सुधारतर्फ डोर्‍याउने प्रयास अझै पर्याप्त रूपमा भएको छैन । नेपाल उद्योग वाणिज्य महासंघको विशेष पहलमा बनेको उच्चस्तरीय आर्थिक सुधार आयोगले नयाँ चरणको सुधारका लागि सुझावहरू प्रस्तुत गरिसकेको छ । अब श्रम, पुँजी, कर, वित्त, उत्पादन र निर्यात नीतिमा आमूल सुधार गर्दै समयबद्ध सुधारको स्पष्ट कार्ययोजना तयार गर्नुपर्छ । वित्तीय प्रणालीलाई नवप्रवर्तनमुखी, पहुँचयुक्त, सुरक्षित र डिजिटलमैत्री बनाइनु आवश्यक छ । रोजगारमैत्री श्रम नीति, प्रतिस्पर्धी पुँजी नीति र प्राविधिक शिक्षा तथा व्यावसायिक तालिमलाई उत्पादनसँग प्रत्यक्ष जोड्ने नीति आवश्यक छ । आर्थिक सुधार आयोगका सुझावहरूलाई बजेटमार्फत व्यावहारिक रूपमा कार्यान्वयनमा लैजाने तयारी हुनुपर्छ । सुधारका सन्दर्भमा नीति मात्र होइन, नियमन, कार्यान्वयन, मूल्यांकन र सार्वजनिक–निजी साझेदारी संयन्त्र स्पष्ट हुनु जरुरी छ ।सार्वजनिक निजी साझेदारीनेपाल उद्योग वाणिज्य महासंघले सरकारसँगको सहकार्यलाई सधैं प्राथमिकतामा राख्दै आएको छ । हामीले आगामी बजेटका लागि आफ्ना सुझावहरू प्रस्तुत गरिसकेका छौं र बजेटमार्फत त्यसको सम्बोधनमा ठूलो अपेक्षा पनि गरेका छौं । आर्थिक समस्या समाधानका लागि सरकार, निजी क्षेत्र र आम नागरिकको साझा प्रयास अपरिहार्य छ । सहकार्य, सहजीकरण र संयोजनको त्रिकोणबाट मात्र दीर्घकालीन स्थायित्व, समृद्धि र नवप्रवर्तनयुक्त नेपालको भविष्य सम्भव छ । अबको बजेटले त्यस दिशातर्फ स्पष्ट, दूरदर्शी र कार्यान्वयन योग्य दस्तावेजको रूपमा प्रस्तुत हुनुपर्ने ऐतिहासिक अवसर पाएको छ ।सरकारले आर्थिक सुधार आयोगका सिफारिसहरू समेट्दै नयाँ चरणको सुधार कार्यान्वयन गर्दा समग्र वित्त तथा मौद्रिक क्षेत्रमा समन्वयसहित स्थायित्व दिने कार्ययोजना ल्याउनु अनिवार्य छ । यसले हाल घोषणा गरिएका कानुन र नीतिहरूमा स्थायित्व ल्याई बजारमा पुनः विश्वासको वातावरण निर्माण गर्नेछ । हालसालै सरकारद्वारा लगानी प्रवर्द्धनमा अवरोध मानिएका दुई दर्जनभन्दा बढी कानुनमा संशोधन गरिएको छ । अब ती संशोधनलाई व्यवहारमा कार्यान्वयन गर्न ढिलाइ गर्नु हुँदैन । त्यसैगरी, समग्र कर तथा राजस्व प्रणाली सुधारका लागि गठन गरिएको उच्चस्तरीय आयोगका सिफारिसहरू पनि कार्यान्वयनमा लैजानु अत्यावश्यक छ । यसले कर प्रणालीलाई सरल, पारदर्शी, स्थायी र लगानीमैत्री बनाउनेछ । जुन दीर्घकालीन आर्थिक स्थायित्वका लागि पूर्वसर्त हो ।लगानी दशक घोषणालगानी प्रवाहमा देखिएको सुस्तता सम्बोधन गर्दै स्वदेशी तथा विदेशी लगानी प्रवर्द्धनका लागि आगामी दशक (विसं. २०८२–२०९२) लाई ‘लगानी दशक’ घोषणा गर्नु अत्यावश्यक भइसकेको छ । नेपाल विकासमा अघि बढ्नै नसक्नुको प्रमुख कारण सरकार, स्वदेशी निजी क्षेत्र र विदेशी लगानी अति न्यून हुनु हो । त्यसैले अबको दशक एकीकृत लगानी कानुन, सहजीकरण निकाय र सेवा प्रणाली स्थापनाको दृष्टिकोणले निर्णायक बन्नुपर्ने आवश्यकता छ । यसका लागि निजी क्षेत्रले पहल गरिसकेको छ । महासंघको अगुवाइमा ७७ जिल्लाका उद्यमी तथा व्यवसायीहरू र गैरआवासीय नेपालीहरूसमेतको लगानीमा १० अर्ब रुपैयाँ पुँजीसहितको लगानी कम्पनी नेपाल डेभलपमेन्ट लिमिटेड स्थापना भइसकेको छ । महासंघले यसमार्फत स्वदेश तथा विदेशमा रहेका नेपालीहरूको स–साना पुँजीसमेत परिचालन गर्न सक्ने व्यवस्था मिलाएको छ । निजी क्षेत्रको यो जागरुकता र लगानी प्रवर्द्धनप्रतिको तत्परतालाई सम्बोधन गर्दै सरकारले बजेटमार्फत आगामि दशकलाई ‘लगानी दशक’ घोषणा गर्नुपर्ने आवश्यकता छ । आगामी बजेटले लगानीमैत्री वातावरण, उत्पादकत्व अभिवृद्धि तथा व्यावसायिक आत्मनिर्भरताको मार्गचित्र समेट्दै ‘लगानी दशक’ को आधार खडा गर्ने अपेक्षा निजी क्षेत्रको छ । यस्ता रणनीतिहरू समेटिन सके अर्थतन्त्रको पुनरुत्थान र दीर्घकालीन समृद्धिको सम्भावना उच्च हुनेछ ।साथै, व्यापार सन्तुलन कायम गर्न लगानी वृद्धि गर्दै रोजगारी सिर्जना, आयात प्रतिस्थापन तथा निर्यात प्रवर्द्धनका लागि वातावरणमा प्रतिकूल प्रभाव नपर्ने गरी खानी तथा खानीजन्य पदार्थको निर्यात गर्न पाउने व्यवस्था गर्नुपर्ने, २०८२ असार मसान्तभित्र जलविद्युत् आयोजना निर्माण गरी सञ्चालन गर्ने कम्पनीहरूलाई १० वर्षसम्म पूरै तथा १० देखि १५ वर्षसम्म ५० प्रतिशतका दरले आयकरमा छुट पाउने र भ्याट फिर्ता दिने व्यवस्था भएकोमा नेपाल भारतबीच १० हजार मेगावाट विद्युत् बिक्री सम्झौता भएको एवं बंगलादेशमा समेत बजार भएको हुँदा सोअनुसार उत्पादन वृद्धि गर्न यो समय सीमालाई १० वर्ष थप गरी २०९२ सम्म विस्तार गरिनुपर्छ । आयात प्रतिस्थापन गर्न स्वदेशी कच्चा पदार्थको प्रयोग गरी उत्पादन गरिने वस्तुलाई विशेष सहुलियत प्रदान गर्नेजस्ता कार्यक्रमहरू ल्याउन आवश्यक छ ।नीतिगत स्थिरताको प्रतिबद्धताउत्पादन वृद्धिका लागि दीर्घकालीन नीतिगत प्रतिबद्धता अब अपरिहार्य भइसकेको छ । कृषिको आधुनिकीकरण, औद्योगिक क्षेत्रमा प्रविधिको प्रयोग, ऊर्जा तथा यातायात सञ्जाल विस्तार, श्रम र वित्तीय प्रणाली सुधारमार्फत मात्र प्रतिस्पर्धी उत्पादन प्रणाली निर्माण गर्न सकिन्छ । मध्यपहाडी राजमार्गसँग जोडेर हिमालयन आर्थिक करिडोरको अवधारणा कार्यान्वयनमा ल्याउनु आवश्यक छ । यसले मुलुकको क्षेत्रीय सन्तुलित विकासमा योगदान दिनेछ र तीव्र बसाइँसराइको समस्यालाई न्यूनीकरण गर्दै नयाँ आर्थिक केन्द्रहरूको विकास र प्रवर्द्धनमा मद्दत गर्नेछ । त्यस्तै, संघीय, प्रदेश र स्थानीय तहको संयुक्त प्रयासमा प्रदेशस्तरमा सूचना प्रविधियुक्त उत्पादन र सेवा उद्योग हबहरू विकास गरिनुपर्छ, जसले समावेशी आर्थिक रूपान्तरणको मार्ग प्रशस्त गर्नेछ ।निजी क्षेत्रसँगको साझेदारीमा विकास कार्यक्रमहरू तहगत रूपमा वर्गीकरण गर्न सकिन्छ । जस्तै ः ग्रामीण अर्थतन्त्र (आधारभूत क्षेत्र) र सहरी अर्थतन्त्र (विकासशील क्षेत्र) । ग्रामीण क्षेत्रमा न्यूनतम पूर्वाधार तथा सामाजिक सेवामा स्रोत केन्द्रित गरिनुपर्छ । सहरी क्षेत्रमा पूर्वाधारको गुणस्तर सुधार गर्दै अर्थतन्त्रलाई सक्रिय तुल्याइनुपर्छ । सबै सार्वजनिक र निजी पूर्वाधारहरूको गुणस्तरीय मर्मतसम्भार, सुधार र सञ्चालन अब अपरिहार्य छ । आर्थिक वर्षको पहिलो ६ महिनाभित्र सडक, भवनजस्ता पूर्वाधारहरू मर्मत गरी सुधार गर्नु आवश्यक छ । सँगसँगै निर्माणाधीन ठूला परियाजनाको काम समयमै पूरा गराउन सबै पक्षले समन्वयात्मक पहल लिनुपर्छ । जसले निर्माण क्षेत्रको माग बढाउनेछ र अर्थतन्त्रलाई तत्काल चलायमान बनाउन सहयोग गर्नेछ ।यदि हामीले यस्ता सुधार र गुणात्मक रूपान्तरणतर्फ अग्रसर हुन सक्यौं भने वित्त तथा मौद्रिक नीति निर्माणकर्ताहरूले विवेकपूर्ण, उत्तरदायी र समयसापेक्ष नीति कार्यान्वयन गर्न सक्नेछन् । यसले वर्तमानका चुनौतीहरू मात्र समाधान गर्ने होइन, भावी पुस्ताका आवश्यकता पनि सम्बोधन गर्नेछ । अर्थतन्त्रलाई थप लचिलो, जीवन्त र समावेशी बनाउन यतिबेला सुधारमुखी बजेट अपरिहार्य भएको छ । यदि यो अवसर हामीले गुमायौं भने त्यसको असर अर्को दशकसम्म रहनेछ । जसले हामीलाई आर्थिक स्थायित्व र समृद्धिको लक्ष्यबाट अझ टाढा पुर्‍याउनेछ । तर, यदि यहीँबाट सुधारको थालनी गर्न सक्यौं भने ‘समृद्ध नेपाल, सुखी नेपाली’ को राष्ट्रिय सपना केवल नारामा सीमित रहने छैन—त्यो व्यावहारिक र यथार्थमा रूपान्तरण हुनेछ । त्यसैले अबको बजेट केवल अर्थ मन्त्रालयको वार्षिक दस्तावेज नभई, समग्र राष्ट्रको दिगो समृद्धिको मार्गचित्र बन्नुपर्छ । त्यसैले सरकार, निजी क्षेत्र र नागरिक समाज सबै मिलेर समग्र बजेट प्रणाली र अर्थतन्त्रका विविध क्षेत्रमा सुधारका लागि समयबद्ध कार्यान्वयन प्याकेजसहितको ब्लुप्रिन्ट ल्याउने साझा पहल गरौं ।"
शक्तिराष्ट्रको ‘गनबोट’ कूटनीति,"चार दिनको युद्धउन्मुख तनावपछि दुई आणविक छिमेकी राष्ट्र भारत र पाकिस्तानबीच वैशाख २७ मा सैन्य कारबाही रोक्ने सहमति भएसँगै दुई सेनाबीच संवादसमेत आरम्भ भएको छ । यद्यपि, पहलगाममा संलग्न आतंककारीको खोजी र कारबाहीका लागि ‘अपरेसन केलार’ भारतले सुरु गरेको छ, जसले निसानामा आतंककारी मात्र छन् ।वैशाख ९ मा भारतको जम्मु कश्मीरको अनन्तनाग जिल्लाको पहलगाममा भएको आतंकवादी हमलामा एक नेपाली नागरिकसहित २६ भारतीय मारिएका थिए, जसप्रति भारतका तर्फबाट जवाफी हमला स्वाभाविक थियो ।भारतले आतंकवादीका आश्रयस्थल, खरखजाना स्थान र आतंकी रुटमाथि प्रहार गर्‍यो । त्यसमा लस्कर–इ–तैवा, जैस–इ–महम्मद र हिजबुल मुजाहिद्दिनका करिब ८० आतंककारी मारिएको दाबी भारतको छ । पाकिस्तानी पक्षबाट भने सीमारेखाबाट प्रहार गर्दा केही भारतीय नागरिक मारिएका छन् ।पाकिस्तानको तुलनामा सैन्यशक्ति र सामरिक संसाधनमा भारत धेरै बलियो छ । तर पनि हिंसा र युद्धले अन्ततः दुवैलाई कमजोर बनाउने हो । अझ भारत जसरी लगातारको करिब ६ प्रतिशत आर्थिक वृद्धिसहित बहुध्रुवीय विश्वको एक शक्तिराष्ट्रका रूपमा उदाएको छ, स्वाभाविक रूपमा युद्धले अर्थतन्त्रमा क्षति पुर्‍याउँछ नै । आर्थिक संकटमा फसेको पाकिस्तानले युद्ध धान्न सक्ने अवस्थै छैन । त्यसै पनि २४ पटकसम्म अन्तर्राष्ट्रिय मुद्रा कोषबाट संकटमोचन सहायता लिएको पाकिस्तानले यही मेमा मात्र एक अर्ब डलर बढी सहायता लियो ।त्यस अर्थमा एकअर्काका सैन्य कारबाहीमा विश्रामको यो कदम जुनसुकै अर्थमा स्वागतयोग्य छ । सैन्य कारबाही रोक्ने यो प्रस्ताव पाकिस्तानका सैन्य सञ्चालन महानिर्देशकले भारतका समकक्षीसँग राखेका थिए । तर चाखलाग्दो के भने युद्धविरामका सन्देश प्रवाहकका रूपमा अमेरिकी राष्ट्रपति डोनाल्ड ट्रम्प देखापरे । आफ्नो मध्यस्थतामा दुवै देश युद्धविराम गर्न सहमत भएको ‘एक्स’ मार्फत विश्वलाई सूचित गरे, त्यसपछि अमेरिकी विदेशमन्त्री मार्को रुबियोले उपराष्ट्रपति जेडी भान्सले रातभर पहल गरेर सहमति भएको बयान जारी गरे । अर्थात् अमेरिकी मध्यस्थताले मात्र यो सफल भएको दाबी उनीहरूको रह्यो ।भारतले अमेरिकी मध्यस्थतालाई ठाडै अस्वीकार गर्दै दुई देशबीच सहमति भएको र त्यसमा कसैको भूमिका नरहेको जानकारी गरायो । पाकिस्तानी प्रधानमन्त्री सहवाज सरिफले भने राष्ट्रपति ट्रम्पप्रति आभार प्रकट गरे । किन भारतले नमागेको मध्यस्थताको श्रेय ट्रम्पले लिन हतारो देखाएका हुन्, त्यो बेग्लै विश्लेषणको विषय भयो । तर अब नयाँदिल्ली र इस्लामाबाद दुवैले आतंकवादीको साझा पहिचान गरी त्यसलाई समाप्त पार्ने अपरेसन चलाउनुपर्छ । त्यसका लागि पाकिस्तानी सरकार र त्यहाँको सेनाले आतंककारीविरुद्ध रहेको विश्वास दिलाउनुपर्छ कारबाहीमार्फत नै ।दक्षिण एसियामा संवादको अवस्था देखापर्दै गर्दा रुसका राष्ट्रपति भ्लादिमिर पुटिनले पनि एकमहिने युद्धविरामका लागि पठाएको प्रस्तावलाई युक्रेनी राष्ट्रपति भोलोदिमिर जेलेन्स्कीले स्वीकार गरे । त्यसअनुसार टर्कीको इस्तानबुलमा युद्धरत पक्षका नेतृत्वको भेटवार्ता नभए पनि प्रमण्डलस्तरमा प्रत्यक्ष संवाद भने भयो, जुन सकारात्मक हो । त्यसैगरी, चीन र अमेरिकाबीचको ‘ट्यारिफ’ युद्धमा पनि अस्थायी बिराम लागेको छ । वैशाख २९ मा चीनमाथि लगाएको अस्वाभाविक कर घटाउन अमेरिका तयार भएको छ, जसअनुसार अमेरिकाले १४५ प्रतिशत करलाई ३० प्रतिशतमा र चीनले १२५ प्रतिशतबाट १० प्रतिशतमा झारेको छ । यसको निष्कर्ष हो– समाधान युद्धमा छैन, संवादमा छ ।अर्थात् शक्तिको प्रदर्शन, हत्याहिंसाको एउटा शृंखला, राष्ट्रवादी राजनीतिको मौसमी खेतीपछि शासकहरू यस्तो बिन्दुमा पुग्छन् कि कसैले वार्ता, संवाद र शान्तिको सन्दर्भ राख्दा पहल भए हुन्थ्यो भन्ने हुन्छ । धेरै युद्ध त आन्तरिक राजनीतिका बाध्यताका उपज पनि हुन्छन् ।अतिराष्ट्रवादी राजनीतिको लोकप्रियताको हुन्डरी आएका बेला त्यसको आवरणभित्र कथित र नक्कली राष्ट्रवादी सजिलै ओत लागेको अवस्था पनि छ । अहिले जसरी संरक्षणवाद, बलियो राष्ट्र, सैन्य शक्तिलगायत हार्डपावरको दबदबा, अझ भनौं मेकियाबेलियन विचारका नवप्रवर्तकहरूमा ट्रम्पजस्ता सनकी शासकको उदय भएको छ, यसमा यस्तो अराजकता र अनिश्चितता हुन्छ नै । जसको लक्ष्य निर्वाचनमा ल्याउने परिणामसँग हुन्छ, प्रक्रिया अर्थहीन हुन्छ । जसरी पनि शासक बन्ने रणनीतिबाट यो राजनीति निर्देशित छ । यो कारोबारी दुनियाँमा लेनदेन गर्न नसक्ने भुंग्रोमा परिरहेका छन् ।अहिले विश्वमा देखापर्दै गरेको वा पुनःस्थापित हुँदै गरेको युद्ध र तनावसँगको प्रवृत्ति हो– ‘गनबोट डिप्लोमेसी’ अर्थात् युद्धपोत कूटनीति । अहिले भारत–पाकिस्तानबीच भएको गोलाबारुद हानाहानदेखि इजरायल–हमास, रुस–युक्रेन भनौं वा शक्तिशाली शासकद्वारा धम्की दिइएका कसैका भूगोल छिन्ने वा महत्त्वपूर्ण खनिज लिने सबै सोच यही ‘गनबोट डिप्लोमेसी’ द्वारा निर्देशित छन् ।युद्धपोत संवादमूलतः यो नौसैनिक शक्तिद्वारा रणनीतिक, व्यापारिक, सैन्य स्वार्थको सम्बोधन गरिने ‘मसल्स डिप्लोमेसी’ कै एक अंग हो । १९ औं शताब्दीमा खासगरी युरोपेली साम्राज्य, त्यसमा पनि बेलायती उपनिवेशको पालामा भएको थियो, जसमा व्यापारमा कब्जा जमाउन, भूगोल विस्तार गर्न र राजनीतिक प्रभाव बढाउन तुलनात्मक कमजोर सामुद्रिक राष्ट्रलाई त्रासदीमा राख्न युद्धपोत पठाउने गरिन्थ्यो ।जुन–जुन देश खनिजमा धनी छन्, रणनीतिक अवस्थितिमा छन्, जुनमा महत्त्वपूर्ण सामुद्रिक मार्ग पर्छन्, तिनमाथि नियन्त्रण कायम गर्न तिनका किनारातिर युद्धपोत तेर्स्याएर राख्ने ताकि त्यो त्रासदीको जोखिम उठाउनुभन्दा कमजोर राष्ट्र बलियो राष्ट्रसँग सहमति गर्न तयार होस् । भारतमा व्यापार गर्न छिरेको इस्ट इन्डिया कम्पनीले त्यसरी नै त्यहाँ शासन गर्‍यो ।हतियारबन्द ठूला जहाज निसाना साधिएका देशका सामुद्रिक किनारानजिक राख्ने र आफ्ना नाजायज माग सम्बोधन गर्न दबाब दिने, नगरेमा बल प्रयोग गर्ने, धम्की दिने यसको मूल चरित्र हुन्छ । उपनिवेश बनाउन, साम्राज्य स्थापना गर्न, भूगोल विस्तार गर्न र व्यापारिक मार्ग नियन्त्रणमा लिन यो प्रयोग गरिन्छ । यसमा नौसेना वा सैन्य द्वन्द्वको उद्घोषचाहिँ गरिन्छ तर त्यसअघि नै कमजोर राष्ट्रलाई आत्मसमर्पण गर्न बलद्वारा बाध्य पारिन्छ । सैन्य शक्तिको प्रदर्शनको अन्तिम लक्ष्य तुलनात्मक रूपमा कमजोरमाथि बलियाको स्वार्थको सम्बोधन हुन्छ, जुन सन्धि र सहमतिका नाममा सार्वजनिक हुन्छ ।यो युद्धपोत कूटनीतिको सम्बन्ध सन् १८९० को दशकमा नौसेना रणनीतिकार थयर महानको ‘सी पावर थ्योरी’ सँग मिल्दोजुल्दो छ । ‘इतिहासमा समुद्री शक्तिको प्रभाव’ शीर्षकको उनको कृतिमा युद्धपोत कूटनीतिका सारभूत चरित्र पाइन्छन्, त्यस अर्थमा अहिले यो पुनरावृत्त मात्र भएको हो तर विस्तारित रूपमा । अर्थात् जसले सामुद्रिक मार्गमा कब्जा जमाउँछ, उसले विश्व शक्तिमाथि नियन्त्रण गर्छ भन्ने सोच हाबी हुँदै गएको अवस्था । भूराजनीतिको यो सिद्धान्तले जमिन, हवाईभन्दा समुद्रमाथिको पहुँच र नियन्त्रणलाई बढी महत्त्व दिन्छ । अहिले विश्वका सामरिक सामुद्रिक मार्गमा भएका तनाव यही गनबोट कूटनीतिद्वारा सिर्जित भएका हुन् । उद्देश्य युद्ध लड्ने होइन, नियन्त्रण जमाउने हो तर मिसाइल, फाइटर जेट र सवमरिन धम्कीका आधार बनेपछि तिनले युद्ध निम्त्याउँछन् नै ।'चोकप्वाइन्ट’ नियन्त्रणआजको भूराजनीतिक परिदृश्यमा सामुद्रिक सुरक्षा शक्तिले प्रमुख महत्त्व राख्छ भनिसक्यौं । तर आधुनिक युद्धपोत कूटनीतिको फराकिलो आयामभित्र अब नौसैनिक शक्ति मात्र पर्दैन, लडाकु जहाज, पनडुब्बी, अत्याधुनिक क्षेप्यास्त्र प्रणाली सबै पर्छन् । अर्थात् सारमा भन्दा बलको धम्की दिएर, त्यसको आतंक फैलाएर स्रोतमाथिको नियन्त्रण गर्ने नीतिको कार्यान्वयन गर्ने र त्यसमा विकसित सबै प्रविधिको प्रयोग गर्ने । महाशक्ति अमेरिका, उसको प्रतिस्पर्धी शक्ति चीन र अन्य शक्तिराष्ट्र यति बेला रणनीतिक महत्त्वका सामुद्रिक र स्थलमार्गमा प्रभाव विस्तार गर्न लागेका छन् ।अर्थात् उनीहरू ‘चोकप्वाइन्ट’ माथि नियन्त्रणको प्रयासमा छन् । यो भनेको संकुचित जलमार्ग वा स्थलमार्ग हो, जुन रणनीतिक हिसाबले अत्यन्त महत्त्वपूर्ण हुन्छ र जहाँबाट ठूलो मात्रामा व्यापारिक जहाज वा मालसामान आउजाउ गर्छन् । यस्तो मार्ग सीमित र छोटो हुने भएकाले त्यहाँ कुनै समस्या आएमा विश्वव्यापी आपूर्ति शृंखलामा ठूलो प्रभाव पार्न सक्छ । अहिले यी ‘चोकप्वाइन्ट’ विश्व शक्ति संघर्षका केन्द्रबिन्दुमा बदलिएका छन् ।केही उदाहरण हेरौं । विश्वका प्रमुख पाँच ‘चोकप्वाइन्ट’ मध्येको एक ‘हर्मुज जलडमरु’ माथि इरान भर्सेज अमेरिकाको छद्म युद्ध देखिन्छ । ओमान र इरानको बीचमा रहेको यसले फारसको खाडीलाई अरब र हिन्दसागरसँग जोड्छ, जहाँबाट करिब २० प्रतिशत विश्वको तेल निर्यात हुन्छ । तेल उत्पादक राष्ट्रले चीन, जापान, भारतलगायतका देशलाई निर्यात गर्छन् । ‘गनबोट डिप्लोमेसी’ को चेपुवामा परेको यो क्षेत्र यदि अवरुद्ध भयो भने आपूर्ति शृंखला नै प्रभावित हुन्छ ।त्यसैगरी, अर्को महत्त्वपूर्ण ‘चोकप्वाइन्ट’ मलेसिया र इन्डोनेसियाका बीचमा रहेको मलाक्का स्ट्रेट हो, जसले हिन्द र प्रशान्त महासागरलाई जोड्छ । विश्वको करिब २५ प्रतिशत व्यापार हुने यो रणनीतिक मार्ग चीन, भारत, अमेरिका, जापानलगायतका मुलुकको सामरिक चासोको केन्द्रमा छ । कथंकदाचित, अमेरिकासँग द्वन्द्व चर्केमा र उसका एसियाली साझेदारले नियन्त्रण जमाएमा त्यसको विकल्पका लागि समेत चीन लागेको छ । चीन यसमाथिको निर्भरता घटाउन चिन्तित छ, जसलाई उसले ‘मलाक्का दुविधा’ का रूपमा अर्थ्याएको छ ।अहिले अमेरिकाले हवाई आक्रमण गरिरहेको क्षेत्र भनेको बाब एल मन्देब जलडमरु हो, जहाँ यमनका विद्रोही समूहले सामुद्रिक कार्गोमाथि निरन्तर आक्रमण गरिरहेका छन् । डिबोटी र यमनको बीचमा रातोसागरलाई अदनको खाडीसँग जोड्ने यो मार्ग युरोप–एसिया तेल तथा मालसामान यातायातका लागि महत्त्वपूर्ण छ । यमन युद्ध, आतंकवाद र समुद्र डकैतीका कारण सधैं यो क्षेत्र अस्थिर छ । पनामा नहरमाथिको अमेरिकी नियन्त्रण पुरानै मुद्दा भयो । यस्ता अरू पनि स्थलमार्ग छन् ।अहिले राष्ट्रपति ट्रम्पले गरेको वा काउन्टरमा चिनियाँ राष्ट्रपति सी चिनफिङले अघि सारेको राजनीति तिनका सिधा सम्बन्ध विश्व नियन्त्रणसँग छन् । त्यसका लागि सामुद्रिक क्षेत्रलाई सबैभन्दा बढी प्रयोग गरिएको छ । अमेरिकामाथि निसाना साधेका चीन र इरानको प्रभाव ‘हर्मुज जलडमरु’ माथि छ । अमेरिकासँगको तनाव बढ्दै जाँदा इरानले पटकपटक यसलाई बन्द गर्ने धम्की दिन्छ । यहाँको सुरक्षा कायम गर्ने भन्दै अमेरिकी नौसेना स्थायी रूपमा तैनाथ छ ।नेपाल कुनै पनि रणनीतिक जल वा स्थलमार्गमाथि कुनै शक्तिराष्ट्रको प्रत्यक्ष दबाब र नियन्त्रणबाट प्रत्यक्ष प्रभावित हुँदैन । तर त्यहाँ हुने तनाव र आतंक सिर्जित अवरुद्धताले विश्व आपूर्ति शृंखलामा प्रभाव पार्दा नेपाल पनि प्रभावित हुन्छ । एकातिर समुद्रमाथिको सहज पहुँच चाहिएको छ, अर्कातिर त्यहाँ भएका नियन्त्रणका प्रयासमा तुलनात्मक रणनीतिक लाभलाई आधार बनाएर व्यवहारवाद प्रदर्शन गर्नु पनि छ । नेपालले सबैखाले आतंकवादको विरोध गर्छ, नेपालको भूमि कुनै देशका विरुद्धप्रयोग गर्न दिँदैन । भारत–पाकिस्तान तनावमा सरकारले लिएको नीति सही छ । आतंकवादप्रति तटस्थता नेपालको नीति होइन, सैन्य गठबन्धनमा असंलग्नता नेपालको नीति हो । पनामा नहरबाट सुरु भएको युद्धपोत कूटनीतिका बाछिटाहरू दक्षिण एसियाली संस्करणका रूपमा जम्मु कश्मीर देखिएका हुन् भने नेपालले मुद्दाका आधारमा व्यवहारवाद प्रदर्शन गर्नुपर्छ ।"
बजेटमा कृषि र वनका मुद्दा,"मेरा एक साथी र पारिवारिक आफन्त क्यान्सरबाट बितेपछि हामीले उपचारमा संलग्न अमेरिकाका डाक्टरसँग क्यान्सर रोगबारे बुझ्यौं । उनीहरूका अनुसार विषादीयुक्त खानेकुराले शरीरसँग लड्न प्रतिरक्षा गर्ने शक्ति कम हुने र क्यान्सर पनि आकर्षित हुने रहेछ ।नेपालमा बालीनालीमा विषादी छर्दा किसानले सुरक्षा मापदण्ड नअपनाउने र त्यसका कारण चर्मरोगदेखि क्यान्सरसमेत हुने गरेको पनि सुनिँदै आएको थियो । आफ्नै साथीहरू क्यान्सरले बितेका, किसानलाई क्यान्सर लाग्ने गरेका तथ्यहरूले मेरो मन बिथोलिरह्यो ।त्यसैले मलाई अर्गानिक कृषि व्यवसायको सोच आयो । जसका कारण सन् २०१५ मा गोल्यान समूहले कर्पोरेट सामाजिक उत्तरदायित्व (सीएसआर) अन्तर्गत झापाको रंगपुरबाट कृषि कर्मको सुरुवात गर्‍यो । झापामा सुरुमा अर्गानिक खेती गर्न किसान मानेनन् । हामी आफैंले १० कट्ठा जग्गा भाडामा लिएर कृषि उत्पादन नै नहुने ठाउँमा बिनाविषादी धान उत्पादन गरेर देखायौं ।उत्पादन राम्रो भयो तर बजारमा भाउ आएन । किसान र हाम्रो लागत किलोको ७/८ रुपैयाँ थियो । तर बजार भाउ ४ रुपैयाँ मात्रै । यो अवधारणा नै विफल हुने जोखिम देखेपछि हामीले नै किसानसँग किलोको १२ रुपैयाँमा किनेर ४ रुपैयाँमा बिक्री गर्‍यौं । त्यसका लागि व्यावसायिक रूपमा काम गर्न ‘माटो’ ब्रान्डको जन्म भएको हो । अहिलेसम्म झापा, काभ्रे, नवलपरासी, लमजुङ, अर्घाखाँची र गोरखामा गरी ६ ठाउँमा फर्म स्थापना भएको छ ।हाम्रा तीन उद्देश्य छन् । अहिले कृषिका मात्र कुरा भए, किसानको कुरा भएनन् । किसानको पेट भोकै छ । विदेश जाने अधिकांश युवा किसान परिवारकै हुन् । त्यसकारण पहिलो कुरा, किसानको आयआर्जन बढाउनुपर्‍यो । त्यो हाम्रो पहिलो उद्देश्य हो ।दोस्रो, उद्देश्य अर्गानिक उत्पादन हो । अर्गानिक उत्पादनको जिम्मा स्वास्थ्य र कृषि मन्त्रालयले लिनुपर्ने हो । अर्गानिक उत्पादनले निर्यात बढाउँछ, हाम्रो स्वास्थ्य पनि ठीक हुन्छ । यसमा स्थानीय तहले काम गर्नुपर्छ भन्ने अर्को उद्देश्य हो । किनभने तीन तहको सरकारमा सबैभन्दा बलियो स्थानीय तह छ । त्यसकारण हामीले गरिरहेको कृषिमा पालिकासँग समेत सम्झौता गरेका छौं ।सम्झौतामा सबैभन्दा माथि किसान हुन्छन् । त्यसका लागि हामीले जनता एग्रो एन्ड फरेस्ट्री लिमिटेड कम्पनी नै स्थापना गरेका छौं । पारिवारिक खेतीबाट व्यावसायिक खेती र करार खेतीको प्रवर्द्धन गरी उच्च मूल्य भएका बालीको प्रशोधन, प्याकेजिङ गरी निर्यात प्रवर्द्धन गर्न समुदायको तहमा उच्च प्रविधि उद्यमी सीपको विकास गरेका छौं । हरित उद्यममार्फत नेपालीको गुणस्तरीय जीवन र आर्थिक वृद्धिलाई टेवा दिन सरकार र किसानका बीचमा व्यावसायिक उत्पादकत्व र स्वच्छ व्यापार प्रवर्द्धनमा साझेदारी गरेका छौं ।सन् २०१५ देखि किसानहरूसँग सुरु गरिएको यो अभियानपछि मेरो अनुभव छ– कृषि क्षेत्रमा सबैभन्दा बढी सरकारले नै काम गर्नुपर्छ । विषादीको प्रयोग न्यूनीकरण, अर्गानिक खेती विस्तार र निर्यात बढाउन सरकारले यसै वर्षको बजेटमार्फत विभिन्न काम गर्नुपर्छ ।२०८१/०८२ को बजेट तथा आर्थिक ऐन, २०८१ मा करार खेतीमा वैदेशिक लगानी खुला गर्न आवश्यक कानुन संशोधन गरिने भनिएकै छ । करार खेती गर्ने संस्थाले स्थानीय सरकार (गाउँपालिका/नगरपालिका) सँग करार गरी उत्पादन गर्न लगाएको उपजबापत कृषकले करार खेती गर्ने संस्था वा कम्पनीबाट प्राप्त गर्नुपर्ने रकम कृषकलाई दिने कुराको सुनिश्चितता स्थानीय सरकारले गर्ने भनिएको छ । नेपालमा कृषिको प्रचुर सम्भावना रहेकाले करार खेतीमा विदेशी लगानी भित्र्याउँदा स्थानीय कृषकहरूको उत्पादनले बजार पाउने सम्भावना हुन्छ ।करार खेतीमा किसानलाई कम्पन र संस्थाले चाहिने सीप तथा प्रविधिसमेत दिन्छ । यसले किसानलाई दक्ष बनाउँछ । करार खेतीमा बाली क्यालेन्डर (पात्रो) को योजना समाहित गर्नाले कृषकका लागि अत्यन्त फलदायी हुन्छ ।अहिले उत्पादन गरेको कृषि उपज बजारसम्म पुग्न नसक्दा किसानले आम्दानी गर्न सकेका छैनन् । कृषि उपज भण्डारण तथा प्रशोधनको व्यवस्था छैन । नेपाली किसान छोटो अवधिमा फल्ने र तत्काल आम्दानी हुने किसिमको बालीतर्फ आकर्षित भएको पाइन्छ । नेपालको भौगोलिक विविधताले गर्दा हाल विश्वभर माग बढिरहेको विभिन्न फल उत्पादन गर्न सक्ने अवस्था छ । तर यी फलफूलहरू व्यावसायिक रूपमा फलदायी हुनका लागि ३ देखि ६ वर्षसम्मको समय लाग्न सक्छ । तसर्थ, किसानलाई यस्ता खेतीतर्फ आकर्षित गर्न करार खेती गर्ने संस्था र कम्पनीलाई सहुलियतपूर्ण कर्जा चाहिन्छ । सिँचाइको व्यवस्था, जैविक मल अनुदानमा दिने सुविधा चाहिन्छ ।त्रिपक्षीय सम्झौता गर्नका लागि अनिवार्य पब्लिक कम्पनी हुनुपर्छ । कम्पनी तथा सोअन्तर्गतको कम्पनीको करार खेती गरिने क्षेत्रको कम्तीमा एक सय किलोमिटरभित्र कृषि प्रशोधन इकाइ हुनुपर्छ । करार खेती र प्रशोधन गर्ने पब्लिक कम्पनीलाई प्रशोधन, भण्डारण, कच्चा मालका लागि कम्तीमा ७ वर्ष अवधिका लागि २ प्रतिशत ब्याजदरमा सहुलियत कर्जा जरुरी छ । सरकारी स्वामित्वमा भएका वनका जग्गाहरू प्रशोधन इकाइ र अनुसन्धान विकासका लागि सरकारले भाडामा उपलब्ध गराउने, विद्युत् महसुल दर प्रतियुनिट २ रुपैयाँ लागू गर्नु आवश्यक छ ।छिटोछरितो एकै निकायबाट सम्पूर्ण निर्णय हुन एकद्वार प्रणाली जरुरी छ । नेपालमा स्वदेशी उत्पादनको तुलनामा विदेशी उत्पादनको लागत खर्च कम हुन्छ । नेपाली उत्पादनभन्दा विदेशी उत्पादन कम मूल्यमा बजारमा उपलब्ध हुने अवस्था छ । तसर्थ, सरकारी निकायबाट त्यस्तो कृषि उत्पादन हुने खरिदमा, नेपाली उत्पादनको मूल्य केही बढी भए पनि खरिद गर्ने प्रावधान ल्याउनुपर्छ । यसले नेपाली उद्योगीलाई प्रोत्साहन मिल्छ ।किसानले मागअनुसार मल पाएका छैनन् । निजी क्षेत्रलाई मल पैठारीका लागि बाटो खुले प्रतिस्पर्धा बढी हुन्छ । हाल प्राप्त हुनेभन्दा कम मूल्यमा बजारमा मल सहज उपलब्ध हुन्छ । मलबापतको अनुदानका लागि सरकारको खर्चसमेत उल्लेख्य रूपमा घट्छ । विभिन्न प्रतिवेदनले रासायनिक मलको प्रयोगबाट माटोको उत्पादन शक्ति घट्ने र भएको उत्पादनसमेत स्वास्थ्यका लागि हानिकारक हुने देखाएका छन् ।रासायनिक मलको सट्टामा प्रांगारिक मलको प्रयोगलाई प्रोत्साहन गर्ने नीति–नियम आवश्यक छ । कृषिमा लगानी आकर्षित गर्न अपरिहार्य छ । करार खेती, कृषि उत्पादन, प्रशोधन, भण्डारण, वितरण तथा मार्केटिङमा संलग्न कृषिमूलक उद्योगमा गरिने लगानी ल्याउनुपर्छ । नेपालमा भारतबाट आयात हुने तयारी कृषि उत्पादनले पनि यहाँको उत्पादनलाई असर गरिरहेको छ । कृषिमा भारत सरकारले दिने अनुदान, सहुलियतको अनुपातमा नेपालमा हुने पैठारी कर सामान्य हुँदा रैथाने उत्पादनका लागि असमानता सिर्जना गरेको छ । भारत र नेपाली कृषि उत्पादनको ‘लेभल प्लेइङ फिल्ड’ समान छैन ।त्यसकारण देशको राजस्व बढाउनका लागि पनि कृषि सुधार शुल्क आवश्यक छ । आर्थिक ऐनमार्फत हाल केही वस्तुमा कृषि सुधार शुल्क ५ प्रतिशत र केहीमा ९ प्रतिशत छ । आगामी आर्थिक वर्षमा ९ प्रतिशत कायम गर्नुपर्छ । कृषि तथा वन पैदावारजन्य वस्तुसँग सम्बन्धित उद्योगलाई प्रोत्साहित गर्नका लागि शतप्रतिशत नेपालमै उत्पादित कृषि तथा जडीबुटीजन्य वस्तुको निर्यातमा ८ प्रतिशत अनुदान दिनुपर्छ ।नेपाल भूपरिवेष्टित मुलुक भएकाले यहाँका उत्पादन विदेश निकासी गर्दा उल्लेख्य ढुवानी खर्च बेहोर्नुपर्छ । यस परिस्थितिमा सरकारले वायुसेवा निगमसँग सहकार्य गरी वा आफैं विमान ढुवानी सेवा सस्तो मूल्यमा प्रदान गरे नेपाली कृषि उत्पादन विदेशी बजारमा पुर्‍याउन सहज हुन्छ । नेपालमा बाँझो कृषियोग्य जग्गा धेरै छ ।यस्तो जग्गा स्थानीय तहले मनासिव रकममा भाडामा प्राप्त गरी उक्त रकम पुनः किसान तथा कृषिमूलक उद्योगसँग करार गरी कृषि प्रयोजनका लागि भाडामा दिने प्रणाली लागू गर्नुपर्छ । यसले उपलब्ध भूमिको उचित सदुपयोग हुन्छ ।भारतलगायतका देशले विभिन्न खाद्य पदार्थ जस्तै बास्मती चामल, कोदोको बौद्धिक सम्पत्तिसम्बन्धी अधिकारमा एकाधिकार सुनिश्चित गर्न कदम चालेको छ । मौलिक रैथाने बालीसँग सम्बन्धित बौद्धिक सम्पत्तिको अधिकारमा नेपालको एकाधिकार हासिल गर्नका लागि आवश्यक निकायमा दर्ता गर्न अत्यन्त आवश्यक छ । कुनै पनि कृषि उत्पादन निकासी गर्दा सामान्यतः कुनै न कुनै प्रमाणीकरण खोजिन्छ । त्यस्तो प्रमाणीकरण शुल्क अत्यधिक महँगो हुन्छ । स्थानीय कृषकलाई वित्तीय भार पर्ने गरेको छ । सरकारले शुल्क बेहोरेको अवस्थामा किसानलाई आफ्नो उत्पादन निकासी गर्नका लागि सहायता मिल्ने अवस्था बनाउनुपर्छ ।अन्तर्राष्ट्रियस्तरमा मान्यता प्राप्त खाद्य प्रयोगशाला कृषिका लागि अपरिहार्य छ । खाद्य पदार्थको जाँचका लागि महिनौं समय लाग्ने स्थिति विद्यमान छ । तसर्थ, हाल सञ्चालनमा आएका प्रयोगशालामा निजी लगानीलाई बाटो खोल्दा प्रयोगशालाको स्तरोन्नति हुन्छ ।विद्यमान कानुनी प्रावधान (वन ऐन तथा नियमावली) अनुसार व्यावसायिक प्रयोजनका लागि उत्पादन भएको तथा प्रयोग हुने जडीबुटी तथा वन पैदावारका लागि समेत वन कार्यालयबाट छोडपुर्जी लिनुपर्ने प्रावधान छ । यसले सहज आपूर्तिलाई कठिन बनाएको छ । केही अपवादको सिर्जना गरी यसरी व्यावसायिक प्रयोजनका लागि उत्पादन भएको जडीबुटी तथा वन पैदावरको नियमन कृषि विभागअन्तर्गत ल्याउनुपर्छ ।नेपालले काठबाट मात्र वार्षिक ७ खर्बको व्यापार गर्न सक्ने सम्भावना छ । यस अवसरलाई सदुपयोग गर्न काठको निर्यातमा शून्य भन्सार दर राख्नुपर्छ । आगामी बजेटले यी विषयलाई सम्बोधन गरे किसानका मुद्दा सम्बोधन हुनुका साथै निजी लगानी आकर्षित र अर्थतन्त्रलाई समेत चलायमान बनाउन सहयोग पुग्छ ।"
डिजिटल शासनको कोरियाली मोडल,"सार्वजनिक प्रशासनको परिभाषा बिस्तारै बदलिँदै छ । शासन अब केवल सेवाको दक्ष प्रवाहमा सीमित छैन, बरु सूचना, प्रविधि र नीतिगत समन्वयको त्रिवेणीमार्फत नागरिक–राज्य सम्बन्धलाई नयाँ ढंगले परिभाषित गर्न थालेको छ ।हालै दक्षिण कोरियाको सेजोंग सहरमा आयोजित डिजिटल गभर्नमेन्ट एक्जिक्युटिभ प्रोग्राम २०२५ मा सहभागी हुँदा त्यहाँ भइरहेको अभ्यासको जीवन्त अवलोकन गर्ने अवसर मिल्यो । दक्षिण कोरियाली अनुभवले एउटा कुरा प्रस्ट बनायो– प्रविधि तब मात्र सार्थक हुन्छ, जब त्यसले राज्य संरचना, नीति निर्माण र नागरिक सहभागितामा समावेशी रूपान्तरण ल्याउन सक्छ ।एआई नीतिहरू र सार्वजनिक सेवाहरूका लागि दक्षिण कोरियाको दृष्टिकोण तीन मुख्य कुरामा आधारित रहेको देखियो– एआई विज्ञहरूको विकास, कम्प्युटिङ क्षमताको विस्तार र गुणस्तरीय डेटा व्यवस्थापन ।उदाहरणका लागि : विश्वविद्यालयहरूमा डेटासम्बन्धी संकायहरू विस्तार गरी स्नातक र स्नातकोत्तर तहका विद्यार्थीलाई तयारी गरिन्छ, राष्ट्रियस्तरमा एआई कम्प्युटिङ केन्द्र स्थापना गरिन्छ र एकीकृत सार्वजनिक डेटा विन्डोमार्फत संरचित तथा असंरचित डेटा संकलन तथा प्रयोग गरिन्छ । यसैका आधारमा सडक मर्मत व्यवस्थापन, रोग पूर्वानुमान, सांकेतिक भाषा अनुवाद र वन विनाश अनुगमन सेवामा एआई प्रयोग भइरहेको छ ।सेवा प्रवाह र प्रविधिदक्षिण कोरियाको ‘गभर्मेन्ट ट्वान्टी फोर (गभ–२४)’ प्रणाली प्रविधिको नागरिक केन्द्रित प्रयोग तथा विस्तारको विशेष उदाहरण हो, जसले करिब सयभन्दा बढी सरकारी सेवा एउटै डिजिटल प्रवेशद्वारमार्फत नागरिकसम्म पुर्‍याउँछ ।नागरिकले जन्म प्रमाणपत्र, कर, निवेदनलगायतका काम एउटै प्रणालीमा सहज रूपमा गर्न सक्छन् । एक ‘क्लिक’ को भरमा सबै सेवा उपलब्ध गराउन सकिन्छ । लोकतन्त्रमा नागरिकलाई केन्द्रमा राखेर प्रविधिको प्रयोगमार्फत यस्तो नवीनतम संरचना विकास गरिएको छ । यस्तो संरचनाले नागरिकको दैनिक जीवनको अनुभवलाई सजिलो मात्र बनाएको छैन, राज्य–नागरिक सम्बन्धलाई समेत नयाँ आधारमा पुनः परिभाषित गरेको छ ।दक्षिण कोरियाको यस्तो अभ्यास नेपालका लागि केवल अनुकरणीय मात्र नभई उत्प्रेरणामूलक पनि छ । अहिले नेपालमा विभिन्न मन्त्रालय र निकायमा छुट्टाछुट्टै सूचना प्रणाली सञ्चालनमा छन् । तिनका बीच अन्तरसम्बन्ध र समन्वयको खाका बनाउँदै, सेवासम्बन्धी कामलाई एकीकृत ढाँचामा लैजानु आजको आवश्यकता हो । यसका लागि नीति–निर्माताहरूले सेवा प्रवाहमा ‘प्रक्रिया सुधार’ मात्र होइन, ‘अनुभव रूपान्तरण’ तर्फ पनि सोच्न आवश्यक छ ।दक्षिण कोरियाको ‘व्यक्तिगत सूचना संरक्षण ऐन’ ले व्यक्तिको व्यक्तिगत जानकारीको अधिकारलाई सुनिश्चित गर्न विभिन्न सुधारहरू प्रस्तुत गरेको छ । विशेष गरी नयाँ संशोधनले डेटा पोर्टेबिलिटी अधिकार (आफ्नो व्यक्तिगत जानकारी आफैं वा तेस्रो पक्षमा सार्न पाउने अधिकार), मोबाइल भिजुअल डेटा प्रशोधन उपकरण जस्तै ड्रोन र स्वचालित सवारीका लागि कानुनी आधार र स्वचालित निर्णय प्रक्रियामा पारदर्शिताजस्ता विषय समेटेको छ । यी उपायले डेटा अर्थतन्त्रको विकाससँगै विश्वसनीय सूचना संरक्षण समाज निर्माण गर्न मद्दत पुर्‍याउने अपेक्षा गरिएको छ ।दक्षिण कोरियाली ‘केडीआईडी’ अर्थात् डिजिटल आईडी प्रणालीले नागरिकलाई आफ्नै डेटामाथि आफ्नै स्वामित्व दिने अभ्यास प्रस्तुत गरेको छ । आफ्ना व्यक्तिगत डेटा उपलब्ध गराएबापत नागरिकलाई सेवा प्रदान गर्ने मात्र नभई यसको उचित प्रयोग, गोपनीयता तथा स्वामित्वमा समेत दक्षिण कोरियाली सरकार नागरिकप्रति उत्तिकै सजग र जिम्मेवार रहेको देखिन्छ । यो केवल प्रविधिको प्रयोग होइन, राज्यको जिम्मेवारीलाई नागरिक सशक्तीकरणतर्फ डोर्‍याउने दृष्टिकोण पनि हो ।नेपालले पनि डिजिटल राष्ट्रिय परिचयपत्र प्रणाली प्रारम्भिक रूपमा कार्यान्वयन गरिसकेको छ । तर अब यसका अगाडि नीति तहमा डेटा गोपनीयता, नैतिक प्रयोग र नागरिक स्वामित्वजस्ता संवेदनशील मुद्दालाई समेट्दै एक समग्र डिजिटल डेटा अधिकार ऐन निर्माण गर्ने दिशामा सोच्नु आवश्यक छ ।कोरियाली आकांक्षादक्षिण कोरिया अहिले विश्वकै शीर्ष कृत्रिम बौद्धिकता शक्ति बन्ने लक्ष्यसहित अघि बढिरहेको छ । राष्ट्रपतिस्तरीय एआई समिति गठन गरी सरकारले एआई चिप्स सुरक्षित गर्ने, विश्वस्तरीय एआई मोडेल विकास गर्ने र एआई तथा सेमिकन्डक्टर क्षेत्रमा लगानी विस्तार गर्ने नीति तय गरेको छ । दक्षिण कोरियाले शिक्षा, उद्योग र नीतिलाई एउटै सन्दर्भमा समेट्दै एआईलाई राष्ट्रिय रूपान्तरणको मूल उपकरणका रूपमा अघि सारेको छ ।स्थानीय सरकारहरूमा जनरेटिभ एआईको प्रयोगले नागरिक सेवामा प्रभावकारी सुधार ल्याएको छ । विशेष रूपमा च्याटबोट र आवाज पहिचान प्रविधिमार्फत सेवामा पहुँच सजिलो बनाइएको छ भने स्वास्थ्य क्षेत्रमा रोगको पूर्वानुमान र व्यक्तिगत जानकारीमा आधारित उपचारमा एआईको प्रयोग भइरहेको छ । यस्तै, प्राकृतिक प्रकोप रोकथाम तथा अपराध नियन्त्रणमा पनि एआई सहयोगी सावित हुँदै आएको छ, जसमा सीसीटीभीसँग अनुहार पहिचान प्रविधि जडान गरिएको छ र गोपनीयताको सुनिश्चितताका लागि नैतिक मापदण्ड अपनाइएको छ ।दक्षिण कोरियामा एआई प्रविधिको प्रयोग नीति निर्माण र सेवा प्रवाहमा मात्रै सीमित छैन, यो अब विपद् व्यवस्थापनदेखि सार्वजनिक स्वास्थ्य र ट्राफिक नियन्त्रणसम्म विस्तारित भएको छ । आगामी १० वर्षमा बहुसंख्यक कोरियन नागरिक कुन रोगबाट बढी ग्रस्त हुन सक्छन् भन्ने पूर्वानुमानसमेत एआईको माध्यमबाट गर्न सकिने गरी काम भइरहेको छ । त्यस्तै, एआई क्यामेरा प्रयोग गरी ट्राफिक व्यवस्थापनमा समेत दक्षिण कोरिया निकै अग्रपंक्तिमा देखिन्छ ।नेपालले पनि एआई नीति निर्माणको प्रारम्भिक चरणमा पाइला राखिसकेको छ । अब हाम्रो प्राथमिकता एआई स्यान्डबक्स स्थापना हुन सक्छ, जसअन्तर्गत नीति प्रस्तावहरूको परीक्षण र पूर्वमूल्यांकन डेटा विश्लेषणमार्फत गर्न सकिन्छ । साथै, स्थानीय सन्दर्भअनुसार पारदर्शिता, समानता र सामाजिक उत्तरदायित्वलाई ध्यानमा राखेर एआई नीति आचारसंहिता तयार पार्नु दीर्घकालीन नीति निर्माणका लागि उपयोगी हुनेछ ।डिजिटल समावेशितादक्षिण कोरियामा दृष्टिविहीन, अशक्त र ज्येष्ठ नागरिक जो अझै डिजिटल प्रविधि प्रयोगका लागि तयार भइसकेका छैनन्, तिनीहरूलाई लक्षित गरेर डिजिटल पहुँच सुनिश्चित गर्न विशेष कानुनी र प्राविधिक व्यवस्था गरिएको छ ।समावेशी शासनको अभ्यास त्यहाँ प्रविधिको डिजाइनदेखि सेवा कार्यान्वयनसम्म देखिन्छ । वर्तमान समयमा डिजिटल पहुँच विस्तारसँगै अब नीति निर्माणको केन्द्रमा डिजिटल समावेशिता सूचकांक तयार पार्ने दिशामा अघि बढ्नुपर्छ, जसले सामाजिक, भाषिक, भौगोलिक तथा आर्थिक विविधताबीच सबैका लागि समान पहुँच सुनिश्चित गर्न सघाउनेछ ।नेपालमा अहिले डिजिटल शिक्षा, स्वास्थ्य, स्मार्ट सहर, ई–गभर्नेन्स, नागरिक एपजस्ता छुट्टाछुट्टै कार्यक्रम अगाडि बढिरहेका छन् । तर यी सबै प्रयासलाई एउटै नीतिगत चौतारीमा ल्याई ‘डिजिटल गभर्नमेन्ट मास्टर फ्रेमवर्क’ तयार गर्नु अबको रणनीतिक आवश्यकता हो । यस्तो फ्रेमवर्कले नीति, प्रविधि र कार्यान्वयनबीच समन्वय स्थापना गर्न सक्छ, जसले स्पष्ट मूल्यांकनयोग्य सूचकहरूका आधारमा नतिजामुखी शासन प्रवाह सम्भव बनाउँछ ।डिजिटल शासन केवल सेवा सजिलो बनाउने उपाय मात्र होइन, यो राज्य सञ्चालनको नयाँ दर्शन पनि हो । दक्षिण कोरियाली अभ्यासले सिकाउँछ– प्रविधि तब मात्र सफल हुन्छ, जब त्यसको मूलमा समावेशिता, उत्तरदायित्व र नीतिगत स्पष्टता हुनेछ ।नेपालले यी अभ्यासलाई हुबहु लागू नगरी आफ्नो सामाजिक, सांस्कृतिक र प्रशासनिक सन्दर्भअनुसार अनुकूलन गर्दै नीतिमा रूपान्तरण गर्न सकेमा डिजिटल नेपाल केवल नारा मात्र होइन, सुशासनको स्थायी आधार बन्न सक्छ । हामीसँग पर्याप्त जनशक्ति, प्रविधिमा पकड राख्ने युवा शक्ति र प्रगतिशील सोच छ । अब यी सबैलाई समन्वय गर्दै डिजिटल शासनलाई ‘प्रविधि कार्यक्रम’ होइन, ‘राज्य दर्शन’ का रूपमा अगाडि बढाउनु बुद्धिनिष्ठ कार्य हुनेछ ।- परियार सूचना तथा प्रसारण विभागका महानिर्देशक हुन्।"
हाकिमको बिदाइ,"हामीकहाँ जागिरे जीवनबाट कर्मचारीको बिदाइ गर्दा प्रायः तह तथा पदअनुसार गरिने प्रचलन छ । तर सामान्यतया गर्नुपर्ने त समान बिदाइ नै हो । जागिरे अवधिमा धेरै हाकिम देखियो । अझ भनौं, विभिन्न स्वभावका हाकिमहरू झेलियो ।कोही अरूको खुट्टामा टेक्ने, कोही अरूको कानले सुन्ने, कोही अरूको आँखाले हेर्ने, कोही मान्छेलाई मान्छे नदेख्ने हाकिम पनि थिए । अझ कोही–कोही त भुइँमा न भाँडामा भएका, कोही आफूलाई सर्वज्ञाता ठान्ने हाकिम पनि हुँदा रहेछन् । तर कोही भने साँच्ची नै हाकिम हुनका लागि जन्मिएका जस्ता पनि थिए । जे–जस्ता हाकिम भए पनि बिदाइको दिन ती सबैका ‘सात खत’ माफी दिने चलनको प्रत्यक्षदर्शी म पनि छु ।बिदाइ प्रसंग उठ्दा म आफैंलाई हाकिम सम्झेर बिदाइको कल्पना गर्छु । मेरो मनमा अनेक भाव तरंगित हुन्छन् । तिनैलाई तरंगित काल्पनिक भाव यहाँ समेट्ने कोसिस गरेकी छु । कार्यालयमा बिहानैदेखि बिदाइको काम सुरु भएको थियो । कर्मचारीहरू आ–आफ्नै ढंगबाट चहलपहल गरिरहेका थिए ।कोही मेरो कोठामा छिरेरै केही भन्न खोजिरहेजस्ता देखिन्थे त कोही फरक प्रसंगमा कुराकानीको विषय उठान गर्न खोजेजस्ता । मैले जसलाई नजिक ठानेकी थिएँ, उनीहरू भने कहाँ के गर्दै थिए– अनुमानसमेत लगाउन कठिन थियो । किनकि केही समयदेखि नै उनीहरूको भेटघाट पातलो थियो । हुन पनि किन नहोस्– अब मसँग उनीहरूले के नै लिनु छ र ? मैले गरिदिनु नै के छ र ? जे मैले उनीहरूका लागि गर्नु थियो, त्यो त गरिसकेकी थिएँ, जे तिनीहरूले मसँग लिनु थियो, लिइसकेका थिए ।बिदाइको कार्यक्रम सुरु भयो । धेरैले मेराबारेमा बोले । ‘अब उहाँको अभाव संगठनलाई खड्किरहनेछ, संगठनलाई उहाँको साथ सहयोग अझै आवश्यकता थियो’ आदि–आदि । यसै क्रममा मेरो पनि बोल्ने पालो आयो । मलाई बोल्न कठिन थियो ।किनकि यति लामो विरासत बोकेको राजसंस्था नहुँदा त देश चलेकै छ भने म बबुरो यति ठूलो संस्थाबाट बाहिरिँदै गर्दा के नै फरक पर्छ र ? मजस्ता त कति आए, गए ! म गएर कति नै फरक पर्ने हो र ? तैपनि मनलाई बाँधेर औपचारिकताका शब्द सम्झँदै आफ्नो मन्तव्य पूरा गरें । माला, खादा, टीका, मायाको चिनो पाएँ । खाजाको राम्रो प्रबन्ध गरिएको थियो । कार्यक्रम समापन भएपछि सबै जना आ–आफ्नो घर जान हतारिँदै थिए । मेरो मन भारी त थियो नै खोइ किन हो त्यो क्षणमा शरीर पनि भारी लागिरहेको थियो ।म बल्लतल्ल कार्यालयको गेटसम्म पुगें, मेरा वरिपरि कोही थिएनन्, न त अगाडि र पछाडि नै । सधैं म चढेर जाने सवारीसाधन गेटमा पर्खिरहेको थियो तर चालक भने देखिनँ । सोधें, ‘खोइ त गुमाने ?’ऊ त अघि नै घरमा काम छ भन्दै निस्किएको कुरा नयाँ चालकले बताए । ‘तिम्ले आज हाकिम साबलाई घर छोडिदेऊ है भन्दै थियो,’ उनले भने । ‘अरू पनि केही भनेको थियो त गुमानेले ?’ मैले प्रतिप्रश्न गरें ।‘हजुर !’ उनले अगाडि भने, ‘दसैंताका हजुरलाई पावर/भेटी/कोसेलीका रूपमा ल्याएका बोतल र अन्य सामान उसले हजुरको घरमा ओसारेर थाक्थ्यो रे । तर हजुरले कुनै दिन पनि उसलाई केही दिनुभएन रे । तिहारताका त सामान हेर्न मालिक्नी साबले गाडीमा ड्राइभरको सिटतिर पनि मोबाइलको लाइट बालेर बोतल छुट्ला कि भनेर हेरेकामा साह्रै चित्त दुखाको रैछ उसले । यस्तै–यस्तै गन्थन गर्थ्यो दिनैभरि ।’म बिदाइ भएर गेटबाट बाहिरिँदै गर्दा मनमा अनेक कुरा खेल्न थाले । सधैंभरि मेरो सेवामा समर्पित चालक जसलाई मैले सधैं चालकै रूपमा हेरें, कहिल्यै उसलाई ऊ पनि मजस्तै मान्छे हो, उसको पनि पेट छ, उसको पनि मन छ, उसको पनि घरपरिवार छ, ऊ पनि समयमा घर पुग्नुपर्छ भन्ने कहिल्यै हेक्का राखिनँ । सायद यसैको परिणाम होला– आज मेरो अन्तिम दिनको सेवालाई अरूमा सारेर ऊ गएको । चालकको प्रसंग सँगसँगै अन्य धेरै कर्मचारीको अनुहार एकपछि अर्को गर्दै यसरी नै नाच्न थाले ।जोमाथि टेकेर म अडिएकी थिएँ, उनीहरू त फेरि कसैलाई टेको लगाउन हिँडिसकेका थिए । जसका आँखाले हेरें, तिनीहरू पनि कसैको चस्मामा पावर थप्दै थिए, जसको मनलाई बुझें, उनीहरू पनि अरू कसैलाई मन बुझाउन जाँदै थिए । जो जसलाई मैले आफ्नो ठानेर सधैं च्यापिरहें, उनीहरू अर्को च्याप्ने मजस्तैको खोजीमा लागे भने ती अन्य जो कसैको चाकडी र चाप्लुसी नगरी काममा खटिन्थे, तिनीहरूलाई मैले सधैं खेदो मात्रै गरें । तिनीहरूको मनले आज म कार्यालयबाट बाहिरिरहँदा के भनिरहेको होला ? अब यो कुरा सोच्नुबाहेक मसँग विकल्प थिएन ।सोचें– मान र सान भनेको पदको तातो रहुन्जेल मात्रै रहेछ । आफैंलाई धिक्कारें– ठीकलाई ठीक र बेठीकलाई बेठीक भन्न नसकेकामा । अफसोच पनि लाग्यो– संगठनभित्र कुनै प्रणालीको विकास गर्न नसकेकामा । सधैं धमिलो पानीमा माछा मार्ने काम गर्न पुगें, सच्चा र इमानदारलाई कहिल्यै प्रोत्साहन गरिनँ ।यसरी जागिरबाट अवकाश भइरहँदा अरूले सम्झने काम मैले केही नगरेको अनुभव पनि भयो । म त केवल एउटा ठेकेदारजस्तो आफ्नो ठेक्का सकें र अर्को ठेक्काका लागि क्वालिफाइड ठेकेदारमा आफ्नो नाम दर्ज गराउन तल्लीन मात्रै रहें । प्रश्नहरू उब्जिरहे तर जवाफ आउने समय सकिएको थियो । बिदाइको दिन मात्रै बल्ल पो सब चीज थाहा पाउँदै थिएँ । अब पश्चात्ताप सिवाय के नै गर्न सक्थें र ! यही बेला मेरो अन्तरमनले भन्दै थियो– ‘मेरोजस्तो पश्चात्ताप गर्ने गरी अन्य हाकिमको यसरी बिदाइ नहोस् ।’–कँडेल राष्ट्रिय वाणिज्य बैंककी उपकार्यकारी अधिकृत हुन्।"
नागरिकको स्वास्थ्य र राज्यको आर्थिक स्वास्थ्य रुग्ण हुने अवस्था,"ठीकठाकै चलिरहेको परिवारमा जब कोही बिरामी पर्छ, त्यसमा पनि गम्भीर प्रकृतिको बिरामी पर्छ, तब सो परिवारको लय भत्किन्छ । बिरामी र आफन्तले पाउने अल्पकालीन–दीर्घकालीन हैरानीको पाटो उल्लेखनीय छँदै छ, आर्थिक–सामाजिक उतारचढावसमेत बेहोर्नुपर्छ ।औषधि उपचारमा हुने व्यक्तिगत खर्चकै कारण नेपालमा प्रत्येक वर्ष ५ लाख ७४ हजार २ सय ९४ नागरिक गरिबीको रेखामुनि धकेलिने गरेको विश्व बैंककै प्रतिवेदनको तथ्यांकले नेपालमा स्वास्थ्य उपचारको जटिलता प्रस्ट हुन्छ ।यता राज्यले सञ्चालन गरेका सामाजिक स्वास्थ्य सुरक्षा कार्यक्रम छरिएका छन् र फरक–फरक ढंगले चलिरहेका कारण राज्यको ठूलो धनराशि खर्च भइरहेको छ । यसरी खर्च हुने अनुमानित ४१ अर्ब रुपैयाँमध्ये करिब २१ अर्ब रुपैयाँ दोहोरो खर्च हुने गरेको छ । एकै व्यक्तिले दोहोरो–तेहरो सुविधा लिने गरेका छन् भने कतिपयले आधारभूत उपचार पनि पाउँदैनन् । यसरी नागरिकको स्वास्थ्य र देशको आर्थिक स्वास्थ्य दुवैमा प्रतिकूल असर परेको छ ।लोककल्याणकारी राज्यले विभिन्न ढाँचाका कार्यक्रममार्फत नागरिकलाई सुविधा दिँदै आएका पनि छन् । नेपालमा पनि नागरिकलाई आंशिक सुविधा पुर्‍याउने उद्देश्यसहित कैयौं कार्यक्रम सञ्चालनमा छन् । स्वास्थ्य मन्त्रालयअन्तर्गत सामाजिक स्वास्थ्य सुरक्षा योजनाअनुसार थरीथरी कार्यक्रम छन् ।विपन्न नागरिक औषधि उपचार, आमा सुरक्षा, १५ वर्ष मुनिका बालबालिका र ७० वर्ष माथिका ज्येष्ठ नागरिकको मुटुको निःशुल्क उपचार, विपन्न नागरिकका लागि कडा रोगको निःशुल्क उपचारजस्ता कार्यक्रम सञ्चालनमा छ । स्थानीय तहबाट पनि स्वास्थ्य सहायता दिइन्छ । वडाको सिफारिसमा अस्पतालका सामाजिक सेवा इकाइमार्फत पनि निःशुल्क सेवा दिने गरिएको छ ।प्रदेश सरकारले स्वास्थ्य अनुदान दिने गरेका छन् । यस्तै, श्रम, रोजगार तथा सामाजिक सुरक्षा मन्त्रालयमातहत सञ्चालित सामाजिक सुरक्षा कोषमार्फत औषधि उपचार हुन्छ । रक्षा मन्त्रालयमातहतको सैनिक कल्याणकारी कोषमार्फत नेपाली सेना र उनका परिवारलाई गृह मन्त्रालयको प्रहरी कल्याण कोषमार्फत प्रहरी र तिनका परिवारलाई निःशुल्क उपचार दिने गरिएको छ ।संघीय मामिला तथा सामान्य प्रशासन मन्त्रालयअन्तर्गत सिभिल अस्पतालले अधिकृतस्तरका कर्मचारी तथा उनका परिवारलाई उपचारमा ४० प्रतिशत छुट र अधिकृतस्तर मुनिका तथा सेवा निवृत्त तथा उनका परिवारलाई ५० प्रतिशत छुटको व्यवस्था गरेको छ । त्यस्तै, अर्थ मन्त्रालयमातहतको कर्मचारी सञ्चय कोष, नागरिक लगानी कोष, विभिन्न बैंकहरूले बिमा कम्पनीसँग समन्वय गरी खातावालालाई निश्चित रकम उपचारका लागि दिने गरेका छन् ।जति कम व्यक्तिले जति बढी सुविधा लिन्छन्, बाँकी व्यक्ति त्यस्तो सुविधा लिनबाट वञ्चित हुन्छन् । सीमित व्यक्तिले दाहोरो–तेहरो भुक्तानी लिँदा बाँकीले आधारभूत सुविधा पनि नपाउने अवस्था बन्छ । पहुँचवाला एउटै व्यक्तिले धेरैतिरबाट सुविधा लिइदिँदा वास्तवमै सहयोग चाहिएको पहुँचहीनले स्वाभाविक सुविधा पनि नपाउन सक्छ । यतिबेला सामाजिक न्याय पनि खण्डित हुन पुग्छ । त्यसैले पनि एउटै व्यक्तिले दोहोरो सुविधा लिने बाटो बन्द गरिनुपर्छ । त्यसले अन्ततः स्वास्थ्य उपचारमा राज्यले गर्नुपरिरहेको दोहोरो खर्च अन्त्य हुन सक्छ ।सामाजिक स्वास्थ्य सुरक्षाका कार्यक्रमलाई एकद्वार प्रणालीमार्फत सञ्चालन गर्न सकिएमा राज्यको दोहोरो खर्च अन्त्य हुने आधार बन्ने विज्ञ बताउँछन् । स्वास्थ्यमन्त्री प्रदीप पौडेलले २०८१ साउनमा सामाजिक स्वास्थ्य सुरक्षाका कार्यक्रम एकीकृत गर्ने घोषणा गरेका पनि थिए । तर, अझै पनि अन्य मन्त्रालयमातहत सञ्चालित सामाजिक स्वास्थ्य सुरक्षाका कार्यक्रम त परै छ, स्वास्थ्य मन्त्रालयअन्तर्गत सञ्चालित स्वास्थ्यका कार्यक्रमहरूसमेत एकद्वार प्रणालीमार्फत सञ्चालन गर्न सकेका छैनन् ।फरक–फरक ऐन र ‘स्किम’ अन्तर्गत चलिरहेका कार्यक्रमलाई एकीकृत मापदण्डमा समेट्न स्वास्थ्य मन्त्रालयको समन्वयकारी भूमिका आवश्यक छ । स्वास्थ्य बिमा सुधार सुझाव कार्यदलको प्रतिवेदनमा सामाजिक सुरक्षाका कार्यक्रमसँग सम्बन्धित कानुनको कुन दफा कुन निकायले संशोधन गर्ने भन्ने सम्बन्धमा सिफारिस छ । त्यसलाई मन्त्रालयले सन्दर्भमा लिन सक्छ र पहल गर्न सक्छ ।सबैभन्दा पहिले स्वास्थ्य मन्त्रालयअन्तर्गतको सामाजिक सुरक्षा कार्यक्रमलाई बिमा बोर्डमार्फत सञ्चालन गर्न विश्वसनीय पहल आवश्यक छ । स्वास्थ्यमन्त्री पौडेलको मुख्य ध्यान सर्वप्रथम आफ्नै मन्त्रालयमा केन्द्रित हुन आवश्यक छ । प्रश्न बिमा बोर्डको क्षमतासँग पनि जोडिएको छ । सरकारी स्वास्थ्य बिमालाई प्रभावकारी ढंगले सञ्चालन गर्न नै कठिन भइरहेको छ ।बोर्डले भुक्तानी दाबीको विश्लेषण गर्न र भुक्तानी दिन सकिरहेको छैन । चालु आर्थिक वर्षको मसान्तसम्म भुक्तानी दिनुपर्ने रकम २४ अर्ब पुग्ने बताइएको छ । जबकि, बोर्डको कोषमा भने एक अर्ब रुपैयाँ मात्र छ । तसर्थ, अहिलेकै सञ्चालन ढाँचा, जनशक्ति र प्रविधिको भरमा थप कार्यक्रम एकीकृत गर्दा झनै अस्तव्यस्त हुने आशंका रहन्छ ।त्यसैले पनि मन्त्रालयले नागरिकमा रहेको विश्वासहीनता चिर्न नै पहिलो मिहिनेत गर्नुपर्छ । तर स्वास्थ्य उपचारमा राज्यको दोहोरो खर्च अन्त्य गर्ने बाटो भने छरिएर रहेका कार्यक्रमलाई एकद्वार प्रणालीमा सञ्चालन गर्नु नै भएकाले यसतर्फको प्रयत्न भने जारी राख्नुपर्छ ।"
