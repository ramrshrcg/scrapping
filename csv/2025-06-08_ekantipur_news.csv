शीर्षक,विवरण
माधव नेपालले भने - 'ओलीजीले बदलाको राजनीति छोड्नुपर्छ',"काठमाडौँ — पतञ्जलि जग्गा हिनामिना प्रकरणमा भ्रष्टाचारको मुद्दा खेपिरहेका एकीकृत समाजवादी अध्यक्ष तथा पूर्वप्रधानमन्त्री माधवकुमार नेपालले राजनीतिक सक्रियता जारी राखेका छन् । उनले आइतबार एकीकृत समाजवादीको वाग्मती प्रदेश कमिटीको पूर्ण बैठकलाई सम्बोधन गरे । उनले पतञ्जलि जग्गा प्रकरणमा आफ्नो कुनै पनि संलग्नता नरहेको दाबी गरे ।‘अख्तियार अनुसन्धान आयोगले विशेष अदालतमा मुद्दा दायर गरेको छ । अनुसन्धान हुँदै जाला । मैले अनुसन्धान हुनुहुँदैन भनेको छैन । म सुशासनको पक्षपाती हुँ तर, मैमाथि यो किसिमको आरोप लागेको छ र यसको कानुनी उपचार हुन्छ,’ उनले भने, ‘हाम्रा कानुनका जानकार साथीहरुले एक हजार पृष्ठको पुराना दस्तावेजहरु अनुसन्धान गर्दै हुनुहुन्छ ।’उनले प्रधानमन्त्री केपी शर्मा ओलीको सरकार बदलाको भावनाले चलेको बताए । ‘वर्तमान सरकार बदलाको भावनाबाट सञ्चालित छ । हामीले भनेका छौं, सरकार यो वा त्यो बहानामा बदला लिने उद्देश्यले सञ्चालित नहोस्,’ उनले भने, ‘अर्को कुरा कार्यकर्तालाई झोले बनाउने काम पनि नगर्नुहोस् । असली कार्यकर्ता उत्पादन गर्नुहोस्, झोले होइन । ओलीजीले बदलाको राजनीति छोड्नुपर्छ । हामीले भ्रष्टाचारको विरुद्धमा र सुशासनको पक्षमा वकालत गर्दै आएका छौं । सरकारलाई हामी खबरदारीसमेत गर्दै आइरहेका छौं ।’"
एमाले अखिल राष्ट्रिय सम्मेलन : अध्यक्षका लागि पाँच आकांक्षी,"काठमाडौँ — एमाले भ्रातृ संगठन अखिल नेपाल स्वतन्त्र विद्यार्थी युनियन (अनेरास्ववियु)को अध्यक्षका लागि पाँच आकांक्षी देखिएका छन् । एमालेले अखिलमा ३२ वर्षे उमेर हद लगाएपछि सुरु भएको राष्ट्रिय सम्मेलनमा युवाहरुबीच प्रतिस्पर्धा हुन लागेको हो ।अखिलका निवर्तमान अध्यक्ष समिक बडालका अनुसार अध्यक्षको आकांक्षीहरुमा प्रकाश पौडेल, सुजन कडरिया, अञ्जना सिवकोटी, आरती भट्टराई र दीपक धामी छन् । नेतृत्व चयनका लागि सहमति नभए उनीहरुबीच प्रतिस्पर्धा हुने छ ।‘अध्यक्षका पाँच जना आकांक्षी हुनुहुन्छ’, उनले भने, ‘महासचिवमा पनि धेरैले आकांक्षा राख्नुभएको छ ।’ महासचिवको आकांक्षीहरुमा स्मृति खनाल, विकास श्रेष्ठ, आरके रोमशलगायत छन् । अखिलको १५१ सदस्यीय केन्द्रीय समितिमा ९ पदाधिकारी हुनेछन् । अखिलको नेतृत्वका लागि सर्वसम्मत चयन गर्ने प्रयास गरेको छ । सम्मेलनमा १४ सय प्रतिनिधि सहभागी छन् ।एमाले केन्द्रीय सचिवालयको १२ जेठमा बसेको बैठकले अखिलमा ३२ वर्षे उमेर हद लगाउने निर्णय गरेको थियो । पार्टी अध्यक्ष केपी शर्मा ओलीले सचिवालय बैठकमा अबदेखि अखिलमा ३२ वर्षे उमेरहदको निर्णय सुनाएका थिए । तर उनले नै अखिलको २४औं राष्ट्रिय सम्मेलन उद्घाटन गर्दै पार्टीमा भने उमेरहद नलाग्ने बताए । ओलीले पार्टी नेतृत्वमा उमेरभन्दा पनि स्वास्थ्य र कार्यक्षमता हेरिनुपर्ने बताएका हुन् ।‘७० वर्ष उमेरका कुरा आयो । ७० वर्षे उमेरहदको विषय फेल खाइसक्यो । अहिले म ७४ चल्दैछु, ७० मा रिटायर्ड हुने भन्ने कुरा फेल खाएन ? ४ वर्ष घटाउन भएन क्यारे उमेर ’ ओलीले भने ।कहिलेकाहीं आवश्यकताले पनि नेतृत्व दोहोरिने ओलीको भनाइ थियो । चीनमा सी चिनफिङको उदाहरण दिँदै उनले भने, ‘स्वास्थ्यले साथ दिन्छ, दिँदैन, कार्यक्षमता हुन्छ कि हुँदैन मुख्य कुरा हो । चीनमा दुईपटक मात्रै अध्यक्ष हुन पाउने नियम बनाइएको थियो । ६५ वर्षे उमेरहद लगाए पनि सी चिनफिङको नेतृत्वको आवश्यकता देखेपछि चिनियाँ कम्युनिस्ट पार्टीले ल्यायो । अहिले ७२ पुगिसक्नु भयो– सी चिनफिङ ।’विद्यार्थी आन्दोलन र खासगरी अनेरास्ववियुको अगुवाइमा २०३६ सालमा जनमतसंग्रहको घोषणा गर्न बाध्य बनाउने यही संगठन भएको र आफूहरूले नै देशमा साँच्चैको लोकतन्त्र र गणतन्त्र ल्याउन बलिदान गरेको ओलीको दाबी छ । विद्यार्थीका नाममा तोडफोड, कुटपिट, शिक्षालयमा आगजनी र तालाबन्दी गर्ने खालका हिंसात्मक क्रियाकलापका लागि अनेरास्ववियुका लागि छुट नहुने बताउँदै उनले यस संगठनलाई परिवर्तनकारी, सभ्य र जिम्मेवारी संगठनका रुपमा रहन निर्देशन दिए ।"
आज देश दुनियाँमा के-के भयो ?,"काठमाडौँ — टेलिकमकी प्रबन्ध निर्देशक पहाडीसहित १८ विरुद्ध साढे ३३ करोडको भ्रष्टाचार मुद्दा, विपक्षी दलहरुद्वारा आइतबार पनि प्रतिनिधिसभा बैठकमा अवरोध, अमेरिकी अध्यागमनसम्बन्धी कानुन उल्लंघन गरेकोमा ४८ नेपाली डिपोर्टदेखि भारतको मणिपुरका पाँच जिल्लामा इन्टरनेट सेवा बन्दसम्मका समाचार आज चर्चामा रहे ।000नेपाल टेलिकमको बिलिङमा भ्रष्टाचार गरेको अभियोगमा प्रबन्ध निर्देशक संगीता पहाडी र पूर्व प्रबन्ध निर्देशक सुनिल पौडेलसहित१८ जनाविरुद्ध भ्रष्टाचार मुद्दा दायरभएको छ । अख्तियार दुरुपयोग अनुसन्धान आयोगले पहाडी र पौडेलसहित १८ विरुद्ध आइतबार विशेष अदालतमा मुद्दा दायर गरेको हो । अख्तियारले प्रतिवादीविरुद्ध ३३ करोड ४८ लाख रुपैयाँ बिगो मागदाबी गरेको छ ।000प्रतिनिधिसभा बैठक सोमबार दिउँसो २ बजेसम्मका लागि स्थगितगरिएको छ । आइतबार पटकपटक सरेर साँझ साढे ६ बजे बैठक सुरु भएको थियो । सभामुख देवराज घिमिरेले बैठक प्रारम्भ भएको घोषणा गर्नासाथ विपक्षी दलहरु र केही सत्ता पक्षका सांसद उठेका थिए । सभामुखले सदन चलाउन सांसदहरुलाई बस्न आग्रह गरे पनि बस्न नमानेपछि सभामुखले बैठक जेठ २६ सोमबार दिउँसोसम्मका लागि स्थगित गरेका हुन् ।000भारतमा कोरोनाको संक्रमण दर तीव्र रुपमा बढेको भन्दै स्वास्थ्य तथा जनसंख्या मन्त्रालयले तयारी थालेको छ। मन्त्रालयका प्रवक्ता डा‍ प्रकाश बुढाथोकीले भारतमा पछिल्लो समय फैलिएको संक्रमण र केही मृत्युका घटनालाई मध्यनजर गरेर दुई सातादेखि पूर्वतयारी गरिरहेको बताए । उनले भारतसँग जोडिएका १७ वटा स्थल नाका र तीन हवाई नाका तथा त्यहाँ रहेका हेल्थ डेस्कमा कार्यरत स्वास्थ्यकर्मीलाई तयारी अवस्थामा राखिएको बताए ।000अमेरिकाको निष्कासनमा परेका ४८ जना नेपालीनागरिक चार्टर उडानबाट आइतबार साँझ आइपुग्ने भएका छन् । अमेरिकी अध्यागमनसम्बन्धी कानुन उल्लंघन गरेको कसुरमा दोषी ठहर भएपछि उनीहरूलाई नेपाल फिर्ता पठाइएको हो । अमेरिकाले ओम्नी एयर इन्टरनेसनलको कल(साइन एन ४८६ एएक्सबाट उनीहरूलाई नेपाल पठाएको हो । उक्त विमान भारत हुँदै बंगलादेशबाट त्रिभुवन अन्तर्राष्ट्रिय विमानस्थलमा अवतरण हुँदैछ ।000भारतको पूर्वोत्तर मणिपुर राज्यमा शनिबार रातिदेखि लागू हुने गरीपाँच जिल्लामा पाँच दिनका लागि इन्टरनेट सेवा बन्दगरिएको छ । प्रहरीले एउटा जिल्लामा कर्फ्यु र अन्य चार वटा जिल्लामा मानिसलाई भेला हुन र प्रदर्शन गर्नमा रोक लगाउने गरी निषेधाज्ञा जारी गरिएको छ । शनिबार राति मैतेइ जातिको स्वयंसेवक संगठन ‘अरम्बाई टेंगोल – एटी’का एक प्रमुख नेता कनान सिंहलाई प्रहरीले गिरफ्तार गरेको खबर सार्वजनिक भएपछि राजधानी इम्फालमा प्रदर्शन भएको थियो ।"
प्रतिनिधिसभा बैठक सोमबार दिउँसो २ बजेसम्मका लागि स्थगित,"काठमाडौँ — प्रतिनिधिसभा बैठक सोमबार दिउँसो २ बजेसम्मका लागि स्थगित गरिएको छ । आइतबार पटकपटक सरेर साँझ साढे ६ बजे बैठक सुरु भएको थियो ।सभामुख देवराज घिमिरेले बैठक प्रारम्भ भएको घोषणा गर्नासाथ विपक्षी दलहरु र केही सत्ता पक्षका सांसद उठेका थिए । सभामुखले सदन चलाउन सांसदहरुलाई बस्न आग्रह गरे पनि बस्न नमानेपछि सभामुखले बैठक जेठ २६ सोमबार दिउँसोसम्मका लागि स्थगित गरेका हुन् ।भिजिट भिसामार्फत मानव तस्करी भएको विषयमा गृहमन्त्री रमेश लेखकले राजीनामा दिनुपर्ने, छानबिन समिति बनाउनुपर्नेलगायत माग राखी विपक्षी दलहरूले संसद्‍मा अवरोध गर्दै आएका छन् ।"
अमेरिकाले डिपोर्ट गरेका ४८ नेपाली बंगलादेश हुँदै काठमाडौं आउँदै,काठमाडौँ — अमेरिकाको निष्कासनमा परेका ४८ जना नेपाली नागरिक चार्टर उडानबाट आइतबार साँझ आइपुग्ने भएका छन् । अमेरिकी अध्यागमनसम्बन्धी कानुन उल्लंघन गरेको कसुरमा दोषी ठहर भएपछि उनीहरूलाई नेपाल फिर्ता पठाइएको हो ।अमेरिकाले ओम्नी एयर इन्टरनेसनलको कल-साइन एन ४८६ एएक्सबाट उनीहरूलाई नेपाल पठाएको हो । उक्त विमान भारत हुँदै बंगलादेशबाट त्रिभुवन अन्तर्राष्ट्रिय विमानस्थलमा अवतरण हुँदैछ ।अमेरिकी अधिकारीहरूसहितको उक्त चार्टर विमान भारतीय र बंगलादेशी नागरिकलाई समेत सम्बन्धित देशको जिम्मा लगाएर काठमाडौं आउन लागेको हो । दोस्रो कार्यकालका लागि डोनाल्ड ट्रम्प अमेरिकी राष्ट्रपतिमा निर्वाचित भएर २० जनवरी २०२५ पदभार सम्हालेसँगै अमेरिकाले गैरकानुनी रूपमा बसोबास गर्दै आप्रवासीहरूलाई निष्कासन गर्ने नीति लिएको हो ।त्यसयता अमेरिकाबाट १४० नेपाली डिपोर्टमा परिसकेका छन् । एक पटक चार्टर विमान र बाँकीलाई नियमित उडानबाट स्वदेश फर्काइएको थियो । यस पटक भने ४८ जनालाई भने एकैपटक चार्टर विमानबाट नेपाल छाड्न लागिएको छ ।
प्रतिनिधिसभा बैठक साढे ५ सम्मका लागि सर्‍यो,"काठमाडौँ — प्रतिनिधिसभा बैठक अपराह्न ५:३० बजेसम्मका लागि सारिएको छ । यसअघि आइतबार दिउँसो १ बजेका लागि बोलाइएको  बैठक सूचना टाँसेर ३:१५ बजेका लागि सारिएको थियो ।संसद् खुलाउनेबारे दलहरू सहमतिनजिक पुगेकाले बैठक साढे ५ बजेका लागि सारिएको बताइएको छ । प्रतिनिधिसभा बैठक खुलाउने बारेमा सत्तारूढ र विपक्षी दलहरू सहमति नजिक पुगिसकेका छन् । सहमतिपत्रको ड्राफ्टबारेमा छलफल भइरहेको नेताहरूले जानकारी दिएका छन् । कांग्रेस प्रमुख सचेतक श्यामकुमार घिमिरेका अनुसार सहमतिको ड्राफ्टमा दलहरूबीच छलफल भइरहेको छ ।छलफलमा कांग्रेसका उपसभापति पूर्णबहादुर खड्का, महामन्त्री गगन थापा, सांसद ज्ञानेन्द्रबहादुर कार्कीलगायत सहभागी छन् । एमालेबाट भने छलफलमा कोही सहभागी छैनन् । कांग्रेस र विपक्षीबीच भएको निष्कर्ष मान्ने एमाले मुख्य सचेतक महेश बर्तौलाले बताए ।रास्वपाका उपसभापति स्वर्णिम वाग्ले, विराजभक्त श्रेष्ठ, सन्तोष परियारलगायत छन् । एकीकृत समाजवादीका राजेन्द्र पाण्डेलगायत सहभागी छन् ।"
विद्या भण्डारी एमालेमा फर्किने हल्लाबारे ओलीको टिप्पणी : फलाना आउने अरे भनेर अर्को खेल खेलिँदैछ,"काठमाडौँ — प्रधानमन्त्री एवं एमाले अध्यक्ष केपी शर्मा ओलीले पूर्वराष्ट्रपति विद्यादेवी भण्डारी राजनीतिमा फर्किने विषयलाई लिएर टिप्पणी गरेका छन् ।आइतबार काठमाडौंमा पार्टी निकट अखिल नेपाल राष्ट्रिय स्वतन्त्र विद्यार्थी युनियन (अनेरास्ववियु) को २४ औं राष्ट्रिय महाधिवेशनलाई सम्बोधन गर्दै ओलीले महाधिवेशनको मिति नै घोषणा नभएको बेलामा भ्रमको पछि नलाग्न आग्रह गरेका हुन् ।पूर्वराष्ट्रपति भण्डारी पार्टीको जिम्मेवारीमा फर्किने समाचार बाहिरिरहेको बेलामा एमाले अध्यक्षसमेत रहेका प्रधानमन्त्री ओलीले फलाना आउने अरे भन्दै फिँजाइएका भ्रममा विश्वास नगर्न आग्रह गरे । उनले गुट नै बनिसके भन्दै प्रचार गरिएको उल्लेख गर्दै गुटको कुरा गर्नेहरूको प्रतिकार गर्न निर्देशन दिए ।पूर्वराष्ट्रपति भण्डारीको बारेमा पार्टीमा कुनै छलफल नै नभएको बताउँदै महाधिवेशन घोषणा पनि नभएको र महाधिवेशनमा के गर्ने भन्ने सरसल्लाह नै नभएको ओलीको जिकिर थियो । उनले बाहिर भ्रम फिँजाएर पार्टीलाई कमजोर बनाउने र पार्टी कार्यकताको मनस्थिति बिथोल्ने काम भइरहेको भन्दै यस्ता दुष्प्रयासलाई सोझै इन्कार गर्न निर्देशन दिए ।ओलीले के भने ?अहिले हल्ला चलेको छ । तल-तल यो ग्रुप भनेका छन् त्यो ग्रुप भनेका छन् । यो ग्रुप र त्यो ग्रुपको कुनै आवश्यकता छैन । यस्ता कुरालाई तपाईंहरुले सुन्नेबित्तिकै यस्ता कुरा नगर्नुस् भन्ने जवाफ दिइहाल्नुस् । फलानाका ग्रुप, यसका ग्रुप त्यो छोडिदिनुस् । अर्को खेल हुन खोजेको छ यहाँ अब फलाना आउने अरे, फलाना आउने अरे, यस्तो-यस्तो । पार्टीमा कुनै छलफल नै भएको छैन, को महासचिव, को अध्यक्ष, को उपाध्यक्ष, अहिले महाधिवेशन घोषणै भएको छैन ।महाधिवेशनमा के गर्ने सरसल्लाह भएको छैन । छलफल भएको छैन, अनि यो बाहिर-बाहिरका हल्ला चलाएर पार्टीलाई कमजोर पार्न खोज्ने, पार्टी कार्यकर्ताको मनस्थिति बिथोल्न खोज्ने यस्ता दुष्प्रयासहरूलाई सोझै इन्कार गर्नुस् । यस्ता खालका कुरा नगर्न त्यस्ताहरुलाई जवाफ दिनुस् । स्टाटस, सिस्टाटसलाई पनि जवाफ दिए हुन्छ ।"
संसद् खुलाउनेबारे दलहरू सहमतिनजिक,"काठमाडौँ — प्रतिनिधिसभा बैठक खुलाउने बारेमा सत्तारूढ र विपक्षी दलहरू सहमति नजिक पुगिसकेका छन् । सहमतिपत्रको ड्राफ्टबारेमा छलफल भइरहेको नेताहरूले जानकारी दिए ।कांग्रेस प्रमुख सचेतक श्यामकुमार घिमिरेका अनुसार सहमतिको ड्राफ्टमा दलहरूबीच छलफल भइरहेको छ ।छलफलमा कांग्रेसका उपसभापति पूर्णबहादुर खड्का, महामन्त्री गगन थापा, सांसद ज्ञानेन्द्रबहादुर कार्कीलगायत सहभागी छन् ।एमालेबाट भने छलफलमा कोही सहभागी छैनन् । कांग्रेस र विपक्षीबीच भएको निष्कर्ष मान्ने एमाले मुख्य सचेतक महेश बर्तौलाले बताए ।रास्वपाका उपसभापति स्वर्णिम वाग्ले, विराजभक्त श्रेष्ठ, सन्तोष परियारलगायत छन् । एकीकृत समाजवादीका राजेन्द्र पाण्डेलगायत सहभागी छन् ।"
"ओली भन्छन् : एमालेमा ७० वर्षे उमेरहदको विषय फेल खाइसक्यो, ७४ चल्दैछु, ४ वर्ष घटाउन मिलेन !","काठमाडौँ — प्रधानमन्त्री एवं एमाले अध्यक्ष केपी शर्मा ओलीले पार्टीमा ७० वर्षे उमेरहदको फेल खाइसकेको विषय भएको बताएका छन् । अखिल नेपाल राष्ट्रिय स्वतन्त्र विद्यार्थी युनियनको २४औँ राष्ट्रिय महाधिवेशनको उद्‍घाटन गर्दै ओलीले पार्टी नेतृत्वमा उमेरभन्दा पनि स्वास्थ्य र कार्यक्षमता हेरिनुपर्ने बताएका हुन् ।'७० वर्ष उमेरका कुरा आयो । ७० वर्षे उमेरहदको विषय फेल खाइसक्यो । अहिले म ७४ चल्दैछु, ७० मा रिटायर्ड हुने भन्ने कुरा फेल खाएन ? ४ वर्ष घटाउन भएन क्यारे उमेर !,' ओलीले भने ।कहिलेकाहीँ आवश्यकताले पनि नेतृत्व दोहोरिने ओलीको भनाइ थियो । चीनमा सी चिनफिङको उदाहरण दिँदै अध्यक्ष ओलीले भने, 'स्वास्थ्यले साथ दिन्छ दिँदैन, कार्यक्षमता हुन्छ कि हुँदैन मुख्य कुरा हो । चीनमा दुईपटक मात्रै अध्यक्ष हुन पाउने नियम बनाइएको थियो । ६५ वर्षे उमेरहद लगाए पनि सी चिनफिङको नेतृत्वको आवश्यकता देखेपछि चिनियाँ कम्युनिस्ट पार्टीले ल्यायो । अहिले ७२ पुगिसक्नु भयो- सी चिनफिङ ।'२०८० जेठमा बसेको एमाले सचिवालय बैठकले पार्टीको कार्यकारी नेतृत्वमा निर्वाचित वा मनोनीत हुन चाहिने ७० वर्षे उमेर हद हटाएको हो । उक्त बैठकले ‘कार्यकारी कमिटीको पदाधिकारी वा सदस्यमा निर्वाचित वा मनोनीत हुन ७० वर्ष उमेर पूरा नभएको हुनुपर्ने’ विधानको व्यवस्था निलम्बन गरेको थियो । एमालेको २०६५ सालमा बुटवल भएको आठौं महाधिवेशनमा एउटै कार्यकारी पदमा दुई पटक भन्दा बढी निर्वाचित हुन नपाउने व्यवस्था गरेको थियो भने २०७१ मा काठमाडौंमा भएको नवौं महाधिवेशनले ७० वर्ष प्रावधान ल्याएको थियो ।बुटवल महाधिवेशनबाट मोदनाथ प्रश्रितले उमेर ढल्किँदै गएपछि कार्यकारी पदमा बस्न नहुने भन्दै अवकास लिएका थिए । त्यसैगरी भरतमोहन अधिकारी र सिद्धिलाल सिंह काठमाडौंमा भएको नवौं महाधिवेशनबाट पार्टीको कार्यकारी जिम्मेवारीबाट अलग्गिएका थिए । दशौं महाधिवेशनमा सत्यनारायण मण्डल ७० वर्ष प्रावधानको कारण पार्टीबाट बाहिरिएका थिए ।२०७८ साल असोजमा ललितपुरको गोदावरीमा भएको एमालेको पहिलो विधान महाधिवेशनले ७० वर्ष पुग्नुअघि निर्वाचित कार्यकारीको हकमा त्यस्तो व्यवस्था लागू हुने गरी व्याख्या गरेको थियो । अध्यक्ष ओलीलाई सहज हुने गरी सो व्यवस्था गरिएको थियो । त्यसै वर्षको मंसिरमा चितवनको सौराहा भएको एमाले दशौं महाधिवेशनले ओलीलाई अध्यक्षमा दोस्रो पटक निर्वाचित गरेको थियो ।"
"२०८४ मा हामीले बहुमत ल्याउँछौं, कांग्रेसले पनि त्यही भन्न पाउँछ : प्रधानमन्त्री ओली","काठमाडौँ — प्रधानमन्त्री एवं एमाले अध्यक्ष केपी शर्मा ओलीले स्थिरता, सुशासन र विकासका लागि सही नीतिका साथ सरकार अघि बढिरहेकाले सत्ता साझेदार दलभित्र कुनै मतान्तर नरहेको स्पष्ट गरेका छन्।अखिल नेपाल राष्ट्रिय स्वतन्त्र विद्यार्थी युनियनको २४ औँ राष्ट्रिय महाधिवेशनको उद्‍घाटन गर्दै प्रधानमन्त्री ओलीले कांग्रेस र एमालेबीचको सहमतिबमोजिम अबको १३ महिनापछि कांग्रेसलाई सरकारको नेतृत्व हस्तान्तरण गरेर एमाले सरकारका सामेल हुने पनि दोहोर्‍याए ।'हाम्रा विरोधीहरुले सत्ता गठबन्धनभित्र खेल्न खोजेका छन् । हामीले हाम्रो लक्ष्य मिसन-२०८४ अन्तर्गत आगामी निर्वाचनमा बहुमत ल्याउँछ भनेको छौँ । प्रतिस्पर्धी दल भएकाले कांग्रेसले पनि त्यो भन्न पाउँछ,' अध्यक्ष ओलीले भने, 'हामी अहिले सँगै सरकारमा रहेर भोलि निर्वाचनमा आ–आफ्नो प्रतिस्पर्धाका आधारमा निर्वाचन लड्न तयार भएरै अघि बढेका छौ, त्यस अर्थमा मैले भन्दै आएको छु, आगामी निर्वाचनमा एमालेले एकल बहुमत ल्याउने गरी काम गर्नुपर्छ । यसमा कुनै अन्योलमा रहनुपर्ने अवस्था छैन ।'विद्यार्थी आन्दोलन र खासगरी अनेरास्ववियुको अगुवाइमा २०३६ सालमा जनमत संग्रहको घोषणा गर्न बाध्य बनाउने यही संगठन भएको र आफूहरूले नै देशमा साँच्चैको लोकतन्त्र र गणतन्त्र ल्याउन बलिदान गरेको ओलीको भनाइ छ । विद्यार्थीका नाममा तोडफोड, कुटपिट, शिक्षालयमा आगजनी र तालाबन्दी गर्ने खालका हिंसात्मक क्रियाकलापका लागि अनेरास्ववियुका लागि छुट नहुने बताउँदै उनले यस संगठनलाई परिवर्तनकारी, सभ्य र जिम्मेवारी संगठनका रुपमा रहन निर्देशन दिए ।"
"आत्महत्या, सडक दुर्घटना र विद्युतीय अपराधको प्रमुख कारक लागुऔषध : गृहमन्त्री लेखक","काठमाडौँ — गृहमन्त्री रमेश लेखकले आत्महत्या, सडक दुर्घटना र विद्युतीय अपराधको जड ‘लागुऔषध’ भएकाले त्यसको न्यूनीकरण तथा नियन्त्रणमा समग्र राष्ट्र एक हुनुपर्ने बताएका छन् ।लागुऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवस मनाउने सन्दर्भमा आज मन्त्रालयमा आयोजित कार्यक्रममा गृहमन्त्री लेखकले सरोकार भएका सबैको सहयोग र सहकार्यमा लागुऔषध न्यूनीकरण तथा नियन्त्रण गर्नुपर्ने भनाइ राखे ।मादकपदार्थ सेवनको जाँच हुन थालेपछि सवारी चालकले लागुपदार्थ प्रयोग गर्न थालेको दृष्टान्त प्रस्तुत गर्दै उनले भने, 'बर्सेनि ठूलो धनजनसहित मुलुकलाई अपूरणीय क्षति पुर्‍याउने प्रमुख भूमिकामा रहेको लागुपदार्थको ओसारपसार, भण्डारण र सेवनको अवस्थालाई दृष्टिगत गरी सम्बद्ध सरकारी तथा गैरसरकारी संस्था र नागरिक समाजका बीच सहयोग र सहकार्य हुन जरुरी छ ।'लागुऔषध दुरुपयोग तथा अवैध ओसारपसार न्यूनीकरण तथा नियन्त्रणमा सबैभन्दा नजिक जोडिने अभिभावकसहित परिवारका सदस्य, विद्यालय परिवार र स्थानीय तहको विशेष ध्यान जान आवश्यक रहेको उल्लेख गर्दै गृहमन्त्री लेखकले यसअघि जस्तै यस वर्ष आगामी असार ६ देखि १२ गतेसम्म देशव्यापी रुपमा मनाउन लागेको सो दिवसलाई परिणाममुखी बनाउन सबैसँग अनुरोध गरे ।लागुपदार्थ सेवनका कारण नेपालमा हरेक वर्ष एक लाख ३४ हजार मानिसको ज्यान जाने गरेको औपचारिक तथ्यांक रहे पनि पाँच लाखभन्दा बढीको निधन हुने गरेको सो अवसरमा जानकारी दिइएको छ ।"
संसद् अवरोधबारे कांग्रेस-माओवादी छलफलमा,काठमाडौँ — संसद्‍काे अवराेधका सम्बन्धमा कांग्रेस र माओवादीबीच छलफल भइरहेको छ । संघीय संसद् भवन नयाँ बानेश्वरस्थित शंकर हलमा दुवै दलबीच छलफल चलिरहेको हाे ।माओवादीलगायत विपक्षीले भिजिट भिसा प्रकरणमा गृहमन्त्रीमाथि छानबिनको माग गर्दै आएका छन् । सत्तापक्ष भने भिजिट भिसा सम्बन्धमा विपक्षीले उठाएका कुनै पनि माग पूरा नहुने अडानमा छ । सत्तापक्ष विराेध भए पनि सदन चलाउनुपर्ने बताउन थालेको छ ।१ बजे बाेलाइएकाे प्रतिनिधिसभा बैठक अझै सुरु भएको छैन । सभामुखको सचिवालयले भने विपक्षी दलहरूको बैठकका कारण सदन सुरु हुन नसकेको बताएको छ ।माओवादी प्रमुख सचेतक हितराज पाण्डेले आफूहरूको बैठक सकिएपछि निर्णय लिएर आउने सभामुखलाई जानकारी दिएकाे सभामुखको सचिवालयले जानकारी दिएको छ ।
नेपालमा पहिलोपटक ट्रान्सजेन्डर व्यक्तिको लिंग परिवर्तन,"काठमाडौँ — त्रिभुवन विश्वविद्यालय शिक्षण अस्पताल, महाराजगन्जमा नेपालमै पहिलोपटक लिंग परिवर्तनसम्बन्धी शल्यक्रिया सफल भएको छ । जनकपुर निवासी २५ वर्षीय एक ट्रान्सजेन्डर व्यक्तिमा पुरुष लिंगको तन्तुलाई चाहिने मात्रामा उपयोग गरेर महिला जननेन्द्रियको पुनःनिर्माण गरिएको हो ।अस्पतालका प्रवक्ता तथा सह प्राडा. गोपाल सेढाइँले ती व्यक्तिपुरुष भएर जन्मिए पनि पछि हार्मोनका कारण ट्रान्सजेन्डरका रुपमा परिवर्तन भएको बताए ।अस्पतालको प्लास्टिक सर्जरी विभागद्वारा जेठ १२ देखि १५ सम्म पारलैंगिक समुदायका लागि आयोजित विभिन्न शल्यक्रियामा उक्त शल्यक्रिया पनि गरिएको हो । त्यस अवसरमा अनुहार तथा स्तनको पनि शल्यक्रिया गरिएको थियो ।सह प्राडा. गोपाल सेढाइँले अब यो सेवा नेपालमै नियमित रूपमा उपलब्ध हुने भएकाले विदेश जानुपर्ने बाध्यता नहरेको बताए । 'लिंग परिवर्तनजस्तो संवेदनशील र जटिल शल्यक्रिया धेरै खर्चिलो हुने हुँदा नेपालमा नै यो सुविधा उपलब्ध भएपछि ट्रान्सजेन्डर समुदायलाई धेरै राहत मिल्नेछ,' उनले भने, 'ट्रान्सजेन्डर समुदायलाई आफ्नो लैंगिक पहिचानका लागि यो महत्वपूर्ण हुनेछ,' उनले भने ।शल्यक्रियामा विदेशी प्लास्टिक सर्जन डा. एलिरेजा हामीडियन जाह्रोमीको नेतृत्व तथा विभागीय प्रमुख प्राडा. जयनमान श्रेष्ठको संयोजनमा सम्पूर्ण प्लास्टिक सर्जरी तथा एनेस्थेसिया टिमको सहभागिता थियो ।डा. श्रेष्ठका अनुसार अबदेखि त्रिवि शिक्षण अस्पतालमा 'जेन्डर अफर्मिङ क्लिनिक' स्थापनासहित यस्ता सेवा नियमित रूपमा प्रदान गरिनेछ ।"
प्रेमिकाको हत्या आरोपमा भारतमा एक नेपाली पक्राउ,काठमाडौँ — प्रेमिकाको हत्या आरोपमा भारतमा एक नेपाली पक्राउ परेका छन् । भारतीय सञ्चार माध्यमहरूका अनुसार ३३ वर्षीया प्रेमिका तारा बोहराको हत्या आरोपमा ३० वर्षीय विजय टोपा पक्राउ परेका हुन् ।तेलंगाना टुडेका अनुसार बोहरा र टोपा 'लिभ-इन रिलेसनसिप' मा थिए । तेलंगाना टुडेका अनुसार टोपाले हत्या गरेर बोहराको शव ट्रली ब्याग(सुटकेस)मा फ्याँकेका थिए । सोही ट्रली ब्यागका आधारमा प्रहरी टोपासम्म पुगेको हो । प्रहरीका अनुसार दुवै जनाको भेट फेसबुकमार्फत भएको थियो । बोहरा विवाहित हुन् ।उनका दुई सन्तानसमेत रहेको तेलंगाना टुडेले जनाएको छ । उनी यसै वर्षको अप्रिलदेखि टोपासँग हैदराबादमा बस्न आएकी थिइन् । बोहरा गर्भवती भएपछि हैदराबादकै एउटा भाडाको घरमा बस्ने उनीहरूबीच झगडा भएको थियो । टोपाले गर्भपतन गराउन दबाब दिँदै आएको र नियमितजसो झगडा हुने पनि समाचारमा उल्लेख छ ।मे २३ मा टोपाले नाइलनको डोरीले घाँटी कसेर बोहराको हत्या गरेका थिए । अर्को दिन उनले कुकटपल्लीबाट ट्रली ब्याग किनेर ल्याए । त्यही ट्रली ब्यागमा बोहराको शव राखेर बाचुपल्लीको खालि ठाउँमा फ्याँकिदिए । जुन ४ मा स्थानीयले उक्त ब्याग देखेपछि प्रहरीलाई खबर गरेका थिए ।उक्त घटनाको अनुसन्धान गर्न प्रहरीले ५ वटा विशेष टोली परिचालन गरेको थियो । सीसीटीभी फुटेजबाट ७० वटा ब्याग पसलमा छानबिन भएको थियो । त्यत्तिकैमा एउटा फुटेजमा टोपाले ब्याग किन्दै गरेको देखिएपछि प्रहरी घटनाको चुरोसम्म पुगेको हो । उनलाई बिहीबार पक्राउ गरी थप अनुसन्धान प्रक्रिया अघि बढाइएको प्रहरीले जनाएको छ । सोधपुछका क्रममा उनले आफ्नो अपराध स्वीकार गरेको समेत प्रहरीले दाबी गरेको छ ।
"भारतमा फैलिँदै कोरोना, नेपालमा पनि सतर्कता अपनाउन स्वास्थ्य मन्त्रालयको आग्रह","काठमाडौँ — भारतमा कोरोनाको संक्रमण दर तीव्र रुपमा बढेको भन्दै स्वास्थ्य तथा जनसंख्या मन्त्रालयले तयारी थालेको छ । मन्त्रालयका प्रवक्ता डा. प्रकाश बुढाथोकीले भारतमा पछिल्लो समय फैलिएको संक्रमण र केही मृत्युका घटनालाई मध्यनजर गरेर दुई सातादेखि पूर्वतयारी गरिरहेको बताए ।उनले भारतसँग जोडिएका १७ वटा स्थल नाका र तीन हवाई नाका तथा त्यहाँ रहेका हेल्थ डेस्कमा कार्यरत स्वास्थ्यकर्मीलाई तयारी अवस्थामा राखिएको बताए ।कोभिडसँग मिल्दोजुल्दो लक्षण भएका मानिस देशभित्र वा देश बाहिर जहाँ भए पनि एक सातासम्म सेल्फ आइसोलेसनमा बस्न र कुनै कारणवश श्वासप्रश्वासमा समस्या भए वा थप जटिलता देखिए नजिकका स्वास्थ्य संस्थामा तुरुन्त जान आग्रह गरिरहेको प्रवक्ता बुढाथोकीले बताए । 'भारतमा भएको संक्रमण १०/१५ दिनमा नेपालमा आउँछ भन्ने विगतका अनुभवले देखाएको हुनाले हामी त्यसको पूर्वतयारीमा लगभग २ सातादेखि नै लागिरहेका छौं,' उनले भने ।देशभरका २५ वटा हब हस्पिटल,२ हजारभन्दा बढी सेटलाइट हस्पिटललाई तयारी अवस्थामा राखिएको बताउँदै उनले भने, 'सातै प्रदेशका रहेका हेल्थ इमर्जेन्सी अपरेसन सेन्टरलाई पनि एक्टिभेट गरिसकेका छौं । देशभरिका ६ सयभन्दा बढी प्रयोगशालाको रिपोर्टलाई केन्द्र र प्रदेशले मनिटरिङ गरिरहेका छन् । संक्रमण फैलिइहाल्यो भने नियन्त्रण गर्न र धनजनको क्षति नहोस् भन्नका लागि अस्पतालहरुलाई पनि तयारी अवस्थामा राखेका छौं ।'उनले संक्रमण बढ्दै गए उपलब्ध स्रोत, साधन र पूर्वाधारले ९० हजारदेखि एक लाखसम्मको जनसंख्यालाई धान्न सक्ने गरी तयारी गरिएको पनि बताए ।"
टेलिकमकी प्रबन्ध निर्देशक पहाडीसहित १८ विरुद्ध साढे ३३ करोडको भ्रष्टाचार मुद्दा,"काठमाडौँ — नेपाल टेलिकमको बिलिङमा भ्रष्टाचार गरेको अभियोगमा प्रबन्ध निर्देशक संगीता पहाडी र पूर्व प्रबन्ध निर्देशक सुनिल पौडेलसहित १८ जनाविरुद्ध भ्रष्टाचार मुद्दा दायर भएको छ ।अख्तियार दुरुपयोग अनुसन्धान आयोगले पहाडी र पौडेलसहित १८ विरुद्ध आइतबार विशेष अदालतमा मुद्दा दायर गरेको हो । अख्तियारले प्रतिवादीविरुद्ध ३३ करोड ४८ लाख रुपैयाँ बिगो मागदाबी गरेको छ । बिगोबमोजिम कैद र जरिवानासमेत मागदाबी गरिएको छ । त्यस्तै बिलिङ प्रकरणमा ९ करोड ८८ लाख रुपैयाँ हानिनोक्सानी गरेको देखिएकाले हानिनोक्सानी गरेबराबरको रकम असुल उपर गर्नसमेत अख्तियारले मागदाबी गरेको छ ।अख्तियारले नेपाल दूरसञ्चार कम्पनी लिमिटेडका तत्कालीन प्रवन्ध निर्देशक सुनिल पौडेल र तत्कालीन प्रमुख व्यावसायिक अधिकृत हालको प्रबन्ध निर्देशक संगीता पहाडी सहित तत्कालीन प्रमुख प्रावधिक अधिकृत प्रतिभा बैद्य, प्रमुख वित्तीय अधिकृत राजेन्द्र श्रेष्ठ, प्रमुख सञ्चालन अधिकृत झविन्द्रलाल उपाध्याय, निर्देशक विनिता श्रेष्ठ, तत्कालिन निमित्त निर्देशक अमुल प्रधान, तत्कालिन प्रवन्धक देवेन्द्र खतिवडा, तत्कालिन उपप्रवन्धकहरु राजीव कुमार के.सी, सन्तोष कुमार श्रेष्ठ, नवल चौधरी, मुक्ति प्रसाद अर्याल, हेमप्रभा राम प्रताप कर्ण, परमात्मा भट्टराई सहित १८ विरुद्द मुद्दा दायर गरेको हो ।"
अमेरिकाबाट 'डिपोर्ट'मा परेका नेपाली चार्टर फ्लाइटमार्फत आज आइपुग्दै,"काठमाडौँ — अमेरिकाबाट डिपोर्टमा परेका करिब ४० नेपाली आज दिउँसो नेपाल आइपुग्ने भएका छन् । त्रिभुवन अन्तर्राष्ट्रिय विमानस्थल अध्यागमन कार्यालयका अनुसार डिपोर्टमा परेका अन्य देशका नागरिकलाई छाडेर जहाज नेपाल आइपुग्न लागेको हो ।त्रिभुवन अन्तर्राष्ट्रिय विमानस्थलस्थित अध्यागमनका प्रवक्ता अन्जन न्यौपानेले नेपाली रहेको चार्टर विमान दिउँसो ४ बजेर १५ मिनेट हाराहारीमा नेपाल आइपुग्ने तालिका रहेको बताए । राष्ट्रपति डोनाल्ड ट्रम्पले अमेरिकाको दोस्रो कार्यकाल सम्हालेयता १४० जना नेपाली यसअघि नै अमेरिकाबाट डिपोर्टमा परिसकेका छन् ।फागुन तेस्रो साता पनि अमेरिकाले चार्टर विमानमार्फत ८ नेपाली फर्काएको थियो । फर्किएकामध्ये केहीले मानव बेचबिखन अनुसन्धान ब्युरोले गरेको साेधपुछमा आफूहरु १२ वटा देशका सीमा अवैध रुपमा पार गरेर अमेरिका पुगेको बताएका थिए ।ट्रम्पको दोस्रो कार्यकाल सुरु भएको दुई दिनपछि अर्थात् २२ जनवरीदेखि अमेरिकाले आधिकारिक कागजातबिना बसोबास गरिरहेका आप्रवासीलाई निष्कासन गर्ने अभियान चलाएको थियो ।ट्रम्प प्रशासनले ‘इमिग्रेसन एन्ड कस्टम इन्फोर्समेन्ट’ (आइस) मार्फत नेपालसहित कागजातविहीन आप्रवासीलाई पक्राउ गरी निष्कासन गर्ने अभियान चलाएको छ । अमेरिकाबाट यसअघि सन् २०२१ देखि २०२४ सम्म १ सय ४० नेपाली निष्कासनमा परेका थिए । अध्यागमन विभागका अनुसार सन् २०२१ मा ३८, २०२२ मा २४, सन् २०२३ मा २५ र सन् २०२४ मा ५३ नेपालीलाई अमेरिकाले निष्कासन गरेको थियो ।आइसले गत २४ नोभेम्बरसम्म डिपोर्टका लागि अन्तिम आदेश पाइसकेका तर पक्राउ नपरेकालाई धमाधम नियन्त्रणमा लिई डिपोर्ट गरिरहेको छ ।"
विपक्षी दलले अवरोध गरे पनि संसद् चल्ने सत्तापक्षको दाबी,"काठमाडौँ — संसद्को गतिरोध अन्त्य गर्नेबारे सभामुख देवराज घिमिरेले प्रमुख तीन दलका प्रमुख सचेतकसँग गरेको छलफल बिनानिष्कर्ष टुंगिएको छ । आइतबार संसद्को अवरोध हटाउन सभामुखले नेपाली कांग्रेस प्रमुख सचेतक श्यामकुमार घिमिरे,  एमाले मुख्य सचेतक महेशकुमार बर्तौला र माओवादीका प्रमुख सचेतक हितराज पाण्डेसँग छलफल गरेका थिए ।छलफलमा सत्ता र प्रतिपक्षहरुले आ-आफ्नै अडान दोहोर्‍याउँदा सहमति हुन सकेको छैन । बैठकपछि सञ्चारकर्मीहरूसँग कुराकानी गर्दै कांग्रेसका प्रमुख सचेतक श्यामकुमार घिमिरेले संसद्लाई अगाडि बढाउन प्रतिपक्षी सकारात्मक नभएको प्रतिक्रिया दिए । उनले प्रतिपक्षीले सहयोग गरेको खण्डमा छलफल सकारात्मक ढंगले अगाडि बढ्ने बताए ।प्रतिपक्षले असहयोग गरे पनि संसद्को कारबाही अगाडि बढाउने उनको भनाइ छ । ‘आजबाट संसद् सञ्चालनमा आउँछ । अपोजिसनबाट हामीले कुनै पनि निष्कर्ष र निर्णय हामीले पाएका छैनौँ । संसद् सञ्चालन गर्न दिने कि नदिने भन्ने निष्कर्ष उहाँहरूले दिनु भएको छैन । उहाँहरुले सहयोग गरे राम्रैसँग सञ्चालनमा आउँछ । यदि उहाँहरुले अप्ठ्यारो गरे पनि केही असहज होला तर संसद् अगाडि बढ्छ,’ घिमिरेले भने ।एमाले प्रमुख सचेतक महेशकुमार बर्तौलाले आजदेखि सहमतिको लागि सूचना टाँसेर बैठक स्थगित गर्ने पक्षमा आफूहरु नरहेको बताए । प्रतिपक्षीले अवरोध गरेपनि र नगरेपनि बैठक बजेटमाथिको छलफल सुरु हुने उनको भनाइ छ । ‘प्रमुख प्रतिपक्षी दहलहरूले सहमतिका लागि बैठक स्थगित गर्न अपिल गर्नुहुन्थ्यो । हामीले त्यो हामीले मान्दै आयौँ । आजको बैठकमा चाहिँ हिजोको जस्तो सूचना टाँस गरेर स्थगित गर्ने हिजोको निरन्तरता हुँदैन । आजदेखिको बैठक हामी स्मुथली अगाडि बढाउन चाहन्छौँ । बजेटमाथि आजदेखि छलफल आरम्भ हुन्छ,’ उनले भने ।भिजिट भिसा प्रकरणमा मुछिएका गृहमन्त्री रमेश लेखककमाथि छानबिन हुनुपर्ने प्रतिपक्षीको अडानका कारण संसद अवरोध हुँदै आएको छ । निरन्तरको अवरेधका कारण अगामी आर्थिक वर्षको बजेटमाथिको छलफल समेत प्रभावित भएको छ ।"
संसद्‍मा अवरोधबारे विपक्षी दलहरूको बैठक,"काठमाडौँ — संसद्‍मा अवरोध र समसामयिक विषयबारे प्रतिपक्षी दलहरू छलफलमा जुटेका छन् । बैठक विपक्षी दलका नेता पुष्पकमल दाहालको कार्यकक्ष, संसद् भवन नयाँ बानेश्वरमा बसिरहेको छ। छलफलमा माओवादीसहित रास्वपा, नेकपा एसका नेताहरू र आजपा अध्यक्ष एवं सांसद प्रभु साह उपस्थित छन् ।पछिल्लो समय विपक्षी दलहरूले २०६४ यताका अध्यागमन विषयमा छानबिन गर्न न्यायिक वा संसदीय समिति गठनको माग अगाडि सारेका छन् । भिजिट भिसा प्रकरणमा गृहमन्त्री रमेश लेखकको राजीनामाबाट पछाडि हटेका विपक्षी दलहरू छानबिन समितिको अडानमा छन् ।सत्तापक्षले भने छानबिन समिति पनि गठन नहुने र गृहमन्त्रीले राजीनामा पनि नगर्ने अडान राख्दै आएको छ । यसैबीच शनिबार प्रमुख प्रतिपक्षी दलका नेता दाहालले कांग्रेस सभापति शेरबहादुर देउवालाई भेटेका थिए । संसद्‍मा जारी अवरोधबारे दुवै नेताबीच छलफल भएको थियो ।"
भूमि आयोगका पदाधिकारीद्वारा प्रधानमन्त्रीलाई ‘ब्रिफिङ’,"काठमाडौँ — प्रधानमन्त्री केपी शर्मा ओलीलाई भूमि समस्या समाधान आयोगका पदाधिकारीले आयोगबाट हालसम्म भएका कामको प्रगतिबारे जानकारी दिएका छन्।प्रधानमन्त्री निवास, बालुवाटारमा भएको छलफलमा आयोगले भूमिहीन दलित, सुकुमबासी तथा अव्यवस्थित बसोबासीको पहिचान, लगत सङ्कलन, प्रमाणीकरण, नाप नक्साङ्कन, विवाद समाधान तथा जग्गा दर्ता र प्रमाणपूर्जा वितरणसम्मको योजना बनाई तीनै तहका सकारसँगको सहकार्यमा काम भइरहेको जानकारी गराएको हो ।भूमि, व्यवस्था, सहकारी तथा गरिबी निवारणमन्त्री बलराम अधिकारीसहितको छलफलमा आयोगका अध्यक्ष हरिप्रसाद रिजालले १० वर्षदेखि बसोबास र सरकारी जग्गा नपाएका अन्य नागरिकलाई भूमिहीन, सुकुमबासी पहिचान गर्ने तथा अव्यवस्थित बसोबासीका हकमा कम्तीमा १० वर्षदेखि सरकारी, ऐलानी, पर्ती जमिनामा आवाद गरेर बसोबास गरिरहेको हुनुुपर्ने मापदण्ड तयार गरिएको जानकारी गराए।भूमिसम्बन्धी केही नेपाल ऐनलाई संशोधन गर्ने विधेयक पारित भएमा काम गर्न सहज हुने आयोगका पदाधिकारीले बताए। प्रधानमन्त्री ओलीले संसद्मा विचाराधीन उक्त विधेयक चाँडै पारित हुने विश्वास व्यक्त गर्दै आयोगले भूमिहीन दलित, सुकुमबासी तथा अव्यवस्थित बसोबासीको पहिचानलाई योजनाबद्ध र तीव्रगतिमा अघि बढाउन निर्देशन दिए।सरकारले गत कात्तिक १४ गते सो आयोगको गठन गरेको हो ।"
तीन दलका प्रमुख सचेतकसँग सभामुखले गरे छलफल,"काठमाडौँ — सभामुख देवराज घिमिरेले संसद्को अवरोध हटाउने विषयमा प्रमुख तीन दलका मुख्य सचेतक र प्रमुख सचेतकसँग छलफल गरेका छन् । सभामुखले सिंहदरबारमा आइतबार बिहान कांग्रेस प्रमुख सचेतक श्यामकुमार घिमिरे, एमाले मुख्य सचेतक महेशकुमार बर्तौला र माओवादी केन्द्रका प्रमुख सचेतक हितराज पाण्डेसँग छलफल गरेका हुन् ।सभामुखले राजनीतिक दलहरूबीच सहमतिका लागि पटक-पटक संसद् बैठक स्थगित गरे पनि निकास नदिएको भन्दै असन्तुष्टि जनाए । संसद् अवरोधका कारण बजेटमाथिको छलफल प्रारम्भ हुन नसकेको उल्लेख गर्दै उनले संवैधानिक सीमा र व्यवहारिक पक्षको ख्याल गर्न आग्रह गरे ।प्रमुख विपक्षी माओवादी प्रमुख सचेतक पाण्डेले आज नै पार्टी अध्यक्ष पुष्पकमल दाहालले बानेश्वरमा विपक्षी दलको बैठक बोलाएकाले त्यसपछि आफूहरूको धारणा दिने जानकारी दिए । सत्तारुढ एमालेका मुख्य सचेतक बर्तौला र कांग्रेस प्रमुख सचेतक घिमिरेले विपक्षी दलको मागअनुसार गृहमन्त्रीको राजीनामा र छानबिन समिति गठन गर्ने मागमा सहमत हुन नसकिने अडान दोहोर्‍याए ।प्रतिनिधिसभा बैठक आइतबार दिउँसो १ बजेका लागि बोलाइएको छ ।"
लोकसेवा : एकै वर्ष ५ ठाउँमा सिफारिस भएका सुभाष,"जनकपुरधाम — अध्ययन, अनुशासन, परिश्रम र इमान्दारिता २७ वर्षीय सुभाषकुमार साहको सफलताको सूत्र हो। उनले यो सूत्रलाई एकै वर्ष लोकसेवाका पाँच परीक्षामा उत्तीर्ण भएर पुष्टि गरेका छन्। धनुषाको मिथिला विहारी–३ मिथिलेश्वर मौवाहीका साह सानैदेखि पढाइलाई सबैभन्दा धेरै महत्त्व दिन्थे।गाउँकै सामुदायिक विद्यालयबाट प्रमाणपत्र तहको पढाइ पूरा गरेका उनले इन्जिनियरिङ पढ्ने योजना बनाए। ‘गाउँमा धेरै जना इन्जिनियरिङ पढेको देखेपछि मलाई पनि रुचि बढेको थियो । कक्षा ८ मै हुँदा सपना बुनेको थिएँ,’ उनी भन्छन्,‘घर–परिवारले पनि सहयोग गर्‍यो। एसएलसीमा प्रथम श्रेणी आएका कारण मलाई त्यसपछिको पढाइलाई अघि बढाउन हौसला मिल्यो।'विराटनगरको मनमोहन मिमोरियल पोलिटेक्निकबाट डिप्लोमा इन सिभिल इन्जिनियरिङ गरेका सुभाषले काठमाडौँ सिटी कलेजबाट ब्याचलर इन सिभिल इन्जिनियरिङ गरे । कोरोनाका कारण कोर्स एक वर्ष ढिलो सकिएको थियो। २०७८ मा उनले एकेडमिक पढाई नै पूरा गरे । त्यसपछि उनी लोकसेवाको तयारीमा केन्द्रीत भए।२०८१ मा उनले १० ठाउँमा सरकारी जागिरको लागि परीक्षा दिँदा पाँच ठाउँमा नाम निकाल्न सफल भएका छन्। ‘तयारी पनि थियो । विश्वास पनि थियो,’ उनले भने,‘त्यसकारण थाहा भएको सबै परीक्षामा सहभागी भएँ।’ साहले २०८१ असार १३ गते नेपाल प्रहरीमा प्राविधिक प्रहरी नायब निरीक्षक पदमा नाम निकाल्न सफल भए। जसको परीक्षा २०८० चैत्र १२ गते लिइएको थियो ।उनले कोसी प्रदेश प्रहरी कार्यालयबाट जागिरको सुरुवात गरे। त्यसअघि उनले २०८१ बैशाख २९ गते गण्डकी प्रदेशको लोकसेवा आयोगले लिएको लिखित परीक्षामा सहभागी थिए । चौथो तह असिस्टेन्ट सहायक इन्जिनियर पदमा २०८१ साउन १२ गते नतिजा प्रकाशन हुँदा उनी त्यसमा पनि सफल भए ।२०८१ असार १८ गते नेपाल नागरिक उड्डयन प्राधिकरणमा सहायक सिभिल इन्जिनियर पाँचौँ तहको परीक्षा दिए । उक्त परीक्षामा पनि वरिष्ठ सहायक पदमा पास भए । २०८१ साउन २४ गते गण्डकी प्रदेश लोकसेवा आयोगको पाँचौँ तहमा सहायक उप–इन्जिनियर पदमा नाम निकाले । लोकसेवा आयोग पोखराले २०८१ जेठ ५ गते लिएको सहायक इन्जिनियर पदमा सोही वर्षको कात्तिक २५ गते नतिजा प्रकाशन हुँदा पनि उनी सफल भए ।सुभाष अहिले कोसी प्रदेश प्रहरी कार्यालयमै कार्यरत छन् । उनले नेपाल नागरिक उड्डयन प्राधिकरणमा सहायक सिभिल इन्जिनियर पाँचौँ तहमा नाम निकालेका छन् । तथापि यहाँबाट सिफारिस नआएको हुनाले सब–इन्स्पेक्टरकै पदमा कोसी प्रदेश प्रहरी कार्यालयमा कार्यरत छन् । ‘अहिले सिफारिस आएको छैन । राम्रो अफर आयो भने जान्छु,’ उनले भने, ‘अहिले जाने/नजाने निर्णय गरिसकेको छैन ।’ दुवै ठाउँमा पाँचौँ तह नै भएको हुनाले अन्योलमा रहेको उनले बताए ।सुभाष तीन दाजुभाइ छन् । दाइ चन्दनकुमार साह पनि इन्जिनियरिङ सकाएर प्राइभेट कम्पनीमा जागिरसँगै लोकसेवाकै तयारी गरिरहेका छन् । भाइ गोविन्दकुमार साह डिप्लोमा इन सिभिल ओभरसियर गरेर जागिरसँगै थप पढाइको लागि जापानमा छन् । उनको आमा राजोदेवी साह घर गृहिणी छिन् भने बुबा रामसागर साह गाउँमै ‘हलुवाई’ (खाना पकाउने) काम गर्दै आएका छन् ।रामसागरले नास्ता पसल सञ्चालन गरेर तीनै छोरालाई पढाएको बताए । ‘छोराहरूको प्रगति देखेर खुसी छु । सन्तुष्टि मिल्छ,’ उनले भने,‘विगतको मेहनत र लगानीको फल पाएको जस्तो अनुभूति हुन्छ ।’ रामसागरको अनुसार नास्ता पसल सञ्चालन गर्नु अघिसम्म घरमा आर्थिक संकट थियो ।नियमित आम्दानी नआएपछि घर खर्चको लागि पनि समस्या हुन्थ्यो । जसले छोराहरूको पढाई पनि प्रभावित हुन सक्ने हुनाले उनले नियमित आम्दानी गर्न चियासहितको नास्ता पसल सञ्चालन गरेको बताए । ‘त्यति बेला तीनै छोरा गाउँमै सरकारी विद्यालयमा पढिरहेका थिए,’ उनले भने, ‘तर पनि किताब, कापी जस्ता खर्च लाग्थ्यो । त्यसकारण मैले नास्ता पसल सुरु गरे ।’जेठो छोरा चन्दन र कान्छो छोरा गोविन्द पूर्ण छात्रवृत्तिमा पढेको उनले गर्वसाथ सुनाए । दुई वटा छोरा छात्रवृत्ति पाएरै पढेकाले पढाउन आर्थिक समस्या नभएको उनले बताए । छोरालाई पढाउन सानो घरमा बसिरहेको रामसागरले बताए । ‘तीन धुर जमिनमा मेरो घर छ,’ उनले भने, ‘दुई वटा रुम तल छ र दुई वटा माथि ।’ घर बनाउन, जग्गाजमिन जोड्नु भन्दा बढी महत्त्व शिक्षालाई दिएको उनले बताए । सोही कारण आफ्नो सपना र छोराहरू दक्ष भई सही ठाउँमा पुगेको उनले बताए ।"
अन्नपूर्ण संरक्षण क्षेत्रमा चोरी शिकारीले घट्दै डाँफे-मुनाल,"पोखरा — एसियामै पहिलोपल्ट ट्रेकिङ कम्पनी खोलेर नेपालका पदयात्रा मार्गलाई विश्वमाझ चिनाएका पूर्व गोर्खा सैनिक कर्णेल जिम्मी रोबर्ट्सले आफ्नो जीवनको उत्तरार्द्धमा भनेका थिए, ‘मेरो मृत्युपछि मेरो अस्तुलाई सेती गण्डकीमा सेलाइदिनु ।’ उनले ट्रेकिङ कम्पनी खोलेर नेपालका पदयात्रा मार्गको अन्वेषण मात्रै गरेनन्, सेतीको शिरमा डाँफे–मुनाल पाइँने भेगलाई पिपर संरक्षित क्षेत्र बनाउने परिकल्पना पनि गरे ।भारतमा गोर्खा रेजिमेन्टबाट अवकास पाएपछि पोखरालाई आफ्नो कर्मथलो बनाएका उनले सन् १९६४ मा ट्रेकिङ कम्पनी ‘माउन्टे ट्राभल नेपाल’ खोलेका थिए । एक वर्षपछि उनले कम्पनी दर्ता गरे। अनि चाहारे पश्चिम नेपालका पाखा पखेरा। पहिलोपल्ट ब्रिटिस गोर्खा अधिकृतको रुपमा नेपाल आएका उनले बेलायतको संग्रहालयका लागि चरा संकलनको पनि काम गरे ।पोखरामा सन् १९६० को सुरुआतमा आए । तल घाँसे मैदान, माथि अन्नपूर्ण र माछापुच्छ्रेको विचित्र रुपले उनलाई यतै अड्यायो । हाल चल्तीमा रहेका पश्चिम नेपालका पदयात्रा मार्ग अन्वेषणमा उनले भूमिका खेले । लमजुङबाट मनाङ हुँदै थोरोङ पास गरेर मुस्ताङबाट म्याग्दी निस्कने २१ दिनको ‘राउन्ड अन्नपूर्ण’ पदयात्रा मार्ग, वीरेठाँटी–घान्द्रुक–छोम्रोङ हुँदै पुगिने अन्नपूर्ण आधार शिविर, घोरेपानी–पुन हिल पदयात्रा मार्ग उनैले अन्वेषण गरेका हुन् ।राष्ट्रिय प्रकृति संरक्षण कोषले चोरी शिकारी नियन्त्रणका लागि अन्नपूर्ण संरक्षण क्षेत्रमा जडान गर्न लागेको जासुसी (स्पाई) क्यामरा । तस्बिर : एनटीएनसी/एक्यापसन् १९७६ मा पदमार्ग अन्वेषणकै क्रममा उनी हालको माछापुच्छ्रे गाउँपालिकामा पर्ने पिपर क्षेत्र पुगे । गाउँपालिकाको अन्तिम गाउँ करुवा–साँदल हुँदै पिपर लेक पुगिन्छ । उनीसँग सहयोगीका रुपमा झलक थापा पनि सँगै हुन्थे । उनी पिपर पुग्दा फेजेन्ट (कालिज) प्रजातिका चरा बासेको सुने । नेपालमा पाइने ८ प्रजातिका मध्ये ५ प्रजातिका कालिज एकै भेगमा देखे । रंगीचंगी डाँफे, मुनाल, फोक्रास, चिलिमे र कालिज देखेर उनको मन मोहित भयो ।सन् १९७५ मा विश्वभरका कालिज संरक्षणमा काम गर्न बेलायतमा मुख्यालय रहने गरी वर्ल्ड फेजेन्ट एसोसियसन (डब्ल्युपीए) स्थापना भएको थियो । जिम्मी रोबर्ट्स र विश्व कालिज संघका पदाधिकारीबीच त्यसबेला सम्पर्क भयो । उनले पिपरबारे बेलिविस्तार लगाए । बेलायतमा पढ्दै गरेका एन्थोनी लेलियोटलाई अध्ययनका लागि नेपाल झिकाए । लेलियोट आएर पिपर र बागलुङको ढोरपाटन क्षेत्रमा कालिजको अध्ययन गरे । पछि डा.प्रल्हाद योञ्जन पनि जोडिए ।पिपर क्षेत्रमा पासोमा परेको मुनालको उद्धार गर्दै बायोकोस नेपालका कर्मचारी । तस्बिर : बायोकोस नेपालजिम्मी तिनै व्यक्ति थिए, जसले माछापुच्छ्रेलाई ‘कुमारी हिमाल’ नै राख्नुपर्ने ‘लबिइङ’ त्यतिबेला सरकारसमक्ष गरेका थिए । सन् १९५७ मा उनकै कम्पनीबाट दुई बेलायती नागरिक कक्स र नोयस माछापुच्छ्रे आरोहणका लागि पुगेका थिए । त्यस वर्ष जुन २ मा उत्तरतर्फबाट आरोहण गर्न गएका उनीहरु समयअभावले चुचुरोबाटे ५० मिटर तलबाटै फर्किए । त्यसयता माछापुच्छ्रे आरोहणको प्रयास भएको छैन ।सन् १९७९ मा विश्व कालिज संघको पहिलो अन्तर्राष्ट्रिय सेमिनार काठमाडौंमा भयो । त्यसै वर्षदेखि पिपर क्षेत्रमा संघले कालिज गणना सुरु गर्‍यो । बसन्तयाममा गरिने यस्तो गणना भने सुरुमा मुनाल र फोक्रासको मात्रै गरिएको थियो । संघका प्रतिनिधिले चरा बासेको आवाज (कल काउन्ट) को आधारमा तथ्यांक राख्थे । पिपरको ४ वर्ष किलोमिटर क्षेत्रमा चार–पाँच वर्षको अन्तरालमा कालिज गणना हुन थाल्यो । समुद्री सतहबाट ३ हजार २ सय मिटर उचाइमा रहेको त्यस भेग ‘पिपर फेजेन्ट संक्च्युअरी’ को रुपमा चिनियो ।सन् १९८३ मा बेलायतका अर्का अनुसन्धाताले पिपरमा रहेका वनस्पतीको पनि अध्ययन गरे । सन् १९९८ मा पर्यटन व्यवसायी एवं चरा अवलोकनकर्ता सुरेश शाक्य र भारतका नागरिक राहुल काउलले पहिलोपल्ट त्यस क्षेत्रमा पाइने फेजेन्ट प्रजातिको विस्तृत अध्ययन गरे । सन् २००१ मा चराविद् हेमसागर बरालले पिपर सानो क्षेत्र भएकोले ठुलो क्षेत्र समेट्न पिपरको पूर्वपट्टि नामसुङ खर्क (सान्तेल) मा पनि गणना गर्न वन विज्ञान अध्ययन संस्थान पोखराका विद्यार्थी लिएर गए ।सन् २००५ मा पहिलोपल्ट नेपालीहरुले नै नेतृत्व गरेर पिपरमा कालिज गणना भयो । हालसम्म १५ पल्ट पिपर क्षेत्रमा कालिज गणना भइसकेको छ । पछिल्लोपल्ट कालिज गणनाको जिम्मा संरक्षणको क्षेत्रमा काम गरिरहेको संस्था जैविक विविधता संरक्षण समाज (बायोकोस) नेपालले पाएको छ । हाल संस्थाको नेतृत्व लक्ष्मण पौड्यालले गरिरहेका छन् । पन्छी संरक्षण संघ (बीसीएन) का तत्कालीन पोखरा संयोजक पौड्याल सन् २००४ मा बेलायती टोलीसँग नेपाल कालिज गणना गर्न पिपर पुगेका थिए । उनले वन विज्ञानमा स्नातकको शोधपत्र पनि पिपरमा पाइने वनस्पतीको विषयमा तयार गरे ।पिपर क्षेत्रमा कालिज मार्न शिकारीले थापेको पासो । तस्बिर : बायोकोस नेपालउनका अनुसार सन् १९८३ मै पिपरलाई संरक्षित क्षेत्र वा अनुसन्धान केन्द्र बनाउनुपर्ने प्रस्ताव सहित वन मन्त्रालयको राष्ट्रिय निकुञ्ज तथा वन्यजन्तु संरक्षण विभागमा कार्ययोजना बुझाइएको थियो । त्यतिबेला अन्नपूर्ण संरक्षण क्षेत्र घोषणा भइसकेको थिएन । सन् १९८६ मा मात्रै राष्ट्रिय प्रकृति संरक्षण कोष अन्तर्गत अन्नपूर्ण संरक्षण क्षेत्र आयोजना (एक्याप) स्थापना भयो ।उनी विभागमा जागिरे भएर गएपछि उक्त कार्ययोजना खोजे पनि भेट्न सकेनन् । ‘विभागका तत्कालीन महानिर्देशक विश्वनाथ उप्रेति थिए । उहाँसगँ बुझ्दा कागजात फेला परेन,’ पौड्यालले भने, ‘पछि अन्य कर्मचारीसँग बुझ्दा पिपरलाई संरक्षित क्षेत्र वा अनुसन्धान केन्द्र बनाउनुपर्ने प्रस्ताव बुझाइएको रहेछ ।’नेपालमा पाइने कालिजमध्ये राष्ट्रिय पंक्षी डाँफे, मुनाल र चीर संरक्षित पंक्षी हुन् । चीर उच्च हिमाली भेगमा पाइन्छ भने लुँइचे (वन कुखुरा) र मयुर समथर भूभागमा पाइन्छन् । पिपर क्षेत्रमा पाइने कालिज प्रजातिको चोरी शिकारी पहिलेदेखि नै व्यापक रहेको उनी बताउँछन् । लेकमा भेडिगोठ र भैंसीगोठ राख्ने पशुपालक, जडिबुटी संकलक र शिकारीले मासुका लागि कालिजलाई पासो थाप्ने, अण्डा ल्याएर खाने गर्दा पछिल्लो समय काजिल प्रजातिका चराको संख्या घट्दो रहेको उनले बताए । पछिल्लो समय उनी विभागको जागिर छोडेर बायोकोस नेपालको अध्यक्षको रुपमा कालिज संरक्षणमा सक्रिय छन् ।चोरी शिकारले घट्दो कालिज प्रजातियस वर्ष बायोकोस नेपालले विश्व कालिज संघको सहयोग र एक्यापसँगको सहकार्यमा डाँफे–मुनाल गणना गर्‍यो । अनुसन्धानकर्ता र सहयोगीसहित १९ जनाले दुई समूह बनाएर वैशाख ४ देखि १८ सम्म कालिज प्रजातिका डाँफे, मुनाल र फोक्रास र तित्रा प्रजातिको प्युरा गणना गरे । टोलीले यस वर्ष काजिल गणनाको क्षेत्र विस्तार गरिएको थियो । अन्नपूर्ण संरक्षण क्षेत्र भित्र माछापुच्छ्रे गाउँपालिकाको पिलिचो, पिपर, खुमै, कोर्चा, लुब्रुचु, चिचिम्ले, डाँफे चौर, हिले, ओदाने लगायतका वन क्षेत्रमा काजिल गणना गर्‍यो ।पहिला मुनाल र फोक्रास मात्रै गणना हुने गरेकोमा यस वर्ष डाँफे र प्युराको पनि गणना थालिएको हो । त्यस क्षेत्रमा डाँफे १ सय ४६, मुनाल १ सय ४८, फोक्रास १९ र प्यूरा १ सय ७० को संख्यामा पाइएको छ । उक्त टोलीले त्यस क्षेत्रमा पंक्षी गणना पनि सँगै गरेको छ । यस वर्ष २ सय प्रजातिका पंक्षी त्यस भेगमा पाइएका छन् । सन् १९७९ मा गरिएको सर्भेक्षणयता ३ सय १४ प्रजातिका चरा पिपर–खुमै भेगमा भेटिएका छन् । जबकी पूरै अन्नपूर्ण संरक्षण क्षेत्रभित्र ५ सय १८ प्रजातिका पंक्षी पाइन्छन् । यो क्षेत्र विश्वभरका पंक्षी अवलोकनकर्ता र अनुसन्धानकर्ताका माझ पिपर संक्च्युअरी वा पिपर रिर्जभको रुपमा परिचित छ ।पिपर क्षेत्रमा पासोमा परेको मुनालको उद्धार गर्दै बायोकोस नेपालका कर्मचारी ।तस्बिर : बायोकोस नेपालपिपरमा मात्रै काजिलको संख्या भने घट्दो छ । सन् १९९३ मा पिपरमा ३१ वटा रहेको मुनाल यो वर्ष २० वटा मात्रै गणना भएको छ । सन् १९९७ मा ३० वटा भेटिएको फोक्रास यस वर्ष शून्यमा झरेको छ । डाँफेको संख्या पनि अपेक्षित नभएको बायोकोस नेपालका निर्देशक डा.पारसविक्रम सिंह बताउँछन् । अवैध व्यापारका लागि गरिने चोरी शिकारी नै कालिज संरक्षणको मुख्य चुनौती रहेको उनले बताए ।पर्यावरणविद् सिंहका अनुसार डाँफे–मुनाल गर्मीयाममा खर्कमा बस्छन् । जाडोयाममा वन क्षेत्रमा झर्छन् । तल झर्ने याममा शिकारीले पासो थाप्छन् । शिकारीले कालिज प्रजाति आवतजावत गर्ने मार्गमा एक सयदेखि दुई सय मिटर लामो बार लगाएर बीचबीचमा गेटजस्तो पस्ने ठाउँ बनाउँछन् । त्यही खुला ठाउँबाट छिर्ने बेला कालिज पासोमा पर्छन् । त्यस्तो पासो पानीको मुहाननजिक बनाइन्छ । ‘डाँफे–मुनाल संरक्षणमा शिकारीको पासो संरक्षणकर्मीलाई गलपासो जस्तै भएको छ,’ उनी भन्छन् ।चैतदेखि डाँफे खर्कमा गएर खुला क्षेत्रमा अण्डा कोरल्छ । बच्चालाई चिलले टिप्ने डर हुन्छ । बच्चालाई सुरक्षित बनाउन पुनः वनभित्र प्रवेश गर्छ । त्यतिबेला पनि पासो थापिन्छ । त्यस्तो पासो घाँटी र खुट्टामा पर्छ । भेडिगोठाला, भैंसी गोठाला, स्थानीयले मासुका लागि पासो थाप्छन् । शिकारीले पासोमा परेका डाँफे–मुनाल पोखरासम्म बिक्रीका लागि लैजान्छन् ।कालिज अनुसन्धानका क्रममा उनले पिपरमा पासोमा पारिएका डाँफे–मुनाल धेरैपल्ट भेटेका छन् । उनको टोलीले पासोबाटै काजिलको उद्धार पनि गरेको छ । ‘अरु चराभन्दा डाँफेलाई शिकारीको खतरा बढी छ । यसलाई स्वादको लागि शिकार गर्ने प्रचलन छ,’ उनी भन्छन्, ‘अहिले व्यवसाय नै गर्न थालेर बढी खतरा भएको छ । डाँफे भएको क्षेत्रमा धेरै पासो भेटिनुले पनि यसको संख्या घट्दो रहेको भन्न सकिन्छ ।’ सगरमाथा र मनास्लु क्षेत्रमा धार्मिक हिसावले पनि हत्या नगरिने भएकोले डाँफे–मुनालको संख्या राम्रो रहेको उनले सुनाए ।डाँफेको गणना पहिलोपल्ट गरे पनि उक्त संख्या सन्तोषजनक होइन । ‘एकपल्टमा १०–१५ वटा अण्डा पार्छ, त्यस हिसावले संख्या धेरै राम्रो हुनुपर्थ्यो,’ उनले भने, ‘चितुवा, स्याल, मलसाप्रो जस्ता जंगली जनावरको शिकार हुने र बच्चालाई चिलले लैजाने भएकोले पनि डाँफेमाथि दबाब छ।’गाउँबाट टाढा भएको र प्रहरी वा एक्यापका कर्मचारी पनि नपुग्ने भएकोले पिपर–खुमै क्षेत्रमा चोरी शिकारी बढेको छ । बायोकोसको क्यामरा ट्र्यापिङमा बन्दुक बोकेकै व्यक्ति भेटिए पनि कारवाही हुन नसकेको सिंहले सुनाए । डाँफेलाई राष्ट्रिय चरा भनिएपछि संरक्षणमा प्रशस्त प्रयास नभएकोमा उनको दुखेसो छ । यसअघि चराविद् डा.हेमसागर बरालले लाङटाङ क्षेत्रमा डाँफेमाथि अनुसन्धान गरेका थिए । तर देशव्यापी रुपमा हालसम्म कुनै अध्ययन भएको छैन ।माछापुच्छ्रे गाउँपालिकाको पिपर क्षेत्रमा भेटिएको मुनाल । तस्बिर : एम ओट्टाभियानी/डब्ल्यूपीए‘वन्यजन्तु विभागले संरक्षित जनावर, चराचुरुंगीको सूची बनाएको छ तर बाघ, गैंडामा बढी ध्यान केन्द्रित गरियो,’ पर्यावरणविद् सिंह भन्छन्, ‘नेपाल चिनाउने चरा र राष्ट्रिय पंक्षीलाई पनि चासो दिनुपर्छ । घटेपछि मात्रै होइन, नघट्दै पनि चासो दिनुपर्‍यो । यसले सधैं भरि चराको संख्या राम्रो अवस्थामा रहन्छ ।’पोखरा पंक्षी समाजका अध्यक्ष मनशान्त घिमिरे पिपरमा नियमित बास्ने फोक्रासको आवाज यसपल्ट नसुनिनु कालिज संरक्षणका लागि चुनौती रहेको बताउँछन् । मर्दी हिमाल पदयात्रा मार्गमा यसअघि मुनाल भेटिने गरे पनि अहिले नदेखिएको उनले सुनाए । उनले भने, ‘कालिज प्रजाति घट्नुमा चोरी शिकारी प्रमुख कारण हो, सँगैसँगै वन डढेलो, डोजर आतंक पनि अर्को खतरा हुन् ।’ त्यस क्षेत्रमा पंक्षीको संख्या घट्दा चरा अवलोकनका लागि आउने विदेशी पर्यटकलाई देखाउन नसकिएको उनको अनुभव छ ।कालिज संरक्षणका लागि सुरुआतदेखि नै विश्व कालिज संघले माछापुच्छ्रे गाउँपालिकामा संरक्षण शिक्षामा लगानी गर्दै आएको छ । एक्याप प्रमुख रविन कडरिया कालिजको संख्या बढ्नुपर्नेमा घटिरहनु चिन्ताको विषय भएको बताउँछन् । उनले अन्नपूर्ण संरक्षण क्षेत्रमा चोरी शिकारी लगायत गैरकानुनी गतिविधि नियन्त्रण गर्नु चुनौतीपूर्ण रहेको बताए । ‘एक्यापको पनि कृषि र वन संरक्षणमा बढि ध्यान गयो,’ कमजोरी स्वीकार्दै उनले भने, ‘वन्यजन्तु संरक्षण र चरा संरक्षणमा कम काम भएको छ ।’बायोकोसले एक्यापसँगको सहकार्यमा पिपर क्षेत्रमा मोबाइलमा आधारित अनुगमन गरिरहेको छ । अनुगमनका लागि बायोकोसले एकजना कर्मचारी खटाएको छ । अनुगमनका क्रममा सन् २०२२ मा १८ वटा पासो नस्ट गरिएको थियो । गत वर्षदेखि निरन्तर रुपमा पासो हटाइएको र हालसम्म ३ सयभन्दा बढि पासो हटाइएको बायोकोसका निर्देशक सिंहले बताए । गत वैशाखबाट पिपर क्षेत्रमा ४० वटा क्यामरा ट्र्यापिङ राखिएको छ । ट्रेल क्यामराको पनि प्रयोग गरी चोरी शिकार नियन्त्रण गर्न निरन्तर लागिरहेको छ ।पिपरमा अनुगमनका क्रममा पासोमा परेका मुनालको उद्धार गर्दै पर्यावरणविद् डा.पारसविक्रम सिंह (बाँया) ।नेपालको कानून अनुसार संरक्षित पंक्षीको शिकार, ओसारपसार तथा व्यापार पूर्णरूपमा निषेध गरिएको छ । ‘राष्ट्रिय निकुञ्ज तथा वन्यजन्तु संरक्षण ऐन’ अन्तर्गत दफा २६(४) ले संरक्षित पंक्षी मार्ने वा घाइते बनाउने कार्यलाई दण्डनीय अपराधको रूपमा लिएको छ । उक्त दफामा यस्ता कार्यमा संलग्न व्यक्तिलाई १५ हजारदेखि ३० हजार रुपैयाँसम्म जरिवाना वा तीन महिनादेखि नौ महिनासम्म कैद वा दुबै सजाय हुन सक्ने प्रावधान छ । डाँफे, मुनाल र चीर साइटिसको सूचीमा समेत समावेश छन् ।चोरी शिकार रोक्न जासुसी क्यामेराराष्ट्रिय प्रकृति संरक्षण कोषले अन्नपूर्ण संरक्षण क्षेत्रमा वन्यजन्तुको अवैध चोरीसिकार नियन्त्रण गर्न प्रविधिको प्रयोग गर्ने भएको छ । कोषले चोरीसिकार हुने सम्भावना रहेका स्थानहरूमा जासुसी क्यामेरा जडान गरी निगरानी गर्ने तयारी गरेको हो ।एक्यापका प्रमुख रवि कडरियाका अनुसार कोषले पहिलो चरणमा १० स्थानमा यस्ता ‘स्पाइ क्यामेरा’ जडान गर्नेछ । त्यसपछि प्रभावकारिताका आधारमा क्रमशः ५० स्थानसम्म विस्तार गर्ने लक्ष्य लिएको छ । ‘संवेदनशील स्थानहरूमा क्यामेरा राखेर वन्यजन्तुको गतिविधि र सम्भावित अवैध क्रियाकलापको प्रत्यक्ष निगरानी गर्ने योजना हो,’ उनले भने, ‘यी क्यामेराले अवैध सिकारमा संलग्न हुने व्यक्तिको फोटो र भिडियो खिचेर तुरुन्तै कार्यालयमा पठाउनेछन्, जसले कारबाही प्रक्रिया सहज बनाउँछ ।’उनका अनुसार कस्तूरी मृग, मुनाल, डाँफेजस्ता दुर्लभ वन्यजन्तु रहेका क्षेत्रलाई प्राथमिकता दिइनेछ । ‘पहिलोपल्ट हामी अन्नपूर्ण क्षेत्रमा यस्तो प्रविधि लागू गर्दैछौं । यसको सफलतापछि थप विस्तारको योजना छ,’ उनले भने ।कोषले प्रयोग गर्न लागेका क्यामेरा सोलार प्यानलबाट चल्ने छन् । तिनीहरूमा सिमकार्ड जडान गरिएको हुन्छ । मोबाइल नेटवर्क (फोरजी) मार्फत तस्बिर तथा भिडियोहरू कार्यालयमा प्रत्यक्ष प्रसारण हुनेछ । ‘यो एकप्रकारको सीसी क्यामेरा हो, जसलाई कार्यालयबाटै २४ सै घण्टा हेर्न सकिन्छ,’ प्रविधिबारे कडरियाले भने, ‘क्यामेराबाट आएको प्रत्यक्ष दृश्यले चोरीसिकार रोकथाम र अनुगमनमा ठुलो मद्दत गर्छ ।’क्यामेराको अर्को विशेषता सुरक्षा प्रणाली हो । यदि कसैले तिनलाई हटाउन खोजेमा वा क्षति पुर्‍याउन प्रयास गरेमा उक्त व्यक्तिको तस्बिरसहितको सूचना तुरुन्तै कार्यालयमा पुग्छ । यी सबै सूचना कोषको डेटाबेसमा सुरक्षित रहनेछन् र अन्यत्र पहुँच नहुने सुनिश्चित गरिएको छ । हाल प्रयोग गरिने क्यामेरा चीनबाट आयात गरिएको हो ।अनलाइन प्रणाली भएकाले सूचना प्राप्त गर्न फिल्डमै जानुपर्दैन । यसअघि परम्परागत क्यामेरा ट्र्यापिङ गर्दा क्यामेरा राखिएको स्थलमै पुगेर ल्याएपछि मात्रै तथ्यांक उपलब्ध हुन्थ्यो । तर अनलाइन क्यामेराले घटनाको जानकारी तत्कालै इमेल वा एपमार्फत पठाउँछ ।कोषले आगामी दिनमा आर्टिफिसियल इन्टेलिजेन्स (एआई) प्रविधिसमेत थप गर्ने योजना बनाएको छ । विशेष गतिविधि देखिनेबित्तिकै सूचना दिने, अलार्म बजाउने, स्वचालित पहिचान प्रणाली लागू गर्ने उद्देश्यले एआई जोड्ने तयारी भइरहेको छ । यस्तो प्रविधिले अन्नपूर्ण संरक्षण क्षेत्रमा वन्यजन्तु संरक्षणलाई थप प्रभावकारी बनाउने कोषको अपेक्षा छ । वन्यजन्तु चोरीसिकारजस्तो गम्भीर समस्या समाधान गर्न प्रविधिको प्रयोग आवश्यक भएको संरक्षणविद बताउँछन् । जासुसी क्यामेराको प्रयोगले चोरीसिकारमा संलग्नलाई निरुत्साहित गर्ने र सम्बन्धित निकायलाई आवश्यक कारबाही गर्न समयमै सूचना दिने अपेक्षा गरिएको छ ।डाँफे देखाउन खुमै–पिपरस्थानीयको समेत साथ लिएर पिपर क्षेत्रला डाँफे, मुनाल लगायतका विभिन्न प्रजातिका पंक्षीका अवलोकनका लागि नेपालकै मुख्य पर्यटकीय गन्तव्यस्थान बनाउने लक्ष्यका साथ कालिज गणना गरिएको बायोकोस नेपालका निर्देशक डा.पारसविक्रम सिंह बताउँछन् । ‘अहिले विद्यार्थीले पनि किताबमा मात्रै डाँफे हेर्छन् । तर डाँफे हेर्न खुमै–पिपर जानुपर्दो रहेछ भन्ने होस्,’ डाँफे–मुनालको अध्ययन अनुसन्धान गर्नुको कारणबारे उनले बताए ।माछापुच्छ्रे गाउँपालिकाको पिपर क्षेत्रमा भेटिएको डाँफे । तस्बिर : जोन कोर्डर/डब्ल्यूपीएचरा गणनामा नेपाल पंक्षीविद संघले पंक्षीविद् उपलब्ध गराएको थियो । संघका अध्यक्ष हठन महतो स्वयं पंक्षी गणनामा खटिएका थिए । पिपर क्षेत्र चरा अवलोकनका लागि उत्तम स्थान रहेको उनी बताउँछन् । ‘थोरै क्षेत्रमा पंक्षीको विविधता धेरै छ,’ उनी भन्छन्, ‘नेपालमा मात्रै पाइने काँडे भ्याकुरदेखि रंगीन र आकर्षक डाँफे–मुनाल हेर्न पर्यटक बोलाउन सकिन्छ ।’बर्डलाइफ इन्टरनेस्नलका एसिया पार्टनरसिप म्यानेजर डा.हुम गुरुङ पिपर क्षेत्रले चरा अवलोकन पर्यटनमा अथाह सम्भावना बोकेको बताउँछन् । उनका अनुसार चरा अवलोकन गर्ने पर्यटकले सन् २०२३ मा ६२ अर्ब ७३ करोड डलर खर्च गरेको तथ्यांक छ । यो खर्च हरेक वर्ष ६.२ प्रतिशतले बढिरहेका छ ।‘अरु पर्यटकले भन्दा पंक्षी अवलोकन गर्ने पर्यटकले तीन गुणा पनि पैसा र समय खर्च गर्छन्,’ उनले भने, ‘पर्यटकको बसाइँ अवधि लम्ब्याउन र स्थानीयको आम्दानी वृद्धि गर्न पनि चरा पर्यटनमा जोड दिनुपर्छ ।’ पोखरा पंक्षी समाजका अध्यक्ष मनशान्त घिमिरे भन्छन्, ‘चरालाई मारेर होइन देखाएर खानुपर्छ । भावी पुस्तालाई चरा देखाउन अहिलेदेखि संरक्षण गर्नुपर्छ ।’"
कोशीमा बेपत्ता गोताखोर सुरज साउदको शव फेला,"काठमाडौँ — सप्तरीको हनुमाननगर कंकालिनी नगरपालिका–१ स्थित कोशी नदीमा डुबेर बेपत्ता भएका सशस्त्र प्रहरीका गोताखोर सुरज साउदको शव फेला परेको छ । सशस्त्र प्रहरी बल, नेपालका सहायक प्रवक्ता डीएसपी शैलेन्द्र थापाका अनुसार आइतबार बिहान साउदको शव पेला परेको हो ।कुरिनटारबाट गएका अनुभवी गोताखोर डीएसपी पुरुषोत्तम भण्डारीको टोलीले कोशी ब्यारेजको ५५ नम्बर ढोका नजिकबाट साउदको शव निकालेको हो । साउद नम्बर १३ गण पर्सा दरबन्दी भई नम्बर २ छिन्नमस्ता बाहिनी मुख्यालयमा कार्यरत थिए ।नदीमा शनिबार प्रदेशस्तरीय विपद् पूर्वतयारीका कार्यक्रम गर्ने तय भएपछि अभ्यास गरिरहेका बेला साउद र नम्बर १ श्रीअन्तु गण इलाम दरबन्दी भई दन्तकाली विशेष कार्य तालिम शिक्षालय सप्तरीमा कार्यरत हरदेव राजवंशी ब्यारेजको ढोका नम्बर ५५/५६ देखि उत्तरतर्फ पानीको भूमरीमा फसेर बेपत्ता भएका थिए । झापाका राजवंशी र डोटीका साउदले २०८० र ०८१ सालमा गोताखोर तालिम पूरा गरेका थिए ।"
"ओली फर्किए, भण्डारी झापा–मोरङ दौडाहामै","विराटनगर — सत्तारूढ दल नेकपा (एमाले) का अध्यक्ष तथा प्रधानमन्त्री केपी शर्मा ओली मोरङको कटहरीमा निर्माण भएको एक अस्पताल उद्घाटन गरेर शनिबार हेलिकोप्टरमार्फत काठमाडौं फर्किए । तर, पूर्व राष्ट्रपति विद्यादेवी भण्डारी भने अझै झापा–मोरङका विभिन्न कार्यक्रममा सक्रिय रहिरहेकी छन् ।बिहीबार विराटनगर ओर्लिएकी भण्डारी झापा र मोरङका कार्यक्रममा व्यस्त छिन् । उनको तालिका सोमबारसम्म व्यस्त छ । विराटनगर ओर्लिएपछि उनी मोरङका विभिन्न पार्टी कार्यकर्तासँग भेटघाट र विविध कार्यक्रममा सहभागी भइरहेकी छन् । शुक्रबार उनले विराटनगरमा पालिकाका उपप्रमुख–उपाध्यक्षहरूको राष्ट्रिय भेलाको उद्घाटन गरेकी थिइन् ।शनिबार उनले झापाको बिर्तामोडस्थित देवी माविमा एमाले विज्ञान तथा प्रविधि विभागद्वारा आयोजित प्रदेशस्तरीय विज्ञान तथा प्रविधि प्रदर्शनीको उद्घाटन गरेकी थिइन् । आइतबार नारी सञ्चार गृहद्वारा आयोजित कार्यक्रममासमेत उनी सहभागी भइन् ।भण्डारी औपचारिक कार्यक्रम मात्र होइन, अनौपचारिक भेटघाट र स–साना भेला तथा छलफलमा पनि सक्रिय देखिएकी छन् । विशेषगरी झापाका एमाले नेता तथा कार्यकर्तासँग उनले आन्तरिक बैठकसमेत गरेकी छन् । ‘झापाका ओली निकट नेता–कार्यकर्ताहरूसँग पूर्वराष्ट्रपतिज्यूले विशेष रूपमा भेटघाट गर्नुभएको थियो,’ एक नेताले बताए ।झापामा ओली निकट मानिने प्रदेश सांसद चिन्तन पाठक, पूर्व प्रदेश सांसद वसन्त बानियाँ, झापा एमालेका उपाध्यक्ष शिव ढुंगेलजस्ता नेताहरूसँग उनले भेटघाट गरेकी थिइन् । कोशीका पूर्व मुख्यमन्त्री शेरधन राई बिहीबारदेखि नै उनीसँगै छन् । विमानस्थलमा स्वागत गर्न देखि झापा–मोरङमा आयोजित विभिन्न सभा, सम्मेलन र छलफलमा राई सहभागी छन् ।आइतबार विराटनगर फर्किने क्रममा भण्डारीले झापाको शिवगञ्जस्थित झापा इनर्जीको उत्पादन केन्द्र अवलोकन गर्ने कार्यक्रम तय भएको छ । त्यसपछि विराटनगर फर्केर सोमबार मोरङको इटहरास्थित पुर्ख्यौली घर अवलोकन गर्ने र त्यसपछि काठमाडौं फर्किने तयारी रहेको एमाले मोरङका सचिव सोमराज थापाले जानकारी दिए ।ओलीनिकट एमालेका एक नेताले भने, ‘पार्टीका सबै तहमा संगठन बलियो बनाउन अध्यक्ष ओली व्यापक दौडाहाको तयारीमा हुनुहुन्छ । पूर्व राष्ट्रपतिज्यूको सक्रियतालाई पनि हामीले सकारात्मक रूपमा लिएका छौँ ।’एमालेभित्र केही नेताहरू भण्डारीलाई सम्भावित भावी अध्यक्षको रूपमा पनि हेरिरहेका छन् । उनको दौडाहाले राजनीतिमा पुनः सक्रिय बन्ने भण्डारीको मनसाय सतहमै देखिन थालेको छ ।"
विद्यावारिधि गरेका १३० जनालाई ‘फास्ट ट्र्याक’ बाट प्राध्यापक नियुक्त गर्दै त्रिवि,"काठमाडौँ — त्रिभुवन विश्वविद्यालयले अनुसन्धान विशिष्टतामा आधारित (फास्ट ट्र्याक) खुला प्रतियोगिताबाट प्राध्यापक, सहप्राध्यापक र उपप्राध्यापक नियुक्त गर्ने भएको छ । त्रिविले विद्यावारिधि (पीएचडी) गरेका र अनुसन्धानमा संलग्नलाई अन्तर्वार्ताबाटै प्राध्यापक नियुक्त गर्न लागेको हो । यसअघि पनि उक्त विधिबाट प्राध्यापक, सहप्राध्यापक नियुक्त गरेको त्रिविले यस पटक भने ठूलो संख्यामा छनोट प्रक्रिया अघि बढाएको छ ।गतसाता सेवा आयोगबाट प्रकाशित विज्ञापनअनुसार १० जना प्राध्यापक, ३० जना सहप्राध्यापक र १ सय जना उपप्राध्यापक यस विधिबाट छनोट हुनेछन् । त्रिविले अनुसन्धानात्मक विशिष्टताका आधारमा खुला प्रतियोगिताद्वारा शिक्षक नियुक्तिको सिफारिससम्बन्धी विनियमसमेत जारी गरेको छ ।आवेदन दिन न्यूनतम योग्यता पीएचडी तोकिएको छ । त्यसका अतिरिक्त प्राध्यापक सहप्राध्यापकका लागि राष्ट्रिय, अन्तर्राष्ट्रिय जर्नलमा कम्तीमा दुईवटा र उपप्राध्यापकको हकमा एउटा अनुसन्धान लेख प्रकाशित भएको हुनुपर्छ । विनियमअनुसार अनुसन्धान तथा कृति प्रकाशनका लागि तोकिएको न्यूनतम अंक प्राप्त गर्ने उम्मेदवारको सूची प्रारम्भिक छनोटमा प्रकाशन गरिनेछ ।अनुसन्धान तथा कृति प्रकाशनलाई १ सय ५०, शिक्षण सेवा/अनुसन्धान कार्य अनुभवलाई १०, शोध निर्देशन/शोध अनुसन्धान पुरस्कारलाई २०, अन्तर्वार्तालाई २० अंक गरी २०० पूर्णाङ्कमा प्रतिस्पर्धा हुने विनियममा उल्लेख छ । त्यसपश्चात् प्रारम्भिक छनोटमा परेकाहरूको अन्तर्वार्ता लिएर मेरिटका आधारमा नियुक्तिका लागि सिफारिस गरिनेछ । प्राध्यापकमा ७०, सहप्राध्यापकमा ६५ र उपप्राध्यापकमा कम्तीमा ६० प्रतिशत अंक प्राप्त गर्ने मात्र नियुक्तिका लागि सिफारिस हुनेछन् ।सेवा आयोगका पूर्वअध्यक्ष तथा त्रिवि कार्यकारी परिषद्का सदस्य लालु पौडेलले योग्यता, क्षमता र विशेषज्ञतामा पोख्तहरूलाई त्रिविमा भित्र्याउन लागिएको बताए ।उनले अनुसन्धान विशिष्टतामा आधारित पदमा प्रतिस्पर्धा गर्न विद्यावारिधि न्यूनतम योग्यता हुने, राष्ट्रिय तथा अन्तर्राष्ट्रिय विशिष्टीकृत जर्नलमा अनुसन्धानमूलक लेख प्रकाशित भएको हुनुपर्ने, उक्त विषयमा पुस्तक प्रकाशित भएको हुनुपर्ने, आफ्नै कुनै अनुसन्धानमूलक तथा नवप्रवर्तनात्मक उत्पादन रजिस्ट्रर (दर्ता) भएको हुनुपर्ने जनाए । ‘यो विधिबाट अध्ययन/अनुसन्धानमा लामो समयसम्म क्रियाशील सक्षम र अनुसन्धानकर्ता मात्रै छनोट भएर आउँछन्,’ उनले भने, ‘योग्यता, क्षमता र विशेषज्ञतामा कुनै पनि शंका गर्नु पर्दैन ।’विश्वविद्यालय अनुदान आयोगमार्फत त्रिविले २०७३ र २०७६ मा अनुसन्धानात्मक विशिष्टताका आधारमा प्राध्यापक र सहप्राध्यापक नियुक्ति गरेको थियो । त्यति बेला नियुक्ति भएका प्राध्यापकबाट सकारात्मक नतिजा विश्वविद्यालयले प्राप्त गरेकाले निरन्तरता दिन लागिएको निमित्त उपकुलपति खड्ग केसीले जनाए । अनुसन्धान र नवप्रवर्तनका क्षेत्रमा निरन्तर क्रियाशील दक्ष जनशक्तिलाई विश्वविद्यालय सेवामा संलग्न गराउन यस्तो प्रयास थालिएको उनले बताए । ‘अनुसन्धान विशिष्टतामा विभिन्न तहका प्राध्यापक उच्च शिक्षामा भित्र्याउने अभ्यास विश्वव्यापी रूपमा नै छ,’ उनले भने ।नियुक्त हुनेको विद्यावारिधि न्यूनतम योग्यता हुने हुँदा तलबी अध्ययन बिदा दिई करोडौं खर्च गर्नु नपर्ने र देशविदेशका विभिन्न प्रतिष्ठित विश्वविद्यालयमा अध्ययन तथा अनुसन्धान गरेका अनुभवले उच्च शिक्षालाई ज्ञान उत्पादनको केन्द्र बनाउन सहयोग गर्ने केसीले जनाए । त्रिविले गत वर्षको नीति तथा कार्यक्रममा केन्द्रीय विभागहरूमा विद्यावारिधि गरेका अध्यापकले मात्र पठनपाठन गराउन पाउने व्यवस्था गरेको थियो ।एकै पटक १३० जना अनुसन्धानमा अब्बल प्राध्यापकलाई ‘फास्ट ट्याक’ बाट विश्वविद्यालयमा सेवा गर्ने अवसर दिँदा उच्च शिक्षामा गुणस्तर सुधार हुने र अनुसन्धानत्मक संस्कृतिमा परिवर्तन आउनेसमेत त्रिविले दाबी गरेको छ । ‘विश्वविद्यालयको गुणस्तरमा नै सुधार आउँछ,’ उनले भने, ‘त्रिवि विश्व वरीयता क्रममा पनि अघि आउन सहयोग पुग्छ ।’उक्त विधिबाट २०७३ मा विज्ञान विषयका ५/५ जना प्राध्यापक, सहप्राध्यापक नियुक्त गरिएको थियो । २०७६ मा व्यवस्थापन, वन, शिक्षालगायत विषयका ५ प्राध्यापक र २६ सहप्राध्यापक छनोट भएका थिए । यस पटक विषयको दायरा झनै फराकिलो बनाइएको छ । साउन ४ गतेसम्म दरखास्त दिन सकिनेछ । प्राध्यापक, सहप्राध्यापकको ५० र सहप्राध्यापकको उमेरहद ४५ वर्ष तोकिएको छ ।त्रिविका रेक्टर दुविनन्द ढकालले शैक्षिक र अनुसन्धान क्षेत्रमा योगदान गरेकालाई विश्वविद्यालय प्रवेश गराउन प्रक्रिया थालिएको बताए । उक्त विज्ञापनले विशेष गरी विदेशमा रही अनुसन्धानका क्षेत्रमा काम गरिरहेकाहरूलाई स्वदेश फर्कन र उच्च शिक्षामा योगदान पुर्‍याउन सहयोग पुर्‍याउने उनले जनाए । त्रिविले यस पटक आन्तरिक र खुला गरी साढे ६ सय प्राध्यापक, सहप्राध्यापक र उपप्राध्यापक नियुक्तिका लागि विज्ञापन गरेको छ । अनुसन्धानात्मक विशिष्टतातर्फ बाहेक अन्यको न्यूनतम शैक्षिक योग्यता स्नातकोत्तर तोकिएको छ । उनीहरू भने लिखित र अन्तर्वार्ता विधिबाट छनोट हुनेछन् ।त्रिवि ऐनले दुवै विधिबाट अध्यापक छनोट गर्न सकिने व्यवस्था गरेकाले प्राध्यापक र सहप्राध्यापकमा सीमित अनुसन्धान विशिष्टता प्रतियोगिताको दायरा फराकिलो पारिएको रजिस्ट्रार केदारप्रसाद रिजालले जनाए ।‘अन्तर्राष्ट्रियस्तरमै प्रयोगमा ल्याइएको अब्बल र उपयुक्त विधिलाई अनुसरण गरिएको छ,’ उनले भने, ‘उच्च शैक्षिक एवं अनुसन्धान विशिष्टता भएका जनशक्तिलाई विश्वविद्यालयमा अवसर सिर्जना गर्न खोजिएकाले कसैलाई अन्यथा लिनु पर्दैन ।’त्रिविमा क्रियाशील राजनीतिक दलनिकट प्राध्यापक संघ, संगठनले भने विश्वविद्यालले आह्वान गरेको विज्ञापनको विरोध जनाएका छन् । ६ वटा प्राध्यापक संगठनले संयुक्त विज्ञप्ति जारी गर्दै अनुसन्धान विशिष्टता भन्दै लिखित परीक्षाबिनै प्राध्यापक नियुक्ति गर्न लागिएकामा आपत्ति जनाएका हुन् । आंशिक, करार र विगतमा सीमित प्रतिस्पर्धाबाट स्थायी भएका अध्यापकहरूले विज्ञापन सार्वजनिक हुनुअघिदेखि नै रोक्न दबाब दिँदै आएका थिए ।विज्ञापन सार्वजनिक भएपछि प्रजातान्त्रिक प्राध्यापक संघ, नेपाल राष्ट्रिय प्राध्यापक संगठन, एकीकृत प्रगतिशील प्राध्यापक संगठन, नेपाल राष्ट्रिय प्राध्यापक संगठन, लोकतान्त्रिक प्राध्यापक संघ र समाजवादी प्राध्यापक संघले असन्तुष्टि जनाएका हुन् । विज्ञप्तिमा लिखित परीक्षाबिना अन्तर्वार्ताबाटै प्राध्यापक छनोट र नियुक्ति प्रक्रिया बन्द गर्न त्रिविलाई आग्रह गरिएको छ ।सबै प्राध्यापकको वृत्तिविकास सुनिश्चित हुनुपर्ने, करार सेवामा कार्यरतलाई अनुभवका आधारमा बढुवा हुने व्यवस्था गर्नुपर्ने, आंशिक प्राध्यापकसँग गरिएका सम्झौता कार्यान्वयन गर्नुपर्ने उनीहरूको माग छ । निमित्त उपकुलपतिले मनोमानी रूपमा प्राध्यापक र सहप्राध्यापकको दरबन्दी सिफारिस गरेको आरोपसमेत लगाइएको छ ।कांग्रेस निकट प्रजातान्त्रिक प्राध्यापक संघका अध्यक्ष जगत तिमिल्सिनाले कतै कुनै विषयमा दरबन्दी नै सिफारिस नगरिएको र कतिपय विषयमा आवश्यकताभन्दा बढी गरेर पक्षपात गरिएको बताए । ‘व्यक्तिगत अभीष्ट पूरा गर्न न्यून संख्यामा दरबन्दी सिफारिस हुने तथा कतै दरबन्दी नै सिफारिस नहुने देखिएकाले दरबन्दी थप गरिनुपर्दछ,’ संयुक्त विज्ञप्तिमा भनिएको छ । त्रिविमा आंशिक प्राध्यापकले करारको माग राख्दै आएका छन् भने करारले सीमित प्रतिस्पर्धा र विगतमा सीमित प्रतिस्पर्धाबाट छनोट भएका अध्यापकले फेरि त्यस्तै अवसरबाट बढुवाको व्यवस्था गर्न दबाब दिँदै आएका छन् ।"
गुप्सीपाखामा भूकम्पपीडितलाई बनाइएका घर रित्तै,"गोरखा — करिब ६ सय घर रहेको लाप्राकको गुप्सीपाखा सुनसान छ । अधिकांश घरमा ताला झुन्डिएको छ । रित्ता घरका पिँढी र आँगन झारपातले ढाकिन थालेको छ । कतिपय घर त झ्यालढोका नै छैन । केहीले भने गुप्सीपाखाको घरलाई आलु थन्क्याउने ठाउँका रूपमा उपयोग गरेका छन् ।१२ वैशाख २०७२ को भूकम्पपछि गैरआवासीय नेपाली संघ (एनआरएनए) ले ५ सय ७३ घर निर्माण गरेर वैशाख २०७७ मा लाप्राकका बासिन्दालाई हस्तान्तरण गरेको थियो । लाभग्राही सूचीमा छुटेका केही परिवारका लागि थप घर निर्माण गरिएको थियो । एउटा घर निर्माणमा ९ लाख रुपैयाँ खर्च भएको थियो । घर निर्माण भएर लालपुर्जा बुझेका अधिकांश भूकम्प पीडित गुप्सीपाखा सरेका छैनन् । अहिले त्यहाँका ६० घरमा मात्र बसोबास छ ।घर हस्तान्तरणलगत्तै गुप्सीपाखा सरेकी सुकमाया गुरुङ त्यति सन्तुष्ट छैनन् । ‘साँघुरो घर चार जनाको परिवार बस्न ठिक्क छ, पाहुना आउँदा गाह्रै हुन्छ,’ उनले भनिन्, ‘खेती लगाउन एक घण्टा हिँडेर तल पुरानै बस्तीमा पुग्नुपर्छ । तल बारी मात्रै छ, घर छैन । त्यसैले यहीँ बसेका छौं ।’ खेतीपाती सबै पुरानै बस्तीमा भएकाले धेरै परिवार गुप्सीपाखामा नसरेको उनले बताइन् ।गहुँ–जौ टिप्न, आलु लगाउन एक घण्टा लगाएर लाप्राककै पुरानो बस्ती आसपास रहेको बारीमा पुग्ने गरेको सुकमायाले सुनाइन् । ‘तलको बस्तीमा बर्खामा बस्न डर छ, यहाँ भए सुरक्षित हुन्छ,’ उनले भनिन्, ‘यहाँ फाट्टफुट्ट मात्र मान्छे बस्दा सुनसानजस्तै छ, कहिले त बोली मिसाउने मान्छे पनि पाइँदैन ।’गुप्सीपाखामा तीन आना क्षेत्रफलमा घर बनाइएको छ । यो ठाउँ पशुपालनका लागि पनि उपयुक्त नरहेको स्थानीय बताउँछन् । बस्तीमा मान्छे नबस्दा घरले स्याहार नपाएको लाप्राकका मारसिं गुरुङ बताउँछन् । ‘चिसो ठाउँ भएकाले नबिग्रिने भएर आलु राख्न मात्र यहाँ आउँछन्, नत्र मान्छे आउने आक्कलझुक्कल हो । यहाँ धेरै चिसो हुन्छ भन्ने बहाना पनि छ,’ उनले भने ।बस्ती निर्माणसँगै गुप्सीपाखा आसपास स्वास्थ्य चौकी र विद्यालय पनि बनेका छन् । ढल, खानेपानीलगायतका पूर्वाधार विकासका क्रममा छन् । बस्ती निर्माणका लागि करोडौं खर्च भए पनि स्थानीयले गुप्सीपाखाको घरमा बस्न रुचि नदेखाएका हुन् । बस्तीका घर जीविकोपार्जनसँग नजोडिदा नै बस्न नसकेको भूकम्पपीडित बताउँछन् ।गुप्सीपाखा बस्तीमा ६० परिवार नियमित बसोबास गर्दैर् आएको वडाध्यक्ष किसान गुरुङले बताए । ‘अहिले खेतीपातीको सिजन छ, बर्खामा अब केही परिवार गुप्सीपाखामा थपिन्छन्,’ उनले भने, ‘खेती, वस्तुभाउ तलै भएपछि आउनजान टाढा हुँदा धेरजसो तल (लाप्राक) मै बसेका हुन् ।’ठूलो परिवारका लागि गुप्सीपाखाको घर उपयुक्त नहुँदा पनि स्थानीयले सर्न रुचि नदेखाएको वडाध्यक्ष किसानले बताए । चिसोको बेला खानेपानी जमेर पानी नआउने समस्याले पनि बस्तीका स्थानीय समस्यामा पर्ने गरेको उनको भनाइ छ ।"
सुदूरपश्चिममा सांसदका योजनालाई २ अर्ब २३ करोड,"धनगढी — सुदूरपश्चिम प्रदेश सरकारले आगामी आर्थिक वर्ष २०८२/८३ मा सांसदका योजनालाई बजेट विनियोजन गर्ने भएको छ । प्रदेश सरकारले प्रत्यक्ष निर्वाचित सांसदको पाँच करोड बराबरका र समानुपातिकतर्फका सांसदको तीन करोड बराबरका योजनालाई बजेट छुट्याउने तयारी गरेको हो ।५३ सदस्यीय सुदूरपश्चिम प्रदेशसभामा ३२ जना प्रत्यक्ष निर्वाचित र २१ समानुपातिक सांसद छन् । उनीहरूका लागि सरकारले घुमाउरो बाटोबाट दुई अर्ब २३ करोड बजेट विनियोजन गर्न लागेको हो । हरेक सांसदले आफ्नो भागको बजेट बराबरका योजना सरकारलाई पेस गर्नुपर्नेछ ।शनिबारको छलफलसम्म त्यसरी पेस हुने योजनाको कुनै सीमा तोक्ने विषय टुंगो नलागेको सांसदहरूले बताएका छन् । ‘सांसदहरूले चाहेअनुसारका योजना पेस गर्ने हो,’ सत्तारूढ कांग्रेसका एक सांसदले भने, ‘यति लाखभन्दा तलका योजना राख्न नपाइने भन्ने केही भएको छैन ।’ सरकारले पेस गरेको नीति तथा कार्यक्रममा भने टुक्रे योजनालाई निरुत्साहन गरिने भनिएको छ ।चालु आर्थिक वर्ष २०८१/८२ मा पनि सरकारले सांसदका लागि बजेट छुट्याएर त्यसअनुसार योजना माग गरेको थियो । सरकारले प्रत्यक्ष निर्वाचित सांसदलाई चार करोड र समानुपातिक सांसदलाई दुई करोड छुट्याएको थियो । जसअनुसार सांसदका लागि अघोषित रूपमा एक अर्ब ७० करोड विनियोजन गरिएको थियो । प्रत्यक्ष निर्वाचित सांसदले चार करोड बराबरका योजना र समानुपातिक सांसदहरूले दुई करोड रकम बराबरका योजना मुख्यमन्त्री तथा मन्त्रिपरिषद्को कार्यालयमा पेस गरेका थिए ।सांसदहरूले ती योजना कुनै पनि मापदण्डका आधारमा नभई स्वैच्छिक र अनुकूलताका आधारमा तथा कार्यकर्तामुखी भएर छनोट गरेका थिए । सांसदहरूको रोजाइ तथा सिफारिसका योजना वार्षिक कार्यक्रम (रातो किताब) मै समावेश गरिएको थियो ।सरकारले आर्थिक वर्ष २०८०/८१ को बजेटमा प्रदेशसभा सदस्यले योजना बाँड्न पाउने गरी विनियोजन गरेको निर्वाचन क्षेत्र विकास कोष (सांसद कोष) कार्यान्वयनमा सर्वोच्च अदालतले रोक लगाएपछि चालु आर्थिक वर्षको बजेटमा घुमाउरो बाटो प्रयोग गरेको थियो । गत आर्थिक वर्षमा प्रदेश सरकारले प्रत्येक सांसदलाई तीन करोडका दरले बजेट विनियोजन गरेको थियो ।प्रदेश सांसदहरूले विगतदेखि नै बजेट चलाउन पाउनुपर्ने गरी योजना तथा बजेट विनियोजनको अधिकार प्राप्त नभएको भन्दै गुनासो गर्दै आएका थिए । यस पटक पनि उनीहरू बजेट विनियोजन गराउन निरन्तर लबिइङमा थिए । योजना छनोट तथा बजेट विनियोजनमा आफूहरू निरीह र अपमानित हुनुपरेको गुनासो उनीहरूले गर्दै आएका छन् ।‘जनतासँग विकास निर्माणका योजनामा प्रतिबद्धता गर्दै मत मागेका हुन्छौं, तर बजेट निर्माणका बेला भने न हाम्रो कुनै भूमिका रहन्छ, न खोजी हुन्छ,’ कांग्रेस सांसद पदमबहादुर शाहीले भने, ‘प्रदेश सांसदको भूमिका र गरिमा त वडाध्यक्ष जत्तिको पनि छैन ।’"
तुलसीलाल अमात्य स्मृति प्रतिष्ठानमा एमाले कार्यालय,"काठमाडौँ — सत्ता गठबन्धनको अर्को प्रमुख दल एमालेले कम्युनिस्ट नेता तुलसीलाल अमात्यको स्मृतिमा स्थापित प्रतिष्ठानको भवनमा दुई वर्षदेखि केन्द्रीय कार्यालय सञ्चालन गरिरहेको छ । राजनीतिक तथा सामाजिक अध्ययन, अनुसन्धानका लागि वामपन्थी नेता तुलसीलाल अमात्यको स्मृतिमा खोलिएको प्रतिष्ठानलाई १० चैत २०५८ को मन्त्रिपरिषद्ले ललितपुरको च्यासलमा रहेको १२ रोपनी ६ आना ५ पैसा ३ दाम जग्गाको भोगाधिकार दिएको थियो ।सर्त र सम्झौताविपरीत प्रतिष्ठानको संरचनामा ९ वैशाख २०७९ देखि एमालेको केन्द्रीय कार्यालय सञ्चालन गरिएको हो ।भूमि व्यवस्था, सहकारी तथा गरिबी निवारण मन्त्रालयले २ वर्षअघि जारी गरेको कार्यनीतिमा सरकारी जग्गा भोग गर्दै आएका सबै संस्थासँगको सम्झौता ‘लिज’ मा रूपान्तरण हुनुपर्ने, त्यसको आवधिक शुल्क तिर्नुपर्ने र त्यसो नभए जग्गा सरकारकै भोगचलनमा आउनुपर्ने व्यवस्था छ । कार्यनीतिअनुसार च्यासलको जग्गा तुलसीलाल प्रतिष्ठानले पनि लिजमा लिनुपर्नेमा सम्झौता गरिएको छैन ।प्रतिष्ठान निर्माणमा भारतीय दूतावास, बागमती प्रदेश सरकार, ललितपुर उपमहानगरपालिका र संघीय सरकारको सहयोग छ । प्रतिष्ठान सञ्चालनका लागि छुट्टै कोठा थपेर एमालेले भवन प्रयोग गरिरहेको हो । प्रतिष्ठानका अध्यक्ष गोपाल शाक्यले एमालेसँग वैधानिक रूपमा सम्झौता गरेर सहकार्य गरेको बताए । ‘एमालेसँग हाम्रो सहकार्य छ, कुनै भाडा लिएका छैनौं, भवन निर्माणमा एमालेको पनि लगानी थपिएको छ । तुलसीलाल स्वयं नै एमाले नेता, पार्टी महासचिव हुनुहुन्थ्यो, उहाँको नाममा बनेको प्रतिष्ठान हो,’ उनले भने, ‘एमालेले आफ्नो कार्यालय नबनाउँदासम्म यसैबाट पार्टी कार्यालय चलाउने भनेको छ ।’एमालेको कार्यालय रहँदैमा प्रतिष्ठानको काममा बेदखल नभएको उनको दाबी छ । अध्यक्ष शाक्यले प्रतिष्ठानबाट लोकतान्त्रिक आन्दोलन, कम्युनिस्ट आन्दोलन, किसान तथा सहकारी आन्दोलनबारे अनुसन्धानका काम भइरहेको बताए ।नेताका नाममा स्थापित प्रतिष्ठान र कोष सरकारले बनाएका कानुनअनुसार निर्देशित हुन्छन् । तर तिनै प्रतिष्ठान र कोषमा केही अपवादबाहेक राज्यबाट रकम छुट्याउने र पार्टीकै नेता तथा कार्यकर्ताले दोहन गर्ने प्रवृत्ति बढी झाँगिएको भन्दै सरोकारवालाले आलोचना गर्दै आएका छन् ।नेपाल सरकारका पूर्वसचिव केवल भण्डारी राज्य कोषको व्यय कसरी गर्ने भन्ने विषय सरकार र संसद्ले सोच्नुपर्ने बताउँछन् । ‘कुनै पनि पार्टी कार्यालयलाई सोझै राज्यले बजेट दिने गरेको मलाई थाहा छैन,’ उनले भने, ‘नेताका नाममा खोलिएका प्रतिष्ठान र कोषहरूमा खर्च पठाउने भने चलन छ ।’अर्थ मन्त्रालयका एक पूर्वसचिव पार्टी र भ्रातृसंस्थाका कार्यालय बनाउन चोरबाटोबाट बजेट गइरहको बताउँछन् । ‘एमालेले मदन भण्डारी तथा कांग्रेसले बीपी कोइराला र गणेशमान सिंहका नाममा स्थापित प्रतिष्ठानका नाममा पार्टी कार्यालय बनाउन राज्य कोषको पैसा लगिरहेका छन्,’ उनी भन्छन् ।नेताहरूका नाममा स्थापित संघसंस्थामा राज्यको ढुकुटीबाट बजेट लैजाने र नेता तथा कार्यकर्ताबाटै अनियमितता गर्ने प्रवृत्ति बढेको भन्दै अख्तियार दुरुपयोग अनुसन्धान आयोगले समेत अनुसन्धानको दायरामा तान्ने गरेको छ । एकीकृत समाजवादीका नेता झलनाथ खनालका नाममा स्थापित प्रतिष्ठानले सर्पदंशको उपचारमा प्रयोग हुने एन्टिभेनम उत्पादनका लागि राज्य कोषबाट लगेको करिब १८ करोड रुपैयाँ भ्रष्टाचार भएको विशेष अदालतले ठहर गरिसकेको छ ।"
ढुकुटीमा सत्तारूढ दलको मनमौजी : तरुण दलको भवन बनाउन ३ करोड,"काठमाडौँ — सरकारले सत्तारूढ कांग्रेसको भ्रातृसंस्था तरुण दलको भवन निर्माणका लागि तीन करोड रुपैयाँ छुट्याएको छ । काठमाडौं महानगरपालिका वडा नं १३ स्थित रवि भवननजिककै जग्गामा ‘गणेशमान सिंह स्मृति भवन निर्माण’ शीर्षकमा सरकारले आगामी आर्थिक वर्षको बजेटबाट तरुण दलको भवन बनाउन बजेट विनियोजन गरेको हो ।तरुण दलका अध्यक्ष विद्वान गुरुङ स्वयंले विज्ञप्तिमार्फत यसबारे जानकारी दिँदै ‘तरुण दलको भवन निर्माणका लागि बजेट विनियोजन गर्न विशेष पहल गर्ने’ पार्टीका सभापति शेरबहादुर देउवा र उपप्रधान तथा सहरी विकासमन्त्री प्रकाशमान सिंहप्रति आभार प्रकट गरेका छन् ।नयाँ भवन निर्माणका लागि यसअघि सरकारसँग बजेट माग गरिएको गुरुङले जानकारी दिए । ‘खासमा आफैंले सहयोग उठाएर भवन बनाउने कुराकानी थियो तर अघिल्लो सरकारले महिला संघको भवन बनाउन सहरी विकास मन्त्रालयबाट बजेट विनियोजन गरेकाले हामीले पनि माग गरेका थियौं,’ उनले भने, ‘कांग्रेसले बीपी कोइराला, गणेशमान सिंह र एमालेले मदन भण्डारीका नाममा भवनहरू बनाइरहेकै छन् । यो कुनै नयाँ कुरा होइन ।’समाजसेवी मैयादेवी श्रेष्ठले कांग्रेसको केन्द्रीय कार्यालयका लागि रवि भवननजिकै दिएको १८ आना जग्गामा तरुण दलले भवन निर्माणको तयारी गरेको हो । नयाँ भवनको नक्सा तयार भइसकेको तरुण दलका अध्यक्ष गुरुङले जानकारी दिए ।सत्तारूढ दलको भ्रातृसंस्थालाई बजेट दिइएको विषयमा सार्वजनिक आलोचना सुरु भए पनि सहरी विकास मन्त्रालयले औपचारिक धारणा सार्वजनिक गरेको छैन । सहरी विकास मन्त्रालयका प्रवक्ता नारायण मैनालीले यसबारे अनभिज्ञता व्यक्त गरे । ‘सहरी विकास मन्त्रालयअन्तर्गत बजेटमा परेका सबै कार्यक्रम हेरिसकेको छैन,’ उनले भने, ‘तरुण दलको भवनबारे समाचारबाट थाहा पाएँ, विस्तृतमा बुझेपछि मात्र यसबारे भन्न सक्छु ।’तुलसीलाल अमात्य स्मृति प्रतिष्ठानमा एमाले कार्यालयसत्ता गठबन्धनको अर्को प्रमुख दल एमालेले कम्युनिस्ट नेता तुलसीलाल अमात्यको स्मृतिमा स्थापित प्रतिष्ठानको भवनमा दुई वर्षदेखि केन्द्रीय कार्यालय सञ्चालन गरिरहेको छ ।राजनीतिक तथा सामाजिक अध्ययन, अनुसन्धानका लागि वामपन्थी नेता तुलसीलाल अमात्यको स्मृतिमा खोलिएको प्रतिष्ठानलाई १० चैत २०५८ को मन्त्रिपरिषद्ले ललितपुरको च्यासलमा रहेको १२ रोपनी ६ आना ५ पैसा ३ दाम जग्गाको भोगाधिकार दिएको थियो । सर्त र सम्झौताविपरीत प्रतिष्ठानको संरचनामा ९ वैशाख २०७९ देखि एमालेको केन्द्रीय कार्यालय सञ्चालन गरिएको हो ।भूमि व्यवस्था, सहकारी तथा गरिबी निवारण मन्त्रालयले २ वर्षअघि जारी गरेको कार्यनीतिमा सरकारी जग्गा भोग गर्दै आएका सबै संस्थासँगको सम्झौता ‘लिज’ मा रूपान्तरण हुनुपर्ने, त्यसको आवधिक शुल्क तिर्नुपर्ने र त्यसो नभए जग्गा सरकारकै भोगचलनमा आउनुपर्ने व्यवस्था छ । कार्यनीतिअनुसार च्यासलको जग्गा तुलसीलाल प्रतिष्ठानले पनि लिजमा लिनुपर्नेमा सम्झौता गरिएको छैन ।प्रतिष्ठान निर्माणमा भारतीय दूतावास, बागमती प्रदेश सरकार, ललितपुर उपमहानगरपालिका र संघीय सरकारको सहयोग छ । प्रतिष्ठान सञ्चालनका लागि छुट्टै कोठा थपेर एमालेले भवन प्रयोग गरिरहेको हो । प्रतिष्ठानका अध्यक्ष गोपाल शाक्यले एमालेसँग वैधानिक रूपमा सम्झौता गरेर सहकार्य गरेको बताए ।‘एमालेसँग हाम्रो सहकार्य छ, कुनै भाडा लिएका छैनौं, भवन निर्माणमा एमालेको पनि लगानी थपिएको छ । तुलसीलाल स्वयं नै एमाले नेता, पार्टी महासचिव हुनुहुन्थ्यो, उहाँको नाममा बनेको प्रतिष्ठान हो,’ उनले भने, ‘एमालेले आफ्नो कार्यालय नबनाउँदासम्म यसैबाट पार्टी कार्यालय चलाउने भनेको छ ।’एमालेको कार्यालय रहँदैमा प्रतिष्ठानको काममा बेदखल नभएको उनको दाबी छ । अध्यक्ष शाक्यले प्रतिष्ठानबाट लोकतान्त्रिक आन्दोलन, कम्युनिस्ट आन्दोलन, किसान तथा सहकारी आन्दोलनबारे अनुसन्धानका काम भइरहेको बताए ।नेताका नाममा स्थापित प्रतिष्ठान र कोष सरकारले बनाएका कानुनअनुसार निर्देशित हुन्छन् । तर तिनै प्रतिष्ठान र कोषमा केही अपवादबाहेक राज्यबाट रकम छुट्याउने र पार्टीकै नेता तथा कार्यकर्ताले दोहन गर्ने प्रवृत्ति बढी झाँगिएको भन्दै सरोकारवालाले आलोचना गर्दै आएका छन् ।नेपाल सरकारका पूर्वसचिव केवल भण्डारी राज्य कोषको व्यय कसरी गर्ने भन्ने विषय सरकार र संसद्ले सोच्नुपर्ने बताउँछन् । ‘कुनै पनि पार्टी कार्यालयलाई सोझै राज्यले बजेट दिने गरेको मलाई थाहा छैन,’ उनले भने, ‘नेताका नाममा खोलिएका प्रतिष्ठान र कोषहरूमा खर्च पठाउने भने चलन छ ।’अर्थ मन्त्रालयका एक पूर्वसचिव पार्टी र भ्रातृसंस्थाका कार्यालय बनाउन चोरबाटोबाट बजेट गइरहको बताउँछन् । ‘एमालेले मदन भण्डारी तथा कांग्रेसले बीपी कोइराला र गणेशमान सिंहका नाममा स्थापित प्रतिष्ठानका नाममा पार्टी कार्यालय बनाउन राज्य कोषको पैसा लगिरहेका छन्,’ उनी भन्छन् ।नेताहरूका नाममा स्थापित संघसंस्थामा राज्यको ढुकुटीबाट बजेट लैजाने र नेता तथा कार्यकर्ताबाटै अनियमितता गर्ने प्रवृत्ति बढेको भन्दै अख्तियार दुरुपयोग अनुसन्धान आयोगले समेत अनुसन्धानको दायरामा तान्ने गरेको छ । एकीकृत समाजवादीका नेता झलनाथ खनालका नाममा स्थापित प्रतिष्ठानले सर्पदंशको उपचारमा प्रयोग हुने एन्टिभेनम उत्पादनका लागि राज्य कोषबाट लगेको करिब १८ करोड रुपैयाँ भ्रष्टाचार भएको विशेष अदालतले ठहर गरिसकेको छ ।"
७७ जिल्लामा कार्यालय खोलेर खाद्य स्वच्छता कायम गर्छौं : मन्त्री अधिकारी,"काठमाडौँ — कृषि तथा पशुपन्छी विकासमन्त्री रामनाथ अधिकारीले ७७ वटै जिल्लामा खाद्य प्रविधि तथा गुण नियन्त्रणका कार्यालय खोलेर खाद्य स्वच्छता कायम गर्ने बताएका छन् । यस वर्ष विभागमा २० जना कर्मचारी थप गरिएको बताउँदै मन्त्री अधिकारीले बजार अनुगमन, नियमनसँगै खाद्य वस्तुको परीक्षण गर्न कर्मचारीहरुलाई निर्देशन दिएका छन् ।विश्व खाद्य स्वच्छता दिवस तथा १७ औं राष्ट्रिय खाद्य स्वच्छता दिवस २०८२ को अवसरमा खाद्य प्रविधि तथा गुण नियन्त्रण विभागले शनिबार आयोजना गरेको कार्यक्रममा उनले वैज्ञानिक आधारमा खाद्य स्वच्छताको सुनिश्चितता गरिने समेत बताए ।‘विभाग र विभाग मातहत कार्यालयका लागि यस वर्ष २० जना कर्मचारी थपिएको छ । ७७ वटै जिल्लामा खाद्य प्रविधिको कार्यालय सञ्चालन गर्न सके खाद्य स्वच्छता कायम गर्न सकिन्छ,’ उनले भने, ‘त्यसका लागि मन्त्रालय प्रयासरत छ । अहिले पनि दूध र पानीलगायत खाद्य वस्तुमा कैफियतको गुनासो आउने गरेको छ । यसको नियमित परीक्षण गर्न जरुरी छ ।’ उनले खाद्य सामग्रीको परीक्षण र नेपालका सबै प्रयोगशालालाई अन्तर्राष्ट्रियस्तरको बनाइने समेत दाबी गरे ।उनले स्वदेशमा उत्पादन हुने र आयात हुने खाद्य पदार्थको कडाइका साथ जाँच र नियमन गर्न यसै मोबाइल ल्याब भ्यान परिचालन गरिएको बताए । ‘चालु आवमा मोबाइल ल्याब, भ्यान परिचालन गरी बजार तथा उद्योगको अनुगमन गरी अन द स्पट जाँच परीक्षण गरिरहेका छौं,’ उनले भने ,‘यसले उपभोक्तामा सकारात्मक सन्देशसँगै नियमनमा प्रभावकारिता पनि देखिएको छ ।’दैनिक उपभोग गर्ने खाना सुरक्षित गराउन राष्ट्रिय खाद्य स्वच्छता नीति कार्यान्वयनमा लगेको बताए । राष्ट्रिय खाद्य स्वच्छता नीति २०७६ अनुसारको परिषद् गठनका लागि गृहकार्य भइरहेको उनले जनाए ।मन्त्रालयका कृषि सचिव गोविन्दप्रसाद शर्मा र पशु विकास सचिव डा दीपककुमार खरालले सबै पक्षले आफ्नो भूमिका निर्वाह गरे स्वच्छता कायम गर्न सकिने जनाए । खाद्य स्वच्छता र गुण नियन्त्रणका लागि मन्त्रालयबाट नियमित रुपमा काम भइराखेको उनीहरुले जनाए । ‘उपभोक्ता, व्यवसायीदेखि खाद्य प्रविधि विभागले आफ्नो भूमिका जिम्मेवारीपूर्वक निवार्ह गर्रौं,’ सचिव शर्माले भने, ‘ सरकारले पनि आफ्नो जिम्मेवारी पूरा गर्छ । खाद्य स्वच्छताका लागि कुनै कसर बाँकी राख्दैन ।’विभागका महानिर्देशक सञ्जीवकुमार कर्णले विश्वमा खाद्यवस्तुबाटै २०० प्रकारका रोग लाग्ने गरेकाले खाद्य स्वच्छता कायम गरेर धेरै रोग नियन्त्रण गर्न सकिने बताए । त्यसका लागि विभागअन्तर्गत ३० जिल्लामा रहेका ४३ कार्यालयका करिब ३७५ जनशक्तिले नियमित खाद्य स्वच्छता कायम गराउन काम गरिरहेको दाबी गरे ।"
विद्युत् खरिदबिक्री सम्झौतामा 'टेक एन्ड पे'ले केही असर गर्दैन : अर्थमन्त्री,"काठमाडौँ — स्वतन्त्र ऊर्जा उत्पादकहरुको संस्था, नेपाल (इप्पान)ले आगामी आर्थिक वर्षको बजेटबाट कुनै पनि हालतमा विद्युत् खरिदबिक्री सम्झौता (पीपीए)मा टेक एन्ड पे प्रावधान हटाउन उपप्रधान एवं अर्थमन्त्री विष्णु पौडेलसँग माग गरेको छ । अर्थ मन्त्रालयमा आइतबार भएको भेटमा मन्त्री पौडेलले बजेटको उक्त बुँदाले ऊर्जा उत्पादनमा कुनै पनि अफ्ठ्यारो नपर्ने जिकिर दोहोर्‍याउँदा उत्पादकहरुले भने उक्त बुँदाले यो क्षेत्रमा थप लगानी नै नआउने भन्दै जसरी पनि सच्याउन आग्रह गरे ।इप्पानका अध्यक्ष गणेश कार्कीले 'टेक एन्ड पे' मा मात्रै विद्युत् खरिदबिक्री गर्ने बुँदाले जलविद्युत् आयोजनामा बैंकले लगानी नगर्ने हुँदा कोही पनि प्रवर्द्धक पीपीएका लागि विद्युत् प्राधिकरणमै नजाने बताए । उनले आयोजना अध्ययनका लागि अनुमतिपत्र लिएर काम गर्दा जे जति रकम खर्च भएको छ उक्त रकम राज्यले फिर्ता गरे प्रवर्द्धकहरुले आयोजनाको लाइसेन्स सरकारलाई नै फिर्ता गरिदिने पनि बताए ।इप्पानका वरिष्ठ उपाध्यक्ष मोहनकुमार डाँगीले बजेटमा आएका अन्य विषयमा इप्पानको आपत्ति नभएको तर टेक एन्ड पे भन्ने शब्द राख्दा २०७५ सालदेखि पीपीए हुने आशामा पाइपलाइनमा बसेका प्रवर्द्धकहरु निकै निराश भएकोले उक्त शब्द हटाउनै पर्ने बताए ।इप्पानका उपाध्यक्ष उत्तम भ्लोनले निजी क्षेत्रले व्यापारको अनुमति नपाएको अवस्थामा टेक एन्ड पे प्रावधान ल्याउनै नहुने बताए । विद्युत् उत्पादन र व्यापारको अनुमति निजी क्षेत्रले पाए आफैं बजार खोजेर आयोजना बनाउन सक्ने भए पनि अहिले विद्युत् प्राधिकरण एकल खरिदकर्ता रहेको अवस्थामा टेक एन्ड पे ल्याउनु भनेको निजी क्षेत्रको ढोका बन्द गर्नुसरह भएको उनको भनाइ थियो ।इप्पानका उपमहासचिव प्रकाश दुलालले टेक एन्ड पे मा पीपीए गर्नु र नगर्नुको कुनै अर्थ नभएको बताए । बैंकले लगानी नगर्ने भएपछि त्यस्तो पीपीए गर्नु र नगर्नुको के अर्थ ? दुलालले प्रश्न गर्दै भने ।इप्पान पदाधिकारीका कुरा सुनिसकेपछि अर्थमन्त्री पौडेलले निजी क्षेत्रलाई निरुत्साहित गर्ने आफ्नो मनसाय नरहेको र आयोजना निर्माणका कुनै पनि समस्या आए आफूले समाधानको पहल गर्ने बताए ।जेठ १५ गते सार्वजनिक भएको बजेटमा उत्पादन र खपतको तादम्यता मिलाउन नदी प्रवाहमा आधारित आयोजनाको बिजुली टेक एन्ड पे प्रावधानअनुसार मात्रै खरिद गरिने उल्लेख गरेपछि प्रवर्द्धकहरुले कडा आपत्ति जनाएका थिए । यसै विषयलाई लिएर इप्पानले ऊर्जामन्त्री, अर्थमन्त्री, पूर्वप्रधानमन्त्रीलाई समेत भेटेर यसले ऊर्जा क्षेत्रमा दूरगामी प्रभाव पार्ने बताइसकेको छ ।अहिले अध्ययनको चरणमा रहेका र पीपीएको लागि निवेदन दिएका गरी १७ हजार मेगावाट क्षमताका ३५० बढी आयोजनाहरु नदी प्रवाही रहेकोले ती आयोजनाको भविष्य अन्योलमा परेको छ । ती आयोजनाको अध्ययनमा खर्च भएको ६६ अर्ब रुपैयाँ पनि डुब्ने अवस्था आएको छ ।ऊर्जामन्त्री दीपक खड्काले उक्त प्रस्ताव ऊर्जा मन्त्रालयले नलिएको र यसमा आफ्नो आपत्ति रहेको बताइसकेका छन् भने इप्पानले उक्त बुँदा नसच्याए चरणबद्ध आन्दोलन गर्ने घोषणा गरिसकेको छ ।"
११ अंकले घट्यो नेप्से,काठमाडौँ — सेयर कारोबार मापक नेप्से परिसूचक ११.०६ अंकले घटेको छ । शून्य दशमलव ४१ प्रतिशतले घटेर २ हजार ६ सय २९ दशमलव ८९ विन्दुमा ओर्लिएको छ ।कुल ८६ कम्पनीको सेयर मूल्य बढ्यो भने १६२ कम्पनीको मूल्य घट्यो । नेप्सेका अनुसार ८६ हजार ६३६ पटकको किनबेचबाट ९ अर्ब १३ करोड ७४ लाख रुपैयाँ कारोबार भएको छ । कुल १ करोड ९९ लाख ९२ हजार १८१ कित्ता सेयर किनबेच भए । जलविद्युत् र होटल तथा पर्यटनबाहेक उपसमूह घट्यो । रिभर फल्स पावर लिमिटेड र पियोर इनर्जीको मूल्य १० प्रतिशतले बढ्यो ।
दबाब र प्रभावबाट माथि उठेर काम गर्न धितोपत्र बोर्डलाई अर्थमन्त्रीको निर्देशन,"काठमाडौँ — कसैको दबाब प्रभावमा नपर्न र त्यसबाट माथि उठेर काम गर्न उपप्रधान एवं अर्थमन्त्री विष्णु पौडेलले नेपाल धितोपत्र बोर्डलाई निर्देशन दिएका हुन् । आइतबार बोर्डको ३३औं वार्षिकोत्सव कार्यक्रममा अर्थमन्त्री पौडेलले राम्रो गर्नेलाई प्रोत्साहन र गल्ती गर्नेलाई दण्डित गर्ने नीति अबलम्बन गर्न बोर्डलाई निर्देशन दिएका हुन् ।‘पुँजी बजारको विकास र विस्तारमा धितोपत्र बोर्डको भूमिका अपरिहार्य छ । यसकारण कसैको दबाब र प्रभावबाट माथि उठेर काम गर्नुस्,’ उनले भने, ‘राम्रो काम गर्नेलाई प्रोत्साहन र नराम्रो गर्नेलाई दण्डित गर्नुहोस् ।’ सरकारले धितोपत्र बोर्डको क्षमता र भूमिकामा गुणात्मक सुधार चाहेकाले सोहीअनुसार काम गर्न उनको निर्देशन थियो ।‘सेयर बजारमा भित्री कारोबार, सेयर कर्नरिङ, कारोबारमा पारदर्शिता लगायत धेरै समस्या छन्, त्यस्ता कारोबार नियन्त्रणका लागि बोर्डले शून्य सहनशिलताको नीति अपनाओस्,’ अर्थमन्त्री पौडेलले भने । धितोपत्र बोर्डको काम कारबाहीलाई लगानीकर्ताको भरोसा जगाउने गरी काम गर्नुपर्ने उनको भनाइ थियो ।सेयर बजारको विकास र विस्तार क्रममा नयाँनयाँ औजार भित्र्याउनका लागि पनि बोर्डले भूमिका खोल्नुपर्ने उनले बताए ।"
अब घरजग्गा किनबेचमा बैंक स्टेटमेन्ट बुझाउनु नपर्ने,"काठमाडौँ — भूमि व्यवस्थापन तथा अभिलेख विभागले सम्पत्ति शुद्धीकरण तथा आतंकवाद क्रियाकलापमा वित्तीय लगानी निवारण सम्बन्धमा जारी भएको निर्देशन २०८२ (पहिलो संशोधन)  जारी गरेको छ । विभागले आइतबार पहिलो संशोधित निर्देशन जारी गर्दै  घरजग्गा किनबेचमा खरिदकर्ता र बिक्रीकर्ताको बैंक स्टेटमेन्ट अनिवार्य पेस गर्नुपर्ने, केवाईसी भर्नुपर्नेलगायत ५ वटा प्रावधान हटाएको छ  ।प्रधानमन्त्री तथा मन्त्रिपरिषद् कार्यालयको चासो र व्यवसायीहरूको विरोधपछि विभागले उक्त निर्देशन संशोधन गरेको हो ।विभागले अनिवार्य बैंक स्टेटमेन्टको प्रावधान हटाए पनि ५० लाख रुपैयाँभन्दा माथिका घरजग्गा कारोबारलाई कडाइ गर्न खोजिएको छ। 'घरजग्गा खरिद–बिक्रीको कारोबार गर्दा १० लाखभन्दा माथि ५० लाख रुपैयाँसम्मको कारोबार बैंकिङ प्रणाली वा विद्युतीय भुक्तानी प्रणालीमार्फत गर्नुपर्नेछ। तर ५० लाख रुपैयाँभन्दा बढी रकमको कारोबार विद्युतीय भुक्तानी प्रणालीमार्फत सोझै र चेकमार्फत गर्दा बिक्रीकर्ताका नाममा तयार गरिएको ‘गुड फर पेमेन्ट’ चेकमार्फत गर्नुपर्नेछ,' पहिलो निर्देशनमा भनिएको थियो ।विभागका अनुसार अब १० लाखभन्दा माथि ५० लाख रुपैयाँसम्मको घरजग्गाको खरिदबिक्री गर्दा जुनसुकै प्रकारको भुक्तानी बैंकिङ उपकरणमार्फत गरी त्यसको प्रमाण बुझाउनु पर्नेछ ।'५० लाख रुपैयाँभन्दा माथिको घरजग्गा खरिद गर्दा क्रेताले बैंकबाट भुक्तानी गर्न गुड फर पेमेन्ट चेक वा बैंक ग्यारेन्टी वा इपेमेन्ट वा नेपाल राष्ट्र बैंकको निर्देशिकाबमोजिम तोकिएका भुक्तानीका अन्य उपकरणहरूबाट भुक्तानी भएको प्रमाण वा बिक्रेताको नाममा रहेको बैंक खातामा नगद रकम जम्मा गरेको बैंक भौचरको फोटोकपीमा खरिदकर्ता र बिक्रीकर्ताको नाममा रहेको बैंक खातामा नगद रकम जम्मा गरेको बैंक भौचरको फोटोकपीमा खरिदकर्ता र बिक्रीकर्ता दुवैले प्रमाणित गरी पेस गर्नु पर्नेछ,' संशोधित निर्देशनमा उल्लेख छ ।यसअघि ३ करोड वा सो भन्दा बढी रकमको घरजग्गा खरिद वा बिक्री गर्दा कार्यायले सो को विवरण नेपाल राष्ट्र बैंकको वित्तीय जानकारी इकाईमा पठाउनुपर्ने व्यवस्था थियो । अब एक करोड रुपैयाँभन्दा माथिका घरजग्गा कारोबारको विवरण राष्ट्र बैंकलाई जानकारी दिनुपर्नेछ ।"
आज फेरि २५ अर्ब रुपैयाँ झिक्दै राष्ट्र बैंक,"काठमाडौँ — बैंक तथा वित्तीय प्रणालीमा पैसा बढी भएपछि राष्ट्र बैंकले आज (आइतबार) फेरि २५ अर्ब रुपैयाँ झिक्न लागेको छ । तरलता व्यवस्थापनका लागि निक्षेप संकलन उपकरणमार्फत राष्ट्र बैंकले ४२ दिनका लागि उक्त रकम झिक्न लागेको हो ।पछिल्ला साताहरुमा हरेक दिनजसो राष्ट्र बैंकले बजारबाट पैसा झिक्दै आएको छ । सोही क्रममा आज फेरि बजारबाट पैसा झिक्न लागेको हो । निक्षेप संकलन खरिदका लागि आज (आइतबार) दिउँसो ३ बजेसम्म अनलाइन बोलकबोल गर्न राष्ट्र बैंकले बैंक तथा वित्तीय संस्थालाई आहृवान गरेको छ । घटीमा १० करोड र बढीमा पाँच करोड रुपैयाँले भाग गर्दा निःशेष भाग जाने गरी बोलकबोल गर्न सकिने राष्ट्र बैंकको सूचनामा उल्लेख छ ।वित्तीय प्रणालीमा पैसा धेरै भएकै कारण ब्याजदर निकै तल नझरोस् भन्नकै लागि राष्ट्र बैंकले केही दिनको अन्तरमा बजारबाट पैसा झिक्दै आइरहेको छ । अन्तर बैंक दर तीन प्रतिशतभन्दा तल झरेपछि फेरि बजारबाट पैसा झिक्न लागिएको राष्ट्र बैंकले जनाएको छ । निक्षेप संकलनको बोलकबोल ब्याजदरमा गर्नुपर्नेछ भने बहुब्याजदरमा पनि बहुबोलकबोल गर्न सकिने राष्ट्र बैंकले जनाएको छ ।निक्षेप संकलन उपकरणको बोलकबोलमा ‘क’, ‘ख’ र ‘ग’ वर्गका बैंक तथा वित्तीय संस्था मात्र सहभागी हुन पाउने छन् । यसरी खरिद गरेको निक्षेप संकलन उपकरण अन्य बैंक तथा वित्तीय संस्थामा धितोका रूपमा प्रयोग गर्न सकिने पनि राष्ट्र बैंकको सूचनामा उल्लेख छ ।"
नागढुंगा-नौबिसे सडक फेरि ५ दिन बन्द हुने,"काठमाडौँ — नागढुंगा-नौबिसे सडकको पिप्लामोड खण्ड सोमबारदेखि थप पाँच दिन बन्द हुने भएको छ । यसअघि जेठ १० देखि आज (आइतबार) सम्म दैनिक साढे चार घण्टा बन्द हुँदै आएको थियो । दैनिक बिहान साढे १० बजेबाट दिउँसो ३ बजेसम्म बन्द गरेर सडक निर्माण तथा सुधारको काम भइरहेको थियो ।उक्त काम नसकिएपछि थप पाँच दिन त्यही समय राखेर सवारी आवागमन बन्द गरी काम गर्न लागिएको नागढुंगा-मुग्लिन सडक पूर्वी खण्डका प्रमुख केशवप्रसाद ओझाले बताए ।अब भने थपेको समयभित्र काम सकिने उनको भनाइ छ । ‘अब नागढुंगा चेकपोस्टबाट १ किलोमिटर मात्र कालोपत्र गर्न बाँकी छ,’ उनले भने, ‘झ्याप्ले खोलामा १ सय मिटरमा कालोपत्र गरिँदैन, नागढुंगा–सिस्नेखोला सुरुङबाट काठमाडौंतर्फ आउने सडक २.२ किमि कालोपत्र गरिसकिएको छ ।’उक्त अवधिभर सवारीसाधनलाई वैकल्पिक मार्ग प्रयोग गर्न आयोजनाले आग्रह गरेको छ । आयोजनाले साना तथा मझौला सवारीसाधनका लागि वैकल्पिक रुटका रुपमा सीतापाईला–रामकोट–धार्के सडक र सामाखुसी–टोखा–छहरे–त्रिशूली–गल्छी सडक प्रयोग गर्न भनेको छ । विभिन्न जिल्लाबाट काठमाडौं भित्रिने सवारी साधनलाई धादिङको खानीखोलामा रोकेर काम गरिएको आयोजनाले जनाएको छ ।"
सुनचाँदीमा लगाइएको दुई प्रतिशत विलासिता कर खारेजीको माग गर्दै व्यवसायी आन्दोलित,"काठमाडौँ — सुनचाँदी व्यवसायीहरूले सुनचाँदीका गहनामा लगाइएको २ प्रतिशत विलासिता कर खारेज गर्न माग गर्दै प्रदर्शन गरेका छन् । सुनचाँदीमा सरकारले लगाएको करका विरुद्ध ध्यानाकर्षण गराउने भन्दै नेपाल सुनचाँदी व्यवसायी तथा कालिगढ संघर्ष समितिको अगुवाइमा व्यवसायी आन्दोलित भएका हुन् ।आइतबार उनीहरूले न्युरोड गेटदेखि इन्द्रचोक डबलीसम्म र्‍यालीसहित आन्दोलन गरेका हुन् । कानुनले सुनलाई नगदसरहको सम्पत्तिको मान्यता दिएकाले सुनमा लगाइएको २ प्रतिशत विलासी शुल्क खारेज हुनुपर्ने संघर्ष समितिको माग छ ।त्यस्तै हिरा, जवहरातमा लगाइएको १३ प्रतिशत मूल्य अभिवृद्धि कर खारेज गरेर पूर्ववत व्यवस्था कायम गरिनुपर्ने, उपभोक्ताहित, गहना उत्पादक तथा कालिगढ, व्यवसायीमैत्री सुनचाँदीसम्बन्धी ऐन, कानुन र कार्यविधि तुरुन्त जारी गरिनुपर्ने, सानो परिमाणमा ५० ग्राम र १०० ग्रामका सुनका टुक्रा खुल्ला रुपमा पान नम्बर र कर चुक्ता प्रमाणापत्रको आधारमा गहना उत्पादक तथा कालिगढ व्यवसायीले खरिद गर्ने व्यवस्था मिलाइनुपर्ने उनीहरूको माग छ ।सरकारले अगामी आर्थिक वर्षको बजेटमार्फत सुनचाँदीका गहनामा दुई प्रतिशत विलासिता कर लाग्ने घोषणा गरेको थियो ।"
सुनको भाउ तोलामै ३ हजार रुपैयाँ घट्यो,काठमाडौँ — सुनको भाउ आइतबार तोलामै ३ हजार रुपैयाँले घटेको छ । नेपाल सुनचाँदी व्यवसायी महासंघका अनुसार आइतबार नेपाली बजारमा सुनको भाउ प्रतितोला १ लाख ९० हजार ७ सय रुपैयाँ कायम भएको छ ।यसअघि शुक्रबार सुनको भाउ तोलाकै १ लाख ९३ हजार ७ सय रुपैयाँ थियो ।सुनको भाउ सातामै गत सातामा ५ हजार २ सय रुपैयाँले बढेको थियो । गत साताको पहिलो दिन आइतबार प्रतितोला सुन १ लाख ८८ हजार ८ सय रुपैयाँमा कारोबार भएको थियो । साताको अन्तिम दिन शुक्रबार सुन प्रतितोला १ लाख ९३ हजार ७ सय रुपैयाँमा कायम भएको नेपाल सुनचाँदी व्यवसायी महासंघले जनाएको छ ।चाँदीको भाउ भने शुक्रबारको तुलनामा आइतबार ५ रुपैयाँले घटेको छ । शुक्रबार २ हजार १ सय ५० रुपैयाँमा कारोबार भएको चाँदीको भाउ आइतबार २ हजार १ सय ४५ रुपैयाँ कायम भएको छ ।
"बजेट सकारात्मक, निजी क्षेत्रले काम गर्ने माहोल बनोस् : महासंघ","काठमाडौँ — आगामी आर्थिक वर्षको बजेट सकारात्मक रहेको नेपाल उद्योग वाणिज्य महासंघले जनाएको छ । बजेटले निजी क्षेत्रलाई अर्थतन्त्रको संवाहक मानी आर्थिक सुधारलाई प्राथमिकता दिने प्रतिबद्धता जनाएकामा यसलाई सकारात्मक रूपमा लिएको महासंघले शनिबार जारी गरेको विज्ञप्तिमा उल्लेख छ ।‘महासंघद्वारा प्रस्तुत सुझावलाई प्राथमिकता दिइएको बजेटले स्थायी र पूर्वानुमानयोग्य नीतिको मागअनुरूप भूतप्रभावी कानुन नबन्ने र नीतिगत स्थिरता कायम गरिने विषयलाई समेटेको छ,’ विज्ञप्तिमा भनिएको छ, ‘उच्चस्तरीय आर्थिक सुधार आयोगको सुझावलाई क्रमशः लागू गर्दै जाने प्रतिबद्धता बजेटमा छ । लगानीको वातावरण बनाउन र उद्योग व्यवसाय विस्तारका लागि आवश्यक सुझाव कार्यान्वयन हुनु आवश्यक छ ।’उद्यमी व्यवसायीले एकै ठाउँमा सेवा पाउनुपर्ने विषयमा उद्यमीले उठाइरहेका निरन्तरका मागको आंशिक सम्बोधन भएको पनि महासंघले बताएको छ ।व्यवसाय स्थापना र बन्द गर्न एकद्वार प्रणाली स्थापना गरिने व्यवस्था बजेटमा उल्लेख छ । यी सेवा नागरिक एप जस्ता डिजिटल प्ल्याटफर्मबाट प्रदान गर्न सके थप प्रभावकारी हुने महासंघको भनाइ छ ।‘बजेटमा सार्वजनिक निजी साझेदारीसम्बन्धी कानुनहरूमा समायानुकूल सुधार र परिमार्जन गर्ने भनिएको छ । लगानी सम्बद्ध कानुनको सुधारसँगै सम्बद्ध नियमावली तथा कार्यविधि बनाई सुशासनको प्रतिबद्धता पनि आवश्यक हुन्छ,’ विज्ञप्तिमा भनिएको छ, ‘ईआईए, आईईई अध्ययन र स्वीकृतिको प्रक्रिया छोट्याउने र सरलीकरण गर्ने, प्रत्यक्ष वैदेशिक लगानीका लागि नेपाललाई उत्कृष्ट गन्तव्य बनाइने, पर्यटकीय गन्तव्यको विकासमा निजी क्षेत्रको लगानी आकर्षित गरिने, सूचना प्रविधि एवं होटल–रिसोर्टहरूलाई विशेष उद्योगसरह मान्यता दिने व्यवस्थाले लगानीकर्तालाई उत्साहित बनाउनेछ ।’विशेष आर्थिक क्षेत्र एवं औद्योगिक क्षेत्रको भाडादर घटाउने र औद्योगिक क्षेत्रका उद्योगको उत्पादन ३० प्रतिशतभन्दा बढी निर्यात गरे विशेष आर्थिक क्षेत्रका उद्योगसरहको सुविधा दिने व्यवस्थाले उत्पादनमूलक क्षेत्रमा सकारात्मक प्रभाव पार्ने महासंघको अपेक्षा छ । औद्योगिक ४.० को अवधारणा अंगीकार गर्ने नीतिले प्रविधिको प्रयोग बढाउन सहयोग पुग्ने महासंघको निष्कर्ष छ ।औद्योगिक क्षेत्रमा स्थापना हुने उद्योगलाई विशेष आर्थिक क्षेत्रका उद्योगसरहको सुविधा उपलब्ध गराइने बजेटका प्रावधान सकारात्मक रहेको महासंघको भनाइ छ । विदेशी लगानी सहजीकरणका लागि लगानी बोर्डलाई अधिकारसम्पन्न बनाइएको छ । तर एकीकृत कानुन, एकल बिन्दु सेवा र प्रभावकारी संयन्त्रको अभावले लगानी आकर्षित नभइरहेको सन्दर्भमा लगानी बोर्ड, उद्योग विभागलगायत सम्बद्ध निकाय गाभेर एकीकृत सेवा र कानुनी प्रबन्ध गर्नु आवश्यक छ ।जेन जी पुस्तालाई उद्यमशील बनाउन सरकार, विश्वविद्यालय र निजी क्षेत्रको सहकार्यमा इन्क्युबेसन सेन्टर सञ्चालन गरिने, नवप्रवर्तनमा आधारित स्टार्टअपलाई ब्याजदर लगायतमा प्रोत्साहन गर्ने तथा १० करोडसम्मको वार्षिक कारोबार गर्ने स्टार्टअप व्यवसायलाई पाँच वर्षसम्म आयकर नलाग्ने व्यवस्थाले युवा पुस्तालाई व्यवसायतर्फ आकर्षित गर्नेछ ।लघु, घरेलु तथा साना मझौला उद्योगको प्रवर्द्धन तथा स्वदेशी काठको संकलन, ओसारपसार र उपयोगलाई सहज बनाउन प्रक्रियाहरू सरलीकरण गर्ने घोषणा सकारात्मक रहेको पनि महासंघको भनाइ छ ।देशभित्रका काठ तथा काठजन्य सामग्रीको गुणस्तरीय उत्पादन तथा उपभोग बढाउन सिजनिङ उद्योगलाई प्रोत्साहन गरिने विषय उपयोगी रहेको पनि महासंघले बताएको छ ।‘महिला उद्यमी विकास केन्द्र स्थापना गरी व्यवसाय प्रवर्द्धनमा नीतिगत सहजताका लागि सरकारसँग सहकार्यका लागि पहल गरिरहेको महासंघलाई महिला उद्यमीहरूलाई व्यवसाय दर्तामा छुट दिने व्यवस्थाले उत्साहित बनाएको छ,’ महासंघको विज्ञप्तिमा भनिएको छ, ‘महिला उद्यमीलाई बजार र पुँजीसम्म पहुँच बढाउन थप व्यवस्था आवश्यक छ ।’ विदेशबाट फर्किएका युवाहरूलाई उद्यममा प्रोत्साहित गर्ने विषय सकारात्मक भए पनि थप नतिजा दिन विदेशमा भएकै बखत औपचारिक माध्यमबाट रेमिट्यान्स पठाउनेको आश्रित परिवारका एकजनालाई सहुलियतमा उद्यम गर्न सक्ने व्यवस्था गर्नु थप प्रभावकारी हुने महासंघको सुझाव छ ।"
सातामै ५२ सय रुपैयाँले बढ्यो सुनको मूल्य,"काठमाडौँ — सुनको मूल्य गत सातामा ५ हजार २ सय रुपैयाँले बढेको छ । अघिल्लो शुक्रबार (जेठ १६) मा सूनको मूल्य तोलामा १ लाख ८८ हजार ५ सय रुपैयाँ थियो । गत साताको पहिलो दिन आइतबार प्रतितोला सुन १ लाख ८८ हजार ८ सय रुपैयाँमा कारोबार भएको थियो । साताको अन्तिम दिन शुक्रबार सुन प्रतितोला १ लाख ९३ हजार ७ सय रुपैयाँमा कायम भएको नेपाल सुनचाँदी व्यवसायी महासंघले जनाएको छ ।अघिल्लो साताको शुक्रबारको तुलनामा सुनको मूल्य सातामै ५ हजार २ सय रुपैयाँले वृद्धि भएको महासंघले बताएको छ । अन्तर्राष्ट्रिय बजारमा देखिएको सुस्त आर्थिक गतिविधि, भूराजनीतिक अनिश्चिततालगायत विविध कारणले सुरक्षित लगानीका रूपमा रहेको सुनको मूल्य बढ्न पुगेको विश्लेषक बताउँछन् ।गत साता चाँदी प्रतितोला १ सय ७० रुपैयाँले महँगिएको छ । नेपाली बजारमा चाँदीको मूल्यमा नयाँ रेकर्ड कायम भएको महासंघका महासचिव किरणभाइ बज्राचार्यको भनाइ छ । गत शुक्रबार चाँदी प्रतितोला २ हजार १ सय ५० रुपैयाँ पुगेको छ । अघिल्लो शुक्रबार चाँदीको मूल्य तोलाको एक हजार ९ सय ८० रुपैयाँ थियो । ‘साताको पहिलो दिन आइतबार प्रति १० ग्राम १ हजार ७ सय २ रुपैयाँ रहेकोमा साताको पछिल्लो कारोबार भएको दिन शुक्रबार प्रति १० ग्राम १ हजार ८ सय ४३ रुपैयाँ कायम भएर हालसम्मकै उच्च मूल्य रहन पुग्यो,’ उनले भने ।अन्तर्राष्ट्रिय बजारमा पनि शुक्रबार सुनको मूल्य शून्य दशमलव २ प्रतिशतले बढेर प्रतिऔंस ३३५९.२६ अमेरिकी डलर पुगेको भारतीय सञ्चारमाध्यमहरूले उल्लेख गरेका छन् । चाँदीको मूल्य सन् २०१२ यताकै उच्च भएको समेत जनाइएको छ । विभिन्न तथ्यांकले अमेरिकी केन्द्रीय बैंकले ब्याजदर कटौती गर्ने आशालाई बढावा दिएका कारण सुनको मूल्य साप्ताहिक रूपमा बढ्ने अनुमान गरिएको छ । बढ्दो व्यापार तनाव, कर, खनिजलगायत विवादबीच अमेरिकी राष्ट्रपति डोनाल्ड ट्रम्प र चिनियाँ राष्ट्रपति सी चिनफिङबीच बिहीबार फोनवार्ता भए पनि त्यसबाट ती समस्या समाधान नहुने र भन्सारसम्बन्धी नकारात्मक समाचार आइरहे सुनको मूल्य अझै बढ्ने विश्लेषकहरू बताउँछन् ।यसैबीच आर्थिक वर्ष २०८२/८३ को बजेटमार्फत सुन तथा सुनका गरगहनामा २ प्रतिशत विलासिता कर र हिरालगायत बहुमूल्य पत्थरमा १३ प्रतिशत मूल्य अभिवृद्धि कर (भ्याट) लाग्ने भएको छ । उपभोक्तालाई सुन र सुनका मात्रै गरगहनामा ६ देखि ८ प्रतिशत मूल्य बढ्ने व्यवसायी बताउँछन् । साथै सुन र पत्थरजडित मिश्रित गरगहनामा १३ प्रतिशत भ्याट र ६ देखि ८ प्रतिशत विलासिता कर थपिने उनीहरूको भनाइ छ । यसअघि १० लाख रुपैयाँभन्दा माथिका सुन तथा सुनका गरहगना, हीरालगायतमा २ प्रतिशत विलासिता लाग्ने गरेको थियो ।सरकारले २ प्रतिशत विलासिता कर भने पनि उपभोक्तासम्म पुग्दा त्यस्तो बहु कर थपिने महासंघका वरिष्ठ उपाध्यक्ष दियशरत्न शाक्यको भनाइ छ । ‘वाणिज्य बैंकले सुन आयात गर्दा २ प्रतिशत विलासिता कर तिर्छ, त्यसपछि महासंघको सिफारिसमा व्यवसायीले किन्दा थप २ प्रतिशत, गरगहना बनाएर बेच्दा थप २ प्रतिशत थपिँदा ६ प्रतिशत पुग्छ,’ उनले भने, ‘उपभोक्ताले गरगहना बनाउँदा ६ प्रतिशत विलासिता कर मात्रै तिर्नुपर्छ । त्यसैले बहु कर भयो ।’हीरा, नीलम, पन्ना, रुबिमालगायत पत्थरका गहनामा १३ प्रतिशत भ्याट लाग्ने भन्दै सुनसहित मिश्रित गहना बनाउँदा १९ प्रतिशत कर तिर्नुपर्ने देखिएको उनको भनाइ छ । ‘सय रुपैयाँको सुन र १० रुपैयाँको बहमूल्य पत्थर जोडिएको छ भने त्यसको उत्पादनमा ११० रुपैयाँको १३ प्रतिशत भ्याट लाग्छ । यसरी हेर्दा उपभोक्तालाई ६ प्रतिशत विलासिता कर र १३ प्रतिशत भ्याट गरी १९ प्रतिशत कर तिर्नुपर्छ,’ उनले भने । पहिला खरिददर र बिक्रीदरको अन्तर सामान्य मात्रै हुने गरे पनि अब उच्च अन्तर देखिने उनले बताए ।बढ्दो सुनको मूल्यले बजार मन्दीको अवस्था रहेको र विवाहलगायत बाध्यकारी अवस्थाले मात्रै बजार धानिरहेको उनको भनाइ छ । ‘सरकारको नीतिले अब सुनचाँदी बजार बन्द हुन्छ भन्ने लाग्छ,’ उनले भने, ‘सरकारले हतारोमा ल्याएको नीति हो । राज्यले गृहकार्य गरेको भए यो अवस्था आउँदैनथ्यो । यसमा पुनर्विचार गरियोस् ।’चालु आर्थिक वर्षको १० महिनामा १७ अर्ब १२ करोड ८९ लाख ५० हजार रुपैयाँको सुन आयात भएको भन्सार विभागको तथ्यांक छ । विभागका अनुसार दुबईबाट १६ अर्ब ३ करोड, टर्किएबाट १ अर्ब ४ करोड, कतारबाट ४ करोड ८३ लाख र कुवेतबाट ३६ लाख ७९ हजार रुपैयाँको सुन आयात भएको छ ।"
बीपी राजमार्ग बिग्रँदा होटल–रिसोर्टमा घटे पाहुना,"मुल्कोट, सिन्धुली — सुनकोशी गाउँपालिका–५, मुल्कोटस्थित क्वालिटी बिच रिसोर्ट सञ्चालनमा आएदेखि प्रायः शुक्रबार र शनिबार पाहुनाको भीड लाग्थ्यो । कहिलेकाहीँ कोठा नपुगेर रिसोर्ट सञ्चालकले बुकिङ नै क्यान्सिल गर्नुपर्ने बाध्यता आइलाग्थ्यो । तर गत असोज ११ र १२ मा सुनकोशीमा आएको बाढीले रिसोर्ट डुबानमा पर्‍यो । भुइँतलाका सामान र कोठामा क्षति पुग्यो ।साढे चार महिना लगाएर गत माघ २५ बाट यो सञ्चालनमा आयो । रिसोर्टलाई पहिलाकै अवस्थामा ल्याउन होटलका सञ्चालक, कर्मचारी काममा खटिए । पहिलाकै अवस्थामा ल्याउन १० करोडभन्दा बढी लगानी लागेको रिसोर्ट सञ्चालकहरूको भनाइ छ । यतिका मिहिनेत गरेर सञ्चालनमा ल्याएको रिसोर्टमा बास बस्न आउने पाहुनाको संख्या भने घटेको छ ।पहिला जस्तो अहिले रिसोर्टमा खासै चहलपहल छैन । कारण, बाढीले रिसोर्ट मात्र बगाएन, काठमाडौंबाट रिसोर्टसम्म आउने बीपी राजमार्गको करिब १२ किलोमिटर सडक नै बगर बनाइदियो । बाढी आएको ८ महिना बित्दा पनि राजमार्ग दिगो नबन्नु दुःखद भएको रिसोर्टका सञ्चालक एवं म्यानेजमेन्ट इन्चार्जले राजेश श्रेष्ठको भनाइ छ । ‘सबैको प्रयासले रिसोर्टलाई पहिलाकै अवस्थामा ल्याउन सक्यौं,’ उनले भने, ‘राजमार्गको अवस्था भने उस्तै छ, बाटोकै कारण पाहुना आउन मान्दैनन् ।’पहिलाको तुलनामा अहिले ६० प्रतिशतले पाहुना घटेका छन् । ‘रिसोर्टमा केही समस्या छैन, सबै रूपले हामी पहिलाकै अवस्थामा आइसकेका छौं,’ श्रेष्ठले भने, ‘बीपी राजमार्ग छिटो बने आउने पाहुना पनि बढ्ने थिए ।’ राजमार्गसँग धेरै क्षेत्रको रोजीरोटी जोडिएकाले सरकारले यसको दिगो निर्माणमा गम्भीर भएर लाग्नुपर्ने उनको भनाइ छ । सुरुमा यो रिसोर्ट २०७८ चैत २ बाट सञ्चालनमा आएको थियो ।अहिले करिब २५ रोपनी क्षेत्रफलमा फैलिएको रिसोर्टमा सुरुको लगानी ३० करोड रुपैयाँ हो ।बीपी राजमार्ग भएर राजधानी काठमाडौं आउजाउ गर्दा मुल्कोटबाट उकालो–ओरालो गर्दै सुनकोशी किनारमा रहेको रिसोर्टले सबैलाई आकर्षित गर्ने गरेको छ । मुल्कोट क्षेत्रमा करिब दुई दर्जनभन्दा बढी होटल, रिसोर्ट तथा रेस्टुरेन्ट सञ्चालनमा छन् ।बीपी राजमार्ग निर्माण भएपछि राजधानीसँगको छोटो दूरीलाई दृष्टिगत गर्दै काठमाडौंकी रश्मि बस्नेतले होटल सञ्चालन गर्ने योजना बुनिन् । र, बर्दिवासमा रहेको होटल पौवासँग सहकार्य गर्दै त्यही नाममा मुल्कोटमा होटल सुरु गरिन् । तर पौवाले पछि साथ दिएन । २५ करोडभन्दा बढी लगानी गरेर रिसोर्टको संरचना निर्माण भयो । राम्रैसँग चल्दै थियो । तर असोजमा सुनकोशीमा आएको बाढीले उनको सपना पनि बाढीमै विलिन हुन पुग्यो ।अहिले फेरि पौवा होटलको सहकार्यमा पुनर्निर्माण थालेको बस्नेतको भनाइ छ । असार पहिलो सातासम्म पौवा होटल तथा रिसोर्ट तयार गर्ने गरी काम थाले पनि सडकको अवस्थाले चिन्ता थपेको उनले गुनासो गरिन् । ‘करोडौंको लगानी डुब्यो, फेरि लगानी थप्दै छौं,’ उनले भनिन्, ‘सडकको अवस्थाले लगानी उठ्ने छाँट छैन, किनकि होटल बनाइसकेपछि पाहुना आउने बाटो नै त्यही हो, बाटै बन्द भएपछि के अवस्था होला ?’सरकारले बीपी राजमार्गको भत्किएको सडक बनाउन तकरुकता देखाएको भए यात्रु, चालक र घुमफिरमा निस्कनेहरूलाई ठूलो राहत मिल्ने उनले सुनाइन् । ‘व्यवसायीसँग कर लिने तर पीर मार्का कसैले साथ नदिने र नबुझ्ने अवस्था छ,’ बस्नेतले भनिन्, ‘सडकसँग हाम्रो मात्र रोजीरोटी जोडिएको छैन, कैयौंको जीवनयापन जोडिएको छ, सहज यात्राका कुरा जोडिएका छन्, अब पनि सरकारी निकाय गम्भीर नबन्ने हो भने गरिरहेको व्यापार व्यवसाय छाड्नुको विकल्प रहन्न ।’मुल्कोटकै होटल व्यवसायी मनोज श्रेष्ठले पनि डुबेको होटलमा करोडौं लगानी गरेर व्यवसायलाई लयमा फर्काउन सफल भए । ‘राजधानी जोड्ने छोटो दूरीको सडक भएकैले पूर्वी तराई तथा पहाड जानेआउने यात्री तथा पर्यटकले होटल भरिभराउ हुन्थ्यो,’ उनले भने, ‘अब सडक नै दिगो नभएपछि यस्तो कुरा कल्पना गरेर बस्नुको विकल्प रहेन ।’युनिक होटल एन्ड रिसोर्टका सञ्चालक श्रेष्ठले बाढीले पुरेको रिसोर्ट सफा गरेर सञ्चालनमा ल्याएका छन् । ‘बाढीअघि एकदम राम्रोसँग व्यवसाय चलिरहेको थियो,’ उनी भन्छन्, ‘अहिले पहिलाको भन्दा राम्रो गरी सेवा दिने गरेर आएका छौं, बाढीपछि गरेको दुःख भुलेर अहिले पाहुनाको पर्खाइमा छौं ।’ बाटो अप्ठ्यारो भए पनि फाट्टफुट्ट रूपमा पाहुना आइरहेको उनले सुनाए ।मुल्कोटमा स्विमिङ पुलसहितका ५ वटा होटल तथा रिसोर्ट छन् । बाढीले राजमार्ग, बजार पसल मात्र डुबेन । रिसोर्टभन्दा केही तल रहेको पशुपति आधारभूत विद्यालय पनि डुब्यो । तर अभिभावक र शिक्षक एकजुट भएर विद्यालयलाई पहिलाकै अवस्थामा ल्याएका छन् ।राजमार्ग चाँडै बन्नुपर्ने मुल्कोटका होटल व्यवसायीसमेत रहेका सुनकोशी गाउँपालिका–५ वडाध्यक्ष सुरथबहादुर बसेलले जनाए । ‘सबैले राजमार्ग बनिहाल्छ भन्दै धेरै रकम खर्च गरेर पहिलाकै अवस्थामा रिसोर्ट ल्याउनुभयो,’ उनले भने, ‘तर होटल–रिसोर्ट सञ्चालनमा आए पनि सडकको अझै बेहाल छ, सरकारले सडक बनाउने कुरामा ढिलासुस्ती गर्न भएन ।’बीपी राजमार्गलाई बर्खामा समेत सहज रूपमा चल्ने गरी निर्माण गरिदिन होटल व्यवसायी तथा अन्यले दैनिक फोन गरेर आफूलाई भनिरहेकाले सम्बन्धित निकायको ध्यानाकर्षण गराइरहेको सिन्धुलीका प्रमुख जिल्ला अधिकारी लीलाप्रसाद शर्माले बताए । ‘भन्नुपर्ने निकाय कुनै काँकी राखेको छैन,’ उनले भने, ‘मन्त्रीहरू आउँदा पनि लौ न, बीपी राजमार्ग बर्खामा चल्ने हुने गरी बनाउनुपर्‍यो भनेर आग्रह गरिरहेको छु ।’बीपी राजमार्गका कारण यस खण्ड भएर गुड्ने सवारी साधनको संख्यासमेत घटेको छ । पहिला दिनको ७ हजारभन्दा बढी सवारी साधनले यो राजमार्ग भएर ओहोरदोहोर गर्थे । अहिले ४ हजार हाराहारी सवारी साधन मात्र चल्ने गरेका छन् । पानी पर्दा यात्रु यो मार्ग भएर हिँड्न डराउँछन् । राजमार्गकै कारण यो खण्ड भएर गुड्ने विद्युतीय सवारी साधनको संख्या घट्दै गएको छ । अहिले बर्खाका लागि भनेर खोलो तर्काएर त्यसकै माथि उचो बनाई ग्राभेल र ठूला ढुंगाको आड दिएर बीपी राजमार्ग सञ्चालन गरिएको छ ।"
साताको सेयर कारोबारमा जलविद्युत्‌को हिस्सा ५० प्रतिशत,"काठमाडौँ — गत साता सेयर कारोबार मापक नेप्से परिसूचक ५२.१ अंकले घटेको छ । अघिल्लो साता २ हजार ६ सय ९३.०६ बिन्दुमा रहेको नेप्से गत साता घटेर २ हजार ६ सय ४०.९६ बिन्दुमा ओर्लिएको छ । आइतबार सार्वजनिक बिदा भएकाले गत साता चार दिन मात्रै कारोबार भएको थियो । गत साता सोमबार मात्रै १.६० अंकले बढ्यो । तर, गत मंगलबार ३५.७३, बुधबार ११.९७ र बिहीबार ५.९९ अंकले घटेको हो ।मौद्रिक नीतिको अर्धवार्षिक समीक्षामार्फत राष्ट्र बैंकद्वारा सेयर कर्जाको जोखिम भार कम घटाएको छ । नयाँ व्यवस्थाले बैंक तथा वित्तीय संस्थाको यो क्षेत्रमा कर्जा विस्तार क्षमता बढ्ने भएकाले सेयर बजारमा सकारात्मक प्रभाव पार्ने अपेक्षा थियो । तर, हरेक दिनजसो सेयर बजार घटिरहेको छ । उता राष्ट्र बैंकको तथ्यांकले सेयर धितोमा बैंक तथा वित्तीय संस्थाबाट प्रवाह भएको कर्जा बढेको देखाएको छ । सामान्यतः यो कर्जा बढ्दा सेयर बजार पनि बढ्नुपर्ने हो । तर, सेयर बजार बढ्न सकेको छैन । यसले सेयर धितोमा प्रवाह भएको कर्जा अन्यन्त्र क्षेत्रमा लगानी भएको हुन सक्ने आशंका रहेको सेयर ब्रोकरहरू बताउँछन् ।उक्त साता २ लाख ९५ हजार ३ सय २४ पटकको सेयर किनबेचबाट २९ अर्ब ४ करोड १ लाख रुपैयाँको सेयर कारोबार भएको छ । गत साता ६ करोड ८४ लाख ६१ हजार ६ सय १२ कित्ता सेयर किनबेच भयो । गत साता सबैभन्दा बढी सोमबार ९ अर्ब २२ करोड ६३ लाख २२ हजार रुपैयाँको कारोबार भएको छ । गत बिहीबार २ करोड २० लाख ३१ हजार ८ सय ६१ कित्ता सेयर किनबेच भयो । गत मंगलबार १ करोड ५५ लाख ३८ हजार ४ सय ७४ कित्ता किनबेचबाट ६ अर्ब ६७ करोड ९५ लाख ६१ हजार रुपैयाँको सेयर कारोबार भएको छ ।गत बुधबार १ करोड ३७ लाख ८२ हजार ४ सय ६८ किता सेयर खरिदबिक्रीबाट ५ अर्ब १६ करोड ३३ लाख ३४ हजार रुपैयाँको कारोबार भएको छ । यस्तै गत बिहीबार १ करोड ७१ लाख ८ हजार ८ सय ९ कित्ता सेयर किनबेचबाट ७ अर्ब ९७ करोड ८ लाख ८६ हजार रुपैयाँको कारोबार भएको छ ।गत साता सामूहिक लगानी कोष ०.० ५ अंक र लगानी १.०२ अंकले बढ्यो । अन्य सबै उपसमूह घट्यो । उत्पादन तथा प्रशोधन १०७.५७ अंकले घटेको छ । अघिल्लो बिहीबार ७ हजार २ सय ८६.२२ अंकमा बन्द भएको नेप्से गत बिहीबार ७१७८.६५ बिन्दुमा बन्द भएको थियो । गत साता होटल तथा पर्यटन ४९.९६, जीवन बिमा २०४.४९, व्यापार ९०.१९ र निर्जीवन बिमा २०४.९७ अंकले घटेको छ । हाइड्रोपावर २०.२३, विकास बैंक १०२.७४ , फाइनान्स ४४.२८, अन्य ४२.८४ , लघुवित्त १२६.१२, बैकिङ ५५.८२ घट्यो ।अघिल्ला साताजस्तै गत साता पनि सेयर कारोबारमा जलविद्युत् कम्पनीका सेयरमा लगानीकर्ताको आकर्षण धेरै देखिएको छ । साताको कुल सेयर कारोबारमा जलविद्युत् उपसमूहको हिस्सा कुल ५० प्रतिशत हुनुले यसको पुष्टि गर्छ । कुल २९ अर्ब ४ करोड रुपैयाँ कारोबार हुँदा जलविद्युत् कम्पनीको १४ अर्ब ५२ करोड ३६ लाख रुपैयाँ बराबरको सेयर कारोबार भयो । यो कुल कारोबारको ५०.०१ प्रतिशत हो ।साप्ताहिक कुल कारोबारमा बिमा र बैंक तथा वित्तीय संस्थाको हिस्सा साढे २७ प्रतिशत हुन आउँछ । तर नेपाल स्टक एक्सचेन्ज (नेप्से) मा यी क्षेत्रका कम्पनीको सेयर बैंकिङ, विकास बैंक, फाइनान्स कम्पनी, लघुवित्त, जीवन बिमा र निर्जीवन बिमा गरी छुट्टाछुट्टै उपसमूहमा सूचीकृत गरिएको छ । गत साताको कुल कारोबारमा यी सबै उपसमूहको कारोबार रकम जोड्दा २७.५८ प्रतिशत हुन आउँछ । यो पछिल्ला वर्षमा सेयर बजारमा वित्तीय र बिमा क्षेत्रको प्रभुत्व घट्दै र जलविद्युत् क्षेत्रको बढ्दै गएको संकेत भएको जानकार बताउँछन् ।"
यस्तो छ आजको विदेशी मुद्रा विनिमयदर,"काठमाडौँ — नेपाल राष्ट्र बैंकले आइतबारका लागि विदेशी मुद्राको विनिमयदर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ७१ पैसा र बिक्रीदर १३७ रुपैयाँ ३१ पैसा निर्धारण गरिएको छ ।युरोपियन युरो एकको खरिददर १५६ रुपैयाँ १३ पैसा र बिक्रीदर १५६ रुपैयाँ ८१ पैसा, युके पाउण्ड स्ट्रलिङ एकको खरिददर १८५ रुपैयाँ १४ पैसा र बिक्रीदर १८५ रुपैयाँ ९५ पैसा, स्वीस फ्रयाङ्क एकको खरिददर १६६ रुपैयाँ ४२ पैसा र बिक्रीदर १६७ रुपैयाँ १५ पैसा कायम गरिएको छ ।अष्ट्रेलियन डलर एकको खरिददर ८८ रुपैयाँ ७८ पैसा र बिक्रीदर ८९ रुपैयाँ १७ पैसा, क्यानेडियन डलर एकको खरिददर ९९ रुपैयाँ ९० पैसा र बिक्रीदर १०० रुपैयाँ ३४ पैसा, सिङ्गापुर डलर एकको खरिददर १०६ रुपैयाँ ३१ पैसा र बिक्रीदर १०६ रुपैयाँ ७७ पैसा तोकिएको छ ।जापानी येन १० को खरिददर नौ रुपैयाँ ४८ पैसा र बिक्रीदर नौ रुपैयाँ ५२ पैसा, चिनियाँ युआन एकको खरिददर १९ रुपैयाँ ०३ पैसा र बिक्रीदर १९ रुपैयाँ १२ पैसा, साउदी अरेबियन रियाल एकको खरिददर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५१ पैसा र बिक्रीदर ३७ रुपैयाँ ६७ पैसा कायम भएको छ ।केन्द्रीय बैंकका अनुसार थाइ भाट एकको खरिददर चार रुपैयाँ १९ पैसा र बिक्रीदर चार रुपैयाँ २१ पैसा, युएई दिराम एकको खरिददर ३७ रुपैयाँ २२ पैसा र बिक्रीदर ३७ रुपैयाँ ३८ पैसा, मलेसियन रिङ्गेट एकको खरिददर ३२ रुपैयाँ ३२ पैसा र बिक्रीदर ३२ रुपैयाँ ४६ पैसा, साउथ कोरियन वन १०० को खरिददर १० रुपैयाँ ०७ पैसा र बिक्रीदर १० रुपैयाँ ११ पैसा, स्वीडिस क्रोनर एकको खरिददर १४ रुपैयाँ २५ पैसा र बिक्रीदर १४ रुपैयाँ ३१ पैसा र डेनिस क्रोनर एकको खरिददर २० रुपैयाँ ९३ पैसा र बिक्रीदर २१ रुपैयाँ ०२ पैसा तोकिएको छ ।राष्ट्र बैंकले हङकङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ५० पैसा, कुवेती दिनार एकको खरिददर ४४६ रुपैयाँ ०७ पैसा र बिक्रीदर ४४८ रुपैयाँ ०३ पैसा, बहराइन दिनार एकको खरिददर ३६२ रुपैयाँ ६४ पैसा र बिक्रीदर ३६४ रुपैयाँ २३ पैसा, ओमनी रियाल एकको खरिददर ३५५ रुपैयाँ ०९ पैसा र बिक्रीदर ३५६ रुपैयाँ ६४ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमयदरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमयदर भने फरक हुनसक्ने र अद्यावधिक विनिमयदर केन्द्रीय बैंकको वेबसाइटमा उपलब्ध हुने जनाइएको छ ।"
बर्खामा व्यथा नबनोस् बीपी राजमार्ग,"गत असोजको बर्खाले निम्त्याएको बाढीपहिरोले बगाएका बीपी राजमार्गअन्तर्गतका सडक खण्डको पुनर्निर्माण हुन नसक्दा आगामी बर्खामा यात्रुले जोखिम बेहोरेरै यात्रा गर्नुपर्ने भएको छ । सडक भत्किएका कारण आठ महिनायता खोला तथा अस्थायी सडकबाट सवारीसाधन वारपार हुनुपर्ने बाध्यता छ ।यस्तो अवस्था आफैंमा जोखिमपूर्ण हुन्छ । ठूलो बर्षा भएमा अस्थायी संरचना भत्किने, बगाउने, पहिरो खस्ने, बाढी आउने, गाडी चिप्लिने जस्ता कारणले दुर्घटनाको सम्भावना बढ्छ । सडक सम्पर्क टुटेको अवस्थामा यात्रुको बिचल्ली हुन सक्छ । यात्रा अवधि लम्बिन्छ । बर्खायाममा हरेकजसो सडक खण्डमा उस्तै समस्या हुने गरेको भए पनि असोजको बर्खाले राजधानी भित्रिने सबैजसो सडक, त्यसमा पनि बीपी राजमार्गमा बढी नै क्षति पुगेकाले सुरक्षित यात्राप्रति ढुक्क हुने स्थिति छैन ।सरकारले पनि समयमै पुनर्निर्माणमा ध्यान नदिएकाले जोखिम झनै बढेको छ । तसर्थ यात्रा गर्नुअघि यात्रु स्वयं अतिरिक्त सचेत हुनुपर्छ । सरकारले पनि सम्भावित जोखिम आकलन गरेर सडकको मर्मतदेखि यात्रुको सुरक्षासमेत सुनिश्चित हुने गरी पूर्वतयारीका कामलाई तीव्रता दिनुपर्छ ।असोजको बाढीपहिरोले चौकीडाँडा–बर्खेखोला खण्डको करिब १२ किमि सडकमा क्षति पुर्‍याएको थियो । सडक सम्पर्क टुटेका कारण यात्रु कैयौं दिनसम्म सडकमै अलपत्र परेका थिए । भोक–प्यासमै हिँडेर सुरक्षित ठाउँसम्म पुगेका थिए । बाढीपहिरोको दुई सातापछि मात्रै बीपी राजमार्ग एकतर्फी रूपमा सञ्चालनमा आउन सक्यो । थप मर्मतपछि धुलाम्य/हिलाम्य सडकमा जसोतसो यातायात सञ्चालन हुँदै आएको छ । तर सुरुवातदेखि नै पहिरो खसेर सडक अवरुद्ध हुने, गाडीमा क्षति पुग्ने, यात्रु घाइते हुने, गाडी चिप्लिने, पल्टिने जस्ता समस्या निरन्तर छन् ।जस्तो कि, बढी समस्या रहेको काभ्रेको चौकीडाँडामा बाढी र पहिरोले सडक भत्किएपछि त्यसैको मुन्तिर अस्थायी सडक बनाएर सवारीसाधन सञ्चालन गरिएको छ । पूर्वबाट काठमाडौं आउने सवारी यस खण्डमा उकालो चढ्दा चिप्लिने गरेका छन् । मंगलबार मात्र काँकडभिट्टाबाट भुइँकटहर लिएर काठमाडौं आउँदै गरेको भारतीय नम्बर प्लेटको पिकअप भ्यान पल्टिएको थियो ।असोजको बाढीपहिरोअघि बीपी राजमार्ग भएर दिनमा सात हजार हाराहारी साना–ठूला सवारीसाधन ओहोरदोहोर गर्थे । अहिले यो संख्या चार हजारमा झरेको छ । साउन–भदौमा दैनिक १५० वटा विद्युतीय सवारीसाधन गुड्ने भए पनि अहिले ९० हाराहारीमा गुड्छन् । खराब सडकमा गुडाउन कठिन हुने भएकाले कुनै बेला उत्साहित विद्युतीय सवारीसाधन यतिबेला शिथिल बनेको छ । काठमाडौंलाई मधेशसँग जोड्ने छोटो बाटो भएकाले पूर्व जाने सवारीसाधनका लागि बलियो विकल्पका रूपमा स्थापित भइसकेको बीपी राजमार्गले यात्रा अवधि पनि छोट्याएको थियो ।खुर्कोट जस्ता सहर बनेका थिए । यही राजमार्गलाई नै लक्षित गरेर होटल, रेस्टुरेन्टदेखि विद्युतीय चार्जिङ स्टेसनसम्ममा प्रशस्तै निजी लगानीसमेत भइसकेको छ । तर सडकको खराब अवस्थाले गर्दा उनीहरूको व्यापार व्यवसायदेखि रोजगारीसम्म प्रतिकूल असर परेको छ । यी सबै दृष्टान्तलाई ख्याल गरेर सरकारले सडकलाई पूर्वावस्थामै ल्याउन सक्रिय भूमिका खेल्ने अपेक्षा गरिएको थियो ।तर बीपी राजमार्ग बनाउँदा सहयोग गर्ने जापान सरकारले पुनर्निर्माणमा पनि सहयोग गर्ने अपेक्षा गर्दागर्दै महिनौं बित्यो । अन्ततः जापान अन्तर्राष्ट्रिय सहयोग नियोग (जाइका) ले ३.२ किलोमिटरको डालाबेंसी–बर्खेखोला खण्डमा मात्रै काम गर्ने सहमति भएको छ । जबकि, बाढीपहिरोले ठाउँ–ठाउँमा गरी करिब १२ किलोमिटर भत्काएको र २८ किलोमिटर पुनर्निर्माण गर्नुपर्नेछ ।यसबीचमा आफैं सडक बनाउने तयारीका लागि सडक विभागले बजेटका लागि भौतिक पूर्वाधार तथा यातायात मन्त्रालयमा र अर्थ मन्त्रालयमा पत्र पठाउँदा पठाउँदै केही महिना बितेको थियो । गत फागुनमा मात्रै बीपी राजमार्ग पुनर्निर्माणका लागि बजेट टुंगो लागेको थियो । जसमध्ये सिन्धुली खण्डका लागि १ अर्ब र काभ्रे खण्डका लागि साढे ७ अर्ब रुपैयाँ बजेट विनियोजन भएपछि ठेक्का प्रक्रिया अघि बढाइएको छ । तर तत्काल ठेक्का सम्झौता भइहाले पनि यसपालिको बर्खायाममा पुनर्निर्माण कार्य नहुने सडक डिभिजनले जनाएको छ ।यसको सार हो, यात्रुको सुरक्षित यात्राको विषय सरकारको प्राथमिकतामा पर्नै सकेन, जसले गर्दा पक्की सडक पुनर्निर्माणको काममा अग्रसर भएन । परिणामतः यात्रुले यसपालि बर्खायामभर डरैडरमा यात्रा गर्नुपर्ने भएको छ । यसबाट सरकार सडकको अवस्था चुस्त दुरुस्त राख्नुपर्ने दायित्वप्रति हेलचेक््रयाइँ र नागरिकको सुरक्षाप्रति असंवेदनशील रहेको ठहर्छ ।सडक तथा पुलजस्ता संरचना निर्माण गर्दा प्राकृतिक प्रकोपको पूर्वआकलन गरेर गुणस्तर सुनिश्चित गरिएको पाइँदैन । जसले गर्दा ठूलो बर्खामा नेपालका प्रायः सडकमा पहिरो खस्ने, भत्किने, पुल भासिने जस्ता समस्या निम्तिन्छन् । त्यसैले मनसुन सुरु भएपछि सडकमार्गबाट यात्रा गर्नु सधैं जोखिमपूर्ण छ । असोजको बाढीपछि भने पहाडी भेगका प्रायः सडकको गुणस्तर थप खस्किएको विश्लेषण हुने गरेको छ । यस वर्षको मनसुनमा सरदरभन्दा बढी नै पानी पर्ने आकलन भएकाले पनि त्यतिबेला क्षति पुगेका वा गुणस्तर खस्किएका सडकको अवस्था झनै बिग्रिने चिन्ता छ ।यस्तो अवस्थामा यात्रुले थप दुःख पाउनुपर्ने हुन सक्छ । त्यसैले प्रथमतः यात्रुले नै मौसम तथा सडकको अवस्थाबारे पूर्वजानकारी लिएर मात्रै यात्रा गर्नु वाञ्छनीय हुन्छ । सरकारले पनि उचित सूचना तथा ‘अपडेट’ यात्रुसमक्ष पुर्‍याउन आफ्ना संयन्त्रलाई सक्रिय बनाउनुपर्छ ।साथसाथै, सडक अवरुद्ध भएमा तत्काल खुलाउन, मर्मत गर्न, अलपत्र यात्रुको उद्धार गर्न, सवारीसाधनलाई सुरक्षित स्थानमा लैजान सरकारले समन्वयकारी संरचना बनाइराख्नुपर्छ । आवश्यक जनशक्ति र उपकरण सुनिश्चित गर्नुपर्छ । समय छँदै सडक पुनर्निर्माणलाई प्राथमिकता नदिएको सरकारले आगामी दिनमा सडकको अवरोध हटाउन र यात्रुको उद्धार गर्नसमेत चुक्यो भने क्षम्य हुने छैन ।"
भिजिट भिसा प्रकरणः खाँचो एकीकृत आप्रवासन नीतिको,"भिजिट भिसा प्रावधानको दुरुपयोग गरी गृह र श्रमको प्रत्यक्ष र परराष्ट्रको अप्रत्यक्ष सेटिङमा यो घटना भएको जगजाहेरै छ । राजनीतिक संरक्षणमा गरिएको मानव तस्करी र बेचबिखनको पछिल्लो शृंखलाले समाजलाई पुनः झस्काएको मात्र छैन, संसदीय प्रक्रिया नै हप्तौंदेखि अवरुद्ध बनाएको छ ।सार्वजनिक यातायात, चिया पसल, चौतारा, बिसौनीलगायत घर–परिवारमा समेत अहिले यो चर्चाको विषय भएको छ । भिजिट भिसा प्रकरण राजनीतिक संरक्षणमा दशकौंदेखि हुने गरेको थियो ।श्रम सुशासनभित्रको भ्रष्टाचारसँग जेलिएको यो आपराधिक गतिविधि नेपालको वैदेशिक रोजगारीको आयाममा नयाँ भने होइन । यद्यपि पछिल्लो प्रकरणले अघिल्ला प्रकरणले भन्दा नेपाली समाजलाई बढी झस्काएको चाहिँ साँचो हो । यस्तो हुनुमा सायद टुंगोमा नपुगेको तर राजनीतिक दृष्टिकोणबाट अलिक छायामा पारिएको नक्कली भुटानी शरणार्थी प्रकरण जनमानसमा ताजै भएर पनि हुन सक्छ ।के हो त भिजिट भिसा प्रकरण ?वैदेशिक भ्रमणको स्वीकृतिका लागि अनिवार्य प्रावधान भिसाहरूमध्येको भिजिट भिसा खास गरी पर्यटकीय भ्रमण, पारिवारिक भेटघाट वा कुनै संस्थाले निश्चित कार्यक्रम, मनोरञ्जन, औषधि उपचार, व्यापारिक बैठक, कुनै तेस्रो मुलुक भ्रमण गर्ने क्रममा यात्रामा हुने ट्रान्जिट समयका लागि अथवा कुनै मुलुकको भिसा प्रक्रिया आफ्नो देशमा नभएका कारण अन्य मुलुकबाट तेस्रो मुलुकको भिसा लिँदा जानुपर्ने छोटो समयका लागि व्यवस्था गरिएको भिसा प्रावधान हो ।यो नितान्त गैररोजगार लक्षित हुन्छ । तर यस प्रकारको भिसा जब रोजगारीका लागि भनेर झूटा सूचना, गलत नियत र ठगी उद्देश्यसहित प्रयोग गरिन्छ, तब त्यसको दुरुपयोग भएको मानिन्छ । यस्तो दुरुपयोग सानोतिनो सञ्जाल र समूहले गर्न सक्ने कुरा होइन । किनकि यसको आयतन राष्ट्रिय सीमाभित्र मात्र सीमित हुँदैन । त्यसैले एउटा व्यक्ति, समूह, निकायले गर्न सक्ने अपराध होइन यो ।एउटा उद्देश्यका लागि तय गरिएको भिसा प्रावधान अर्कै उद्देश्यका लागि गलत नियतले दुरुपयोग गरिन्छ भने त्यसको आपराधिक सिमाना अन्तर्राष्ट्रिय चरित्रको हुन्छ र स्वतः परराष्ट्र मामिलासँग जोडिन्छ । रोजगारका नाममा भएको ठगी भएकाले श्रम मामिलासँग नजोडिने झन् कुरै भएन ।अहिले सतहमा आएको भिजिट भिसा प्रकरण यस्तै अन्तर्राष्ट्रिय चरित्रको आपराधिक गतिविधि हो र यसको दुरुपयोग वैदेशिक रोजगारीको खाकाभित्रबाट गरिएको छ । त्यसमाथि श्रमिकलाई गलत सूचना दिई भ्रममा पारी रकम असुली गरिएको छ, जुन मानव बेचबिखन र तस्करीजस्ता आप्रवासनभित्रका फरक–फरक तर जेलिएका आयाम हुन् । बेरोजगार भएर भौतारिरहेको व्यक्तिलाई भ्रामक सपना बाँडेर रकम असुल्ने, व्यक्तिको मनोविज्ञान दिग्भ्रमित पारी सेटिङमा सहमत गराउने र राज्यका नीतिगत खाकालाई छलेर सिमाना कटाउने भनेको मानव तस्करी नै हो । श्रमका प्रकृतिका झूटा आश्वासन, रकम असुली सकेपछि सेटिङले डर, धम्की, लोभ र झूटा सपनाको लालचमा पारी उम्कन नपाउने मनोवैज्ञानिक र सामाजिक वातावरण घरदेखि गन्तव्यसम्मै तयार पारिएको छ । अर्कोतर्फ यहाँबाट लगेर आपराधिक सञ्जाल वा गिरोहलाई बेच्नु मानव बेचबिखनको आयाम नै हो । संयुक्त राष्ट्रसंघको परिभाषाअनुसार मानव तस्करी राज्यविरुद्धको जघन्य अपराध हो भने मानव बेचबिखन बेचिने व्यक्तिविरुद्धको जघन्य अपराध हो, उसको मानवअधिकारको गम्भीर हनन हो ।दशकौंदेखि भइरहेका यस्ता प्रकृतिका प्रकरणलाई हामीले यसको जटिलतासँगै बुझ्नुपर्ने हुन्छ । किनकि, यो सोझो, सरल बाटो र तरिकाबाट हुँदैन । यी दुवै आपराधिक गतिविधि श्रम आप्रवासनका लागि भन्दै घरबाट निस्केको व्यक्तिलाई सेटिङको घरेलु सञ्जालसम्म याने कि घरेलु सिमानासम्म तस्करीको सेटिङ सञ्जालले नियन्त्रण गरिरहेको हुन्छ । गन्तव्यमा पुगेपछि भने बेचबिखनको सेटिङ सञ्जालले आफ्नो कब्जामा लिएको पाइन्छ । अहिले सतहमा आएको भिजिट भिसा प्रावधानको दुरुपयोग गरी गरिएको मानव तस्करी र बेचबिखन आप्रवासनको एउटा आयाम वैदेशिक रोजगारीको आयामको धरातलमा गरे/गराइएको प्रकरण भएका कारण पनि यो तस्करी र बेचबिखनको मिश्रित, जटिल र बृहत् आप्रवासनभित्रको नकारात्मक आयाम हो ।भिजिट भिसाको दुरुपयोग गरी आप्रवासनका दलालहरू (तालिम, स्वास्थ्य संस्था, ट्राभल एजेन्टलगायत), राज्यका निकाय (श्रम, अध्यागमन, परराष्ट्र/दूतावासका सेटिङलगायत) र वैदेशिक रोजगार व्यवसायभित्र मौलाएको बेचबिखन र तस्करीको चरित्रजन्य जटिलता हामीले बुझ्नुपर्ने अर्को पाटो हो । श्रम आप्रवासनको छातामुनि फस्टाएको बेचबिखन र तस्करीको जालोले एउटा बेरोजगार व्यक्तिलाई उखुको रस चुसे जसरी आर्थिक, सामाजिक–सांस्कृतिक, मनोवैज्ञानिक र कतिपय महिलाको सन्दर्भमा यौन शोषणसमेत गरी चुसेर खोस्टो बनाई मोलतोल गरी गन्तव्यमा पुर्‍याइन्छ, जहाँबाट ऊ सजिलै उम्किनै सक्दैन । यदि अनेक उपायबाट फुत्किन चाह्यो भने त्यो श्रमिकको रोजगारदाताले सम्बन्धित दलाललाई खबर गर्छ र दलालले अन्यत्रै लगेर पुनः बेचिदिन्छ ।पश्चिम एसियाको खाडी र मलेसियाका भर्भराउँदा श्रम बजारका गल्लीमा भेटिने यसरी लगिएका श्रमिकको भोगाइले यही कुराको पुष्टि गर्छन् । यद्यपि, यो अवस्था भिजिट भिसाको एउटा पाटो मात्र हो, जुन लैंगिक चरित्रको देखिन्छ । महिला श्रमिकलाई अधिकांश घरेलु श्रम र यौन श्रमलगायत यस्तै जटिल श्रममा बेचिएको पाइन्छ । गन्तव्यमा कार्यरत श्रमिकका सहयोगी सञ्जाल र जेनतेन फर्केर आएकाको अनुभूतिले यिनै कुराको पुष्टि गर्छन् । हामीले के पनि बुझ्नु जरुरी छ भने निम्न आय भएका बेरोजगार नेपाली र तिनीहरू जस्तै दक्षिण एसियाली श्रमिक पुग्ने अधिकांश श्रम बजारमा इमानदार रोजगारदाताको भन्दा र दलालीकरण गर्ने गिरोहको दबदबा बढी छ । किनकि, युरोप र अमेरिकाका श्रम बजारमा जस्तै पश्चिम एसियाली श्रम बजारमा पनि आप्रवासी श्रमिक भर्ना र वितरण गर्ने रोजगार केन्द्र र मानव स्रोत सञ्जालको समन्वय निजी कम्पनीले गर्ने क्रम बढ्दो छ ।घरेलु वैदेशिक रोजगार व्यवसायीमा जस्तै ती गन्तव्य मुलुकका निजी मानव स्रोत कम्पनीहरूभित्र पनि दलालीकरण हुने गर्छ, जसले यस्ता तस्करी र बेचबिखनका अपराधलाई प्रश्रय दिन्छन् । फरक यत्ति हो, पश्चिमा मुलुकमा सरकारी संयन्त्र तुलनात्मक रूपले छरितो र सचेत हुने हुँदा अनुगमन र आपराधिक गतिविधिको सम्बोधन केही मात्रामा हुने गर्छ । यदि पूर्ण रूपमा सम्बोधन हुन्थ्यो भने आप्रवासी श्रमिकहरू युरोप, अमेरिका, क्यानडा, रोमानिया, पोर्चुगल र अस्ट्रेलियालगायत एसियाली श्रम बजारभन्दा उन्नत भनिएका गन्तव्य श्रम बजारमा बेचिँदैनथे । तर एसियाली त्यसमा पनि दक्षिण एसियाली श्रम बजारमा राज्यको अनुगमन कमजोर मात्र होइन, शून्यप्रायः हुने हुँदा राज्यका संयन्त्र नै आपराधिक चरित्रका दलालले कब्जा गरिदिन्छन् र राजनीतिक संरक्षणका लागि लगानी गर्छन् । भिजिट भिसा प्रकरण यसैको एउटा पछिल्लो दृष्टान्त हो भन्दा फरक पर्दैन ।आपराधिक गतिविधिलाई सम्बोधन गर्नै सकिन्न त ?भिजिट भिसाको दुरुपयोग गरेर गरिने मानव तस्करी र बेचबिखनको जालो जति जटिल छ, यो प्रश्न पनि त्यत्तिकै जेलिएको छ । हामीसँग भएका नीतिगत खाकामा त्रुटिका प्वालहरू अनगिन्ती छन् । नेपालजस्तो आप्रवासनको आर्जनबाट चलेको मुलुकमा आप्रवासन व्यवस्थापन गर्ने एकीकृत नीतिगत खाका नै छैन । वैदेशिक रोजगार ऐन, २०६४ वैदेशिक रोजगार व्यवसायीमैत्री छ, श्रमिकमैत्री छैन, समयसँगै बदलिएको/बदलिरहने श्रम बजारमैत्री त झनै छैन । अर्कोतिर मानव बेचबिखन नियन्त्रण ऐन, २०६४ आधा शताब्दी पुरानो युरोपियन औपनिवेशिक खाकासँग मेल खाने खालको छ । जहाँ मानव बेचबिखनको परिभाषा नै गलत छ, जसले व्यक्तिलाई झन् जोखिममा हेलिदिन्छ । अनि अर्को, हामीले जहिल्यै नजरअन्दाज गरेको पाटो भनेको हाम्रो परराष्ट्र नीति त झन् श्रमिकमैत्री छैन । श्रम कूटनीतिको त त्यहाँ गन्ध पनि पाइँदैन । अझ अर्को उदेक लाग्ने नीतिगत पाटो भनेको नेपालले आप्रवासन र आप्रवासनभित्र हुने मानव तस्करीसम्बन्धी संयुक्त राष्ट्रसंघको महासन्धिलाई अहिलेसम्म अनुमोदन गरेको छैन । भूराजनीतिक चेपुवामा परेको नेपालले यसलाई तत्काल अनुमोदन गर्ने मनसाय र ल्याकत पनि राखेको देखिन्न ।भएका घरेलु खाका पनि असान्दर्भिक, अपूरा, थोत्रा, साँघुरा र श्रमिक अमैत्री छन् भने आप्रवासनजस्तो अन्तर्राष्ट्रिय श्रम बजारसँग जोडिएको आयामभित्र हुने अपराध सम्बोधन गर्ने अन्तर्राष्ट्रिय खाकामा सहमति छैन । अनि कसरी हुन्छ यस्तो जेलिएको आपराधिक गतिविधिको सही सम्बोधन ? यो अथार्थता वैदेशिक रोजगार व्यवसायी, तिनका दलाल, सरोकारवाला मन्त्रालयका राजनीतिक र प्रशासनिक नेतृत्वलगायत गाउँघरदेखि विमानस्थल र दक्षिणी स्थल सीमामा अड्डा जमाएर बसेका तस्कर र बेचबिखनका मतियार सबैलाई थाहा छ । त्यति मात्रै होइन, गन्तव्य मुलुकमा रहेका यिनका साझेदार सञ्जाल लगायतलाई समेत थाहा छ– कहाँको प्वाल कति बेला, केका लागि र कसरी दुरुपयोग गर्ने भनेर ।गन्तव्यमा रहेका दलालका सञ्जाल भनिरहँदा हामीले के पनि बुझ्नुपर्छ भने तिनमा श्रम गन्तव्यमा रहेका हाम्रा कतिपय दूतावास र गैरआवासीय नेपाली (एनआरएनए) को पनि संलग्नता रहेको भुक्तभोगी श्रमिकहरू बताउँछन् । यो मैले आफैंले पनि संयुक्त राष्ट्रसंघको आप्रवासी संगठनमार्फत अफगानिस्तान, लिबिया लगायतका मुलुकमा कार्यरत रहँदा नेपाली श्रमिकलाई पोल्यान्डमा रोजगार दिने भन्दै काबुल र इटाली पठाइदिने भनेर ट्रिपोलीमा लगेर अलपत्र पारिएको भेटेकी थिएँ । उनीहरूलाई उद्धार गर्दा ती प्रकरणमा पनि एनआरएनएका केही व्यक्तिको संलग्नता झेलेकी हुँ । यी यस्ता केही दृष्टान्त हुन्, जसले विभिन्न भिसा प्रावधानलाई दुरुपयोग गरी आप्रवासनको प्रक्रियाभित्र मानव तस्करी र बेचबिखन संस्थागत गरिरहेका छन् ।यी अनेकौं नीतिगत खाकाको अभावलाई सम्बोधन गर्न त्यति कठिन भने छैन, यदि राजनीतिक नेतृत्वले तस्कर र बेचबिखनको सेटिङलाई संरक्षण नगरी श्रम बजारको चरित्रअनुसारको श्रमिकमैत्री बृहत् आप्रवासन नीतिगत खाका तय गर्न लाग्ने हो भने । यसका लागि सबैभन्दा पहिले आप्रवासनभित्र ऐंजेरुका रूपमा रहेको मानव तस्करी र बेचबिखनको अन्तरसम्बन्धलाई बुझ्नु, स्विकार्नु र मनन गर्नु जरुरी छ । किनकि विभिन्न आयामसहितको हाम्रो जस्तो बृहत् आप्रवासनभित्र तस्करी र बेचबिखनका आयाम जरैदेखि जोडिएका छन् । तर आप्रवासन आफैंमा न तस्करी हो, न त बेचबिखन नै । यो त विद्यमान राजनीतिक प्रणालीले तय गरेको रोजगारीको एउटा सम्भावना र अवसर हो । तस्करी र बेचबिखन त बृहत् आप्रवासनको अवसरलाई तस्करी र बेचबिखनका आपराधिक गिरोहले आर्थिक, सामाजिक र राजनीतिक शक्ति प्रयोग गरी दुरुपयोग गरेर समग्र आप्रवासन प्रक्रियालाई नै अपराधीकरण गरेको हो ।राजनीतिक र प्रशासनिक नीति निर्माताले यो जटिलतालाई बुझ्नु जरुरी छ र नेपाल जस्तो विप्रेषण पोषित मुलुकका लागि बृहत् आप्रवासन र खास गरी श्रम आप्रवासन भनेको के हो ? परिभाषित गर्नुपर्छ । अहिले हामीसँग आप्रवासनको राष्ट्रिय परिभाषा छैन । निकायपिच्छेका बुझाइ छन् । जस्तो कि, आप्रवासन श्रम भनेको मन्त्रालयका लागि वैदेशिक रोजगारीमा कति गए भनेर श्रमिकको टाउको गन्नु हो, महिला मन्त्रालयका लागि बेचबिखन हो, गृहका लागि तस्करी हो भने परराष्ट्रका लागि श्रमिकको शव पहिचान गरी प्रमाणीकरण गर्नु र अर्थ मन्त्रालयका लागि विप्रेषण हो । राजनीतिक पार्टीका जनवर्गीय संगठन र वैदेशिक रोजगार व्यवसायीका लागि आर्थिक र राजनीतिक रूपमा नाफामूलक सुनौलो व्यापार हो ।त्यसैले यो बुझाइको चुनौतीले गर्दा पनि नीति निर्माताहरू जटिल आप्रवासनको छत्रछायामा गरिने आपराधिक गतिविधिलाई सम्बोधन गर्ने गरी एकीकृत आप्रवासन कानुन बनाउन जाँगर गर्दैनन् । अनि मन्त्रालयको राजनीतिक र प्रशासनिक नेतृत्वले आकलझुकल वर्तमान ऐन संशोधन गर्ने भनेर ‘स्टन्ट’ गर्ने गर्छन्– तर उही थोत्रा, असान्दर्भिक ऐनका दफा र वाक्य तलमाथि गरी उही पुरातन मनसायसहितको मस्यौदाले भ्रम सिर्जना गर्छन् । यो समस्याको समाधान होइन ।अहिलेको आवश्यकता त आप्रवासनमा जोडिने राज्यका सबै निकाय र राजनीतिक नेतृत्वले राष्ट्रिय परिभाषा तय गरी आप्रवासनभित्र दशकौंदेखि जेलिएका आपराधिक आयामलाई सम्बोधन गर्ने श्रमिकमैत्री एकीकृत आप्रवासन नीतिको खाका तय गर्नु हो । यस्तो खाका, जसले आप्रवासनभित्रका मानव तस्कर र बेचबिखनलगायत श्रमिकमाथि हुने शोषण, उत्पीडन, लैंगिक र सबै खाले विभेदको सम्बोधन गर्दै आप्रवासनलाई मर्यादित, सुरक्षित र व्यवस्थित गर्न मद्दत गर्छ । राज्यलाई विप्रेषणको सही सदुपयोग गर्ने गरी विकास र समृद्धिको रणनीतिक योजना दिन्छ । अहिले सतहमा आएका प्रकरणबाट पाठ सिकेर अब ती र त्यस्ता प्रकरण दोहोरिन नदिन एकीकृत आप्रवासन व्यवस्थापनको नीतिगत खाका निर्माण गर्न एकपटक नेपाली नीति निर्मातालाई अवसर मिलेको छ ।यद्यपि यो अवसर भन्दै गर्दा तस्कर र बेचबिखनका दलालले राज्यका संवेदनशील संरचनामा नै बलियो पहुँच बनाइसकेको अवस्थामा एकीकृत आप्रवासनको नीतिगत खाका बनाउन चुनौती भने प्रशस्तै देखिन्छन् । राजनीतिक इमानदारीबिना यी नीतिगत चुनौती सम्बोधन गर्न सम्भव छैन । अहिलेको चुनौती समयसापेक्ष सम्बोधन नगरेसम्म भिजिट भिसाको दुरुपयोगजस्ता आपराधिक चरित्र वैदेशिक रोजगारीमा रहिरहन्छ, आप्रवासनमा जान चाहने श्रमिक बेचिइरहन्छ, तस्करीको धन्दा फस्टाइरहन्छ, राज्यका सम्बन्धित निकायका कर्मचारीको सेटिङ झन् झन् संस्थागत हुँदै जान्छ ।"
बजेटमा समेटिएको समाजवाद !,"संवैधानिक, अन्तर्राष्ट्रिय प्रतिबद्धता तथा जनउत्तरदायित्वलाई पूरा गर्ने काममा राज्यमा उठेको वा उठ्ने राजस्व आर्जनलाई भविष्यमा कसरी खर्च गर्ने भनेर बनाइने योजना हो– बजेट । राष्ट्रिय बजेटमा राज्यले कस्तो लक्ष्य लिएको छ र त्यो लक्ष्यमा कसरी सहयोग गर्न सक्छ, सोअनुरूप प्राथमिकताहरू निर्धारण गरिनुपर्छ ।पहिलो, संविधानमा उल्लेख गरिएको घोषित लक्ष्य पूरा गर्नु सरकारको दायित्वभित्र पर्छ । दोस्रो, संयुक्त राष्ट्रसंघको दिगो विकास लक्ष्य २०३० लाई पनि केन्द्रमा राख्न जरुरी छ । तेस्रो, चुनावी घोषणापत्रअनुसार जनताका अपेक्षालाई समेट्नुपर्ने दायित्व हुन्छ ।बजेटका केही खास चरित्रहरू हुन्छन् । (१) खर्च र आयस्रोतबीच सन्तुलन मिल्नुपर्छ । यद्यपि प्राय: स्रोत हेरर बजेट बनाइँदैन । प्राथमिकता हेरेर राजस्व वा गैरराजस्व स्रोत खोज्ने आँट गरिन्छ । (२) स्रोतहरू विनियोजन गर्दा कस्तो निर्णय प्रक्रिया अवलम्बन गर्ने, कसलाई कसरी खर्च गर्ने अख्तियारी दिने ? भन्ने व्यवस्था गरिन्छ (३) सरकारसँग सरकारी ढुकुटीमा जम्मा भएको राजस्व के काममा खर्च गर्ने र के नगर्ने ? भन्ने छनोट गर्ने अधिकार सम्बन्धित सरकारमा निहित रहन्छ ।यसको अर्थ, माथि उल्लेखित प्रक्रियाहरूको निर्धारणको अधिकारदेखि कस्तो समाज निर्माण गर्ने र कुन वर्गको हातमा तालासाँचो दिने ? खासगरी सर्वाजनिक, निजी र सहकारीमध्ये कसलाई प्राथमिकतामा राखी अर्थतन्त्रलाई अगाडि बढाउने भन्ने जिम्मा सरकारमा निहित रहन्छ ।नेपालको संविधानमा ‘जनताको प्रतिस्पर्धात्मक बहुदलीय लोकतान्त्रिक शासन प्रणाली र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने’ भन्ने प्रस्तावनामै उल्लेख छ ।प्रस्तावनामा उल्लेखित समाजवाद नागरिकलाई अधिकार र कर्तव्यबोध गराउने शब्द मात्र होइन, आम नागरिकको जीवन पद्धतिलाई सहज र सरल बनाउने आर्थिक तथा सामाजिक क्षेत्रमा बृहत् बन्दै गएको असमानतालाई कसरी न्यून बनाउदै लैजाने भन्ने हो ।यसको एउटा आशय आम सर्वसाधारणलाई नीति निर्माणदेखि उत्पादन पद्धतिमा कसरी सक्रिय रूपमा समावेशी र सहभागी बनाउने भन्ने नै हो । संविधानले परिकल्पना गरेको समाज निर्माणमा राज्यले बनाएको आवधिक योजना, नीति कार्यक्रम तथा बजेटले त्यो उद्देश्य पूर्ति गर्न भूमिका निर्वाह गरे गरेनन् भनेर नागरिक तहमा समीक्षा हुन जरुरी हुन्छ ।नेपाल सरकार पनि संयुक्त राष्ट्रसंघको साधारणसभामा दिगो विकास लक्ष्य–२०३० निर्धारणमा सहभागी राष्ट्र हो । १७ वटा दिगो विकासका लक्ष्यका निश्चित सिद्धान्त र उद्देश्यमाथि नेपालले पनि प्रतिबद्धता जनाएको छ । तिनलाई बजेटले पनि कुनै न कुनै ढंगले समेट्नुपर्ने हुन्छ । वर्तमान बजेट विनियोजन र कार्यन्वयनले यी लक्ष्य भेट्टाउन सहयोग पुग्छ/पुग्दैन ? यसबारे चर्चा गरिनु आवश्यक छ ।आवधिक निर्वाचनको समयमा गरिएका प्रतिज्ञाहरू प्राय: निर्वाचन अवधि पूरा हुने समयसम्म जनताले बिर्सन्छन् भन्ने मान्यता नेपालका मूलधारका राजनीतिक पार्टीहरूले राख्ने गरेको भान हुन्छ । यसबारेमा बहस गर्नु एक प्रकारले निरर्थक मानिन्छ । नेपाल बहुभाषिक, बहुधार्मिक मुलुक मात्र होइन, बहुवर्गीय समाज पनि हो । देशमा आर्थिक नीतिका बारेमा समाजमा रहेका वर्गहरूबीच पारस्पारिक अन्तरविरोध रहेका छन् ।यस्तो बहुवर्गीय समाजमा सरकारले अवलम्बन गर्ने आर्थिक नीतिका विषयमा निकै गम्भीर बहस आवश्यक हुन्छ भनेर विज्ञहरूले सुझाउने गरेका छन् । खासगरी सार्वजनिक वित्तका क्षेत्रमा जुन वित्तीय नीति सरकारले अख्तियार गर्छ, त्यसले आर्थिक सवाललाई थिचोमिचो गरिहाल्छ ।किनकि सार्वजनिक नीतिले नै वस्तु तथा सेवाको मूल्य निर्धारण, भिन्नभिन्न समष्टिगत आर्थिक क्षेत्रहरूमा विनियोजन गर्ने खर्चले सम्बन्धित सेक्टरमा, उत्पादन, रोजगारी वृद्धि, तलब र ज्याला, लगानी र स्वयं बजारको भूमिकालाई लिएर बजारसँग बहस गर्छ । फिडब्याक लिन्छ र नीति निर्माण तथा कार्यान्वयनको प्राथमिकता तोक्छ (पर्सन, तोर्सटेन, गाइडो तावेलिनी (२००३), दि इकोनोमिक इफेक्ट्स अफ कन्सिच्युसन्स, दि एमआईटी प्रेस क्याम्ब्रिज) । यति बेला जुन सिद्धान्त र विचारमा टेकेर सरकारले नीति कार्यक्रम अगाडि ल्यायो र बजेट प्रस्तुत गर्‍यो, त्यसबारे चर्चा गरौँ :मेल नखाने उद्देश्यअर्थमन्त्री विष्णुप्रसाद पौडेलले बजेटको पहिलो उद्देश्य भनेर, उच्च दिगो अनि फराकिलो आर्थिक वृद्धि हासिल गरी गरिबी निवारण गर्ने बताएका छन् । बजेटले जस्लाई प्राथमिकतामा राखेको र अर्थतन्त्रको ड्राइभिङ सिटमा बसालेर आर्थिक वृद्धिको कुरा गरिरहेको छ त्यसले फराकिलो आर्थिक वृद्धिको कल्पनै गर्न सकिन्न । फराकिलो आर्थिक वृद्धि हुन कृषि, उद्योग, पर्यटन, पूर्वाधार निर्माणजस्ता नेपाली अर्थतन्त्रका विशेष आर्थिक अवयवहरूमा देखिएका संरचनागत कठिनाइलाई सम्बोधन आवश्यक हुन्छ ।(१) कृषि : यस पटक कुल गार्हस्थ्य उत्पादनमा कृषि क्षेत्रको योगदान २५.१६ प्रतिशत रहने आर्थिक सर्वेक्षणले अनुमान गरेको छ । पोहोर साल योगदान २४. ७१ प्रतिशत थियो । सन् २०२१/२२ मा गरिएको कृषि जनगणनाअनुसार कुल जनसंख्या २ करोड ९१ लाख ६० हजारमध्ये १ करोड ९४ लाख ४० हजार नेपाली कृषिमा आश्रित छन् ।तीमध्ये ४९.१ प्रतिशत पुरुष र ५०.९ प्रतिशत महिला कृषिकर्ममा जुटेका छन् । उक्त गणनाअनुसार देशभर ६२ प्रतिशत घरधुरी कृषि कर्ममा छन् । सन् २०११/१२ मा परिवारको आकार ५.४ जनाको थियो भने २०२१/२२ मा त्यो आकार ४.७ जनामा झरेको छ । यसको अर्थ हो कृषिमा लोग्ने मान्छेको बलियो पाखुरी खुम्चने क्रम जारी छ, घरमा वयोवृद्ध बाआमा र केटाकेटी छन् र महिलाले खेती धान्नुपरेको छ । यसले गर्दा जग्गा बाँझो बढ्ने क्रम जारी छ र रहनेछ ।हिमाल तथा पहाडबाट तराई तथा सहरमा बसाइँसराइ तीव्र बन्दै गएको छ । गाउँहरूबाट वैदेशिक रोजगारीमा जानेहरूले मधेश र सहरमा गक्षअनुसार बसाइँसराइका लागि अभिप्रेरित गरिरहेछन् । यस्तो एकोहोरो तराई–मधेसशको बसाइँसराइले निकट भविष्य र दीर्घकालमा के असर गर्छ ? तर सरकारको नीति कार्यक्रम र बजेट भने यो तीव्रगतिको बसाँइसराइ किन भइरहेछ भनेर सोच्न पनि तयार देखिन्न ।मूलधारका पण्डितहरू सबैभन्दा कमजोर आर्थिक वृद्धि हुने कृषिबाट मानिस पलायन हुनुपर्छ भन्ने दलिल दिन्छन् । त्यो दलिल ठीकै हो तर औद्योगिक रोजगारीका लागि तदनुरूप शिक्षा र तालिम तथा औद्योगिकीकरण तीव्र नबनाइन्जेल मानिस कसरी बाँच्छ र दिगो तथा भरपर्दो विकासमा सहभागी बन्छ ? भन्ने प्रश्नको उत्तर ओली सरकारले भूमि बैंक भनेर दिन्छ । पुरातन कृषि–संस्कृति रहन नदिनु ठीकै मानिएला । तर भूमि बैंकमार्फत गरिने कृषि जमिनको अत्यधिक व्यवासायीकरणले भृकुटी कागज कारखानाको अवस्था भोग्नु नपर्ला भन्ने छैन ।आम मानिस पैतृक सम्पत्तिबाट अलग्गिने मात्र होइन, अव्यवस्थित बसोबास र कुनै दिन जमिन नहुँदा नागरिकता प्राप्तिमा कठिनाइ पनि नहोला भन्न सकिन्न । भूमि बैंक अमेरिकामा असफल प्रणाली हो । यसबारे गम्भीर नहुनु अचम्म छ । जो बसाइँ हिँडिरहेछन्, ती गरिब, निमुखा मात्र पनि छैनन् । हिमाल–पहाडमा टिक्न किन चाहेनन्, त्यस्तो के पर्‍यो र हिँडे ? केही खोजीनीति छैन । अनि, कसको गरिबी निवारण गर्ने ? उत्पादन नगरी गरिबी निवारण हुन्छ ?‘कृषिमा आधुनिकीकरण : अर्थतन्त्रमा रूपान्तरण’ नारा लेखेका अर्थमन्त्रीले कृषि तथा पशुपन्छी मन्त्रालयमा ५७ अर्ब ४८ करोड बजेट विनियोजन गरेका छन् । यो विनियोजन गरिएको कुल बजेटको ०.२९ प्रतिशत हो । ६६.६७ प्रतिशत आश्रितका नाममा ०.२९ प्रतिशत विनियोजन (त्यो पनि कर्मचारीको तलबभत्तामा दुइतिहाइ साधारण खर्च कटाएर गरिने) लगानीले कृषिको आधुनिकीकरण र रूपान्तरण हुन्छ ?(२) उत्पादनमूलक उद्योग : अर्थमन्त्रीले उद्योग, व्यापार र लगानी प्रवर्द्धन शीर्षकमा समग्र उद्योगलाई २८ वटा बुँदा रचना गरेका छन् । व्यापार र लगानी प्रवर्द्धनलाई जोडेर समग्र उद्योग क्षेत्रको विकासलाई एउटै मालामा उन्नु बजेटको राम्रो पक्ष हो । तर नेपालमा उत्पादनमूलक उद्योग किन फस्टाइरहेका छैनन् ? त्यसमा लगानी किन जुटिरहेको छैन ? कतै हामीले औद्योगिकीकरणको परिभाषा नै गलत त बुझेका छैनौं ? लगानी भन्नासाथ वैदेशिक लगानीलाई मात्रै बुझ्नु गलत त भइरहेको छैन ? हामीकहाँ भनेजति बचत किन हुन सकिरहेको छैन ? प्राथमिक सञ्चितिमा के–कस्ता कठिनाइ छन् ?एकपछि अर्को गर्दै सबै कुरा खोल्दै जाँदा पनि भनेजस्तो लगानी रोजगारमूलक क्षेत्रमा किन हुन सकिरहेको छैन ? पण्डितहरूले फर्माएझैं कानुनी अड्चन, ट्रेड युनियन आन्दोलन, बजारको अनुकूलता, एकद्वार प्रणाली नभएकैले बाह्य लगानी नआएको हो त ? बुँदा ८३ मा उनले तुलनात्मक लाभ र प्रतिस्पर्धात्मक लाभ निर्यात रणनीतिको कुरा उठाएका छन् । तुलनात्मक लाभ र प्रतिस्पर्धात्मक लाभ लिनका लागि यो देशमा आजसम्म कुनै पहल नै गरिएको छैन ।उदाहरणका लागि चीनले अमेरिकाबाट आयात गर्ने एक नम्बर वस्तु भटमास हो भन्ने हाम्रा नीति निर्माताले पत्याउँदैनन् । दोस्रो नम्बरमा मकै हो भन्ने त झन् पत्याउने कुरै भएन । ठूलो स्केलमा उत्पादन गरेर अमेरिकासँग प्रतिस्पर्धात्मक लाभ लिन सक्छौं भन्ने कल्पनै गर्ने कुरा भएन । सबैभन्दा पहिला बुझ्नुपर्ने कुरा के हो भने, कुनै पनि वैदेशिक लगानी सम्पत्ति धेर छ, कहाँ पोखूँ भनेर आउने होइन । लगानीकर्ताले पहिला राष्ट्रिय/अन्तर्राष्ट्रिय बजार, राष्ट्रिय बचतको प्रवृत्ति हेर्छ ।स्वदेशका निजी क्षेत्रले कहाँ लगानी गरेका छन्, दक्ष र अर्धदक्ष जनशक्ति, उद्योगका लागि चाहिने पूर्वाधार र अन्तमा लगानी गर्ने देशका मानिसको उपभोग क्षमता र मानसिकता अध्ययन गर्छ । देशमा दुई दर्जन सम्भ्रान्त उद्यमी छन् । जसले मुलुकको अर्थतन्त्रमाथि लगभग कब्जा जमाएका छन् । उनीहरू नै उद्योगपति, बैंकर्स, बिमावाला, उनीहरू नै आयात–निर्यातकर्ता र निर्माण व्यवसायी छन् । सरकारले देखेका यी निजी क्षेत्र उत्पादनमूलक उद्योगमा लगानी गर्दैनन् किनकि व्यापारमा उनीहरूको एकलौटी वर्चस्व छ ।कृषिसँग जोडेर कुनै उद्यम हुन्छ भन्ने न त अर्थमन्त्रीले सोच्छन्, न त उद्यमपतिले । कृषिको आधुनिकीकरण हुँदै छ । व्यक्तिगत तवरमा वा कृषि सहकारीमार्फत जानेर नजानेर मानिसहरू टिलर (हाते ट्र्याक्टर), हार्भेस्टर, घाँस काट्ने मेसिन, काठ काट्ने आरा, पोर्टेवल धान–मकै प्रशोधन मिल आदि खरिद गरेर यी सामानको प्रयोग कृषि क्षेत्रमा बढ्दो छ । यी अधिकांश सामान चीनबाट आयात गरिन्छन् र डिजेल पेट्रोलबाट चल्छन् । बिग्रिएपछि फ्यालिन्छन् ।बिजुली चार्ज गरेर ब्याट्रीबाट पनि चलाउने मेसिनहरूको कारखाना खोल्न सकिन्छ र नाफा आर्जन गर्न सकिन्छ भन्ने सोच योजना, नीति कार्यक्रममा कतै देखिन्न । जानेमानेका वैज्ञानिक महावीर पुन र उनको समूहले कृषि औजार कारखाना चलाउन किताब बेच्नुपरेको छ । अर्थमन्त्री नवप्रवर्तनका नाममा बजेट विनियोजन गरी हिँड्छन्, उनको टिम प्राथमिकतामा पर्दैन । प्रतिस्पर्धात्मक लाभ हुन्छ कि हुन्न भनेर एक पटक अभ्याससम्म गरिहिँडे पनि हुने हो । तर त्यसो गरिन्न ।(३) पर्यटन : पर्यटन काठमाडौं, पोखरा, लुम्बिनी र सौराहाभन्दा फराकिलो हुन सकिरहेको छैन । किनकि नीति निर्मातासँग यसबारे सोच छैन । पर्यटन आम मानिससँग जोडिन्छ र जोड्न आवश्यक छ भन्ने नै महसुस नगरेपछि यसबाट मुलुकले फाइदा कसरी लिन सक्छ ? विदेशी एयरलाइन्समा भित्रिएर, विदेशी इन्टर कन्टिनेन्टल भोजन र पेय पिएर जाने पर्यटकले होटल मालिकलाई केही फाइदा पुग्ला तर समग्रमा मूल्य अभिवृद्धि हुँदैन ।(४) पूर्वाधार निर्माण : पूर्वाधार निर्माणको प्राथमिकता ठूला नेताका निर्वाचन क्षेत्रले मात्र ओगट्ने गरिन्छ । राष्ट्रिय आवश्यकतालाई ध्यान दिइन्न । उदारणकै लागि दमकमा बनेको टावर झापाकै धुलाबारीमा बनेको भए त्यसको व्यापार मूल्य अर्कै हुन्थ्यो । पूर्वाधार निर्माण कसरी गर्ने, कुन समयमा कसलाई समेट्ने भन्ने विषयमा अर्थराजनीति नकेलाउँदा निधनपछिको औषधिमूलोजस्तो हुन पुग्छ भन्ने मध्यपहाडी राजमार्गले देखाएको छ ।अन्तमा बजेटले कसलाई समेटेको र कसलाई उपेक्षा गरेको छ भन्ने निचोड निकाल्ने हो । बजेटमा स्रोत कसरी जुट्छ, जुटाइन्छ यसको रेडिमेड उत्तर दिन सकिन्छ । ४ सय २८ बुँदामा समेटिएको बजेटले पकेटका निजी क्षेत्रलाई समेटेको छ । उद्योग वाणिज्य महासंघ, सीएनआई र च्याम्बर्स अफ कमर्सका पदाधिकारीहरू सबै खुसी छन् ।किसान, मजदुर वा कामकाजी वर्गका लागि बजेट कागलाई बेल हुन पुगेको छ । सत्तारूढ र विपक्षी राजनीतिज्ञहरू बजेट प्रबन्धनबाट खुसी नै देखिएका छन् । अरू राजनीतिज्ञहरू पनि मंसिरसम्म खुसी नै रहनेछन् किनभने बजेटमा उल्लेख गरिएजस्तो राजस्व उठ्ने छैन र अधिकांश योजनाहरू पोहोर/परारजस्तै बजेट संशोधनमा काटिने वा छाँटिनेछन् । समाजवाद उन्मुखता र दिगो विकास लक्ष्य निक्कै टाढा उछिट्टिनेछ । ऋण केही खर्ब बढ्नेछ । आशा गरौं, दाताले चाहेजति ऋण प्रदान गर्नेछन् ।"
जनमत संग्रहको असान्दर्भिक वकालत,"जनताको लामो त्याग र संघर्षपछि प्राप्त लोकतान्त्रिक गणतन्त्रात्मक व्यवस्थाप्रति पछिल्लो समय पक्ष र विपक्षमा बहस भइरहेको छ । दुवै पक्षले सडकमा तमासा देखाएर जनतामा भ्रम छर्ने काम भइरहेको छन् । लोकतन्त्र विश्वमै सर्वोत्कृष्ट शासन व्यवस्था हो ।जनताको छोराछोरी जनताकै माझमा गएर जनताकै म्यान्डेट बोकेर गरिने शासन व्यवस्था जनमैत्री हुन्छ । तर, चार दशकदेखि एउटै व्यक्ति निर्वाचित भइरहँदा लोकतन्त्रप्रति नै जनता सशंकित बनिरहेका छन् । यसरी नै लोकतन्त्र चल्ने हो भने राजसंस्था र यो व्यवस्थामा के फरक रह्यो भन्ने आम बुझाइ बन्नु स्वाभाविकै हो ।लोकतन्त्र कमजोर बन्दा केही व्यक्तिले धमिलो पानीमा माछा मार्न खोज्दै छन् । र, उनीहरू जनमत संग्रहबाट राजा फर्काउने हुंकार गरिरहेका छन् । केही लोकतन्त्रवादी नेताहरू पनि राजसंस्था र हिन्दु राष्ट्रका पक्षमा जनताको म्यान्डेट लिन खोजिरहेका छन् ।तिनैमध्ये एक हुन्– नेपाली कांग्रेसका नेता डा. शेखर कोइराला । उनले हालै एक अन्तर्वार्तामा दिएको अभिव्यक्ति छ– ‘जनमत संग्रह गर्ने भए गरौं ।’ कांग्रेसको एक मुख्य नेताले नै यस्तो कुरा गरेपछि यो विषय सतहमा आएको छ । लोकतान्त्रिक संस्था र नेतृत्वप्रतिको वितृष्णा पनि चुलिँदो छ । यो कमजोरीलाई कुनै पनि राजनीतिक दलले अस्वीकार गर्नु हुन्न । सरसर्ती हेर्दा जनतामा वितृष्णा लोकतन्त्रप्रति होइन, नेताहरूको कार्यशैलीप्रतिको हो । जनता आफैं संघर्ष र बलिदानबाट प्राप्त व्यवस्थाको विपक्षमा जानै सक्दैनन् ।कांग्रेस, एमालेलगायत ठूला राजनीति दलले जनमत संग्रहले डराउनुपर्ने अवस्था छैन । जनताले फालेको व्यवस्थाका पक्षमा जनमत संग्रह गर्दा केही फरक पर्ने छैन । हुट्टियाउँले मैले आकाश थामिरहेको छु भन्ने भ्रममा रहेकाहरूले पनि आफूलाई प्रमाणित गर्न सकून् । तर, हिन्दु राज्यका पक्षमा भने जनताको आवाज बलियो छ ।जनताबाट पुनः अर्को पटक असफलताको स्वाद चाख्न हतारिइरहेका लोकतन्त्रविरोधीहरू जनमत संग्रहपछि सदाका लागि परास्त हुने शेखरको बुझाइ छ । कांग्रेसभित्रै पनि यो विषय उठ्दै आएको छ । हिन्दु राज्यको विषयलाई लिएर शेखर समूह कांग्रेसभित्र जनमत संग्रहको कुरा गर्दै आएको छ । डा. शशांक कोइरालाले पनि धर्मको विषयमा जनमत संग्रह गर्नुपर्ने वकालत गर्दै आएका छन् ।प्रश्न उठ्ला– के जनमत संग्रह उपयुक्त उपाय हो ? २०३७ वैशाख २० गते हामीले पञ्चायतसँग सरदरमा ५४/४५ को दरले जनमत संग्रह हारेको इतिहास छैन र ? जनमत संग्रह कुनै देशको एक विशेष मुद्दामा मतदानद्वारा सल्लाह वा निर्णय गरिने प्रक्रियाका रूपमा परिभाषित छ । यसलाई लोकतन्त्रमा ‘रिफेरेनडम’ र निरंकुशतामा ’प्लेबीसाइट’ भनिन्छ ।राजनीतिक इतिहासमा जनमत संग्रहलाई लामो समयदेखि जनताको प्रत्यक्ष राजनीतिक सहभागिताको उपकरणका रूपमा प्रयोग गरिएको पाइन्छ । तर, यस विधिको प्रयोग अति संवेदनशील हुन्छ । नेपालमा भएको जनमत संग्रह पनि यथास्थिति केन्द्रित थियो भनिन्छ ।पूर्वराजदूत एवं राजनीतिशास्त्रका प्राध्यापक लोकराज बरालका अनुसार ‘तुलसी गिरी जनमत संग्रहका पक्षमा थिएनन् ।’ उनले तत्कालीन समयमा भनेका थिए– ‘साधनस्रोतको मुहान सुकेको भए फरक पर्थ्यो । उनका विचारमा विरोधीले कुनै सर्त नराखेर खुला चेक (ब्ल्यांक चेक) दिएकाले जनमत उल्टो गएको हो ।’ यो डर नेपालमा विद्यमान छ । त्यसैले यस्तो जोखिमलाई बेवास्ता गर्नु हुँदैन ।जनमत संग्रहको अवधारणाले लोकतान्त्रिक सिद्धान्तभित्र एउटा अस्पष्ट स्थान ओगटेको छ । एकातिर यो प्रत्यक्ष रूपमा नागरिकलाई सशक्त बनाउने अवधारणाबाट प्रेरित छ भने अर्कोतर्फ यसले संस्थागत सुरक्षालाई असहज बनाउने र राजनीतिक स्थिरतामा जोखिम निम्त्याएको विश्वका विभिन्न उदाहरण छन् । औपनिवेशिक दक्षिण एसियामा जनमत संग्रह प्रायः पूर्वनिर्धारित परिणामलाई निष्कर्ष दिन प्रयोग गरिएको इतिहास छ ।उदाहरणका लागि बंगलादेशमा १९८२ मा एक अप्रत्याशित ‘कू’ का माध्यमबाट सत्ता लिएका लेफ्टिनेन्ट जनरल हुसेन मुहम्मद इर्सादले २१ मार्च १९८५ मा बंगलादेशमा सैन्य शासनमाथि जनमतसंग्रह गराएका थिए । जसमा लेफ्टिनेन्ट जनरल इर्सादको नेतृत्वमा सैन्य शासन जारी राख्न जनमतबाट सार्वजनिक स्वीकृति माग गरिएका थिए ।इर्सादले धाँधलीपूर्वक ९४ प्रतिशत मत प्राप्त गरे । लगत्तै बंगलादेश पुनः आन्तरिक अस्थिरता र द्वन्द्वमा होमियो । त्यसको ६ वर्षपछि संवैधानिक व्यवस्था लागू गर्न अर्को जनमत संग्रह भयो । यसले राष्ट्रपतिलाई राष्ट्रध्यक्ष बनायो । प्रधानमन्त्रीका लागि कार्यकारी प्रमुखको व्यवस्था गर्‍यो ।दक्षिण एसियाको अर्को एउटा दुर्लभ उदाहरण हो, भुटान । यसले आफ्नो नयाँ संविधानमाथि जनमत संग्रह गरेको थियो । राजसंस्था आफैंले राजाको प्रत्यक्ष शासनबाट संवैधानिक राजसंस्थासहित अग्रगामी व्यवस्थामा जनमत संग्रह गर्‍यो ।अर्को नकारात्मक उदाहरण हो, पाकिस्तान । यसले धेरै जनमत संग्रह देखेको छ । जनताको इच्छालाई प्रतिविम्बित गर्नुभन्दा अधिनायकवादी शासनलाई वैधानिक बनाउन बढी काम गरेको छ । सन् १९७८ र १९८४ को जनरल जिया–उल–हकको र सन् २००२ मा परवेज मुसर्रफको जनमत संग्रह अपारदर्शी चुनावका कारणले अलोकप्रिय थिए । चुनावी सहभागिता बढाइएको थियो र विपक्षीलाई प्रतिबन्धित गरिएको थियो ।सन् २०१४ मा स्कटल्यान्डमा स्वतन्त्रताका लागि शान्तिपूर्ण र सुव्यवस्थित जनमत संग्रहको उत्कृष्ट अभ्यास भयो । उत्तरदायी भावनाका साथ आफ्नो राष्ट्रको भविष्यका बारेमा जन–जनमा बहस पुग्यो । परिणाम स्वरूप युनाइटेड किङडममा बस्दा स्कटिस जनताको सम्मान हुने र देशको हित हुने निर्णय जनमत संग्रहबाट आयो ।२०६२/६३ पछि नेपालमा बहुभाषी र जातीय तहमा अधिकारप्राप्त समाजमा जनमत संग्रहले बहुआयामिक समस्या निम्त्याउन सक्छ । बढ्दो विदेशी प्रभावले देशको अक्षुणता प्रभावित हुनै नसक्ला भन्न सकिँदैन । जनमत संग्रह देशमा लागेको रोगको अत्यन्त संवेदनशील शल्यक्रिया हो । कुनै पनि गलत निर्णयलाई उल्ट्याउन जनमत संग्रह गराउनु हुन्न ।जनमत संग्रहलाई छोटो–छरितो उपायका रूपमा लिन हुँदैन । यसको अक्षुण आवश्यकता प्रमाणित गर्नुपर्छ । दक्षिण एसियाजस्तो अति राजनीतीकरण भएका सरकारी, निजी तथा गैरसरकारी संस्थामा के निष्पक्ष आयोग बनाउन सम्भव होला ? जनताको घर–घरमा यसको आवश्यकता पुष्टि गर्नुपर्छ । उदाहरणका लागि राजसंस्थाको विषयमा जनमतमा चाहिन्छ वा चाहिँदैन भन्ने उत्तर मात्र नभई तेस्रो उपाय पनि खुलाउनुपर्छ (जस्तै प्रत्यक्ष निर्वाचित प्रधानमन्त्री) अनि मात्र जनमतको जनताको चाहनालाई प्रतिविम्बित गर्छ ।लोकतान्त्रिक निर्वाचन प्रणाली भनेको नेतृत्व चयन मात्र नभई कस्तो प्रक्रिया र कस्ता–कस्ताका बीच प्रतिस्पर्धा भन्ने विषय धेरै सान्दर्भिक हुन्छ । किनकि जनमत संग्रहमा प्रक्रिया र प्रतिस्पर्धामा इमानदारिता भएन भने यो निष्पक्षताबिनाको सुनुवाइजस्तै हुन्छ । जोसेप सुम्पिटरदेखि हबर्माससम्मले भनेझैं ‘लोकतन्त्र मतदानको कुल संख्याको विषय मात्र नभई विचार विमर्श, तर्क, संस्थागत मध्यस्थताको विषय पनि हो । जनमत संग्रहमा पूर्ण ज्ञानको कमी र मनोभावना हाबी भएमा तर्कको हार हुन्छ । तार्किक हार भएको लोकतन्त्र अपूर्ण हुन्छ ।त्यसैले नेपालमा जनमत संग्रहको विषयलाई हल्का रूपमा राजनीतिक एजेन्डा बनाउँदा यसले प्रतिकूल व्यवस्था जन्माउने खतरा रहन्छ । त्यसो हुँदा यसमा कानुनी, दार्शनिक र राजनीतिक प्रभावको अनुमान नगरी यसमा कुनै पनि निर्णय दुर्घटना युक्त हुन जान्छ । राजनीतिक रूपमा जनमत संग्रह २०१४ को स्कटल्यान्डमा जसरी सहिष्णुता र स्थिरताको उपकरण बन्न पनि सक्छ वा पाकिस्तान र बंगालदेशजस्तो निरंकुश र अस्थिरता निम्त्याउन पनि सक्छ । नेपाल बहुजातीय, बहुभाषिक राष्ट्र हो ।बहुधार्मिक, बहुसांस्कृतिक विशेषता छन् । ०६२/६३ को जनआन्दोलनले संघीयता, धर्मनिरपेक्षता, समावेशिताजस्ता सिद्धान्त अंगीकार गर्‍यो । यस्तो संवेदनशील सामाजिक बनोट भएको मुलुकमा धर्म, राष्ट्रिय पहिचान वा राज्यको संरचनाजस्ता विषय संवेदनशील हुन् । यिनमा जनमत संग्रह गर्दा विभिन्न समुदायबीच अविश्वास बढ्न सक्छ । तनाव, द्वन्द्व उत्पन्न हुन सक्ने गम्भीर खतरा रहन्छ । सामाजिक सद्भाव खल्बलिन सक्छ । बाह्य शक्तिको चलखेलको डर पनि रहन्छ ।भूराजनीतिक स्वार्थले प्रक्रियालाई थप गिजोल्छ । जनमत संग्रह सिद्धान्तत : लोकतान्त्रिक उपकरण भए पनि लोकतन्त्रमा जसरी अलपमत वा अल्पसंख्यकको अधिकारलाई पनि सम्बोधन हुन्छ निश्चितताचाहिँ हुन्न । त्यसैले आलोचकहरूले जनमत संग्रहमा बहुमतको निरंकुशताको डर हुन्छ भन्ने व्याख्या पनि गरेको पाइन्छ । तुलसी गिरीले यसमा ‘ब्ल्यांक चेक’ को प्रयोग भएको भनेझैं यसलाई प्रभावमा पर्न भ्रमको प्रयोग भएको धेरै विश्व उदाहरणहरू पनि छन् । त्यसैले जनमत संग्रहमा विषयगत ज्ञान जनतामा हुन जरुरी छ ।जनमत संग्रह सरकार पक्ष र जनताका बीचको विवाद वा द्वन्द्व व्यवथापनको शान्तिपूर्ण उपकरण भए पनि यसको प्रयोग विधि, परिस्थिति र नियतमा निर्भर गर्दछ । यो रचनात्मक पनि हुन सक्छ, विनाशकारी पनि । नेपालजस्तो जटिल संक्रमणबाट गुज्रिरहेको राष्ट्रले सावधानी अपनाउनुपर्छ । कुनै पनि विषयमा जनमत संग्रहमा जानुपूर्व त्यसको अपरिहार्यता बुझ्नुपर्छ ।संवैधानिक कानुनी आधार हेर्नुपर्छ । सम्भावित सकारात्मक/नकारात्मक परिणामको आकलन गर्नुपर्छ । राष्ट्रिय हितमा पर्ने दूरगामी प्रभावको गहन विश्लेषण गरिनुपर्छ । यो वस्तुनिष्ठ, निष्पक्ष हुनुपर्छ राजनीतिक नेतृत्वको क्षणिक लोकप्रियता वा दबाबमा निर्णय हुनु हुँदैन ।राष्ट्रको दीर्घकालीन स्थायित्व, समृद्धि, सामाजिक सद्भावलाई केन्द्रमा राख्नुपर्छ । लोकतान्त्रिक मूल्यको सम्वर्द्धनलाई ध्यान दिनुपर्छ । लोकतन्त्रको वास्तविक सौन्दर्य निरन्तरको संवादमा छ । सहिष्णुता, विवेकपूर्ण निर्णय प्रक्रियामा यो निहित छ, आवेगपूर्ण विभाजनकारी अभ्यासमा होइन ।"
विश्वविद्यालयको स्वाभिमानमा चोट,"देशको सबैभन्दा ठूलो र धेरै विद्यार्थी अध्ययन गर्ने त्रिभुवन विश्वविद्यालय यति बेला विद्यार्थी संगठनको निसाना बन्दै गइरहेको छ । विश्वविद्यालय विद्यार्थी संगठन, प्राध्यापक तथा कर्मचारीको आन्दोलन गर्ने स्थल बन्न पुगेको छ । चाहे पदाधिकारीको नियुक्तिको विषय होस् चाहे कर्मचारीको नियुक्तिको विषय– विभिन्न संघ–संगठनको स्वार्थपूर्तिको क्षेत्र यही विश्वविद्यालय बनिरहेको छ ।स्नातक तहदेखि विद्यावारिधिसम्मका विद्यार्थीको भविष्यको रेखा कोर्ने जिम्मेवारी त्रिविले बोकेकामा कुनै सन्देह छैन । तर यति बेला यही विश्वविद्यालय सत्तापक्षकै विद्यार्थी संघ–संगठनको निसानामा पर्नु चिन्ताको विषय हो । पछिल्लो घटनाक्रम हेर्ने हो भने सत्ता पक्षकै विद्यार्थी संघ–संगठनका नेतादेखि कार्यकर्तासम्म विश्वविद्यालय तोडफोड गर्ने, आगजनी गर्ने कार्यमा निरन्तर लागिरहेका छन् ।पटक–पटक त्रिवि कार्यकारी परिषद्को बैठक बस्छ, बैठकले संलग्न व्यक्तिलाई कारबाहीको सिफारिस पनि गर्छ तर राजनीतिक पहुँचका आधारमा ती आवाजलाई दबाइन्छ । आखिर सधैं किन यस्तो हुन्छ ? यति बेला सबै सरोकारवालाको चासोको विषय यही बनेको छ ।त्रिवि किन अन्योलग्रस्त र समस्याग्रस्त बन्न पुग्यो त ? यसको उत्तर सम्बन्धित पक्षले दिनु पर्दैन ? राष्ट्रिय अन्तर्राष्ट्रिय क्षेत्रमा चर्चा कमाएको करिब ८० प्रतिशत उच्च शिक्षाको भार एक्लै बोकेर अगाडि बढेको त्रिविका उपकुलपतिले राजीनामा दिएको पनि महिनौं बितिसकेको छ । सरकारले ढिलै भए पनि उपकुलपति नियुक्तिका लागि शिक्षामन्त्रीको अध्यक्षतामा तीन सदस्यीय सिफारिस समिति गठन गरेको छ । यति ठूलो विश्वविद्यालयमा उपकुलपति निमित्त, शिक्षाध्यक्ष निमित्त बनेर कार्य गरेको पनि धेरै समय भइसकेको छ ।यतिका समय हुँदा पनि उपकुलपतिलगायत अन्य पदाधिकारी नियुक्त नहुँदासमेत सरकारी पक्ष, शैक्षिक जगत्, प्राध्यापक संगठन र विद्यार्थी संगठन मौन बस्नुले शैक्षिक जगत् आर्श्चयचकित बन्न पुगेको छ । राज्यले त्रिविजस्तो गरिमा बोकेको संस्थाको उचाइ बचाउने कोसिस र पहलकदमी किन गर्दैन हँ ?देशभर ८० प्रतिशत निजी शैक्षिक संस्थाको आबद्धता त्रिविमा पढाउने प्राध्यापकको नै छ । देशको सर्वाङ्गीण विकासका लागि उच्चस्तरीय सक्षम नीति निर्माण गर्ने व्यक्तिको पहल र प्रयत्नमा पूर्णतया नाफामूलक र व्यापारिक दृष्टिकोणबाट निजी शैक्षिक संस्था सञ्चालन गर्नु श्रमजीवी र सर्वहारा वर्गका छोराछोरीको उच्च शिक्षा सर्वसुलभ र गुणस्तरीय पाऊँ भन्ने चाहनामाथिको कुठाराघात हो कि होइन ? यसको जवाफ प्राज्ञिक तथा त्रिविका गुरुहरूले दिनुपर्छ कि पर्दैन ?यसको उत्तर विद्यार्थी संगठनहरूले खोज्नुपर्छ कि पर्दैन ?मुलुकमा त्रिविजस्तो शैक्षिक संस्था खोलिनु आफैंमा राम्रो कुरा हो । तर संस्थाका नाममा सर्वसाधारणको पहँॅचभन्दा माथि गई शिक्षालाई कमाई खाने भाँडोका रूपमा सञ्चालन गरिन्छ भने आदरणीय प्राज्ञिक व्यक्तित्व, विद्यार्थी संगठन र सम्बन्धित पक्षले प्रश्न गर्ने कि नगर्ने ?त्रिविको लोगो बेचेर निजी शैक्षिक संस्थामा व्यापारको खेती गर्ने, घाम चर्कियो भने पनि क्याम्पस नजाने, गएमा १० मिनेट ढिला पुग्ने, समयावधि नसकिंँदै १० मिनेट पहिला कक्षाकोठा छोड्ने, अध्ययन बिदा लिएर ट्युसन कोचिङ पढाउने, प्राध्यापकका नाममा राजनीति गर्ने, त्रिविको लोगो बेचेर विज्ञापनमा निजी शैक्षिक संस्थामा सजिने कार्यलाई प्राज्ञिक व्यक्तित्वहरूको विश्वविद्यालयप्रतिको सङ्कीर्ण प्राज्ञिक हेराइ भन्ने कि नभन्ने ?उपल्लो स्तरको जनशक्ति सिर्जना गर्न सफल त्रिविका प्राज्ञिक व्यक्तित्वहरूको कालीदास प्रवृत्तिका कारण त्रिवि यो अवस्थामा आइपुगेको हो भनेर सबै सरोकारवालाले भन्ने गर्छन् । विश्वविद्यालयमा पाउने सुविधा सबै लिने अनि राम्रोसँग पढाउँदै नपढाइ तलबभत्ता खाने तर विश्वविद्यालयको हितमा भन्दा आफ्नो निजी लगानीमा खोलिएका कलेजको विज्ञापन गर्ने, आफूलाई विश्वविद्यालयका प्राज्ञिक भन्ने व्यक्तित्वहरू विश्वविद्यालयको प्रतिष्ठा, गौरव, संरचनाको शैक्षिक वातावरण भत्काउन लागि परिरहेका छन् भनेर सरोकारवालाले प्रश्न गर्ने कि नगर्ने ?यतिका समयसम्म त्रिविमा पदाधिकारी नियुक्त नहुँदा न राज्यलाई चासो छ, न त प्राज्ञिक व्यक्तित्वलाई नै । न राजनीतिक दल, न त विद्यार्थी संगठनलाई नै यसबारे चिन्ता छ । त्रिविको प्रतिष्ठा र मर्यादालाई कमजोर बनाई शैक्षिक व्यापारीकरणका व्यापारीहरू लौ अब त्रिवि खत्तम भयो, यसको भविष्य छैन भनी मिडियाबाजी गरिरहेका छन् । आफूहरू नाफा घाटाको जोडघटाउ गरिरहेका छन् । अनि आफूहरूलाई उच्चकोटिको प्राज्ञिकताको कित्तामा उभ्याई राजनीतिक पार्टीका नेताहरूको घरदैलामा चहार्दै भागबन्डाको भागीदार बन्न जी–हजुरी गर्नुलाई विडम्बनासिवाय के भन्न सकिएला र ?विश्वविद्यालयलाई राजनीतिक हस्तक्षेपबाट मुक्त राख्नैपर्छ भनेर न्वारनदेखिको बल लगाई कुर्लिन पनि उनीहरू नै पछि पर्दैनन् । यति बेला सहजै अनुमान गर्न सकिन्छ त्रिवि बन्द–हडताल, तालाबन्दीको केन्द्र बनिरहेको छ, सत्ता पक्षकै बलबाट । केन्द्रीय कार्यालयमा दिनहुँ प्रहरी परिचालन हुनु विश्वविद्यालयजस्तो संवेदनशील अनि राष्ट्र विकासको मेरुदण्डका रूपमा रहेको संस्थाप्रति विश्वजगत्ले के भनिरहेको होला ? प्राज्ञिक क्षेत्रका लागि लाखौं विद्यार्थीको भविष्य बर्बाद बनाउने कुरा कुनै पनि बहानामा राम्रो मान्न सकिँदैन ।त्रिविमा केही विषयको लोगो हारालुछ हुने र केही विषयमा विद्यार्थी आकर्षण घट्ने कुरा किमार्थ उपयुक्त होइन । एउटै विश्वविद्यालय हो, कुनै विषयमा आकर्षण र कुनै विषयमा विकर्षण किन हुन पुग्यो त ? त्यसको उत्तर पनि त दिनुपर्ला नि ? स्वाभाविक रूपमा प्राज्ञिक क्षेत्र राजनीतिक हस्तक्षेपबाट मुक्त हुनैपर्छ । प्राज्ञिक स्थललाई कुनै पनि मानेमा राजनीतिक पार्टीको क्रीडास्थल बनाइनु हुँदैन ।विश्वविद्यालय योग्य, क्षमतावान्, कर्तव्यनिष्ठ र नैतिकवान् व्यक्तिहरूको साझा फूलबारी र चौतारी बन्न सक्नुपर्छ । त्यसका लागि विश्वविद्यालय सञ्चालन गर्ने जिम्मा पाएको प्राज्ञिक क्षेत्र र प्राज्ञिक मनोविज्ञान एउटै र पारदर्शी तथा इमानदार बन्नैपर्छ भने प्राध्यापकहरू पनि आफ्नो जिम्मेवारीप्रति उत्तरदायी बन्नुपर्छ । विद्यार्थी संगठन पनि संवेदनशील र जिम्मेवार बन्नैपर्छ ।यति बेला सिंगो शैक्षिक जगत्लाई एउटै चिन्ता छ– त्रिविजस्तो गरिमा बोकेको र देशविदेशले पत्याइदिएको संस्था डुब्ने त होइन ? बारम्बार तालाबन्दी, बन्द हडताल, तोडफोडबाट यसको स्वाभिमान समाप्त हुने त होइन ? आफ्नै घरमा तालाबन्दी गरेर बाहिर प्राज्ञिक उन्नयनको तर्कवितर्क गर्दै हिँड्दा विश्वविद्यालयका प्राज्ञिक व्यक्तित्व र सरोकारवालालाई गर्व गर्ने नैतिक अधिकार रहन्छ कि रहन्न ? प्रश्न सोचनीय छ ।"
माधव नेपालविरुद्ध मुद्दा : सुशासनको कोसेढुंगा कि नयाँ कोतपर्वको सुरुवात ?,"पूर्वप्रधानमन्त्री माधवकुमार नेपालविरुद्ध विशेष अदालतमा मुद्दा दर्ता भएपछि नेपालमा भ्रष्टाचारको अनुसन्धान र अभियोजनमा नयाँ अध्याय सुरु भएको छ । २०६६ सालमा प्रधानमन्त्री बनेका नेपालको नेतृत्वको मन्त्रिपरिषद्ले पतञ्जलि योगपीठलाई हदबन्दीभन्दा बढी जग्गा किन्ने सुविधा दिएकामा दुई महिनाभित्रै बेच्न पनि अनुमति दिएर भ्रष्टाचार गरेको अख्तियारको दाबी छ ।अख्तियारले विशेष अदालतमा दर्ता गरेको मुद्दा कुनै नियमित कानुनी प्रक्रिया होइन किनकि अहिलेसम्म मन्त्रिपरिषद्का निर्णयमा अख्तियारले अनुसन्धान गर्न नमिल्ने भनेर शीर्ष नेताहरूका लागि अतिरिक्त र आपरदर्शी रक्षा कबच खडा गरिएको थियो ।पूर्वप्रधानमन्त्री नेपालमाथि मुद्दा दर्ता भएपछि भने त्यो कबच निरस्त भएको छ । पतञ्जलि प्रकरणमा अनुसन्धान, अभियोजन स्वाभाविक उद्देश्यले अघि बढाइएको हो भने यो प्रकरण सुशासन र जवाफदेहितातर्फ देशकै लागि कोसेढुंगा सावित हुनेछ । तर, राजनीतिक प्रतिशोध र दाउपेचको खेल मात्र हो भने नेपालमा नयाँ युगको कोतपर्व सुरुवात भएको मान्नुपर्नेछ । जसको क्षतिको विवरण आकलन गर्न दशकौं लाग्न सक्छ ।भारतीय योग गुरु रामदेव र सहयोगी आचार्य बालकृष्णको नेतृत्वमा रहेको पतञ्जलि पुस २०६४ मा नेपालको कम्पनी रजिस्ट्रार कार्यालयमा दर्ता भएको थियो । जडीबुटी उद्योग तथा योग महाविद्यालय खोल्ने भनेर पतञ्जलिले निवेदन दिएपछि नेपाल नेतृत्वको मन्त्रिपरिषद्ले काभ्रेको बनेपामा ८ सय १५ रोपनी जग्गा हदबन्दी छुटमा खरिद गर्न १८ माघ २०६६ मा स्वीकृति दिएको थियो ।मन्त्रिपरिषद्को स्वीकृतिपछि पतञ्जलिका नाममा ५ सय ९३ रोपनी जग्गा खरिद गरिएको थियो । तर, हदबन्दी छुटमा जग्गा किन्न स्वीकृति पाएको दुई महिनामै अर्थात् ६ चैतमा उक्त जग्गा बेच्न पनि मन्त्रिपरिषद्ले नै स्वीकृति दिएको थियो ।उद्योग खोल्न भनेर हदबन्दी छुटमा किनिएको जग्गा दुई महिनाभित्रै बेच्न स्वीकृति दिने मन्त्रिपरिषद्को निर्णय कैफियतपूर्ण थियो भनेर भूमिसुधारका तत्कालीन महानिर्देशक केशरबहादुर बानियाँले लिखित असहमति राखेका थिए । यद्यपि उनलाई स्पष्टीकरण सोधेर, जिम्मेवारीबाट हटाएर यो कारोबार सम्पन्न गरिएको थियो । यसरी दुई महिनाभित्र भएको खरिद–बिक्रीको कारोबार १६ वर्षपछि भए पनि न्यायिक निरूपणको विषय बनेको छ ।मन्त्रिपरिषद्को आवरणमा अनियमितता भएको भनेर आवाज उठेको यो पहिलो प्रकरण होइन । खासगरी वाइडबडीदेखि ललिता निवाससम्मका मुद्दामा राजनीतिक नेतृत्वलाई उन्मुक्ति दिएर मन्त्री र कर्मचारीमाथि मात्र मुद्दा दर्ता गरिएको थियो । जबकि जतिसुकै ठूलो जिम्मेवारीमा बसे पनि कुनै व्यक्ति कानुनभन्दा माथि हुन सक्दैन भन्ने लोकतान्त्रिक संविधानको मर्म हो ।त्यसैले प्रधानमन्त्रीले अध्यक्षता गर्ने मन्त्रिपरिषद्का निर्णयमाथि पनि कानुनी प्रश्न उठाउन पाउनुपर्छ र निर्णय गर्ने पदाधिकारीलाई जवाफदेही बनाउनुपर्छ भनेर सडक र सदनमा लगातार आवाज उठिरहेको छ । त्यसैले त अख्तियारसम्बन्धी विधेयकमा छलफल गर्ने क्रममा संसद्को राज्य व्यवस्था समितिअन्तर्गतको उपसमितिले‘मन्त्रिपरिषद्का निर्णयमाथि पनि कानुनी परीक्षण हुन सक्ने’ व्यवस्थासहितको प्रतिवेदन तयार पारेको छ । तर, प्रमुख राजनीतिक दलका शीर्ष नेताको दबाबमा अहिले त्यो विधेयक राज्य व्यवस्था समितिमा अलपत्र परेको छ, सदनमा पठाइएको छैन । एकातिरमन्त्रिपरिषद्लाई जवाफदेही बनाउने कानुनी प्रबन्ध गर्न शीर्ष नेताहरू तयार नहुने र अर्कोतिर प्रतिपक्षी दलका नेतामाथि भने त्यस्तै सन्दर्भमा मुद्दा दर्ता हुने, यो संयोग काकताली मात्र हो कि राजनीतिक योजना भन्ने प्रश्न अहिले सान्दर्भिक भएको छ ।हुन त गलैंचा निर्यातमा योजनाबद्ध कर छलेको भनेर २०३५ सालमा पूर्वप्रधानमन्त्री तुलसी गिरीमाथि भ्रष्टाचार मुद्दा दायर भएको थियो । उक्त मुद्दाले त्यति बेला पनि तरंग ल्याएको थियो । तर उनले सर्वोच्च अदालतबाट सफाइ पाए । त्यस्तै २०६१ सालमा सत्ता हत्याएपछि राजा ज्ञानेन्द्रले पूर्वप्रधानमन्त्री शेरबहादुर देउवालाई भ्रष्टाचार आरोपमा पक्राउ गरेका थिए ।यद्यपि देउवामाथि अख्तियार अन्य कुनै संवैधानिक निकायबाट अनुसन्धान भएको होइन । राजा ज्ञानेन्द्रले तजबिजमा गठन गरेको शाही आयोगले आफैं अनुसन्धान, अभियोजन र फैसला गर्ने गैरन्यायिक शक्ति पाएको थियो, जसलाई सर्वोच्च अदालतले खारेज गरिदिएपछि यो प्रकरण कुनै संवैधानिक वा कानुनी सन्दर्भमा अनुकरणीय छैन । त्यसयताका विभिन्न भ्रष्टाचारमा प्रधानमन्त्रीको नाम जोडिए पनि कानुनी अभ्यासबाट भने उनीहरूलाई उन्मुक्ति दिने गरिएको थियो, जसको शृंखला अहिले मात्र विच्छेद भएको छ ।प्रधानमन्त्रीलाई पनि कानुनप्रति जवाफदेही बनाउने प्रचलनलाई संस्थागत बनाउन सकियो भने सुशासनमा नेपाल नयाँ युगमा प्रवेश गर्नेछ । तर, बदलाको राजनीति संस्थागत भयो भने छिमेकी पाकिस्तान र बंगलादेशको जस्तो हालत हुनेछ ।पाकिस्तानमा भ्रष्टाचार आरोपमा सन् १९९६ मा नवाज सरिफले पूर्वप्रधानमन्त्री बेनजिर भुट्टोलाई निर्वासित हुन बाध्य पारेका थिए । तर तीन वर्षपछि नवाज सरिफसमेत त्यसैगरी देश निकाला भएका थिए । एक दशकसम्म साउदीमा निर्वासित सरिफ स्वदेश फर्किएर प्रधानमन्त्री त भए, तर सन् २०१६ मा भ्रष्टाचार आरोपमा उनलाई फेरि जेल हालियो ।सरिफको दल अहिले सत्तामा फर्किएको छ तर यो बीचमा प्रधानमन्त्री बनेका इमरान खानलाई जेलमा राखिएको छ । उता बंगलादेशमा बेगम खालिदा जिया र शेख हसिनाले भ्रष्टाचार मुद्दालाई राजनीतिक हतियार बनाएर एकअर्कालाई जेल पठाउने भयानक षड्यन्त्र रचना गर्दै आएका थिए । अहिले हसिना भारत निर्वासनमा छिन् भने वेगमको दल प्रतिबन्धित छ ।पाकिस्तान र बंगलादेशका प्रधानमन्त्रीहरू जेल जाने शृंखला चले पनि ती देशमा सुशासन बलियो बनेन, बरु एकअर्काको राजनीति र सार्वजनिक जीवन सखाप पार्ने डरलाग्दो चक्रव्यूह मात्र मञ्चन भइरह्यो । नेपाली समाजले त्यस्तै आत्मघाती खेल होइन, सुशासनको व्यग्र प्रतीक्षा गरिरहेको छ । किनकि देशका लागि भ्रष्टाचारको मुद्दा सुशासनको उपक्रम हो, प्रतिशोधको औजार होइन ।पतञ्जलि प्रकरण पनि एउटा ‘केस स्टडी’ हो, जसको निष्कर्षले देशलाई सार्थक मार्गदर्शन गर्नेछ । यो समग्र प्रकरण निर्क्योल गर्न सत्ताले कालान्तरमा समेत आफ्नो निष्पक्षता सावित गर्नुपर्नेछ ।त्यस्तै पूर्वप्रधानमन्त्री माधव नेपालले पनि यो सत्ताको दुरुपयोग हो भन्ने विज्ञप्ति फ्याँकेर आफूले आफैंलाई निर्दोष सावित गर्न पाउने छैनन्, कानुनतः संसद् सदस्यबाट निलम्बित भएका उनले आफ्ना सम्पूर्ण राजनीतिक तथा सार्वजनिक जिम्मेवारीबाट अलग बसेर न्यायिक प्रक्रियालाई सहयोग गर्नुपर्छ । समाजले सबै पक्षलाई चेतनापूर्वक खबरदारी गरिरहेको छ, निष्पक्षता र स्वतन्त्रता अपेक्षा गर्ने त्यान्द्रो मात्र होइन, प्रदर्शन गर्ने अभ्यास पनि हो ।"
सरकार ! खोइ वृद्धाश्रम ?,"काठमाडौँ — मेरा एक जना बालसखाको एकाबिहानै फोन आयो । उनको बोलीमा निराशपन मिसिएको थियो । मैले सोधें, ‘किन, सन्चो छैन र ? बोली त निकै निराशलाग्दो छ त ?’ उनी भावुक बनिन्, ‘हेर न ! भएका दुवै सन्तान पनि बिदेसिए । छोरी क्यानडा र बाबु अमेरिका गएको पनि लामै समय भयो । म त कति अभागी रहेछु । यहाँ बिरामी पर्दा अस्पतालसम्म लैजाने मान्छे पनि छैनन् ।’केही दिनअघि श्रीमान् बिरामी भएको र उनलाई अस्पतालसम्म पुर्‍याउन साह्रै समस्या परेको कुरा पनि उनले सुनाइन् । बल्लतल्ल अस्पतालसम्म पुर्‍याएर छोराछोरीलाई फोन गर्दा ‘कति पैसा चाहिन्छ ममी, हामी पठाइदिन्छौं’ भन्ने कुराले उनलाई निकै गहिरो चोट पुर्‍याएको रहेछ । ‘उल्टै रिसाउँछन् भन्या । हाम्रो संसार अब यहीं बस्यो । फेरि हाम्रा बच्चाको भविष्यका लागि पनि नेपाल फर्किने कुरा नगर्नूस्,’ उनले आफ्नो दिक्दारी पोख्दै भनिन्, ‘घर किन्दाको लोन, गाडीको लोन तिर्नका लागि वर्षौं लाग्छ । अब त यताको सुविधामा बानी परिसक्यो । कहिलेकाहीँ बिरामी भइहालिन्छ त । धेरै आत्तिनुपर्ने जरुरी छैन । पेन्सन छँदै छ, नपुगेको भन्नु हामी पैसा पठाइदिइहाल्छौं पो भन्छन् त ।’आखिर जीवन के रहेछ त ! सन्तानका लागि मरिमेटियो तर जीवनको उत्तरार्द्धमा आफ्नो साथमा कोही छैन । सात समुद्रपारि अरूको देशमा आफ्नोपन, संस्कार छैन, मान्छे मेसिनजस्तै भएको छ । श्रीमान् श्रीमतीको भेट एक हप्तामा हुन्छ । एउटा जागिरमा जाँदा अर्को फर्किन्छ । तर, पनि उनीहरू त्यसैमा खुसी छन् । उनीहरूलाई यहाँ फर्किनै मन छैन । वृद्धवृद्धा बाआमासँग बस्न मन छैन ।‘मेरो पनि हालत त उही हो । भएका दुई छोरी पनि बाहिर छन्,’ मैले उनलाई ढाडस दिँदै भने, ‘तिम्रो र मेरो समस्या उस्तै छ । अब हामी बुढेसकालमा मिलेर एउटै वृद्धाश्रममा बस्नुपर्छ ।’ मलाई धेरै साथीभाइले भन्ने एउटै कुरा छ, ‘साथी तिमी त सरकारी जागिरे मान्छे, बुढेसकालमा सरकारले हेर्ला नि है ।’छोराछोरी विदेशमा भएका, गाउँको सम्पत्ति बाँझो पल्टिएको, पेन्सन र बैंकमा पैसा भएर पनि एकमुठी तातो पानी दिने मान्छे नभएकाहरूका बारेमा राज्यले सोचिदिनुपर्ने बेला आएन र ? अरू केही नभए पनि कमसे कम सुविधासम्पन्न, पहुँचयुक्त वृद्धाश्रम बनाउने भनी कानुन निर्माणका लागि अभियान चलाउने हो कि ? बरु आफ्नो भएको सम्पत्ति सरकारले नै लेओस् तर वृद्धवृद्धाका लागि उचित लालनपालन गर्ने व्यवस्था गरिदेओस् ।यो त सहरिया परिवारको कुरा भयो । गाउँलेका दुःख अझ विकराल छन् । खुसी खोज्न विदेश पसेको सन्तान ऋण तिर्नका लागि वर्षौंदेखि पसिना बगाइरहेको छ, उता खुसीको प्रतीक्षामा पाखोबारी कुरेर बाटो हेरिरहेका दूरदराजका आवाजविहीन वृद्धवृद्धाका आँखा टट्याइरहेका छन् ।ज्येष्ठ नागरिकले सम्मानित र मर्यादित जीवनका लागि कानुनबमोजिम आफ्नो हकअधिकार प्राप्त गर्न नसकेको परिणाम पनि हो यो । वैदेशिक रोजगारीकै कारण कतिपय ज्येष्ठ नागरिक एक्लो बन्दै गएको र कतिपयका आफ्ना सन्तानलाई सम्पत्ति दिँदा बिचल्ली भएको अवस्था पनि छ । ज्येष्ठ नागरिकले सम्पत्तिकै कारण सन्तानबाट दुर्व्यवहारको सिकार भइरहेका गुनासा पनि छन् । संभ्रान्त परिवारभित्रको पीडा उस्तै दर्दनाक छ । छोराछोरी व्यापार व्यवसायमा व्यस्त हुने, नाति–नातिनी अध्ययनका लागि कलेजतिर जाने । एकछिन घरमा जम्मा हुँदा सबैका हातमा विद्युतीय उपकरण हुने । ज्येष्ठ नागरिकसँग बोल्ने, मनको कुरा सुनिदिने कोही हुँदैन । एक्लोपनका कारण डिमेसिन्या, डिप्रेसनको सिकार भई आत्महत्यासमेत गरेका प्रतिनिधिमूलक घटना पत्रपत्रिकामा बग्रेल्ती देख्न सकिन्छ ।ज्येष्ठ नागरिक अनुभवका खानी, सामाजिक मूल्य मान्यता एवं विकास निर्माणका जिउँदो इतिहास हुन् । यिनीहरूलाई क्षमताका आधारमा स्थानीय सीप, प्रविधिसँग जोडेर सक्रिय बनाउनु जरुरी छ । सरोकारवाला निकायले ज्येष्ठ नागरिकको अधिकार संरक्षणको विषयमा समयमै संवेदशील भएर प्राथमिताका आधारमा आवश्यकता पहिचान गरी नीति, योजना, कार्यक्रम र बजेटले जोड्नु जरुरी छ ।केही महिनाअगाडि मेरो स्कुले साथी जो अहिले अमेरिकामा छन्, उनले आफ्नो दुःखेसो पोख्दै भनेकी थिइन्, ‘हेर् न साथी यहाँ त मलाई समय कटाउन पनि साह्रै गाह्रो छ ।’ यसो बाहिरतिर घुम्न जाऊँ भने कोही चिन्दैनन् । भाषा बुझिँदैन । कसैलाई कसैको मतलब छैन । सबैथोक नौलो छ । छोरा–बुहारी ड्युटीबाट आउँदा रात बिहानको पत्तो हुँदैन । बरु यहाँ त वरपर भए पनि आफ्नोपन छ । पर्दा जुनसुकै स्थानको भए पनि सहयोग हुन्छ । उनको अन्तिममा एउटै भनाइ थियो, ‘हामी बुढाबुढीको उचित लालनपालन र स्याहारसुसार गर्ने व्यवस्था सरकारले मिलाए त आफ्नै माटोमा फर्किएर बस्ने थियौँ । यहाँ त एक दिन पनि मलाई महिनाजस्तो लाग्न थाल्यो ।’ वास्तवमा उमेरले नेटो काटिरहेका वृद्धवृद्धाका साझा समस्या सम्बोधन गर्न अब भत्ताले मात्रै पुग्दैन, ज्येष्ठ नागरिकका लागि सरकारले अभिभावकत्व निर्वाह गर्नु पनि जरुरी छ ।नेपालमा ज्येष्ठ नागरिकको संख्या कुल जनसंख्याको १०.२१ प्रतिशत अर्थात् २९ लाख ७७ हजार ३ सय १८ छ । सामाजिक सुरक्षा भत्ता प्राप्त गर्ने सम्भाव्य उमेरको जनसंख्या ५.२३ प्रतिशत छ । अर्कोतर्फ भएका बलिया पाखुरी, प्रतिस्पर्धी दिमाग दैनिक करिव २५०० सयको हाराहारीमा बिदेसिएका छन् । सरकारले युवाहरूलाई स्वदेशमै रोजगारीको व्यवस्था गरी टिकाउन सकेन । राजनीतिक दलहरू कुर्चीकै लागि लडिरहेका छन् । देश र जनताको विषयमा सोच्ने समय कसैलाई छैन ।जनसंख्याको वार्षिक औसत वृद्धिदर ०.९२ प्रतिशत रहँदा ज्येष्ठ नागरिकको वार्षिक वृद्धिदर ३.५ प्रतिशत रहेको छ । प्रजनन दर घट्दै गइरहेको छ भने औसत आयु बढिरहेको छ । यसले निकट भविष्यमा नै नेपाल पनि वृद्ध समाजमा परिणत हुन सक्ने अवस्थालाई संकेत गर्दछ । सन्तान भएर पनि एक्लो भएका ज्येष्ठ नागरिक, असहाय, अशक्तको हकमा सुविधासम्पन्न वृद्धाश्रम दिवा सेवाको व्यवस्था गरी सम्मानति र मर्यादित रूपमा बाँच्न पाउने व्यवस्था गर्न अब ढिला भइसकेको हो कि !–आचार्य मानव अधिकार अधिकृत हुन्"
वातावरण संरक्षणमा बौद्ध दृष्टिकोण,"२१औँ शताब्दीको विश्वको सबैभन्दा ठुलो संकटमध्ये एक हो वातावरणीय विनाश । जलवायु परिवर्तन, जैविक विविधताको क्षय, वन फडानी, अनियन्त्रित औद्योगिकीकरण, प्लास्टिकजन्य वस्तुको बढ्दो प्रयोगबाट मानव अस्तित्व नै खतरामा पर्ने सम्भावनाहरू बढदै गएको छ।विकासको नाममा भइरहेको अनियन्त्रित प्राकृतिक दोहन, अति लोभ र असंयमित उपभोगको प्रवृत्तिले आज पृथ्वी गम्भीर पर्यावरणीय संकटको गर्तमा पुगेको छ।हाल देखा परिरहेका असामान्य मौसमी घटना, तापक्रममा द्रुततर वृद्धि, जैविक विविधताको क्षय आदि प्रस्टै देखिन थालेका वातावरणीय विनाशका सूचकहरू हुन् जसले जोखिमपूर्ण भविष्यको स्पष्ट संकेत गरिरहेका छन् ।सन् २०२५ मा प्रवेश गर्दै गर्दा पृथ्वीको औसत तापक्रम १.५ डिग्री सेल्सियसले बढिसकेको छ। यसको परिणामस्वरूप ध्रुवीय हिउँ पग्लनु, समुद्री सतह बढ्नु, खेतीयोग्य भूमि मरुभूमिमा परिणत हुनुजस्ता घटनाहरू देखिँदै छन्। नेपालको सन्दर्भमा असामान्य खडेरी, अत्यधिक वर्षा र बाढी पहिरोले जनधनमा विनाश ल्याइरहेको छ । वायु प्रदुषण विशेष गरी सहरहरूमा क्यान्सर सरह घातक बनिरहेको छ ।विश्व स्वास्थ्य संगठनका अनुसार प्रत्येक वर्ष ७० लाख भन्दा बढी मानिस वायु प्रदूषणजन्य रोगका कारण अकाल मृत्युवरण गरिरहेका छन् । जलस्रोतहरूमा रासायनिक मल, उद्योगबाट निस्कने फोहर एवम् प्लास्टिकजन्य वस्तुको मिसावट अर्को गम्भीर समस्या बनेको छ ।हाल समुद्रमा करिब १५ करोड टन प्लास्टिक फोहर थुप्रिइसकेको छ, जसले लाखौँ जलचरहरू मर्ने अवस्था सिर्जना गरेको छ । मानव केन्द्रित विकासप्रति बढ्दो निर्भरता र भोगवादी सोचले अन्य प्राणीहरूको अस्तित्व नै संकटमा पारिरहेको सन्दर्भमा, अब पूर्वीय धार्मिक तथा नैतिक मूल्यहरूको महत्त्व पुनः उजागर भइरहेको छ। विशेषतः बौद्ध दर्शन, ज्ञान र आचरणमा यस्ता संकटहरूको उत्तर खोज्ने सम्भावना देखिन्छ।बौद्ध शिक्षाको मूल मर्ममा वातावरणप्रतिको गहिरो संवेदना, सहअस्तित्वको चेतना र जैविक–अजैविक वस्तुहरूप्रतिको आपसी निर्भरता स्पष्ट रूपमा पाइन्छ। यद्यपि 'वातावरण' भन्ने शब्द प्रत्यक्ष प्रयोग गरिएको छैन, तर चार महाभूत- पृथ्वी, आपो, तेजो, वायो- र जीवित प्राणीबीचको अन्तरसम्बन्धमार्फत वातावरणीय सन्तुलनको महत्त्वपूर्ण व्याख्या गरिएको छ ।जब यी तत्त्वहरूको सन्तुलन बिग्रन्छ, तब रोग, दुःख र विनाश उत्पन्न हुन्छ । बौद्ध साहित्यमा मानव कर्म, लोभ, द्वेष र मोहले पृथ्वीलाई कसरी संकटमा पार्छ भन्ने विस्तृत व्याख्या पाइन्छ । यी साहित्यहरूमा पर्यावरणलाई जीव र अजीवबीचको अन्तर सम्बन्धित सहअस्तित्व को रूपमा व्याख्या गरिएको छ।मानवको चित्त, आचरण र तृष्णाले प्रकृतिको सन्तुलनमा कसरी असर गर्छ भन्ने विषयमा विस्तृत चर्चा गरिएको छ । त्यसैले बौद्ध दृष्टिकोणमा वातावरण केवल बाह्य वस्तु मात्र होइन, चित्तको प्रतिबिम्ब पनि हो।बौद्ध दर्शनमा करुणा, अहिंसा, र समभावको केन्द्रीय स्थान छ। यी मूल्यहरूले नै पर्यावरणीय संरक्षणको स्पष्ट मार्ग देखाउँछन्। यस दर्शन अनुसार करुणा भनेको केवल मानवप्रति मात्र देखाइने होइन, यो त सम्पूर्ण जीव र प्राकृतिक तत्त्वहरूप्रति देखाइने दया र सम्मानको अभ्यास हो।बौद्ध अभ्यासमा सबै प्राणीप्रति असीमित मैत्री भाव विकसित गरिन्छ जसका कारण वृक्ष, वन्यजन्तु, नदी, पर्वत आदिमा पनि करुणा र समर्पणको चेतना उत्पन्न हुन्छ। बुद्धका अघिल्लो जन्मको वर्णन गर्ने जातक कथाहरूमा बोधिसत्त्वको वातावरणप्रतिको करुणा र समर्पण भाव अत्यन्त स्पष्ट रूपले देखाइएको छ । यस प्रकार बौद्ध दर्शनका आधारमा हामीले बुझ्नु पर्दछ कि वातावरणीय संरक्षण केवल वैज्ञानिक वा राजनीतिक मुद्दा मात्र होइन, यो नैतिक, आध्यात्मिक र मानवीय कर्तव्य पनि हो।बौद्ध दर्शन अन्तर्गत प्रतीत्यसमुत्पाद सिद्धान्तले जैविक एवम् अजैविक वस्तुहरुबिचको कुशल तथा अकुशल अन्तरसम्बन्धको आधारमा पर्यावरणको चर्चा गर्दछ । यस सिद्धान्त अनुसार सबै वस्तु र प्राणीहरू परस्पर आश्रित छन् जसलाई यो हुँदा त्यो हुन्छ, यो नहुँदा त्यो हुँदैन भन्ने सूत्रमा संक्षेप गर्न सकिन्छ।यस सिद्धान्तका अनुसार अज्ञान र अतिसय लोभ (तृष्णा) को कारण व्यक्तिले आफू प्रकृतिको अन्योन्याश्रित अंश भएको तथ्य भुल्दछ र प्रकृतिको विनाशका निम्ति उद्यत हुन्छ । त्यसकारण बौद्ध दर्शनको अन्तर निर्भरता को शिक्षाले वातावरण संरक्षणलाई एक नैतिक, आध्यात्मिक र व्यवहारिक उत्तरदायित्वको अर्थमा बुझाउँछ। जब हामी बुझ्छौँ कि हाम्रै सास र जीवन प्रकृतिमा आश्रित छ, तब प्रकृतिप्रतिको व्यवहार पनि परिवर्तन हुन्छ। यही चेतना नै वातावरणीय संकटको दिगो समाधानतर्फको पहिलो पाइला हो।विभिन्न बौद्ध राष्ट्रहरूले सम्यक आजीविका, करुणा, अहिंसा, पर्यावरणीय सहिष्णुता एवम् प्रतित्य समुत्पाद जस्ता सिद्धान्तहरूलाई अपनाएर वातावरण संरक्षणमा प्रशंसनीय उदाहरण प्रस्तुत गरेका छन्। थाइल्याण्डको वन अभिषेक अभियानमा रुखहरूलाई भिक्षुहरूझैँ गेरुवा वस्त्रमा अभिषेक गरेर जीवित प्राणीको सम्मान दिइन्छ। थाइल्याण्डस्थित अग्रभिक्षु फ्रा प्राचक खुत्तजित्तोको अगुवाइमा सन् १९९० को दशकबाट यो परम्पराको सुरुवात भएको हो ।यो अभियानले धार्मिक भावनालाई वातावरण संरक्षणमा जोडेर गहिरो प्रभाव पारेको छ। सन् २०१५ मा अर्का भिक्षु फ्राजेक फोमेटोले प्रस्ताव गरेको इको टेम्पल अवधारणामा प्लास्टिक फोहोरबाट मन्दिर निर्माण गरिन्छ र वन संरक्षणलाई धार्मिक अभ्यासको रूपमा अंगालिन्छ।त्यस्तै, श्रीलङ्काको स्यान्डलवुड बोधिसत्त्व अभियानले युवा बौद्ध भिक्षुहरूको सहभागितामा वृक्षारोपण, जैविक विविधताको संरक्षण र पर्यावरणीय चेतनालाई बौद्ध चर्याको रूपमा सन् २०१० बाट अघि बढाएको छ। भुटानले अपनाएको ग्रस नेशनल ह्याप्पिनेस- राष्ट्रिय समृद्धिको सट्टा राष्ट्रिय खुसी- जस्तो अवधारणा वातावरणीय सन्तुलन र बौद्ध मूल्यहरूमा आधारित सफल प्रयोग हो, जसबाट नेपालले पनि पाठ सिक्न सक्छ।विश्व वातावरण दिवस २०२५ ले हामीलाई पुनः स्मरण गराएको छ- प्रकृति कुनै साधन होइन, यो त जीवनकै आधार हो। आज देखिएका सबै संकटहरूको मूल कारण मानव चित्तको असन्तुलन हो। बौद्ध शिक्षाले चित्तलाई शुद्ध, सजग र करुणामय बनाउने मार्ग देखाउँछ। यदि हामीले चित्त, चेतना र चर्या तीनवटैलाई परिवर्तन गर्न सकेनौँ भने, केवल नाराले मात्र वातावरण जोगिँदैन।अतः वातावरण संरक्षणको सन्देश नारा आधारित होइन, चेतना आधारित हुनुपर्छ। नारा यति मात्र होस्- 'सजग बनौँ, सहअस्तित्व अपनाऔँ, करुणालाई व्यवहारमा उतारौँ। यही हाम्रो साँचो धर्म हो, यही नै हाम्रो साझा भविष्य।'"
प्लास्टिक प्रदूषणविरुद्ध विश्व आवाज,"अन्य वस्तुको तुलनामा प्लास्टिकजन्य सामान बहुउपयोगी, सस्तो, सजिलो र हलुंगो मानिन्छन् । यसबाट बनेका झोलालगायत वस्तु सानो आकारमा पट्याएर राख्न मिल्ने, उत्पादन, भण्डारण तथा ओसारपसार गर्न पनि निकै सजिलो हुनाले त्यसको माग पनि अत्यधिक छ । अहिले प्लास्टिकका सामानबिना जीवन नै चल्दैन कि भनेजस्तो पनि भइरहेको छ ।सन् २०२२ मा गरिएको एक अध्ययनअनुसार विश्वमा वार्षिक ४० करोड टन प्लास्टिक र झन्डै २७ करोड टन प्लास्टिकजन्य फोहर उत्पादन हुन्छ । सबैभन्दा बढी प्लास्टिक र प्लास्टिकजन्य फोहर उत्पादन गर्ने देशमा चीनपछि दक्षिण एसियाका मुलुक, त्यसपछि अमेरिका र युरोपियन मुलुक रहेका छन् ।विश्वभरि नै यसको व्यवस्थापन अहिले ठूलो चुनौतीको विषय बनेको छ । प्लास्टिकजन्य फोहरको ठूलो हिस्सा सार्वजनिक स्थल, खोलानाला हुँदै समुद्र, ल्यान्डफिल साइट र खुला वातावरणमा यत्रतत्र रूपमा मिल्काइरहेको अवस्था छ, जसले मानव स्वास्थ्यलाई समेत प्रतिकूल असर पारिरहेको छ ।नेपाल आफैंले प्लास्टिक उत्पादनार्थ कच्चा पदार्थ उत्पादन नगरे पनि अन्य मुलुकबाट आयात गर्ने गरेको छ । सन् २०२१–२०२२ को तथ्यांक हेर्ने हो भने नेपालले अन्य मुलुकबाट ३ लाख ८० हजार टन प्लास्टिकका कच्चा पदार्थ र प्लास्टिकलगायत सामान आयात गरेको देखिन्छ । यही वर्ष २०.७ किलो टन प्लास्टिकजन्य फोहर उत्पादन गरेको छ ।त्यसैगरी करिब १ सय ६५ हजार टन जति पुनः प्रयोग गरी आफैंले प्लास्टिकका नयाँ सामग्री पनि निर्माण गरेको छ । एक तथ्यांकअनुसार नेपालले अक्टोबर २०२३ देखि सेप्टेम्बर २०२४ सालसम्म प्लास्टिकजन्य सामान खरिद बढाएको छ । अघिल्लो वर्षको तुलनामा यस वर्ष झन्डै २१ प्रतिशतले यसको वृद्धि भएको देखिन्छ । आगामी वर्षमा यसको मात्रा अझै बढ्ने संकेतहरू देखिँदै छन् ।यसरी प्लास्टिकको व्यापार व्यवसाय बढ्दै जाँदा यसले केही रोजगारी पनि सिर्जना गरेको छ तर समग्रमा हामीले आयात गरेको प्लास्टिक एक पटक प्रयोग गरी मिल्काउनुपर्ने खाले छन् । यसले गर्दा प्लास्टिकजन्य फोहर अत्यधिक मात्रामा उत्पादन भइरहेको छ ।त्यसको प्रशोधन गर्ने उचित पूर्वाधारको कमी, लगानीमैत्री वातावरण नहुनु र मानिसमा पनि जनचेतनाको कमीले गर्दा धेरै मात्रामा फोहरजन्य प्लास्टिक जथाभावी जलाउने, गाड्ने, ढल, नदी, खोला, ताल आदि पानीको मुहानमा फाल्ने र त्यहाँ जम्मा हुने हुँदा समय–समयमा ढल जाम हुने र सहरमा बाढीका साथै त्यसले अत्यधिक मात्रामा प्रदूषण बढाइरहेको छ ।यस वर्षको विश्व वातावरण दिवस ५ जुन २०२५ अर्थात् आजकै दिन ‘प्लास्टिक प्रदूषणविरुद्ध लागौं’ भन्ने नाराका साथ मनाइँदै छ । प्लास्टिक प्रदूषणले विश्वलाई नै आक्रान्त बनाइरहेकाले विश्व समुदायलाई यस वर्ष प्लास्टिक प्रदूषणविरुद्ध एकजुट हुन आग्रह गरिएको हो ।१६ जुन १९७२ देखि संयुक्त राष्ट्रसंघले विश्व वातावरण सम्मेलनको आयोजना गर्दै आइरहेको छ । वातावरण संरक्षणका लागि विश्वभर राजनीतिक र सामाजिक जनचेतना जगाउनुपर्ने अन्तर्राष्ट्रिय ऐक्यबद्धताअनुसार यो दिवसलाई संस्थागत गर्न ५ जुन १९७३ बाट विश्वमा एकसाथ मनाउन लागिएको हो । नेपालले पनि यसै दिन यो दिवस मनाउँदै आइरहेको छ ।नेपालमा प्लास्टिकजन्य फोहर उत्पादन र यसको प्रभावका बारेमा विस्तृत तथ्यांक र अनुसन्धानको अभाव छ । साथै एक पटक प्रयोग हुने प्लास्टिकको झोला र अन्य वस्तुको व्यापक प्रयोगले एक त फोहर उत्पादन वृद्धि भइरहेको छ भने त्यसको व्यवस्थापनको कठिनाइ, व्यवस्थापनका लागि आवश्यक पूर्वाधारको कमी, ज्ञानको अपुगले सहरी क्षेत्रमा यत्रतत्र फालेको, उडाएर ल्याएको, माटो वा जमिनमा गाडेको वा नाली, खोलाहरूले बगाइलाने र अन्तिममा गएर समुद्रमा गई पानीमा बस्ने जीवहरूले खाएर कत्ति त त्यही प्लास्टिक घाँटीमा अड्केर मृत्युसमेत हुने गरेका छन् । यी र यस्ता क्षति कम गर्नका लागि नेपालले पनि गर्न सकिने प्रयास अहिले तुरुन्तै थालनी गर्नुको विकल्प छैन ।यसका लागि सर्वप्रथम नेपाल सरकार, प्रदेश तथा स्थानीय तहहरूले एक पटक मात्रै प्रयोग हुने प्लास्टिकका सामग्रीको उत्पादन, बिक्रीवितरण, भण्डारण तथा ओसारपसारमा रोक लगाउनुपर्छ । यसका साथै रि–साइक्लिङमा जाने प्लास्टिकको मात्रै प्रयोग गर्ने र उत्पादन गर्ने नियम नै लागू गर्ने ताकि हानिकारक खालको प्लास्टिक प्रयोगमा बन्देज लगाउन सजिलो होस् भन्नेतर्फ पनि ध्यान दिनु जरुरी छ ।पुनः प्रयोग गर्न नमिल्ने र नसकिने वस्तुहरू तथा कच्चा पदार्थको आयात नै बन्द गर्नुपर्ने हुन्छ । यदि आयात गरेको खण्डमा आयात गरेको कम्पनीले नै त्यसको तथ्यांक राखी व्यवस्थापन गरेको सुपरिवेक्षण गरी नियन्त्रित गर्नुपर्नेछ । प्लास्टिकजन्य फोहरलाई सफा र सुरक्षित तरिकाले संकलन गर्ने, त्यसरी संकलित भएको फोहरबाट प्रदूषण र चुहावट नहुने गरी सुरक्षितसाथ प्रशोधन केन्द्रसम्म ढुवानी गर्ने व्यवस्था गर्नुपर्छ ।विभिन्न खालको प्लास्टिकको वर्गीकरण, भण्डारण र प्रशोधन गर्ने कामलाई प्रोत्साहन गर्ने, पूर्वाधार विकास र व्यवस्थापनका लागि आवश्यक लगानीमैत्री सहयोग गर्ने वातावरण बनाउन पनि अब ढिला गर्नु हुँदैन । प्लास्टिक संकलन तथा प्रशोधनका लागि कार्यरत व्यवसाय, कम्पनी तथा कामदारहरूको सीप र ज्ञानका लागि आवश्यक तालिम प्रदान गर्नुका साथै हौसला प्रदान गर्ने, करमा सहुलियत दिने काम सरकारका तर्फबाट गर्नु जरुरी छ ।प्लास्टिक कम्पनी तथा यससँग सम्बन्धित व्यवसाय गर्दा वातावरणमा प्रभाव कम गर्ने प्रयास, सामाजिक उत्तरदायित्व वहन गरेको, सुशासन कायम गरेको मूल्यांकन गरी सहुलियत तथा प्रोत्साहन गर्नुपर्छ । प्लास्टिक फोहर व्यवस्थापन निर्देशिका तयार गरी लागू गर्न पनि अब जरुरी भइसकेको छ ।–महर्जन एकीकृत सहरी विकास केन्द्रका कार्यकारी निर्देशक हुन् ।"
नागरिकता पाउन कहिलेसम्म संघर्ष ?,"आफ्नै देशभित्र अनागरिक भएकाहरूको दुःखको फेहरिस्त केलाउने हो भने धेरै दर्दनाक कथाहरू भेटिन्छन् । तिनै कथामध्येकी एक ‘केस स्टडी’ हुन्– सुर्जा देउवा । बाजुरामा जन्मिएकी उनी १२ वर्षको उमेरमा जनयुद्धमा होमिएकी थिइन् । गाउँका १० जनासँगै युद्धमा होमिएकामा ५ जना त सहिद नै भए । भाग्यले उनी बाँचिन् ।समय क्रममा सुर्जा गिरीले कृष्ण देउवासँग ‘पार्टी विवाह’ गरिन् । तर, जात व्यवस्थामा जकडिएको माइती पक्षले उनको विवाहलाई स्विकारेन । १६–१७ वर्षदेखि उनले माइती घरमा पाइला टेक्न पाएकी छैनन् । कलिलै उमेरमा दुई सन्तानकी आमा बनेकी सुर्जाका श्रीमान् मलेसिया गएको ११ वर्ष भयो । अहिले उनी न सम्पर्कमा आएका छन्, न त जिउँदो–मर्दो नै थाहा छ ।१६ वर्षको उमेरमा विवाह गरेकी सुर्जाले विवाह दर्ता र सामाजिक स्वीकृति नपाउँदा ३३ वर्षको उमेरसम्म नेपाली नागरिक भएको परिचय पाउनका लागि गरेको संघर्ष ज्यादै दर्दनाक छ । एक थान त्यही नागरिकता पाउनु नै अहिले उनका लागि लोकतान्त्रिक गणतन्त्रको सबैभन्दा ठूलो उपलब्धि भएको छ ।के यत्तिका लागि सुर्जाले ज्यानको बाजी थापेर जनयुद्ध लडेकी थिइन् त ? सुर्जाजस्ता परिवर्तनको शंखघोष गरेर हिँडेका अन्य हजारौं लडाकुको नियति अहिले कस्तो होला ? ती योद्धाकै काँधमा बन्दुक राखेर यो परिवर्तन सम्भव बनाएको नेतृत्वले यसबारेमा कहिले सोच्ने होला ? अहिलेको यक्ष प्रश्न हो यो ।वास्तवमा सुर्जाहरूले ज्यानको बाजी थापेर लडेको लडाइँ सानोतिनो थिएन । मृत्युलाई हत्केलामा राखेर लडेकै कारण अहिलेको लोकतान्त्रिक गणतन्त्र सम्भव बनाएका सुर्जाहरूले एक थान नागरिकताका लागि लडेको युद्ध बन्दुक बोकेर हिँड्दाभन्दा भयंकर छ ।सुर्जाहरूले किशोर उमेरमै काँधमा थ्री नट थ्री राइफल, कम्मरमा माइन र हातमा ग्रिनेट बोकेर अहिले हामीले वैशाख ११ मा मनाइरहेको वैभवशाली लोकतन्त्र दिवसको जग बसाल्न हरसम्भव कोसिस गरेका थिए । पलपल मृत्युको सन्त्रास बोकेर अहिले हामीले मनाइरहेको जेठ १५ को गणतन्त्र दिवसको पहेली तय गरेका थिए । तर यी सुर्जाहरूको योगदानको बही खाता तयार गर्न लोकतन्त्र र गणतन्त्रको ठेक्का लिनेहरू तयार छन् त ? अहिलेको अर्को प्रश्न यो पनि छ ।जनयुद्धका क्रममा सुर्जाजस्ता हजारौंको जीवनमा प्राप्ति गर्नुपर्ने केही चीज थिएन । सिर्फ थियो त लोकतान्त्रिक गणतन्त्र । त्यही सपना प्राप्तिका लागि युद्ध मैदानमा होमिएका हजारौं योद्धाबीच सुर्जाको भेट भएको थियो, सहयात्री कृष्ण देउवासँग । युद्धका क्रममा सहयात्री बनेका सुर्जा र कृष्णबीच पार्टी नेतृत्वले ‘जनवादी विवाह’ गरिदियो । तर जनवादी विवाह गराइदिएको नेतृत्व अहिले कहाँ छ ? मलेसियामा बेपत्ता कृष्ण र कुखुरा फार्ममा काम गरिरहेकी सुर्जाले सोधिरहेको प्रश्न अहिले यही हो ।जनयुद्ध सकिएपछि देश नयाँ शासकीय व्यवस्थामा गयो । देशमा भएको बेथिति, विसंगति, अन्याय, अत्याचारका विरुद्ध बोल्नुपर्छ भन्ने सोच जनतामा हाबी भयो । सुर्जा र कृष्णले अढाई–अढाई लाख पाए । राज्यले दिएको अढाई लाख अनुदानले सुर्जा र कृष्णको बलिदानको मूल्य तिर्न सक्थ्यो त ! अढाई लाख अनुदानले भविष्य नै गुमराहमा पारिसकेका उनीहरूको जीवन कहाँ सुलभ हुन्थ्यो र ! फलस्वरूप राज्यले दिएको अनुदान सकियो । बालबच्चा पाल्नुपर्ने विवशता र कर्तव्य निर्वाह गर्नुपर्ने बाध्यतामा कृष्ण विदेश पलायन भए । तर, विदेश गएका कृष्ण सम्पर्कविहीन भए ।कुनै समय काँधमा बन्दुक र हातमा ग्रिनेट बोकेर हिँडेकी सुर्जा अहिले कोखिलामा घाँस र दाउरा च्यापेर हिँडिरहेकी छन् । यो उनको जीवनको तीतो सत्य हो । एउटा नागरिक भएको परिचय पाउनकै लागि उनले लडेको अर्को जनयुद्धको कारक को हो ? सायद उनकै नेतृत्व हो । तर, सँगै अर्को प्रश्न उब्जिन्छ, यो देशको नागरिक हुन सक्षम व्यक्ति को हो त ? त्यसको हिसाब यो व्यवस्थाले गर्छ कि आममानिसको चेतनाले ?२०७४ सालको स्थानीय निर्वाचनमा उनको पालिका पुनर्वास नगरपालिका–९ मा माओवादी केन्द्र विजयी भएको थियो । आफ्नो पार्टी विजयी हुँदा पनि सुर्जाले नागरिकता पाउन सकिनन् । यसको एकै कारण थियो, उनलाई गाउँलेले स्विकारेका थिएनन् ।कृष्णका दाजु–भाउजूले पनि साथ दिएका थिएनन् । सन्तानहरू हुर्कंदै थिए । सयौं पटक वडा कार्यालय धाइन् तर कहिले विवाह दर्ता भएन, कहिले के भएन भनेर उनलाई नागरिकता नदिएर प्रशासनले हेलाहोचो गरिरह्यो । जबकि एउटा नागरिकको हिसाबले नागरिकता पाउनका लागि उनका दुई सन्तान नै काफी थिएनन् र !उक्त वडामा २०७९ को स्थानीय तह निर्वाचनमा पनि माओवादी केन्द्र नै विजयी भयो । स्थानीय सरकारमा मात्रै होइन, यो देशको प्रधानमन्त्री नै ‘सुर्जाका सुप्रिमो’ अर्थात् पुष्पकमल दाहाल बने । सुर्जाको अनवरत लडाइँ देखेपछि गाउँलेले पनि सुर्जासँग हार खाए । नागरिकता बनाइदिन पर्‍यो भनेर वडालाई दबाब दिए ।यत्तिकैमा गाउँलेले सुर्जालाई माओवादी केन्द्रको नगरस्तरीय बैठकमा आएर आफ्ना कुरा राख्न भन्यो । उनले रोस्ट्रममा उभिएर आँखाभरि आँसु झार्दै आफ्नो कथा सुनाइन् । बैठकमा सुर्जाका जेठाजु पनि उपस्थित थिए । सुर्जाको परिचय खुल्दै जाँदा पार्टीले उनका जेठाजु र वडाध्यक्षलाई स्पष्टीकरण सोध्यो । त्यसपछि उनीहरू नागरिकता बनाइदिन तयार भए । छरछिमेकको रोहवरमा कृष्णसँग सुर्जाको विवाह भएको पुष्टि गरिदिएसँगै उनले नेपाली नागरिकता पाइन् ।इतिहास भन्छ– क्रान्ति सजिलो छैन । सुर्जा र कृष्णको संघर्षले भन्छ– जति नै ठूलो क्रान्ति गरे पनि भुइँमान्छेको जीवनमा केही बदलाव आउँदैन । वास्तवमा एउटा नागरिकताका लागि सुर्जाले गरेको संघर्ष कम पीडादायी र दर्दनाक छैन । यस्ता कति सुर्जाहरू होलान्, जसले अहिले पनि अनागरिक भएर जीवन बिताइरहेका छन् र नेतृत्वप्रति सोधिरहेका छन्, ‘नेपाली नागरिक भएको परिचय पाउनकै लागि अझै कति संघर्ष गर्नुपर्ने हो ?’"
भुइँमान्छे बिर्सिएको बजेट,"मुलुकको विकास, आर्थिक समृद्धि, उत्पादन वृद्धि, रोजगारी सिर्जना, भ्रष्टाचार नियन्त्रण र सुशासनजस्ता विषयहरूको सम्बोधन हुने जनमुखी बजेट जनताको अपेक्षा थियो । तर आर्थिक वर्ष २०८२/०८३ मा सरकारले ल्याएको बजेटले त्यस्तो अनुभूति दिन सकेन ।बजेट अर्थ राजनीतिक दस्ताबेज हो, जनतालाई डेलिभरी दिने अन्तिम औजार हो । तर बजेटले ‘पोलिसी डिपार्चर’ गर्न सकेन । बजेटमा व्यक्त प्रतिबद्धताहरू पूरा गर्ने ठोस आधारहरू छैनन् । ‘भिजिनरी’ हुनुपर्ने बजेट ‘रियाक्टिभ’ भयो । कमजोर जगमा उभिएको यो बजेटले जनतालाई आशा, भरोसा र समृद्धिको मार्गचित्र दिन सक्दैन भन्ने देखिएको छ ।सरकारले ६ खर्बको घाटा बजेट ल्याएको छ । चालु बजेट शतप्रतिशत खर्च हुने, पुँजीगत खर्चमा सुस्तता हुँदा मुद्रास्फीति बढ्ने र आन्तरिक ऋणको अंश बढ्दा एकातिर जनतालाई बढी करको भार बढ्ने अर्कातिर राज्यको ऋणको भारसमेत उच्च भएर समष्टिगत आर्थिक स्थायित्वमा चुनौती आउने देखिन्छ ।सेवा प्रवाह, सुशासन र भ्रष्टाचार नियन्त्रण प्राथमिकताको अन्तिममा छ । यति बेला चरम भ्रष्टाचार, अनियमितता, बेथिति, ढिलासुस्ती, कमिसनतन्त्र मौलाएको छ । भ्रष्टाचार नगर्ने र गर्न नदिने कुरा भाषणमा सीमित भयो । कुशासनको जाँतोले जनता थिचिएका छन् । तर भ्रष्टाचार नियन्त्रण र सुशासनका ठोस कार्यक्रम बजेटमा आएन ।यो बजेट संविधानले लिएको मूल लक्ष्य तथा उद्देश्यबाट विचलित देखिन्छ । बजेटको मुख्य प्राथमिकता गणतन्त्रको अनुभूति दिने र समाजवादका आधार निर्माण गर्ने हुनुपर्थ्यो । तर गणतन्त्रको संवर्द्धन र समाजवादको तयारीका लागि कुनै सोच, लक्ष्य, प्रतिबद्धता र त्यसअनुसारका कार्यक्रम आउन सकेनन् । सार्वजनिक क्षेत्रलाई प्राथमिकता दिनुपर्नेमा सार्वजनिक/सरकारी क्षेत्रलाई संकुचन गरेर निजी क्षेत्रलाई अन्धाधुन्ध बढावा दिइएको छ ।उत्पादन र रोजगारी बढाउने प्रस्ट कार्यक्रम छैन । समाजवादतर्फ जाने हो भने स्रोतको न्यायिक वितरणमा ध्यान दिनुपर्छ । शिक्षा, स्वास्थ्य, रोजगारी, बुढ्यौली र बालबालिकाजस्ता क्षेत्रमा राज्यको हस्तक्षेप तथा काम गर्न सक्नेलाई काम र नसक्नेलाई सामाजिक सुरक्षाको सुनिश्चितता हुनुपर्छ । लैंगिक उत्तरदायी र बालबालिकामैत्री बजेट आउनुपर्छ ।शिक्षा, स्वास्थ्यमा बजेट अनिवार्य रूपमा बढ्नुपर्ने, बढाइएन । एकातिर निजीकरणले शिक्षा महँगो भयो, आम जनताको पहुँचबाट टाढा भयो, अर्कोतिर सामुदायिक शिक्षाको गुणस्तर बढाउनेमा सरकारको प्राथमिकता भएन । शिक्षामा विनियोजित कुल बजेटमध्ये ७० प्रतिशत व्यावसायिक/प्राविधिक शिक्षामा लगाउनुपर्नेमा त्यसो भएको छैन । शिक्षा परम्परागत सोचबाट प्रभावित छ ।समयको मागअनुसारको मानव संसाधन विकास गर्ने दृष्टि नै भएन । एआईलगायत नयाँ प्रविधिको विकासले आर्थिक क्रियाकलापमा तीव्रता ल्याउँछ, बजार प्रतिस्पर्धात्मक बनाउँछ । स्वास्थ्य क्षेत्रमा माफियाकरण छ । महँगो स्वास्थ्य सेवा जो सर्वसाधारण जनताका लागि आकाशको फलजस्तो हुन पुगेको छ । यसर्थ बजेटले समाजवादको दर्शन बिर्सेको छ, बाटो भुलेको छ ।यति बेला देशको मूल समस्या बेरोजगारी हो । समाजवादका कुरा गर्नु रोजगारीका कुरा नगर्नु ‘कुराले चिउरा भिज्दैन’ भनेजस्तै हो । उत्पादन र उत्पादकत्व वृद्धि, रोजगारी सिर्जना, राष्ट्रिय पुँजीको विकास तथा दलाल पुँजीवादको सिकन्जाबाट मुक्त स्वतन्त्र राष्ट्रिय आत्मनिर्भर अर्थतन्त्रको विकास गर्दै देशलाई समृद्धि र समाजवादतर्फ अघि बढाउने अहिलेको मूल राजनीतिक कार्यदिशा हो । त्यसबारे बजेटमा ठोस प्रतिबद्धता र कार्यक्रम छैन ।बेरोजगारीका कारण लाखौं बौद्धिक र ऊर्जाशील जनशक्ति विदेश पलायन भइरहेको छ । जसको असर देश विकासमा परेको छ । रोजगारीका लागि कृषि र उद्योगमा लगानी बढाउने र युवा पलायन रोक्ने कार्यक्रम चाहिएको हो । गाउँमा बाँझो जमिन आवाद गर्ने र युवालाई आधुनिक प्रविधिसहित उद्यमशीलतासँग जोडेर ‘हातमा काम र गोजीमा दाम’ आउने कार्यक्रम आवश्यक थियो ।हाम्रो अर्थतन्त्रको मेरुदण्ड कृषि नै हो । किसानले उत्पादन गरेको कृषि वस्तुको समर्थन मूल्य तोक्नु र उत्पादित कृषि वस्तुको बिक्रीको सुनिश्चितता अहिलेको आवश्यकता हो । बजेटमा धानलगायतका उत्पादनको समर्थन मूल्य तोक्ने, ती वस्तुको बजार अभाव भएमा खाद्य तथा व्यापार कम्पनीमार्फत खरिद गर्ने व्यवस्था मिलाउने’ कुरा सकारात्मक छ । तर कृषि क्षेत्रमा कम्तीमा १ खर्ब हुनुपर्नेमा बजेट घटाएर ५७ अर्बमा झारिएको छ । यसरी यो महत्त्वाकांक्षी संकल्प पूरा हुन असम्भव छ । कृषकलाई उत्पादनमा आकर्षित गर्न मल, बीउ, उपकरण, सिँचाइ, विद्युत्मा सहयोगका ठोस योजना आउन सकेनन् ।सरकार कृषि विकासका लागि अपरिहार्य आपूर्ति शृंखला, भण्डारण वा कृषि संसाधनमा पर्याप्त लगानी गर्दैन । किसानहरूका लागि मूल्य स्थिरीकरण कोष छैन । अर्कोतिर कृषिलाई कृषकसँग होइन, बिचौलियासँग जोडेको छ । दुई वर्षभित्र चामलमा आत्मनिर्भर हुने कुरा छ । सीमा क्षेत्रबाट धान बाहिर निर्यात रोक्न नसक्दा चामलमा आत्मनिर्भर कसरी हुन्छ ? जसको परिणाम फेरि खाद्यान्न संकट कायमै हुनेछ ।भूमिसम्बन्धी कानुन संशोधन गरी ‘भूमिहीन दलित, सुकुम्बासी र अव्यवस्थित बसोबासीको समस्या समाधान गरिने र पाँच लाख परिवारलाई जग्गाधनी प्रमाणपुर्जा उपलब्ध गराउने’ प्रतिबद्धता आएको छ । संवैधानिक हकअनुसार भूमिहीन दलित एवं वास्तविक सुकुम्बासी र जमिनबीचको समस्या समाधान गरिनुपर्छ । तर सुकुम्बासीका नाममा हुकुमवासीले जग्गा पाउने अवस्था आउनु हुन्न । अर्कोतिर कानुनको यही छिद्रबाट अव्यवस्थित बसोबासीका नाममा भूमाफिया र दलालहरूले जग्गा कब्जा गर्न नसक्ने प्रबन्ध गर्नुपर्छ ।बजेटले अर्थतन्त्रका तीनमध्ये एक पिलर सहकारी गायब गरिदिएको छ र एक गाउँ एक सहकारी, एक घर एक रोजगारीजस्ता नारा बिर्सिएको छ । पाँच लाखसम्मको बचत निक्षेप सुरक्षण गरिने, सहकारीको रकम अपचलन गर्नेको सम्पत्ति लिलाम बिक्री गरी प्राप्त रकम बचतकर्तालाई फिर्ता गर्ने बजेटका प्रतिबद्धता कार्यान्वयनको प्रतीक्षामा छन् सहकारीपीडितहरू ।देशको आर्थिक वृद्धिदर न्यून छ । विकास खर्च ३ खर्ब वरिपरि मात्र छ । जबकि बजेट २० खर्ब हाराहारी पुग्न लागिसक्यो । कोभिडपछि ओरालो लागेको अर्थतन्त्र उठाउन नीतिगत फड्को मार्ने गरी दिशानिर्देश गर्न सकिन्थ्यो । उही कर्मकाण्डी र जनतालाई निराशा बाँड्ने बजेट ल्याइयो, लगानीमुखी र नतिजामुखी बजेट आएन । पुँजीगत खर्चका लागि विश्वासिलो स्रोत छैन ।राजस्व संकलन लक्ष्यअनुसार हुन सकेको छैन । विगतमा अनुदानको उपयोग ४२–४८ प्रतिशतसम्म र बाह्य ऋणको उपयोग ४८–५६ प्रतिशतसम्म हुने गरेको छ । अनुदानको अंक घट्दो छ । कुल ऋणमा आन्तरिक ऋणको अंश बढ्दै छ । चालु खर्चका लागि पनि आन्तरिक ऋणको प्रयोग र ऋणको ब्याज तिर्न ऋण परिचालन गर्ने अवस्था अर्थतन्त्रको दृष्टिले घातक छ । सरकारले काम गरेको भुक्तानी र कोभिडको बिमाबापतको रकमसमेत दिन सकेको छैन । यसरी थला परेको अर्थतन्त्र उठाउन र ‘समृद्ध नेपाल सुखी नेपाली’ को आकांक्षा कसरी पूरा होला ?बजेटले २०३० सम्ममा नेपाललाई मध्यम आय राष्ट्रको स्तरमा पुर्‍याउने लक्ष्य र २०२६ मा विकासोन्मुख राष्ट्रमा स्तरोन्नति भएपछि आउने सम्भावित चुनौती र अवसरको सम्बोधन गर्ने ठोस नीति पहिचान गर्न सकेको छैन । यति बेला जनताको ढाड सेक्ने कर प्रणाली छ ।बन्दुक किन्दा र बच्चाको भोटो किन्दा एउटै दरमा कर लाग्छ, यहाँ सामाजिक न्याय मरेको छ । भारतमा नागरिकलाई राहत दिने उद्देश्यले वार्षिक १२७५ लाखसम्मको आयमा कर छुट गरिएको छ जुन नेपालको २० लाख बराबर हुन्छ । तर नेपालमा ५/६ लाखसम्म मात्र कर छुट दिइएको छ । डिजिटल कारोबारमा भ्याट छुट दिनु ठीक छ ।यो आयातमुखी बजेटले सीमित घराना, आयात व्यापारी तथा पैसा विदेश पठाउने बिचौलिया दलाललाई कर छुट गरेको छ । प्रगतिशील कर प्रणाली लागू गर्नु र राजस्व प्रशासनमा सुधार गर्नु अति जरुरी थियो, त्यस्ता कार्यक्रम बजेट छैनन् । मूल्य अभिवृद्धि करमा कम्तीमा दुई वटा दर लगाउँदा आर्थिक उपार्जन र सामाजिक न्याय दुवै हुन्छ । किस्तामा कर तिर्ने व्यवस्था गर्ने हो भने धेरै कर संकलन गर्न सकिन्छ । भ्रष्टाचार र घुसखोरी नियन्त्रण गर्न डिजिटल कारोबारलाई बढाउनुपर्छ ।पर्यटन पूर्वाधारमा सहयोग गर्नुपर्नेमा रिसोर्ट होटलमा १० वर्ष कर छुट गरेर व्यापारीलाई नै फाइदा दिने काम गरिएको छ । पर्यटकहरू आकर्षित गर्नका लागि उनीहरूलाई लगाइएको ४ लाख ५० हजारको सीमा हटाउनुपर्ने थियो । ढलापडा काठ लिलाम गर्ने र भन्सार तथा सिंहदरबारलगायत सरकारी कार्यालयमा थुपारिएका गाडीलाई व्यवस्थापन गरेर आम्दानी बाँध्न सकिन्थ्यो ।अहिले करिब पचास लाख नेपाली बाहिर छन् र जीडीपीमा रेमिट्यान्सको योगदान ३५ प्रतिशत छ । भोलि तिनीहरू देश फर्किएर रेमिट्यान्स बन्द हुने अवस्थामा नेपालको अर्थतन्त्रले भोग्नुपर्ने चुनौतीको सामना गर्ने दूरदृष्टि यो बजेटमा छैन । आम्दानीका स्रोत साँघुरिएको अवस्थामा विप्रेषणलाई सन्तुलनमा राख्ने गरी दिगो विकल्प खोज्नुपर्नेछ । विप्रेषण आप्रवाहलाई तात्कालिक आवश्यकताका लागि प्रयोग गर्नुपर्नेमा अर्थतन्त्र सम्पूर्ण रूपमा त्यसैमा निर्भर गराइएको छ । यो उल्टो बाटो हो ।यो बजेटमा ‘आफ्नो गाउँ आफैं बनाऔं’ जस्तो समाजवादी मोडेलको जनमुखी विकास कार्यक्रम राखिएन । बजेटले स्वच्छ ऊर्जा क्षेत्रलाई रणनीतिक सम्पत्तिका रूपमा हेरेन । ऊर्जा उद्योगहरूमा आधारित ‘इकोसिस्टम’ निर्माण गर्ने कुनै योजना छैन । यातायात पूर्वाधार सम्बन्धमा पूर्वपश्चिम राजमार्गहरूको काम सम्पन्न गर्ने र अब उत्तर–दक्षिण ‘इकोनोमिक करिडोर’ हरूलाई प्राथमिकता दिनुपर्छ । स्मार्ट सिटी, सहरीकरण, आधुनिक आर्थिक विकासको पिलर हो जुन विषय बजेटको प्राथमिकतामा पर्न सकेन ।१८ वर्षदेखि ४० वर्षबीचको पुस्ताले कस्तो कार्यक्रम र बजेट चाहन्छन्, ध्यान पुग्न सकेन । ‘जेन जी’ अर्थात् युवा पुस्तालाई प्रोत्साहित गर्ने र उद्यमशीलतामा सहयोग गर्ने नीति लिनु जरुरी थियो । युवा केन्द्रित ‘स्टार्ट–अप’ कार्यक्रमको बजेट घटाइएको छ । यो कार्यक्रमको नतिजाबारेमा अध्ययन र समीक्षा गर्नुपर्छ । युवा पुस्तालाई प्रविधिसँग जोड्नु अनिवार्य छ । एआई र डिप लर्निङमा अघि बढिसकेको नयाँ पुस्ताको चाहना र आकांक्षालाई सम्बोधन गर्ने नयाँ कार्यक्रम आउनुपर्थ्यो ।उच्च राजनीतिक नेतृत्व वर्ग दलाल पुँजीवादमा चुर्लुम्म डुबेको आजको अवस्थामा समाजवादी चरित्रको बजेट र बजेटले नयाँ सिफ्ट गर्ने परिकल्पना गर्न सकिँदैनथ्यो । बजेटले श्रमजीवी वर्गको कुरा गर्दैन । न बजेटको प्राथमिकतामा समुदाय, समूह, सहकारी छ, न गरिबीको रेखामुनिका किसान मजदुरको जीवनस्तर उठाउने ठोस योजना नै ।यो बजेट आम नागरिक, गरिखाने तल्लो वर्ग, उपभोक्ता, विद्यार्थी, साना उद्योगी, व्यापारी, व्यवसायीमैत्री छैन । बजेट आयातमुखी व्यापारी, दलाल, बिचौलिया, माफिया, कमिसनखोरहरू र दलाल पुँजीपतिको हित स्वार्थकेन्द्रित छ । उपेक्षित, उत्पीडित वर्ग, क्षेत्र, समुदाय बजेटको बहिष्करण र वञ्चितीकरणमा परेका छन् । बिचौलिया र व्यापारी खुसी हुने, जनता दुःखी हुने यो बजेट ‘जनमैत्री’ छैन । बजेटले ‘भुइँमान्छे’ बिर्सिएको छ ।"
‘राइड सेयरिङ’ ले कमजोर बनाएको संघीयताको ‘राइट सेयरिङ’,"संघीय लोकतान्त्रिक गणतन्त्र नेपालको संविधानअनुसार २०७४ मा आमनिर्वाचन सम्पन्न भएपछि तीन तहका सरकारले आ–आफ्नो अधिकार र जिम्मेवारी अभ्यास गर्दै आएका छन् । संघीयता भनेको तीन तहका सरकारले शासन गर्नु मात्र होइन, उनीहरूको क्षेत्रीय आवश्यकता र अधिकारअनुसार नीति निर्माण र कार्यान्वयन गर्ने स्वतन्त्रता पाउनु पनि हो ।तर, नेपालमा संघीय सरकारमा रहने मुख्य राजनीतिक दलको केन्द्रीकृत मानसिकता नबदलिएका कारण संघीयताकै मर्ममाथि बारम्बार प्रहार भइरहेको छ । पछिल्लो संस्करण हो– संघीय सरकारको हस्तक्षेपपछि गण्डकी प्रदेशले ल्याएको ‘राइड सेयरिङ’ नियमावली स्थगित हुनु ।संविधानको भाग ५ को धारा ५६ देखि ६० सम्म राज्यको संरचना र राज्यशक्तिको बाँडफाँटसम्बन्धी स्पष्ट व्यवस्था छ । त्यहाँ संघ, प्रदेश र स्थानीय तीन तहको शासकीय सरंचनाको स्पष्ट विभाजन र अधिकारबारे उल्लेख छ । ती अधिकारलाई संविधानको अनुसूची–५ देखि ९ सम्म अझ स्पष्ट गरिएको छ ।जसअनुसार कानुन र नीति निर्माण, कानुन कार्यान्वयनदेखि सार्वजनिक सेवा वितरणलगायतका क्षेत्रमा संघ, प्रदेश र स्थानीय तहलाई स्वतन्त्र रूपमा काम गर्ने अधिकार छ । तर व्यवहारमा यी अधिकार प्रयोग गर्न अझै पनि प्रदेश र स्थानीय तहले पाएका छैनन् । काम गर्न खोज्दा कि त संघीय कानुन बाधक बनिरहेका छन्, कि संघीय सरकारको हस्तक्षेप भइरहेको छ ।अहिले गण्डकी प्रदेशले आफ्नो प्रादेशिक आवश्यकताअनुसार सार्वजनिक यातायात प्रणालीलाई व्यवस्थित गर्न ‘राइड सेयरिङ’ सेवा नियमित गर्न चाहेको थियो । यसका लागि प्रदेशसभाले २०७६ मै बनाएको ऐनका आधारमा अहिले नियमावली जारी गरेको हो ।संघीय सरकारले त यातायातसम्बन्धी कानुनसमेत ल्याउन सकेको छैन । प्रदेश सरकारले ल्याएको कानुन र नियमावलीको प्रतिरक्षा गर्नुको साटो यातायात व्यवसायीको सिन्डिकेटसामु घुँडा टेकेर संघीय सरकारले प्रदेशको नियमावली स्थगित गर्न पत्र पठायो । त्यही पत्रका आधारमा प्रदेशले नियमावली स्थगित गरेको छ । संघले प्रदेशको कानुन स्थगित गर्न सिन्डिकेटधारी यातायात व्यवसायीसमक्ष सहमति गर्ने र त्यही सहमतिलाई मानेर प्रदेशले आफ्नो कानुन थाती राख्नु दुवै स्वास्थ्यवर्द्धक अभ्यास होइनन् ।विगतमा पनि बागमती सरकारले प्रदेश सेवा आयोग गठन, लुम्बिनी सरकारले कृषि विश्वविद्यालय स्थापना र मधेश सरकारले वनको अधिकार प्रयोग गर्न खोज्दा संघले हस्तक्षेप गरेको थियो । अझ, प्रदेशको नामकरणकै सम्बन्धमा समेत प्रदेशसभालाई राजनीतिक निर्देशन दिने अभ्यास नभएको होइन । प्रदेशसभाको दुई तिहाइले वैधानिक रूपमा नाम स्वीकृत गरे पनि त्यही नामबारे केन्द्रमा राजनीतिक सहमति भएपछि प्रदेशसभामा प्रक्रिया मात्र पुर्‍याइएको थियो ।राजस्व बाँडफाँटको विषय त झन् स्थानीय तह, प्रदेश र संघबीच सधैंको कलहको बीउ बनिरहेकै छ । यी सबै घटनाक्रममा संघ हाबी हुँदै आएको छ । प्रदेश र स्थानीय तहलाई निरीह बनाइएको छ । संघीय निजामती विधेयक, संघीय प्रहरी विधेयक, विद्यालय शिक्षा विधेयक संघीय संसद्मा वर्षौंदेखि अलपत्र छन् ।संघीय कानुन बनेपछि मात्र प्रदेश र स्थानीय तहले यसबारे आफ्ना कानुन बनाउने स्पष्ट व्यवस्था संविधानमा छ । तर, त्यो व्यवस्थाअनुसार संघले कानुन पास नगर्दा प्रदेश र स्थानीय तहले काम गर्नै पाएका छैनन् । संघीय संसद्मा अलपत्र परेका यस्ता विधेयकहरू अघि बढाएर प्रदेश र स्थानीय तहलाई सहजीकरण गर्नुको सट्टा उल्टै प्रदेशहरूले आफ्नो अधिकार क्षेत्रका विषयमा गरिरहेका अभ्यासमा समेत केन्द्रबाट वक्रदृष्टि लगाउने काम भएको छ । यसले संघीयताको मर्म र अभ्यासमै कुठाराघात भइरहेको छ ।राणातन्त्र, राजतन्त्र, प्रजातन्त्र सबै कालखण्डमा नेपालले केन्द्रीकृत शासनको अभ्यास गर्‍यो । २०४७ पछिको प्रजातान्त्रिक कालखण्डमा विकेन्द्रीकरण भन्दै केही अधिकार तल स्थानीय निकायमा पुर्‍याइयो । तर, तल्लो तहका नागरिकले सुविधा पाउन सकेनन् । त्यसैले २०६३ पछि सुरु भएको गणतान्त्रिक शासनकालमा मुलुकलाई तीन तहको संघीय ढाँचामा बदली शासकीय अधिकार तल लैजाने संवैधानिक प्रबन्ध गरिएको हो ।शक्तिको केन्द्रीकरण भएपछि त्यसको विकल्पमा संघीय प्रणाली ल्याइएको तथ्यलाई बिर्सेर अहिले यो व्यवस्थाकै ‘डिजाइनर’ भनिएका दल, तिनका नेता र सरकार प्रमुखहरूले कमजोर बनाइरहेका छन् । संघीय सरकारले प्रदेश र स्थानीय सरकारलाई अधीनस्थ ठान्ने र सरकारको नेतृत्व गर्ने दलहरूले आफ्नो पार्टीको शाखाजस्तो व्यवहार गरिरहेका छन् ।प्रदेश र स्थानीय तहले स्वतन्त्र रूपमा काम गर्न थाले केन्द्रीय सत्ता कमजोर हुन्छ भन्ने मानसिकता छ । यस्तो सोच केन्द्रीकृत शासकीय संरचनाकै धङधङी हो । जसले संघीयताको जगलाई नै कमजोर पारिरहेको छ ।प्रदेश र स्थानीय तहलाई आवश्यक स्रोत, जनशक्ति, नीति निर्माणको अधिकार र कार्यान्वयनको स्वतन्त्रता नदिई उनीहरूले कसरी जनताको सेवा गर्न सक्छन् ? सबै निर्णय केन्द्रमै हुने हो भने प्रदेश र स्थानीय तहका नाममा अर्बौं रुपैयाँ खर्च गर्नुको अर्थ के रह्यो ? संघीयता केवल भूगोलको बाँडफाँट होइन, यो जनताको अधिकार र सहभागिताको संरचना हो भन्ने संघले बुझ्न ढिलाइ गर्नु हुन्न ।प्रदेश र स्थानीय तहलाई कामचलाउ र राजनीतिक स्वार्थका लागि प्रयोग गर्नु भनेको अन्ततः संघीय शासन प्रणालीलाई नै कमजोर बनाउनु हो । संघीय सरकार स्वयं प्रदेश सरकारले ल्याएको नियमावली स्थगित गर्न सिन्डिकेट वा अन्य कुनै पक्षसँग सम्झौता गर्दै हिँड्छ भने प्रदेशले स्वीकार गर्ने कि नगर्ने ? गण्डकीको ‘राइड सेयरिङ’ प्रकरणले संघीयताको ‘राइट सेयरिङ’ (अधिकार बाँडफाँट) को मर्मलाई पनि कमजोर बनाएको छ ।संघीयता कमजोर भएको संघीय सरकारको हैकमले मात्र होइन, आफ्नै अधिकारलाई पनि अवमूल्यन गर्ने प्रदेशको प्रवृत्तिले पनि यसमा सहयोग गरेको छ । ‘राइड सेयरिङ’ प्रकरणले पनि यही तथ्यलाई प्रस्ट पारेको छ । यसरी अधिकारमा अतिक्रमण गर्ने र गर्न दिने दुवै प्रवृत्तिलाई निरुत्साहित गर्नुपर्छ । संघीय अधिकारलाई संविधानको पानामा मात्र सीमित गर्ने होइन, अभ्यासमा पनि जीवन्त बनाउनुपर्छ ।"
ओपन जुडोमा मनिता र दिलकुमारी विजयी,"काठमाडौँ — सञ्जित डंगोल, प्रमोद मण्डल, मनिता श्रेष्ठ प्रधान र दिलकुमारी छन्त्यालले ओपन जुडो च्याम्पियनसिपमा बेस्ट अफ दी बेस्टमा उपाधि जितेका छन् ।बहुउद्देश्यीय मार्सल आर्ट्स सेन्टरमा भएको प्रतियोगितामा नेपालका उत्कृष्ट ९ टिम एपीएफ, क्लोज प्रोटेक्सन जुडो डोजो (सीपीजे), एमएमएसी, नेपाल पुलिस क्लब, प्रिजनर्स असिस्टेन्स मिसन (प्याम), प्राइम जुडो डोजो (पीजेडी), पारा जुडो डोजो (नेपाल सेना), त्रिभुवन आर्मी क्लब र रसुवासहित दुई विदेशी त्रि–फोर्स जुडो क्लब (भुटान) र जुडो क्लब रिज्मोन्ड जुडो (नेदरल्यान्ड्स) को पनि सहभागिता थियो ।महिला ५७ केजीमुनि तौल समूहमा पुलिसकी मनिताले प्राइम जुडोकी पेमा याङ्जी शेर्पालाई हराएर पहिलो स्थान हासिल गरिन् । पुलिसकी प्रतिभा पुलामी मगर र एपीएफकी रत्ना तामाङ संयुक्त तेस्रो भए ।महिला ७८ केजीमुनि तौल समूहमा दिलकुमारीले आर्मीकी निर्मला घर्ती मगरलाई हराइन् । पुलिसकी निशा चौधरी र आर्मीकी सविना श्रेष्ठ तेस्रो भए ।पुरुष ७३ केजीमुनि तौलमा एपीएफकी प्रमोदले स्वर्ण जिते । उनले रसुवाका सुनिल नगरकोटीलाई हराए । धीरेन्द्र थारु र भुटानका तान्दिन वाङचुक तेस्रो भए ।एक सय केजीमुनि तौल समूहमा शीर्ष दुई स्थानमा पुलिसका सञ्जित र मधु रोका मगर रहे । पुलिसका धनबहादुर आले र आर्मीका राजेश चौधरी तेस्रो भए ।विजेता खेलाडीलाई नेपालका लागि फ्रान्सेली राजदूत भर्जिनी कोर्टेवाल र नेपाल जुडो संघका अध्यक्ष दीपकहर्ष वज्राचार्यले पुरस्कृत गरे ।"
इन्टरनेसनल एथलिट फोरममा नेपालबाट सन्तोषी,"काठमाडौँ — ओलम्पियन धाविका सन्तोषी श्रेष्ठले १२ औं इन्टरनेसनल एथलिट फोरममा भाग लिने भएकी छन् । इन्टरनेसनल एथलिट फोरम बुधबार र बिहीबार स्विट्जरल्यान्डको लुजान सहरमा आयोजना हुँदै छ ।धाविका सन्तोषीलाई नेपाल ओलम्पिक कमिटी (एनओसी) का अध्यक्ष जीवनराम श्रेष्ठले आइतबार बिदाइ गरे । एनओसीका उपाध्यक्ष अशोक वज्राचार्य, एनओसीका सचिव रामकृष्ण श्रेष्ठ र एनओसीका कार्यकारी सचिव सुजनलाल श्रेष्ठलगायतले पनि धाविका श्रेष्ठलाई शुभकामना दिए ।जेठ १७ मा १३ औं कान्तिपुर हाफ म्याराथन जितेकी सन्तोषीले शनिबार हेरिटेज काठमाडौं २५के रेस जितेकी थिइन् । गत वर्ष भएको पेरिस ओलम्पिकमा उनले म्याराथनमा सहभागिता जनाएकी थिइन् ।"
स्कटल्यान्डद्वारा नेपाललाई विशाल लक्ष्य,"डन्डी, स्कटल्यान्ड — कप्तान रिची बेरिङटनको शतकमा स्कटल्यान्डले विश्वकप क्रिकेट लिग–२ मा आइतबार नेपाललाई ३ सय २४ रनको लक्ष्य दिएको छ । बेरिङटनले १ सय २ रन बनाएपछि टस जितेर ब्याटिङ रोजेको स्कटल्यान्डले डन्डीको फोर्टहिलमा निर्धारित ५० ओभर खेलि ६ विकेट गुमाई ३ सय २३ रन बनाएको हो ।बेरिङटनले एकदिवसीय अन्तर्राष्ट्रियमा आफ्नो छैटौं शतक बनाएपछि स्कटल्यान्डले नेपाललाई बलियो चुनौती तेर्स्याउन सफल भएको हो । आफुले सामना गरेको पहिलो बलमै एलबीडब्लु आउट हुनबाट जोगिएका बेरिङटनले १ सय १४ बलको इनिङ्समा ६ चौका र ४ छक्का प्रहार गरे । माइकल लिस्कसँग तेस्रो रन लिने प्रयासमा उनी रनआउट भएका थिए ।करण केसीले ६ ओभर भित्र ओपनर जर्ज मुन्सीलाई शुन्य र ब्रान्डन म्याकमुलेनलाई ५ रनमा आउट गरि नेपाललाई उत्कृष्ट सुरुआत दिलाएका थिए । त्यसपछि बेरिङटन र चार्ली टिएरले तेस्रो विकेटमा १ सय २७ बलमा ९४ रनको महत्वपूर्ण साझेदारी गरे । ओपनर टिएरले नेपालविरुद्ध लगातार दोस्रो अर्धशतक बनाए ।यसै शृंखलामा नेपालविरुद्धको पहिलो खेलमा पनि ८० रन बनाएका टिएरले ६५ बल खेल्दै ६८ रन जोडे । उनले कुल ९ चौका प्रहार गरे । ललित राजवंशीले टिएरलाई बोल्ड गरी यो साझेदारी तोडेका थिए । पछिल्ला दुई खेलमा अर्धशतक बनाएका फिन्ले म्याकक्रिथ १७ रन बनाई दीपन्द्रसिंह ऐरीको बलमा उत्कृष्ट कट एन्ड बोल्ड भए । दीपेन्द्रले लगत्तै म्याथ्यु क्रसलाई १७ रनमा आउट गरि खेलमा नेपालको पकड बलियो बनाएका थिए ।तर त्यसपछि बेरिङटनले लिस्कसँग छैटौं विकेटमा ९३ बलमा १ सय २५ रनको ठोस साझेदारी गरे । सन्दीप लामिछानेको बलमा सोमपाल कामीले लिस्क १४ रनमा छाडेको क्याच नेपाललाई निकै महङ्गो पर्यो । लिस्क ६२ बलमा ९६ रन बनाई अविजित रहे । उनले १२ चौका र ३ चौका प्रहार गरे ।अन्तिम ओभरमा करणलाई लगातार तीन छक्का प्रहार गरेका मार्क वाट ९ बलमा २१ रन बनाई अविजित रहे । स्कटल्यान्डले अन्तिम ५ ओभरमा ६७ रन जोडेको थियो । ओपनिङ ५ ओभरको स्पेलमा २ मेडन राख्दै १९ रन खर्चेका करणले कुल ९ ओभरमा ७४ रन खर्चेर २ विकेट लिए । सोमपालले ९ ओभरमा ७५ र सन्दीपले १० ओभरमा ६९ रन खर्चन पुगे । दीपेन्द्रले ७ ओभरमा ३७ रन खर्चेर २ र ललितले १० ओभरमा ४१ रन खर्चेर १ विकेट लिए ।पहिलो २ खेल जितेको नेपाली टोलीमा कुनै परिवर्तन गरेको छैन । स्कटल्यान्डले म्याकेन्जी जोन्सलाई ‘डेब्यु’ गराइरहेको छ । उनले पछिल्लो वर्ष स्कटल्यान्डको यू १९ टोलीबाट खेल्दै आएका थिए । त्यस्तै चार्ली क्यासेल टोलीमा फिर्ता भएका छन् । गत वर्ष उनले डन्डीमै आफ्नो ‘डेब्यु’ मा ओमानविरुद्ध ५.४ ओभरमा २१ रन खर्चेर ७ विकेट लिएका थिए, जुन कुनै पनि खेलाडीको एकदिवसीय अन्तराष्ट्रिय ‘डेब्यु’ मा उत्कृष्ट बलिङ प्रदर्शन हो । जोन्स र क्योलले जास्पर डेभिडसन, ज्याक जार्भिसको स्थान लिएका छन् ।फोर्टहिलमा नेपालको यो तेस्रो खेल हो । नेपालले सोमबार यस शृंखलाको आफ्नो पहिलो खेलमा स्कटल्यान्डमाथि १ विकेटको अविश्वस्नीय विजय हात पारेको थियो । करण केसीले अविजित अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पुरा गर्दै एकदिवसीय अन्तराष्ट्रियमा अहिलेसम्मकै सवै भन्दा ठुलो रन लक्ष्य पछ्याएको थियो ।नेपालले बुधबार आफ्नो दोस्रो खेलमा आरिफ शेखको ७८ रनमा नेदरल्यान्ड्सलाई ५ विकेटले पराजित गरेको थियो ।१४ खेलमा नेपाल १० अंक जोडी सातौं स्थानमा छ । स्कटल्यान्डको १८ खेलमा २२ अंकसहित चौथो स्थानमा छ । अमेरिका २८, नेदरल्यान्ड्स २६ र ओमानको २४ अंकसहित शीर्ष ३ स्थानमा छ । आठ राष्ट्र सहभागि लिग २ को शीर्ष चार टोली विश्वकप छनोटमा पुग्ने छन् । नेपालले मंगलबार नेदरल्यान्ड्सविरुद्ध खेलेर यस लिग २ को यात्रा टुंग्याउने छ ।"
प्रधानमन्त्रीद्वारा निर्माणाधीन त्रिवि क्रिकेट मैदानको निरीक्षण,"काठमाडौँ — प्रधानमन्त्री केपी शर्मा ओलीले कीर्तिपुरस्थित त्रिभुवन विश्वविद्यालय क्रिकेट मैदानमा निर्माणाधीन प्यारापिट र फ्लडलाइट जडान कार्यको आइतबार स्थलगत निरीक्षण गरेका छन् ।प्रधानमन्त्री ओलीले कार्यभार सम्हालेपछि गत असार ३१ गते पहिलो निर्णयका रूपमा ३०० दिनभित्र उक्त क्रिकेट मैदानमा प्यारापिट र फ्लडलाइट जडान गर्ने घोषणा गरेका थिए । उनलाई उपप्रधान तथा सहरी विकासमन्त्री प्रकाशमान सिंह, सहरी विकास मन्त्रालयका सचिव गोपालप्रसाद सिग्देल, उक्त निर्माण कार्यको कार्यान्वयन निकाय संघीय सचिवालय तथा व्यवस्थापन कार्यालयका प्रमुख चक्रवर्ती कंठसहित निर्माण व्यवसायीले हालसम्मको कार्यप्रगतिबारे जानकारी गराएका थिए ।प्रधानमन्त्री ओलीले गत वैशाख २२ गते प्रधानमन्त्री तथा मन्त्रिपरिषद्को कार्यालय, सिंहदरबारमा डाकेर सम्बन्धित अधिकारी र व्यवसायीसँग कार्यप्रगतिबारे छलफल गरी आगामी दुई महिनाभित्र काम सक्न निर्देशन दिएका थिए । प्यारापिट र फ्लडलाइट जडान कार्यका लागि फरकफरक ठेकेदार कम्पनीसँग क्रमशः गत पुस १९ र २२ गते सम्झौता भएको थियो ।"
स्कटल्यान्डविरुद्ध नेपालको पहिला फिल्डिङ,"काठमाडौँ — (डन्डी, स्कटल्यान्ड)- स्कटल्यान्डले विश्वकप क्रिकेट लिग–२ मा आइतबार नेपालविरुद्ध पहिला ब्याटिङ गर्ने भएको छ । स्कटल्यान्डका कप्तान रिची बेरिङटनले टस जितेपछि डन्डीको फोर्टहिलमा पहिला ब्याटिङ गर्ने भएको हो ।पहिलो दुई खेलमा उच्च नतिजा निकालेका कारण नेपाल फेरि अर्को यस्तो नतिजा ल्याउनेमा विश्वस्त देखिन्छ । पहिलो दुई खेल जितेको नेपाली टोलीमा कुनै परिवर्तन गरिएको छैन ।नेपालबाट कप्तान रोहित पौडेल, आसिफ शेख, कुशल भुर्तेल, भीम सार्की, आरिफ शेख, दीपेन्द्रसिंह ऐरी, गुलशन झा, सोमपाल कामी, करण केसी, सन्दीप लामिछाने र ललित राजवंशी प्लेयिङ ११ बाट खेलिरहेका छन् ।स्कटल्यान्डले म्याकेन्जी जोन्सलाई ‘डेब्यु’ गराइरहेको छ । उनले पछिल्लो वर्ष स्कटल्यान्डको यू १९ टोलीबाट खेल्दै आएका थिए । त्यस्तै चार्ली क्यासेल टोलीमा फिर्ता भएका छन् । गत वर्ष उनले डन्डीमै आफ्नो ‘डेब्यु’ मा ओमानविरुद्ध ५.४ ओभरमा २१ रन खर्चेर ७ विकेट लिएका थिए, जुन कुनै पनि खेलाडीको एकदिवसीय अन्तराष्ट्रिय ‘डेब्यु’ मा उत्कृष्ट बलिङ प्रदर्शन हो । जोन्स र क्योलले जास्पर डेभिडसन, ज्याक जार्भिसको स्थान लिनेछन् ।फोर्टहिलमा नेपालले खेल्न लागेको यो तेस्रो खेल हो । नेपालले सोमबार यस शृंखलाको आफ्नो पहिलो खेलमा स्कटल्यान्डमाथि १ विकेटको अविश्वसनीय विजय हात पारेको थियो । करण केसीले अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पूरा गर्दै एकदिवसीय अन्तर्राष्ट्रियमा अहिलेसम्मकै सबैभन्दा ठूलो रन लक्ष्य पछ्याएको थियो ।नेपालले बुधबार आफ्नो दोस्रो खेलमा आरिफ शेखको ७८ रनमा नेदरल्यान्ड्सलाई ५ विकेटले पराजित गरेको थियो ।१४ खेलमा नेपालले १० अंक जोडी सातौं स्थानमा छ । स्कटल्यान्डको १८ खेलमा २२ अंकसहित चौथो स्थानमा छ । अमेरिका २८, नेदरल्यान्ड्स २६ र ओमानको २४ अंकसहित शीर्ष ३ स्थानमा छ । आठ राष्ट्र सहभागि लिग २ को शीर्ष चार टोली विश्वकप छनोटमा पुग्नेछन् ।स्कटल्यान्डले शुक्रबार नेदरल्यान्ड्सलाई ४४ रनले पराजित गरेको थियो । नेपालले मंगलबार नेदरल्यान्ड्सविरुद्ध खेलेर यस लिग-२ को यात्रा टुंग्याउनेछ ।"
सय मिटरमा अदित्य र गौरीलाई स्वर्ण,"काठमाडौँ — मधेश प्रदेशका अदित्य यादव र सुदूरपश्चिम प्रदेशकी गौरीकुमारी साउदले यु–१४ राष्ट्रिय विद्यालय खेलकुदअन्तर्गत एथलेटिक्सको १ सय मिटर दौडमा आइतबार स्वर्ण जितेका छन् । आदित्य छात्र तथा गौरी छात्रामा पहिलो भएका हुन् ।त्रिपुरेश्वरस्थित दशरथ रंगशालामा अदित्यले निर्धारित दूरी ११.६ सेकेन्डमा पूरा गरे । कर्णाली प्रदेशका सुरेन्द्र परियारले रजत तथा कोशी प्रदेशका अंकित ताजपुरीयाले कांस्य जिते ।राष्ट्रिय खेलकुद परिषद्को आयोजनामा भइरहेको प्रतियोगितामा गौरीले निर्धारित दूरी तय गर्न १४.६ सेकेन्ड समय खर्चिन् । कर्णालीकी गोमा शाहीले रजत तथा कोशीकी प्रकृति काफलेले कांस्य हात पारे ।छात्र ४ सय मिटर दौडमा गण्डकी प्रदेशका आयन राना पहिलो भए । उनले ५५.६ सेकेन्डमा दौड सकाए ।सुदूरपश्चिमका रोहित धामी दोस्रो तथा कोशीका प्रियान्शु शाह तेस्रो भए । सोही स्पर्धाको छात्रामा कर्णालीकी सुष्मा बुढा ६९.३ सेकेन्ड समयसाथ शीर्ष स्थानमा रहिन् । गण्डकीकी आराध्या चालिसे दोस्रो तथा बागमती प्रदेशीकी शिल्भी नागा तेस्रो बनिन् ।छात्र लङजम्पमा कर्णालीका सुरेन्द्र सुनार पहिलो भए । उनले ५.९८ मिटर जम्प गरे । कोशीका नितेश गच्छदार दोस्रो तथा सुदूरपश्चिमका मोहन परियार तेस्रो भए । उक्त स्पर्धाको छात्रामा ४.१७ मिटर जम्प गरेकी लुम्बिनीकी अनुजा थारु चौधरी पहिलो बनिन् । कर्णालीकी करुणा चन्द दोस्रो तथा कोशीकी प्रकृति काफ्ले तेस्रो भए ।जम्मा १२ स्पर्धा समावेश एथलेटिक्सको पहिलो दिन ६ स्वर्णका लागि प्रतिस्पर्धा भएकोमा कर्णालीले २ स्वर्ण जितेको छ । सुदूरपश्चिम, गण्डकी, मधेश र लुम्बिनीले समान १–१ स्वर्ण जितेका छन् ।"
उपमेयर कप खुला नकआउट भलिबलको उपाधि एभरेष्ट र मनकामनालाई,"तिलोत्तमा — रुपन्देहीको तिलोत्तमामा सञ्चालित उपमेयर कप खुला नकआउट भलिबल प्रतियोगिताको उपाधि एभरेष्ट र मनकामना युवा क्लबले जितेका छन् ।शनिबार सम्पन्न फाइनल प्रतिस्पर्धामा महिला तर्फ सहभागी ७ टिममध्ये एभरेष्ट माध्यमिक विद्यालयले उपाधि चुमेको हो । उसले कुँवरवर्ती इङ्लिस बोर्डिङ स्कुललाई २५–२२, २५–२०, २५–१५ को सेटमा हराएको हो । त्यस्तै, पुरुषतर्फ १२ टिम सहभागी भएकामा मनकामना युवा क्लब शुद्धोधनले जनज्योति क्लबलाई ३४–३२, १५–८ को सेटमा हरायो ।प्रथम भएका दुवै टिमले ६० हजार रुपैयाँसहित ट्रफी, मेडल र प्रमाणपत्र हात पारे । त्यस्तै, द्वितीय भएका कुँवर वर्ती र जनज्योति क्लबले जनही ४० हजार रुपैयाँ, मेडल र प्रमाणपत्र हात पारे । खेलमा महिलातर्फ सेन्ट जोसेफ इङ्लिस बोर्डिङ स्कुलले तृतीय स्थान हासिल गर्दै २० हजामा चित्त बुझायो । पुरुषतर्फ भने मणिमुकुन्द भलिबल क्लब तृतीय बन्यो ।प्रतियोगितामा महिलातर्फ जनज्योति बोर्डिङ स्कुल र पुरुषतर्फ न्यु होराइजनका खेलाडीले सान्त्वना स्थान प्राप्त गर्दै १० हजार रुपैयाँ पाए । खेलमा विधागत तर्फ उत्कृष्ट प्रदर्शन गर्ने खेलाडीलाई समेत नगद सहित सम्मान गरिएको थियो । पुरुषतर्फ बेस्ट डिफेन्डर मनकामनाका धन बहादुर थापा बने । वेस्ट सर्भरको उपाधि ललित ठकुरीले जिते । त्यस्तै, वेस्ट सेटर मनकामनाकै चित्र बहादुर थापा, वेस्ट स्पाइकर सोही क्लबका विसन रनपाल र अनुशासित खेलाडीको उपाधि मनकामनाकै दीप सुनारले हात पारे । जनज्योति का सुगम वि कले वेस्ट ब्लकरको उपाधि चुमे । उक्त कलबका खेलाडी सुचल विक उदीयमान खेलाडी बने भने मनकामनाका अदालत चौधरी सर्वोत्कृष्ट खेलाडीबाट पुरस्कृत भए । पुरुषतर्फ मनकामनाका झुपेन्द्र थारु बेस्ट कोच बने ।महिलातर्फ कुँवरवर्तीकी भारती विक बेस्ट सर्भर बनिन् । सोही विद्यालयकी दुर्गा गाहाले वेस्ट डिफेन्डर, सरु नेपालीले बेस्ट सेटरको उपाधि ीचुमे । खेलमा एभरेष्टकी निशा चौधरीले बेस्ट स्पाइकर, रितु पुनले अनुशासित खेलाडी, विनीता रानाले उदीयमान खेलाडी र मीना सुनारले सर्वोत्कृष्ट खेलाडी बनी पुरस्कार हात पारे भने कुँवरवर्तीकी रुचि थापा वेस्ट ब्लकर बन्न सफल भइन् । खेलमा एभरेष्टका अर्जुन घिमिरेले वेस्ट कोचको पुरस्कार पाए ।प्रतियोगी खेलाडीलाई पुरस्कार प्रदान गर्दै तिलोत्तमा नगरपालिकाका प्रमुख रामकृष्ण खांणले नगरपालीकाले खेल क्षेत्रमा गरेको लगानीले खेलाडी उत्पादन र नगरको नाम राष्ट्रभरि नै परिचित गराउने गरी अघि बढेको बताए । उनले खेलका माध्यमबाट पनि पालीका चिनिने भएकाले खेलाडीका लागि मैदान, सिकाई सामाग्री, प्रशिक्षकको व्यवस्थापन गर्दै विद्यालय, क्लबसँग सहजीकरण गरिरहेको जनाए ।उपप्रमुख जगेश्वदेवी चौधरीले जाडो मौसममै गर्नुपर्ने खेल सम्पन्न गर्न केही ढिलाइ भएको भएपनि खेलाडीले चासो दिएर सहभागिता जनाउनु खुसीको विषय भएको बताइन् । उनले यसबाट आफूहरूले खेलका लागि खेलाडीले मौका खोज्ने रहेछन् भन्ने बुझेको भन्दै जिल्लाभरिकै खेलाडीको उपस्थिति गराई खेल क्षेत्रलाई प्रोत्साहन गर्न प्रतियोगिता गरिएको बताइन् । उनले आगामी बजेटमा थप विनियोजन गर्न मिल्नेगरीपैसा छुट्याएर खेल को विकासमा लाग्ने बताइन् ।कार्यक्रममा बोल्दै प्रमुख प्रशासकीय अधिकृत नारायण अर्यालले पालीकाले हरेक वडामा एक खुला मैदान बनाएर हरेक विधामा खेलाडी उत्पादनको लक्ष्य लिएको बताए । उनले आगामी बजेटमा यस विषयलाई समेट्न सकिए हरेक क्षेत्रमा अब्बल बन्दै गएको तिलोत्तमा खेलमा पनि उत्कृष्ट साबित हुन समय नलाग्ने जनाए । अहिलेका बालबालिका, युवाले खेलबाट पनि केही हुन्छ है भन्ने बुझेकाले खेलको विकास आवश्यक रहेको उनले जनाए ।तिलोत्तमा नगर खेलकुद विकास मितिका संयोजक लोक पुनले भलिबल, फुटबल, क्रिकेट, ब्याडमिन्टन, कराँते जस्ता खेल क्षेत्रमा भइरहेको लगानीले राम्रो खेलाडी पालिकाभित्र रहेछन् भन्ने दृश्य देखाएको बताए । उनले यिनै खेलाडीलाई प्रोत्साहन गर्दै नयाँ खेलाडी खेलमा लाग्ने वातावरण बनाउन आफू र समितिका पदाधिकारी लाग्ने बताए ।उपमेयरकप नकआउट खुला भलिबलको यो तेस्रो संस्करण रहेकाले लगातार ३ वर्ष उपाधि जित्न सफल एभरेष्ट माध्यमिक विद्यालयले रनिङ शिल्डसमेत हात पारेको हो ।"
स्कटल्यान्डविरुद्ध उच्च मनोबलसहित फेरि उत्रँदै नेपाल,"डन्डी, स्कटल्यान्ड — स्कटल्यान्डविरुद्ध नेपाली क्रिकेट टोली उच्च मनोबलसाथ मैदानमा उत्रने छ । नेपालले विश्वकप क्रिकेट लिग–२ मा आइतबार घरेलु टोली स्कटल्यान्डविरुद्ध खेल्दै छ । डन्डीमा पहिलो दुई खेलमा उच्च नतिजा निकालेका कारण नेपाल फेरि अर्को त्यस्तै नतिजा ल्याउनेमा विश्वस्त छ ।फोर्टहिलमा नेपालले खेल्न लागेको यो तेस्रो खेल हो । नेपालले सोमबार यस शृंखलाको आफ्नो पहिलो खेलमा स्कटल्यान्डमाथि १ विकेटको अविश्वसनीय जित हात पारेको थियो । करण केसीले अविजित ६५ रन बनाएपछि नेपालले २ सय ९७ रनको लक्ष्य अन्तिम बलमा पूरा गर्दै एकदिवसीय अन्तर्राष्ट्रियमा अहिलेसम्मकै सबैभन्दा ठूलो लक्ष्य पार गरेको थियो ।नेपालको जोसिलो प्रदर्शन यतिमै सीमित रहेन । नेपालले बुधबार आरिफ शेखको ७८ रनमा नेदरल्यान्ड्समाथि ५ विकेटको जित निकाल्यो । नेपाली टोली लिग-२ का दुई शीर्षस्थ टोलीलाई स्तब्ध पार्दै लगातार दोस्रो जित निकाल्न सफल भयो । ‘डबल हेडर’ मा स्कटल्यान्डविरुद्ध नेपालले पुनः खेल्न लागेको हो । नेपालका प्रशिक्षक स्टुवार्ट लले आफ्नो टोलीको लक्ष्य उच्च रहेको र नतिजा पनि उच्च ल्याउने बताइसकेका छन् ।स्कटल्यान्ड आउनुअघि ६ अंकसहित लिग-२ को पुछारमा रहेको नेपाल दुई जितपछि सातौं स्थानमा उक्लेको छ । १४ खेलमा नेपालले १० अंक जोडेको छ । शुक्रबार नेदरल्यान्ड्समाथि विजय हात पारेपछि स्कटल्यान्डले १८ खेलबाट २२ अंक पुर्‍याएको छ । अमेरिका २८, नेदरल्यान्ड्स २६ र ओमान २४ अंकसहित शीर्ष तीन स्थानमा छ । आठ राष्ट्र सहभागी लिग-२ को शीर्ष चार टोली विश्वकप छनोटमा पुग्नेछ ।यस शृंखलाको ४ खेलमा कम्तीमा ३ खेल जितेर स्कटल्यान्ड अंकतालिकाको शीर्षस्थानमा पुग्ने दाउमा थियो । तर, नेपालसँगको पहिलो खेलमै स्कटल्यान्डले नराम्रो झट्का बेहोर्नुपर्‍यो । नेपाललाई पराजित गरेमा स्कटल्यान्ड रनरेटमा ओमानलाई उछिन्दै तेस्रो स्थानमा उक्लने छ । स्कटल्यान्डले नेपाल र नेदरल्यान्ड्सविरुद्धको बाँकी दुई खेल जितेमा अझै शीर्षस्थानमा पुग्ने छ । नेपालले स्कटल्यान्ड र नेदरल्यान्ड्सविरुद्धका बाँकी २ खेल जितेमा नामिबियालाई उछिन्दै छैटौं स्थानमा पुग्ने छ । नामिबियाको १४ अंक छ ।विजय हात पारेमा विदेशी भूमिमा पहिलो पटक शृंखला ‘क्लिन स्विप’ तर्फ नेपाली टोली अगाडि बढ्ने छ । लिग- २ को अंकतालिकामा संघर्षरत रहे पनि स्कटल्यान्डविरुद्ध नेपालको पछिल्ला प्रदर्शनहरू निकै गहकिलो रहेको छ । ब्रिटिस टोलीविरुद्ध नेपाल पछिल्लो ५ खेलमा अपराजित छ । नेपालले स्कटल्यान्डविरुद्ध ५ खेलमध्ये ४ मा विजय हात पारेको छ भने एक खेल वर्षाका कारण रद्द भएको थियो ।नेपालबाट कुशल भुर्तेल, करण र आरिफले अर्धशतक बनाइसकेका छन् । नेपालको उच्च लयलाई निरन्तर राख्न ओपनर आसिफ शेख, भीम शार्की र कप्तान रोहित पौडेलले ठूलो स्कोर बनाउन जरुरी छ । यहाँ आसिफ क्रमशः २० र १९, भीम ४० र ११ तथा रोहित ३७ र २३ रनमा आउट भएका थिए । मध्यक्रममा दीपेन्द्रसिंह ऐरी र गुलशन झाले फिनिसरको राम्रो भूमिका निभाइरहेका छन् । कप्तान रोहित प्रत्येक खेलसँगै आफ्नो टिम अगाडि बढ्ने बताउँछन् ।स्कटल्यान्डले शुक्रबार नेदरल्यान्ड्समाथि संघर्षपूर्ण विजय हात पारेको थियो । पहिला ब्याटिङ गरेको स्कटल्यान्डले ९७ रन बनाउँदा ६ विकेट गुमाइसकेको थियो । मार्क वाट र साफ्यान सरिफले नवौं विकेटमा ९१ रनको साझेदारी गरेपछि स्कटल्यान्डले २६२–९ को स्कोर बनायो । जबाफमा आएको डच टोली ४५ ओभरमा २ सय १८ रनमै अलआउट भयो ।नेदरल्यान्ड्सविरुद्ध देव्रेहाते स्पिनर ललित राजवंशी प्लेयिङ ११ मा फर्किएपछि नेपाली टोलीको बलिङ मजबुत बनेको छ । ललितले आफ्नो पहिलो बलमै नेदरल्यान्ड्सका कप्तान स्कट इडवार्डसलाई आउट गरेका थिए । उनले ज्याक लियोन क्याचेटको पनि विकेट लिए । नेपालविरुद्धको खेलमा ब्याटिङका क्रममा घाइते भएका इडवार्डसबिना खेलेको नेदरल्यान्ड्सको ब्याटिङ स्कटल्यान्डसँग फितलो बनेको थियो ।नेपालले मंगलबार नेदरल्यान्ड्सविरुद्ध खेलेर यस लिग-२ को यात्रा टुंग्याउने छ ।"
दोस्रो बराह कपमा ३२ विद्यालय,सुनसरी — विद्यालय तहबाटै खेलाडी उत्पादन गर्ने उद्देश्यले सुनसरीमा सुरु बराह दोस्रो एसईई कप अन्तरमावि फुटबलमा ३२ विद्यालयले भाग लिने भएको छ ।सुनसरीको बराहक्षेत्र ३ मा रहेको स्काई फुटबल एकेडेमीको आयोजनामा आज आइतबारदेखि हुने प्रतियोगितामा मोरङ र सुनसरीका ३२ विद्यालयले भाग लिने पत्रकार सम्मेलनमा बताए ।तीन साता चल्ने प्रतियोगितामा एसईई दिएर बसेका विद्यार्थीले मात्र खेल्न पाउने एकेडेमीका संरक्षक एवं फुटबल प्रशिक्षक नदी राईले बताए ।विजेताले ३० हजार तथा उपविजेताले १५ हजार पुरस्कार पाउने एकेडेमीका अध्यक्ष सुमन कार्कीले बताए । सर्वोत्कृष्ट खेलाडीले कक्षा ११ र १२ का लागि शतप्रतिशत छात्रवृत्ति पाउनेछ । विधागत उत्कृष्टलाई ७५ प्रतिशत र म्यान अफ द म्याचलाई ५० प्रतिशत छात्रवृत्ति प्रदान गरिनेछ ।
अग्रिम र निहाना विजयी,काठमाडौँ — अन्नपूर्ण दोस्रो राष्ट्रिय स्कुल चेस च्याम्पियनसिपअन्तर्गत जुनियर ९ र ११ वर्षमुनि छात्रतर्फ पेभिलियन चेस एकेडेमीका अग्रिम सैंजु सात चरणको खेलमा अपराजित भई विजयी बनेका छन् ।अल्केमिस्ट एकेडेमीका वचन सिलवाल दोस्रो र पुष्पसदनका हार्दिक पन्त समान ६ अंक प्राप्त गर्दै तेस्रो स्थान ओगट्न सफल भए । छात्रातर्फ मार्भलस अंग्रेजी बोर्डिङकी निहाना श्रेष्ठले साढे ५ अंकसहित उपाधि जितिन् ।इम्पेरियल वर्ल्डकी अग्रता आचार्य दोस्रो र युरो स्कुलकी विप्सना केसी भए । यू–९ छात्रतर्फ ६ चरणको खेलमा पेभिलियनकै सुनभ ओझाले ६ अंक बटुल्दै ट्रफी जिते । रातो बंगलाका सुभङ्ग प्रधान दोस्रो र पशुपति एकेडेमीका साइन्स कँडेल तेस्रो भए ।छात्रामा दीपज्योतिकी अंशिका श्रेष्ठ र मार्बलस स्कुलकी संगीता दासले समान साढे ४ अंक जोडेर जोडेर क्रमशः पहिलो र दोस्रो स्थानमा रहे । काठमाडौं विद्यालयकी निगिता तेस्रो भइन् ।
कोकोले जितिन् फ्रेन्च ओपन,"एएफपी — अमेरिकी खेलाडी कोको गौफले शनिबार फ्रेन्च ओपन टेनिसको महिला एकलको उपाधि जितेकी छन् । यस क्रममा उनले रोलान्ड ग्यारोसमा भएको उतारचढावपूर्ण फाइनलमा बेलारुसकी नम्बर एक खेलाडी आर्यन सबालेन्कालाई तीन सेट चलेको खेलमा पराजित गरिन् ।पहिलो सेट गुमाएयता २१ वर्षीया गौफले उत्कृष्ट पुनरागमन रचिन् । उनले खेल ६–७ (७/५), ६–२, ६–४ ले खेल आफ्नो पक्षमा पारिन् । पहिलो सेट गुमाएपछि गौफले लय समातेकी थिइन् । उनले फ्रेन्च ओपनको उपाधि जितेको यो पहिलो पटक हो । गौफको समग्रमा ग्रान्ड स्लाम उपाधि जित यो दोस्रो पटक हो ।यसअघि उनले सन् २०२३ मा यूएस ओपन जितेकी थिइन् । त्यतिबेला पनि गौफले फाइनलमा २७ वर्षीया सबालेन्कालाई नै पराजित गरेकी थिइन् । सन् २०२२ मा गौफले पहिलो पटक फ्रेन्च ओपनको फाइनल यात्रा तय गरेकी थिइन् । तर, उपाधि भिडन्तमा तत्कालीन नम्बर एक खेलाडी पोल्यान्डकी इगा स्वाटेकसँग हारेकी थिइन् । स्वाटेकले लगातार तीन वर्ष फ्रेन्च ओपन जित्दै उपाधिमा ह्याट्रिक गरिन् । स्वाटेक २०२० की पनि विजेता थिइन् ।२७ वर्षीया सबालेन्का जनवरीमा अस्ट्रेलियन ओपनको फाइनलमा पराजित भएकी थिइन् । उनले लगातार दोस्रो ग्रान्ड स्लाम फाइनल गुमाएकी छन् । गत वर्ष युएस ओपन जितेकी सबालेन्काले २०२३ र २०२४ मा लगातार अस्ट्रेलियन ओपन जितेकी थिइन् । चार ग्रान्ड स्लाममध्ये फ्रेन्च ओपन जितेर तीन ग्रान्ड स्लाम इतिहास बनाउने लक्ष्यमा थिइन् ।"
जुलियस र सन्तोषी च्याम्पियन,"काठमाडौँ — कान्तिपुर हाफ म्याराथन विजेता धाविका सन्तोषी श्रेष्ठले शनिबार नेपाल हेरिटेज २५ के उपाधि जितेकी छन् । पुरुषतर्फको उपाधि केन्याका जुलियस मुरुयुकीले जिते । गत शनिबार भएको कान्तिपुर हाफ म्याराथनमा जुलियस दोस्रो भएका थिए ।दशरथ रंगशालाबाट सुरु २५ किमि दुरीको रेस सन्तोषीले १ घण्टा ३१ मिनेट ४३ सेकेन्डमा पूरा गरिन् । आर्मीकी निशा सार्की दोस्रो भइन् । उनले १ घन्टा ३२ मिनेट ३१ सेकेन्ड लगाइन् । एपीएफकी धाविकापुष्पा भण्डारी १ घण्टा ३८ मिनेट ०९ सेकेन्डबाट तेस्रो भइन् । पुष्पा कान्तिपुरमा पनि तेस्रो नै भएकी थिइन् ।पुरुषतर्फ जुलियसले १ घण्टा १६ मिनेट ४८ सेकन्डमा दूरी पार गरेका थिए । आर्मीका विनोद रोकाया १ घण्टा १७ मिनेट ११ सेकेन्डबाट दोस्रो भए । सुशील केसी १ घण्टा १८ मिनेट ५१ सेकेन्डबाट तेस्रो भए ।महिला र पुरुष दुवैतर्फ विजेताले १ लाख, दोस्रोले ५० हजार र तेस्रो २५ हजार रुपैयाँ प्राप्त गरे ।५ किमि यू–१८ ब्वाइजमा अजय पाण्डे १७ मिनेट १२ सेकेन्डबाट पहिलो भए । सन्दीप सेन्चुरी दोस्रो र अमृत विश्वकर्मा तेस्रो भए । गर्ल्समा २१ मिनेट ४७. ६६ सेकेन्डबाट अस्मिता भुजेल पहिलो भइन् । भगवती खड्का दोस्रो र आयुष्मा आचार्य तेस्रो भए ।५ किमि भेट्रान पुरुषमा धर्म महर्जन पहिलो भए । लोप्साङ तामाङ दोस्रो र रामचन्द्र श्रेष्ठ तेस्रो भए । महिलामा शर्मिला बस्नेत, कल्पना महर्जन र केशरी थापा मगर शीर्ष तीन स्थानमा विजयी भए । दुवैतर्फका विजेताले १० हजार, दोस्रोले ६ हजार र तेस्रोले ३ हजार रुपैयाँ प्राप्त गरे ।"
‘डग मदर’ देउलाको १० औं स्मृति दिवसमा दीप प्रज्वलन,"काठमाडौँ — 'कुकुरकी आमा' का नामले प्रख्यात ज्ञानी देउलाको १० औं पुण्य तिथिका अवसरमा शनिबार साँझ कमलादीस्थित गणेश मन्दिर क्षेत्रमा दीप प्रज्वलन गरिएको छ ।दीप प्रज्वलन कार्यक्रममा देउलाको परिवार, आफन्तजनका साथै सामाजिक क्षेत्रमा सक्रिय विभिन्न संस्थाका प्रतिनिधिहरुको समेत उपस्थिति रहेको थियो । उनीहरुले ज्ञानीको करुणामय जीवनको स्मरण गर्दै श्रद्धापूर्वक उनको सम्झना गरेका थिए ।अहिलेको अवस्थामा सामुदायिक र अलपत्र कुकुरहरुको स्याहार सुसारमा धेरै संघ संस्था खुलेपनि व्यक्तिगत रुपमा सामुदायिक कुकुरको स्याहार सुसार गर्नेमध्ये ज्ञानी देउला पहिलो रहेको परिवारको दाबी छ ।कमलादी गणेशथान मन्दिर नजिकै बस्ने देउलाले बेसहारा कुकुरहरूको माया, स्याहार र संरक्षण गर्दै आएकी थिइन् । कुकुरलाई सन्तानझैं माया गर्ने उनले कहिले चोट लागेका त कहिले फ्याँकिएका कुकुरहरूलाई बचाउँथिन् । उनीहरूको खाना, बास, र औषधिसमेतको व्यवस्था गर्दै आइरहेकी थिइन् ।आर्थिक अभाव, टहराको समस्याजस्ता चुनौतीबीच पनि उनले आफ्नो करुणामय जीवनलाई कुकुरहरूको सेवामा समर्पण गरेकी थिइन् ।"
मेयर बालेनले अझै बोलाएनन् कार्यपालिका बैठक,"काठमाडौँ — काठमाडौं महानगरपालिकाको कार्यपालिका बैठक राख्न अनुरोध गर्दै कार्यपालिका सदस्यहरूले मेयर बालेन्द्र शाह (बालेन) लाई गत जेठ १२ मा पत्र बुझाएका थिए । जेठ १९ मा कार्यपालिकाको बैठक राख्ने तयारी थियो तर त्यो पनि हुन नसकेको प्रवक्ता नविन मानन्धरले बताए । साथै मेयर बालेनले बैठक कहिले बस्ने केही भनेका छैनन् ।स्थानीय सरकार सञ्चालन ऐन, २०७४ अनुसार स्थानीय तहले असारको १० गतेभित्र बजेट पेस गरिसक्नुपर्ने छ । तर काठमाडौं महानगरको भने गएको छ महिनादेखि कार्यपालिकाको बैठक बस्न सकेको छैन । यस्तो अवस्थामा सबै कार्यपालिका सदस्यहरू कार्यपालिकाको बैठक कुरिरहेका छन् ।‘हामी कार्यपालिकाको पर्खाइमा छौं । अहिलेसम्म यसमा जाने बाटो खोलेको अवस्था छैन,’ उनले भने, ‘बैठकका लागि लिखित पत्र दिइसकेपछि मेयरसापले हामीलाई बोलाउनुपर्ने हो । अब पर्खिनु नै पर्‍यो ।’महानगरका निर्वाचित सबै जनप्रतिनिधिहरू नै कार्यपालिकाको सदस्य हुन् । बैठकको अध्यक्षता मेयरले गर्छन् । साथै बैठक बोलाउने अधिकार पनि मेयरमा नै छ । महानगरका कांग्रेसबाट निर्वाचित जनप्रतिनिधिले २०८१ चैत १० मेयर बालेनलाई भेटेर नै कार्यपालिका बैठक माग गरेका थिए ।‘यो दोस्रो लिखित भइसक्यो । बैठक बोलाउने काम मेयरसाप कै हो,’ उनले भने, ‘अब बैठक बोलाउनुका लागि प्रमुख प्रशासकीय अधिकृतलाई जिम्मा दिने हो वा के गर्ने यो कुरा उहाँलाई नै थाहै होला ।’ तर आगामी आर्थिक वर्षको योजना पेस गर्नुपर्ने र महानगरभित्रका समस्या समाधान गर्नलाई कार्यपालिका बैठक बोलाउनुपर्ने सबै सदस्यहरूको धारणा रहेको उनले बताए ।यसैगरी महानगर वडा १५ का अध्यक्ष ईश्वरमान डंगोलले नागरिकको आवश्यकतालाई सम्बोधन गर्नुपर्ने भएकाले कार्यपालिका बैठक छिटो बस्नुपर्ने बताए । ‘मेयरज्यूको अध्यक्षतामा बैठक बस्नुपर्ने हो । हामीले निवेदन दिएका हौं,’ उनले भने, ‘अब छलफल भइरहेको छ । सायद छिट्टै बस्छ ।’जनप्रतिनिधि निर्वाचित भएर आएको र रोकिएका कुरा पनि कार्यपालिकाले खुला गर्ने भएकाले बैठक चाँडो राख्नुपर्ने उनको भनाइ छ । ‘हामीबीच यो भयो त्यो भयो भनेर हुँदैन,’ डंगोलले भने, ‘सबैको आवश्यकता सम्बोधन गर्ने माध्यम नै कार्यपालिका बैठक हो ।’महानगरको २०८१ पुस १४ मा नगर सभाको १६औं अधिवेशन बसेको थियो भने २०८१ मंसिर २३ मा ३७औं नगर कार्यपालिका बैठक बसेको थियो । त्यसयता महानगरको सभा तथा कार्यपालिका बैठक बस्न सकेको छैन ।स्थानीय सरकार सञ्चालन ऐनले कार्यपालिकाको बैठक कम्तीमा महिनाको एक पटक बस्ने व्यवस्था गरेको छ । यसैगरी महानगरले कार्यपालिका बैठक सञ्चालनका लागि ‘काठमाडौं महानगरपालिका, नगरसभा सञ्चालन कार्यविधि, २०७४’ तयार पारेको छ । कार्यविधिअनुसार सभाको अधिवेशन चालु नगरेको वा बैठक स्थगित भएको अवस्थामा बैठक बोलाउन उयपुक्त छ भनी सभाको सम्पूर्ण सदस्य संख्याको एक चौथाई सदस्यहरुको लिखित अनुरोध गरेमा अध्यक्षले त्यस्तो बैठक बस्ने मिति र स्थान तोक्नेछ । त्यसरी तोकिएको मिति, समय र स्थानमा सभाको अधिवेशन बस्ने उल्लेख छ । तर मेयर बालेनले अहिलेसम्म कार्यपालिकाको बैठक कहिले बस्ने भन्ने जानकारी कार्यपालिका सदस्यलाई दिएका छैनन् । ‘नियम कानुनअनुसार बैठक राख्नै पर्छ,’ वडा अध्यक्ष डंगोलले भने, ‘बैठक बस्नैपर्छ भन्ने कुरामा हामी विश्वस्त छौं ।’एकातिर महानगरको कार्यपालिका बैठक बस्न सकेको छैन । अर्कोतिर भने महानगरको आर्थिक वर्ष २०८०/८१ को बजेटको प्रगति पनि सन्तोष जनक छैन । महानगरले यस आर्थिक वर्षका लागि २४ अर्ब ९० करोड ६३ लाख रुपैयाँ बजेट विनियोजन गरेको छ । तर साउनदेखि वैशाखसम्ममा कूल बजेटको ३२ प्रतिशत मात्र खर्च हुन सकेको छ ।महानगरको प्रमुख प्रशासकीय अधिकृत करिब ३ महिनाभन्दा बढी उपस्थिति नहुँदा सबै आर्थिक क्रियाकलाप बन्द भएको थियो । जसको असर महानगरको बजेट खर्चमा देखिएको छ ।"
वातावरण संरक्षण गर्ने जिम्मेवारी सबैकाे साझा दायित्व : सिंह,"काठमाडौँ — उपप्रधान एवं सहरी विकासमन्त्री प्रकाशमान सिंहले वातावरण संरक्षण गर्ने जिम्मेवारी सबैकाे साझा दायित्व भएकाे बताएका छन् ।काठमाडौं उपत्यका विकास प्राधिकरणले शुक्रबार गाेकर्णेश्वर ५, बागमती करिडाेरमा आयाेजना गरेकाे वृक्षरोपण कार्यक्रममा बाेल्दै उनले वातावरण संरक्षणमा सबैकाे भूमिका महत्वपूर्ण हुने बताएका हुन् ।बागमतीलाई सफा र स्वच्छ बगाउन आफूले मन्त्रालय सम्हालेकाे दिनबाटै चासाे दिएकाे भन्दै उनले बाग्मतीसहित उपत्यकाका विष्णुमति, धाेविखाेला लगायतका सबै नदिलाई ढलमुक्त बनाउने गरी काम भइरहेकाे बताए ।'नीतिगत रूपमा गर्नुपर्ने काम सरकााले गर्छ । तर, वृक्षराेपण गरेपछि रूख जाेगाउने काम अरूले गरिहाल्छन् नी भनेर हुँदैन । रूख जाेगाउन र नदीमा जथाभावी फाेहाेर मिसाउन नदिन स्थानीय समुदायले चासाे राख्नुपर्छ,' उनले भने ।अहिलेकाे बजेटले पनि उपत्यका नदि स्वच्छ बनाउन र करिडाेर सडक स्तराेन्नती गर्न बजेटमा प्राथमिकता दिएकाे जानकारी दिए । शहरी विकास मन्त्रालयले बागमतीसहित उपत्यकाका नदि स्वच्छ बनाउन ३ अर्ब ४२ कराेड विनियाेजन गरेकाे छ ।"
"काठमाडौंको तारकेश्वरमा माइक्रो बस दुर्घटना, ८ जना घाइते","काठमाडौँ — काभ्रेको बनेपाबाट काठमाडौंको तारकेश्वर नगरपालिका–३, तीनपिप्लेस्थित भुवनेश्वरी मन्दिर घुम्न आएका यात्रु सवार माईक्रो बस दुर्घटना हुँदा ८ जना यात्रु घाइते भएका छन् ।बा १ ज ८६८५ नम्बरको माइक्रो उकालोमा ब्रेक फेल भई सडकबाट करिब १० मिटर तल खसेको जिल्ला प्रहरी परिसर काठमाडौंका सूचना अधिकारी प्रहरी उपरीक्षक अपीलराज बोहराले जानकारी दिए । घाइतेहरूलाई तत्काल उद्धार गरी मेगा ग्रिनसिटी अस्पतालमा उपचारका लागि लगिएको बोहराले जानकारी दिए । घाइतेहरू सबैको अवस्था सामान्य रहेको जनाइएको छ ।घाइते हुनेहरूमा काभ्रे बनेपा नगरपालिका–१० का सुनिता खड्का, शारदा रावत, अनिता थापा, कान्छी खड्का, रामशोभा थापा, शान्ता खत्री, पार्वती काफ्ले र लक्ष्मी खड्का रहेका छन् । उनीहरूमा हात, खुट्टा, टाउको र ओठमा सामान्य चोट लागेको छ ।दुर्घटनापछि सवारी चालक र माईक्रो बस घटनास्थलमै रहेका छन् । सवारी निकाल्ने कार्य भइरहेको प्रहरीले जनाएको छ ।"
कीर्तिपुरको खाजाघरमा जुवा खेलिरहेका ७ जना पक्राउ,"काठमाडौँ — कीर्तिपुरस्थित एक खाजाघरमा जुवा खेलिरहेको अवस्थामा सात जना पक्राउ परेका छन् । बुधबार कीर्तिपुर नगरपालिका–५, राराहिलमा रहेको एक खाजाघरमा जुवातास खेल भइरहेको भन्ने सूचनाका आधारमा प्रहरी वृत्त कीर्तिपुरबाट खटिएको टोलीले उनीहरूलाई नियन्त्रणमा लिएको हो ।जिल्ला प्रहरी परिसर काठमाडौंका प्रहरी उपरीक्षक अपिलराज बोहराका अनुसार पक्राउ पर्नेमा कीर्तिपुर नगरपालिका–८ पाँगाका ४५ वर्षीय राजकुमार महर्जन, ५२ वर्षीय मखनलाल महर्जन, ४२ वर्षीय अरेन्द्र महर्जन, ४० वर्षीय उज्वल महर्जन, ४४ वर्षीय जितेन्द्र महर्जन, ४७ वर्षीय सुमन सिंह र ३९ वर्षीय राकेश महर्जन रहेका छन् ।उनीहरूबाट नगद दुई लाख सात हजार सात सय पैतीस रुपैयाँसहित तीन थान तासका बुक बरामद गरिएको बोहराले जानकारी दिए ।"
४५ लाख रुपैयाँबराबरको सुनसहित नागढुंगाबाट १ जना पक्राउ,"काठमाडौँ — ४५ लाख रुपैयाँबराबरको सुनसहित नागढुंगाबाट १ जना पक्राउ परेका छन् । जिल्ला प्रहरी परिसर काठमाडौंका सूचना अधिकारी एसपी अपीलराज बोहराका अनुसार बिहीबार राति नागढुंगाबाट भारत पश्चिम बंगालका ३१ वर्षीय महादेव सामन्त सुनसहित पक्राउ परेका हुन् ।चन्द्रागिरी नगरपालिका-२ नागढुंगास्थित चेकप्वाइन्टमा काँकडभिट्टाबाट काठमाडौं र्फ आउँदै गरेको बा.प्र.०३-००१ ख ३१३९ नम्बरको यात्रुवाहक बसमा प्रहरी प्रभाग नागढुंगा तथा लागूऔषध नियन्त्रण ब्युरो, शाखा कार्यालय नागढुंगाले चेक गर्न सामन्तलाई सुनसहित पक्राउ गरिएको हो ।उनलाई पैंतालीस लाख त्रिसठ्ठी हजार आठ सय छब्बीस रुपैयाँबराबरको २७४.८३ ग्राम सुनसहित नियन्त्रणमा लिई त्रिभुवन विमानस्थल भन्सार कार्यालय, गौचर पठाइएको प्रहरीले जनाएको छ ।"
वायु प्रदूषणको अवस्था हेर्न ‘ड्यासबोर्ड’ सार्वजनिक,"काठमाडौँ — काठमाडौँ महानगरपालिका क्षेत्रभित्र जडान गरिएका वायु प्रदूषण मापनयन्त्रले प्रदान गरेको तथ्याङ्क हेर्न महानगरपालिकाले ‘काठमाडौँ महानगर वायु गुणस्तर निगरानी ड्यासबोर्ड’ सार्वजनिक गरेको छ ।विश्व वातावरण दिवसका अवसर पारेर बिहीबार ड्यासबोर्ड सार्वजनिक गरिएको हो । ड्यास बोर्डबाट कामपा क्षेत्रका विभिन्न १८ ठाउँमा जडान गरिएका उपकरणले देखाएको पिएम दुई दशमलव पाँच र वायु गुणस्तर सूचकाङ्कको विवरणलाई वास्तविक समयमा हेर्न सकिने कामपा वातावरण व्यवस्थापन विभागका प्रमुख सीता राईले जानकारी दिइन्।यसबाट अहिले कुन ठाउँमा वायुको गुणस्तरको अवस्था के छ भन्ने जानकारी पाउन सकिन्छ, कामपा स्वस्थ्य सहरका लागि थालेका प्रयत्नमध्ये यो एउटा महत्त्वपूर्ण प्रयास हो प्रमुख राईको भनाइ छ ।वायु गुणस्तरको अवस्थालाई विभिन्न छवटा रङले अवस्था सङ्केत गरिएको छ । जसमा हरियो रङ राम्रो अवस्थाको सङ्केत हो । पहेँलो रङ मध्यम, सुन्तला रङ बालबालिका, ज्येष्ठ नागरिक, फोक्सोमा समस्या भएका, मुटुरोग भएका जस्ता वर्गका व्यक्तिका लागि संवेदनशील अवस्था हो । रातो रङले अस्वस्थ्य अवस्थाको सङ्केत गर्छ । यो सबैका लागि अस्वस्थ्य अवस्था हो । खासगरी संवेदनशील वर्गका व्यक्तिहरू यसबाट जोगिनुपर्छ ।वैजनी रङले सबै व्यक्तिको स्वास्थ्यमा गम्भीर हुनसक्ने सङ्केत गरिएको छ । यस्तै गाढा खैरो रङ जोखिमपूर्ण अवस्था हो । यसमा सबै मानिसको स्वास्थ्यमा गम्भीर असर हुनसक्छ । खासगरी पहिले नै समस्या भएकाहरूका लागि बढी असर हुनसक्छ ।कामपा स्वास्थ्य विभागका प्रमुख दीपककुमार केसी भन्छन्, “ड्यास बोर्डबाट प्राप्त हुने तथ्याङ्कले सहरी जनस्वास्थ्य समस्या समाधानका लागि नीति, बजेट तथा कार्यक्रम तर्जुमा गर्न आधार दिनेछ ।”वायु गुणस्तर सूचकाङ्कलाई रङ सङ्केत दिएर स्वास्थ्य सावधानी सूचना बोर्ड राखिने छ । वायु प्रदूषणसम्बन्धी जनचेतनामूलक भिडियो सन्देश राख्ने ठाउँ बोर्डमा छ । यसबाट सवारी साधन प्रदूषण जाँचको प्रगति विवरण हेर्न सकिन्छ ।क्षेत्रपाटी चिकित्सालय, लैनचौर, कलङ्की चोक, बालाजु बाइसधारा उद्यान, परोपकार स्त्री तथा प्रसूति रोग अस्पताल, थापाथली, महानगर प्रहरी बलको क्षेत्रीय कार्यालय नयाँ बसपार्कमा वायु प्रदूषण मापनयन्त्र जडान गरिएका छन् ।"
ठैवमा बिजुलीको पोलले लागेर एक जनाको मृत्यु,"ललितपुर — ललितपुरको ठैवमा विद्युत्को पोल सार्ने क्रममा पोलले लागेर एक जनाको मृत्यु भएको छ ।आज गोदावरी नगरपालिका–१४ स्थित सरस्वतीटार टोलमा बाटो निर्माणको सिलसिलामा जेसीबीले पोल अड्याउन नसक्दा उक्त पोलले थिचिएर स्थानीय ५५ वर्षीय रमेश शाहीको मृत्यु भएको प्रहरी वृत्त बाँडेगाउँका प्रहरी निरीक्षक विक्रम केसीले जानकारी दिए ।उक्त घटनापछि आक्रोशित स्थानीयले जेसीबीको दायाँपट्टिको सिसा फुटाइदिएका छन् । 'घटनास्थलमा ८०–९० जना स्थानीय जम्मा भएका थिए, प्रहरी टोलीले घटनालाई शान्त बनाउने प्रयास गरेको छ । मृतकको शवलाई परीक्षणका लागि पाटन हस्पिटल पठाएका छौँ,' उनले भने ।"
राप्रपाको आन्दोलनले पढाइ प्रभावित भएको भन्दै विद्यालयले लेख्यो प्रजिअलाई पत्र,"काठमाडौँ — राप्रपाको आन्दोलनले विद्यालयको पठपाठन प्रभावित भएको भन्दै सिफलस्थित श्री बाल व्यवसायी केन्द्र माध्यामिक विद्यालयले प्रमुख जिल्ला अधिकारीलाई पत्र लेखेको छ ।मंगलबार विद्यालयले प्रजिअलाई लेखेको पत्रमा राष्ट्रिय प्रजातन्त्र पार्टीले जेठ १५ गतेदेखि सुरु गरेको आन्दोलनका कारण पढाइ प्रभावित भएको उल्लेख छ ।पत्रमा विद्यालय अगाडिको सिफल चौरमा नारा, जुलुस र चर्को आवाजमा साउन्ड आउने गरी विभिन्न गतिविधि भएकाले आन्दोलनको स्थान परिवर्तन गरी विधार्थीहरुले शान्तपूर्व अध्ययन गर्न पाउने बाल अधिकारलाई मनन गरिदिनुहुन अनुरोध गरिएको छ ।विद्यालयले यो पत्रको बोधार्थ गृह मन्त्रालय र महानगरपालिकाको शिक्षा विभागमा पनि पठाएको छ ।"
चिडियाखानाबाट रेड पान्डा चोरेर भाग्न खोज्ने २ जना पक्राउ,"काठमाडौँ — ललितपुरको जावलाखेलमा रहेको सदर चिडियाखानाबाट दुर्लभ जनावर रेड पान्डा (हाब्रे) चोरी गर्न खोज्ने दुई जना पक्राउ परेका छन्। घटनामा संलग्न रहेको आरोपमा प्रहरीले कृष्ण गुरुङ र मोहमद तफिकलाई स्वयम्भूबाट पक्राउ गरेको छ।गत वैशाख ३० गते राति करिब १० बजे चिडियाखानाबाट रेड पान्डा चोरीको प्रयास भएको सूचना पाएपछि प्रहरीले घटनास्थल पुगेर अनुसन्धान थालेको थियो। प्रहरीले घटनास्थलबाट पेचकस, रेड पाण्डा राखिएको झोला, जुत्तालगायतका केही सामग्री बरामद गरेको छ।अनुसन्धानका क्रममा भारतका दुई जना नागरिकसहित काठमाडौंको स्वयम्भू क्षेत्रमा बस्दै आएका मोहमद तफिक नाम गरेका व्यक्ति चिडियाखानामा पटक–पटक घुम्न आउने, सीसीटीभी क्यामेराले नदेखिने ठाउँ, झ्याल र ढोकाबारे जानकारी लिने गरेको अनुसन्धानमा खुलेको छ ।उनीहरूले चिडियाखानाबाट झोलामा हालेर निस्कन खोज्दा रेड पान्डा चिच्याएपछि कर्मचारीले थाहा पाएका थिए । त्यसपछि उनीहरू रेड पान्डालाई निगालो घारीमा छाडेर भागेका थिए । उनीहरूमाथि चोरी उद्योगको आरोपमा मुद्दा दर्ता गरी अदालतबाट ५ दिनको म्याद लिएर थप अनुसन्धान भइरहेको प्रहरीले जनाएको छ।आईयूसीएनले लोपोन्मुख सूचीमा राखेको रेड पान्डालाई साईटिस महासन्धिअन्तर्गतको अनुसूची १ मा राखिएको छ । बाँसका पात खाने यो जीवले स-साना किरा र अन्डा पनि खाने गरेको विभिन्न अनुसन्धानले देखाएको छ ।"
आज पनि उपत्यकामा सशस्त्र प्रहरी बलको निःशुल्क बस सेवा,"काठमाडौँ — काठमाडौं उपत्यकामा सार्वजनिक सवारी साधन बन्दका कारण अप्ठ्यारोमा परेका यात्रुको सहजताका लागि सशस्त्र प्रहरी बल नेपालले  मंगलबार पनि २ वटा बस सञ्चालन गरेको छ ।सशस्त्र प्रहरी बल नेपाल प्रधान कार्यालयबाट सञ्चालन हुने एउटा बस स्वायम्भू, कलंकी, कालिमाटी, त्रिपुरेश्वर, रत्नपार्क हुँदै कोटेश्वरसम्म सञ्चालन हुनेछ भने अर्को बस स्वयम्भू, कलंकी, सातदोबाटो, कोटेश्वर, महाराजगन्ज हुँदै रिङरोड परिक्रमा गर्ने सशस्त्रका सहप्रवक्ता डीएसपी शैलेन्द्र थापाले बताए ।सवारी साधन बन्दका कारण सर्वसाधारण नागरिकहरुलाई गन्तव्यसम्म पुर्‍याउनका लागि सशस्त्र प्रहरी बल नेपालले निःशुल्क बस सेवा सञ्चालन गरेको"
'जन्ते बाख्रो'लाई सकारात्मक प्रतिक्रिया,"काठमाडौँ — जेठ २३ बाट प्रदर्शनमा आएको फिल्म 'जन्ते बाख्रो'ले दर्शकबाट सकारात्मक प्रतिक्रिया बटुलेको छ । शुक्रबार र शनिबार हल पुग्दा कलाकारसहितको निर्माण टिमले फिल्मको सकारात्मक प्रतिक्रिया बटुलेको हो ।सिमोस सुनुवार निर्देशित यो फिल्ममा सौगात मल्ल, आशिफ शाह र गरिमा शर्माको मुख्य अभिनय छ ।प्रदीप भारद्वाजको लेखनमा तयार भएको यो फिल्ममा अभिनेता सौगात, आशिफ र गरिमासँगै रमा थपलिया, लोकेन्द्र लेखक, कमल देवकोटा, विशाल पहाडी, रुशा न्यौपाने, कुसुम शर्मा, स्नेहा जोशी, समापिका गौतमको अभिनय छ ।फिल्मले हराउँदै गएको जन्ती परम्परा, टपरी-दुनामा भोज खाने संस्कृति र ग्रामीण चालचलनलाई कथामा समावेश गरेको छ । मुइन इन्टरटेनमेन्टद्वारा निर्मित यो फिल्ममा उत्तम हुमागाईंको छायांकन र सुनिल शिवभक्तिको सम्पादन छ ।"
कला प्रदर्शनीमा वातावरणीय संकट र चिन्ता,"काठमाडौँ — प्रकृतिमा परेको प्रभावलाई विभिन्न माध्यमबाट चित्रित गर्दै ‘एट द टिपिङ पोइन्ट : आर्ट एन्ड इकोलोजी फ्रम द रूफटप अफ द वर्ल्ड’ शीर्षकमा कला प्रदर्शनी सुरु भएको छ । विश्व वातावरण दिवसको अवसर पारेर तारागाउँ कल्चरल सेन्टरमा प्रदर्शनी सुरु भएको हो ।वातावरणीय चेतना र समकालीन कलाको प्रभावकारी संयोजनका लागि काम गर्दै आएको सगरमाथा नेक्स्टले सर्राफ फाउन्डेसनको सहकार्यमा आयोजित प्रदर्शनीलाई ख्यातिप्राप्त भारतीय कला इतिहासकार डा. अर्शिया लोखान्डवालाले संयोजन गरेकी हुन् । उनले विश्वव्यापी पारिस्थितिको आवश्यकता मध्यनजर गर्दै प्रदर्शनी आयोजना गरिएको जानकारी दिइन् ।प्रदर्शनीमा कलाकार सलिल सुवेदीको टोलीले ‘अर्थ इमर्जेन्स’ नामक विशेष लाइभ प्रस्तुति दिएको थियो । शरीरमा रातो माटो पोतेर भूमिसँग साक्षतकार गरिएको प्रदर्शनीले मानव र माटोको सम्बन्धलाई उजागर गरेको थियो । प्रदर्शनीको मूल अवधारणा प्रसिद्ध उत्तर–उपनिवेशवादी चिन्तक गायत्री चक्रवर्ती स्पिभाकको ‘प्लानेटरिटी’ विचारमा आधारित रहेको थियो ।प्रदर्शनीमा १२ अन्तर्राष्ट्रिय तथा नेपाली कलाकारहरूले आ–आफ्ना विशिष्ट सिर्जनामार्फत वातावरणीय संकटमाथि विविध दृष्टिकोण प्रस्तुत गरेका छन् । स्वालबार्डको हिम क्षेत्रमा खिचिएको हिमाली सिंह सोइनको कवितामूलक भिडियोले उपनिवेशवाद, जलवायु परिवर्तन र असफल उत्खननमाथि प्रश्न उठाएको छ ।उर्सुला बिमान्नले कोलम्बियाको इन्गा समुदायसँगको सहकार्यमा बनाएको ‘फरेस्ट माइन्ड’ भिडियो निबन्धले जंगललाई चेतनशील ज्ञानको स्रोतका रूपमा प्रस्तुत गरेको छ । उत्सा हजारिकाको ‘यन्त्र ब्लुम’ जीवित मूर्तिकलाले दिल्लीको सम्राट यन्त्र स्यान्डायललाई चमेलीका फूलमार्फत नयाँ जीवन दिने प्रयास गर्नेछ ।मक्सुद अली मण्डलको ‘फङ्गल ह्याबिट्याट’ले च्याउ, माटो र काठको संयोजनमा बन्ने आत्मविकासशील मूर्तिकला प्रस्तुत गरेको छ । त्यस्तै, समयुक्ता भण्डारीको ‘एकोज अफ सर्भाइवल’ले सहरीकरणबीच हराउँदै गएका भँगेराको आवाजलाई प्रविधि र ध्वनि मार्फत प्रतिविम्बित गरेको छ ।अमित मचामसीले भक्तपुरको हराउँदै गएको कृषियोग्य भू–परिवर्तनलाई तीनवटा फोटोग्राफिक शृंखलामार्फत प्रस्तुत गरेका छन् । मोनिका उर्सिना जेगरको ‘लिक्विड टाइम’ले पहाडको ढुंगाबाट बालुवा हुँदै कंक्रिट निर्माणसम्मको चक्रलाई आलोचनात्मक रूपमा प्रस्तुत गरेको छ । जोआना मोलको ‘४००४’ ले माइक्रोचिप निर्माण प्रक्रियालाई कीराको जनसंख्यामा आएको गिरावटसँग जोडेर डिजिटल रुपमा देखाइएको छ ।समुद्री प्लास्टिक प्रदूषणका कारण मरेका अल्बाट्रस चराको बच्चाहरूको तस्बिर र चलचित्रलाई क्रिस जोर्डनले उत्कृष्ट रुपमा प्रस्तुत गरेका छन् । सौर्गङ्गा दर्शनधारीले नेवार समुदायको योमरी चाडसँग सम्बन्धित मूर्तिकलालाई खाद्य संस्कृति र पारिस्थितिक सन्तुलनसँग जोडेर प्रस्तुत गरिएको छ । साथै, रोबर्टिना शेबजानिकले द एटलान्टिक टेल्स एन्ड को सोनिक मार्फत साउन्ड इन्स्टलेसन गर्दै वातावरणीय ह्रासको अदृश्य पक्ष प्रस्तुत गरेका छन् ।प्रदर्शनीले आर्कटिकदेखि एन्डिजसम्म, नेपालको खेतबारीदेखि डिजिटल क्लाउडसम्म फैलिएको संसारलाई एउटै कलात्मक फ्रेममा बाँधेको छ ।तीन महिनासम्म चल्ने प्रदर्शनी अवलोकन गर्न विद्यार्थीका लागि २ सय र अन्यका लागि ३ सय प्रवेश शुल्क तोकिएको छ ।"
तिमल्सेनाको अध्यक्षतामा ‘फिक्सन’ को नयाँ कार्यसमिति,"काठमाडौँ — चलचित्र समीक्षक समाज नेपाल (फिक्सन)को अध्यक्षमा सामीप्यराज तिमल्सेना चुनिएका छन् । काठमाडौंमा शुक्रबार सम्पन्न साधारणसभाले तिमल्सेनाको नेतृत्वमा नयाँ कार्यसमिति चयन गरेको हो । ‘फिक्सन’ नेपाल पत्रकार महासंघमा आबद्ध एसोसियट संस्था पनि हो ।पत्रकार महासंघका सचिव प्रकाश धौलाकोटीको उपस्थितिमा सम्पन्न साधारणसभाले उपाध्यक्षमा रीना मोक्तान, अनिल यादव र प्रदीप कार्कीलाई चयन गरेको छ ।त्यस्तै महासचिवमा प्रभाकर गौतम र सचिवहरूमा नरेश फुयाँल र लक्ष्मी बलायर चुनिएका छन् । कोषाध्यक्षमा समर्पण श्री चुनिँदा कार्यसमिति सदस्यमा सुशीला तामाङ, संगीता गिरी, अभिमन्यु दिक्षित, प्रशुन संग्रौला र श्रीजु सरल सर्वसम्मत भएका छन् ।"
कमल हासनको फिल्म ‘ठग लाइफ’ कर्नाटकमा प्रतिबन्ध,"काठमाडौँ — अभिनेता कमल हासनको फिल्म ‘ठग लाइफ’अहिले प्रदर्शन भइरहेको छ । मणिरत्नले निर्देशन गरेको यो फिल्म यतिबेला बलिउडमा विवादमा फसेको छ । कर्नाटक राज्यमा यो फिल्म प्रतिबन्ध लगाइएको छ ।कमल हासनको एक विवादास्पद भनाइका कारण फिल्ममा प्रतिबन्ध लगाइएको हो । उनले कन्नड भाषा तमिलबाट उत्पन्न भएको हो भन्ने अभिव्यक्ति दिएका थिए । यहीकारण कर्नाटकमा फिल्ममाथि प्रतिबन्ध लगाइएको हो ।फिल्मको चेन्नईमा भएको एक कार्यक्रममा भाषण दिँदै कन्नड भाषालाई तमिलबाट उत्पन्न भएको बताएपछि कमलमाथि आलोचना भइरहेको छ । ‘मेरो जीवन र मेरो परिवार तमिल हो । तपाईंहरूको भाषा (कन्नड) तमिलबाट जन्मिएको हो । त्यसैले तपाईंहरू पनि हामीसँगैका हौं,’ उनले भनेका थिए ।यो भनाइ सामाजिक सञ्जालमा भाइरल भएपछि कर्नाटकमा प्रोकन्नड समूहहरूले विरोध जनाए । कमल हासनविरुद्ध उजुरी पनि पर्‍यो । कमल हासनले माफी माग्न अस्वीकार गरेपछि उक्त राज्यमा फिल्म प्रतिबन्धित गरियो ।कमल हासनले कर्नाटक फिल्म चेम्बर अफ कमर्सलाई पत्र लेख्दै आफ्नो भनाइलाई गलत ढंगले बुझिएको बताएका छन् । उनले लेखेका छन्, ‘म दुःखी छु । किनकि मैले ‘ठग लाइफ को अडियो लञ्चमा दिएको अभिव्यक्ति गलत अर्थमा लिइयो । त्यो भनाइ डा. राजकुमारको परिवार, विशेषगरी शिवराजकुमारप्रति मेरो स्नेहको अभिव्यक्ति थियो । मेरो उद्देश्य हामी सबै एउटै परिवारका हौं भन्ने सन्देश दिनु थियो, कन्नड भाषालाई कुनै पनि रूपमा गलत ठान्नु होइन । कन्नड भाषाको समृद्ध परम्परामा कुनै विवाद छैन ।’"
‘सबैलाई छोडेर’ गीतमा प्रियंकाको अभिनय,काठमाडौँ — नेपाल भाषाका गायक सज्जु मानन्धरको स्वरमा रहेको ‘सबैलाई छोडेर’ बोलको गीतको रिमेक भिडियो सार्वजनिक गरिएको छ । काठमाडौंको रन्जना सिनेप्लेक्समा एक कार्यक्रमबीच भिडियो सार्वजनिक गरिएको थियो ।वरिष्ठ गीतकार तथा कार्यक्रमका सभापति दिनेश अधिकारीले २५ वर्षअघि निर्माण गरिएको म्युजिक भिडियो परिमार्जित गरेर निर्माण गर्दा झनै उत्कृष्ट बनेको सुनाए ।गीतमा दुई दशकअघिका कलाकार र निर्देशकलाई नै दोहोर्‍याइएको छ । २०५५ सालदेखि गायनमा सक्रिय सज्जुले आफ्नो पहिलो गीतलाई नयाँ रूप र सोचसहित पुनः निकालेको बताए । उनले राम्रो गीत अझ परिष्कृत गरेर प्रस्तुत गरेकाले समर्थकबाट आफूले ठूलो अपेक्षा राखेको बताए ।दुई दशकअघि निकालिएको रागिनी वन एल्बमको पहिलो गीतका रूपमा ‘सबैलाई छोडेर’ रहेको थियो । ओआरएस डिजिटलमा सार्वजनिक भएको गीतको प्रस्तुतकर्तामा दिलबहादुर मानन्धर छन् । पहिलो गीतमा अभिनय गरेका कलाकार विन्दे महर्जन रिमेक गीतमा पनि दोहोरिएका छन् । नायिकामा प्रियंका कार्कीको बेजोड अभिनय छ । पहिलो गीतको निर्देशन गरेका कृष्णदेव रुपाखेती रिमेक गीतको पनि निर्देशक छन् । गीतमा डा. राजु मानन्धरको शब्द र जुगल डंगोलको संगीत रहेको छ ।निर्देशक रुपाखेलीले २५ वर्षपछि फेरि उही गीतको भिडिओ निर्देशन गर्न पाउँदा नौलो अनुभव भएको बताए । उनले विविध कारणले २५ वर्षअघिकी नायिकालाई भने भिडिओमा समावेश गर्न नसकिएको स्मरण गराए ।
यी हुन् सगरमाथा आरोहण गर्ने तीन अभिनेत्री,"काठमाडौँ — गत २५ मेमा अभिनेत्री तथा डान्सर कविता नेपालीले सगरमाथा र ल्होत्से हिमालको सफल आरोहण गरिन् ।कविता डान्सिङ्ग रियालिटी शो विजेतासमेत हुन् । थुप्रै म्युजिक भिडियो खेलिसकेकी कविताले पछिल्लो समय फिल्म ‘एक्लो’मार्फत फिल्म क्षेत्रमा डेब्यू गरेकी हुन् ।दुई हिमालको सफल आरोहणपछि कविताले सामाजिक सञ्जालमा लेखेकी थिइन्, ‘यो यात्रा केवल शिखरहरूको बारेमा थिएन, यो सपना देख्नेहरू, गर्नेहरू र सीमाहरूमाथि उठ्ने साहस गर्नेहरूका लागि थियो ।सबैभन्दा महत्त्वपूर्ण कुरा मैले यसलाई जितिनँ, म यो जितभन्दा माथि थिएँ । म एक व्यक्तिका रूपमा हुर्किएँ । मैले सिकें र आफ्नै टुक्राहरू फेला पारेँ । जुन कतै हराइरहेको मलाई कहिल्यै थाहा थिएन ।’आरोहणबाट फर्केर सकारात्मक सन्देश फैलाइरहेकी कवितालाई फिल्म क्षेत्रमा बधाईको ओइरो लागेको छ । अभिनेत्री निशा अधिकारीले बुधबार फेसबुक पोस्टमार्फत उनलाई बधाई दिँदै फिल्म क्षेत्रमा सगरमाथा आरोहण गर्ने तीन अभिनेत्री भएकोमा खुसी व्यक्त गरिन् । ‘प्रिय कविता,सगरमाथा आरोहीहरूको दुर्लभ र उल्लेखनीय व्यक्तिहरूमा तपाईंलाई स्वागत गर्न पाउनु कति सम्मानको कुरा हो ! तपाईंको साहस, शक्ति र यात्रा प्रेरणादायी भन्दा कम छैन ।’उनले एउटै उद्योगका तीन महिलालाई संसारको शिखरमा उभिएको देख्नु अविश्वसनीय रहेको बताइन् । आगामी साहसिक कार्यहरूको लागि पनि उनले शुभकामना दिइन् ।कविताभन्दा अघि नेपाली फिल्म क्षेत्रमा निशा र अर्की अभिनेत्री दिया पुनले पनि सगरमाथाको सफल आरोहण गरेका थिए । यसको सुरुवात भने निशाले गरेकी थिइन् । निशाले गत ०७० सालमै सगरमाथा आरोहण गरेकी थिइन् । त्यतिबेला सगरमाथामा पाइला टेक्ने पहिलो नेपाली नायिका भएको भन्दै उनलाई थुप्रै बधाई आएका थिए ।०७० चैत २७ गते १२ जना आरोहण दलको टोलीसहित सगरमाथाको यात्रा थालेकी अधिकारी आरोहीको सहयोगीको रुपमा सगरमाथा उक्लेकी थिइन् ।निशा पछि त्यो हिम्मत अभिनेत्री दिया पुनले राखेकी थिइन् । उनले ०७९ जेठमा सगरमाथाको चुचुरोमा पाइला राखेकी थिइन् । ४२ लाख रुपैयाँ खर्च गरेर दीयाले तीन च्यारिटी उद्देश्यले सगरमाथा चढेकी थिइन् ।फिल्म वृत्तमा महिला फिल्मकर्मीहरूलाई निशा, दीया र कविताका सफल आरोहणले थप हौसला प्रदान गरेको छ ।"
‘धमाल ४’मा अजय देवगनसँग देखिँदैछिन् ईशा,"काठमाडौँ — बलिउड अभिनेत्री ईशा गुप्ता फेरि ठूलो पर्दामा जबर्जस्त देखिने भएकी छन् ।यसपटक उनी कमेडी फिल्म ‘धमाल ४’मा देखिने भएकी हुन् । यो फिल्ममा उनले अभिनेता अजय देवगनसँग स्क्रिन सेयर गर्नेछिन् ।फिल्मलाई इन्द्र कुमारले निर्देशन गर्दैछन् । ईशा बलिउड जगतमा आत्मविश्वासी र अभिनय कौशलताका कारण चर्चित छिन् ।‘धमाल’को नयाँ सिक्वेलमा उनको कामलाई लिएर प्रशंसकहरू प्रतीक्षा गरिरहेका छन् । ‘धमाल ३’मा उनले आफ्नो शैलीका कारण दर्शकहरूलाई प्रभावित पारेकी थिइन् । ‘उनी यो फिल्ममा जोडिँदा हामी धेरै खुसी छौं, ‘ निर्देशक इन्द्र कुमारले भने, ‘ उनी धमाल ३ को पनि हिस्सा थिइन् । उनी एक उत्कृष्ट अभिनेत्री र अद्भुत कलाकार हुन् । उनीसँग काम गर्नु सधैं सुखद् अनुभव हुन्छ ।’हालै मात्र ईशाले हनी सिंह र जुबिन नौटियालसँग ‘ब्राउन आइज वाली’ र ‘इश्क मेरा’जस्ता म्युजिक भिडियोहरूमा काम गरेकी थिइन् ।"
'आमा' बोलको गीत सार्वजनिक,"काठमाडौँ — फिल्म 'जनै हराएको मान्छे : सम्बन्धका धागाहरु'को नयाँ गीत सार्वजनिक भएको छ । अर्जुन पोखरेलको शब्द/रचना, संगीत र स्वरमा ‘आमा’ बोलको गीत सार्वजनिक भएको हो । गीतमा अर्जुनसँगै मनिषा सुनारको पनि आवाज छ ।गीतमा मुख्य कलाकारले घर छोड्दादेखि सहरमा गरेको संघर्ष देखाइएको छ । गीतको भिडियोमा मुख्य कलाकार विजय बराल, केकी अधिकारी, मिरुना मगर, शुशांक मैनाली, कविता आलेलगायतको अभिनय छ । यो फिल्म भदौ ६ देखि प्रदर्शनमा आउँदैछ । फिल्म अहिले पोस्टप्रोडक्सनमा छ । फिल्मलाई काठमाडौं, ललितपुर, भक्तपुर र काभ्रेमा छायांकन गरिएको हो ।हिमाल न्यौपानेको निर्देशन रहेको फिल्ममा अन्य कलाकारहरु रियर राई, कविता आले, तारा शर्मा, भावना खपांगी मगर, रुपेश लामा, सुमन थापा, सृष्टि खड्डी, निरु खड्का गौतम, सुवास सिंह ठकुरीको अभिनय छ ।फिल्मको कथा, पटकथा र संवाद भानुभक्त ढकालले लेखेका हुन् ।"
‘पिके २’ मा रणवीरको चर्चा,"काठमाडौँ — अभिनेता रणवीर कपुर ‘एनिमल’ पछि अर्को फिल्मको तयारीमा छन् । यद्यपि उनले पहिले नै नितेश तिवारीको ‘रामायण’को काम गरिसकेका थिए ।उक्त फिल्म आगामी सन् २०२६ को तिहारमा रिलिज हुनेछ । त्यस अघि उनको फिल्म ‘लभ एण्ड वार’ रिलिज हुनेछ । केही दिनअघि मात्रै उनी ‘धूम ४’मा पनि देखिने चर्चा थियो ।यतिबेला रणवीरसँग थुप्रै फिल्म पाइपलाइनमा छन् । तय भएका सबै फिल्महरूपछि उनले ‘एनिमल पार्क’मा काम गर्नेछन् । यसबीच रणवीर आमिर खानसँग पनि सहकार्य गर्ने चर्चा छ ।भारतीय सञ्चारमाध्यमका अनुसार आमिर खान, राजकुमार हिरानी र अभिजीत जोशीले ‘पिके २’को प्लटमा काम गरिरहेका छन् । यो फिल्ममा रणवीर पनि जोडिने सम्भावना छ । उनीहरूले दादा साहेब फाल्केको बयोपिकपछि यो फिल्ममा काम सुरु गर्ने अनुमान छ ।रणवीर पिकेको पहिलो भागमा गेस्ट अपियरेन्समा थिए । दोस्रो भागमा भने उनको भूमिका थप महत्वपूर्ण हुने जनाइएको छ । रणवीर पनि एलियनको भूमिकामा काम गर्न उत्साहित भएको भारतीय सञ्चारमाध्यमहरूले उल्लेख गरेका छन् ।०१४ मा रिलिज भएको फिल्म ‘पिके’ले विश्वभरबाट ७ सय ९२ करोडको व्यापार गरेको थियो । फिल्मको पहिलो भागमा अनुष्का शर्मा पनि देखिएकी थिइन् ।"
'द ब्लु लाइट'को शुभमुहूर्त,"काठमाडौँ — २० दिनको छायांकन तालिकासहित फिल्म 'द ब्लु लाइट'को शुभमुहूर्त गरिएको छ । काठमाडौंको कमलादीस्थित गणेश मन्दिरमा शुभमुहूर्त गर्दै निर्माण टिमले २२ गतेबाट फिल्मको छायांकन थाल्ने जनाएको छ ।बलिराम चौहानले फिल्मलाई निर्देशन गर्दै छन् । उनी प्रदर्शनको तयारीमा रहेको फिल्म 'बलिदान'को लेखक तथा मुख्य सहायक निर्देशक हुन् । यो फिल्ममा अर्पण थापा, महेश त्रिपाठी, आयुसमान देशराज जोशी, बेनिशा हमाल, सृष्टि श्रेष्ठ, सुरक्षा इटानीको अभिनय रहनेछ । स्काइफल पिक्चर्सको प्रस्तुति रxने फिल्मलाई नरेन्द्र मैनालीले खिच्नेछन् ।फिल्मलाई सन् २०२५ भित्रै प्रदर्शन गर्ने तयारी छ ।"
रंगमञ्चमा पनि 'विद्रोही' रेखा,"काठमाडौँ — अभिनेत्री रेखा थापाको अभिनय रहेको नाटक 'मीरा' मञ्चनमा आएको छ । गैरीधारामा अवस्थित कान्तिपुर फिल्म एकेडेमीमा खुलेको नयाँ कान्तिपुर थिएटरमा यो नाटक जेठ १९ देखि असार ७ सम्म मञ्चनमा आउनेछ ।दीपक सिंजालीद्वारा लिखित पुस्तक 'मीरा'माथि बनेको यो नाटकलाई रंगकर्मी सुन्दर धितालले निर्देशन गरेका हुन् । धितालकै परिकल्पनामा तयार भएको नाटकलाई रमेश पुरीले निर्माण गरेका हुन् । नाटकमा अभिनेत्री रेखासँगै विशाल पहारी, विन्दा खतिवडा, विशाल देवकोटा, गीत विष्ट, डोरेश खतिवडा, उन्नत उप्रेती र सुनिल खड्काको अभिनय छ ।लामो समय फिल्म क्षेत्रमा एकछत्र राज गरेकी रेखाको यो पहिलो नाटक हो । नाटकमा उनी मीराको भूमिकामा देखिएकी छन् । नाटकमा बालसखा मीरा र कृष्णको प्रेमकथा र त्यही प्रेममा परिवारको अर्को सम्बन्ध कसरी बाधक बनिदिन्छ भन्ने प्रस्तुत गरिएको छ । नाटकमा दुईबीचको प्रेम मात्रै नभई, प्रेमका लागि गरिएको पर्खाइ, तड्पन र त्यसले दिएको पीडा देखाइएको छ ।मञ्चमा विशाल खतिवडा कृष्णका रुपमा देखिएका छन् । नाटकमा रेखाले सशक्त, विद्रोही महिलाको भूमिकामा अभिनय गरेकी छन् । यसअघि उनले 'हिम्मतवाली', 'रामप्यारी', 'काली'जस्ता फिल्ममा यस्तै भूमिका निर्वाह गरेकी थिइन् ।यो नाटकमा उनले किशोरीदेखि जवान महिलाको भूमिका गरेकी छन् । अहिले धेरैले रेखालाई रंगमञ्चको डेब्यूका लागि बधाई दिइरहेका छन् । रेखाले भने नाटकलाई नयाँ अध्यायको रुपमा व्याख्या गर्दै आएकी छन् ।"
अमेरिकामा नेपथ्य : नेपाल र भुटानका झन्डासहित पिटर्सबर्गमा झुमे दर्शक,"पिट्सबर्ग (पेन्सिलभानिया) — नेपथ्यको कन्सर्टमा दुई चिज छुट्दैनन्– एउटा ‘रातो र चन्द्रसूर्जे’ गीत र अर्को जताततै नेपाली राष्ट्रिय झन्डा ।पिटर्सबर्गको ‘रक्सिन थिएटर’ मा शनिबार राति कन्सर्ट चलिरहँदा भने अर्को झन्डा पनि देखियो । त्यो थियो– पहेँलो र गेरु रङमाथि सेतो ड्रागन अंकित भुटानको राष्ट्रिय झन्डा ।पुनर्वास गराइएका भुटानीको उल्लेख्य संख्या हलमा देखेपछि गायक अमृत गुरुङले मञ्चबाटै आह्वान गरे– ‘विगतलाई बिर्सनु हुँदैन तर माफ गरेर अघि बढ्ने हौसलाचाहिँ राख्नैपर्छ । हामी संसारभरि फैलिएका नेपालीलाई आपसमा जोड्ने यही भाषाले हो । यो सद्भाव सदैव कायम रहोस् । कसैले कसैमा द्वेष नराखी अगाडि बढ्नुस् है ।’प्रत्युत्तरमा दर्शकले केही बेरसम्मै ताली बजाए ।चार्टियर्स एभेन्युमा छरिएका दर्शकका निम्ति निर्धारित समयअनुसारै बेलुकी ८ बजे हलका ढोका खोलिएका थिए भने त्यसको ठिक एक घण्टामा मञ्चमा अमृत र उनको टिम उपस्थित भएको थियो । ‘कोशीको पानी यो जिन्दगानी’ गीतबाट कन्सर्ट सुरु भएको थियो । त्यसलाई ‘भेडाको ऊनजस्तो’ र ‘छेक्यो छेक्यो’ले निरन्तरता दियो ।मञ्च र दर्शकदीर्घा दुवैतर्फको उत्साह र उत्तेजनाले सुरुवातदेखि नै आपसमा एक किसिमको बन्धन विकास हुँदै गएको देखिन्थ्यो ।दर्शकको समूहमा थिइन् ७३ वर्षीया पेग्गी स्टर्लिङ । सानै उमेरमा जर्मनीबाट अमेरिका आएकी पेग्गीको फरक–फरक कन्सर्टमा उपस्थिति जनाउने बानीजस्तै छ । सक्रिय उमेर छँदा उनी पतिका साथ यस्ता सांगीतिक जमघटमा खोजी–खोजी जान्थिन् ।‘श्रीमान्‌को २० वर्षअघि निधन भएपछि म एक्लैले त्यस बानीलाई निरन्तरता दिएँ,’ उनले सुनाइन्, ‘नेपालको ब्यान्ड आउँदै छ भन्ने थाहा पाएपछि गुगलमा नेपथ्यबारे जानकारी लिएँ र यसरी आज हलसम्म आइपुगेकी छु ।’इन्टरनेटबाट जानकारी लिएको ब्यान्डसँग के अपेक्षा गर्ने भन्ने खासै थाहा नपाएरै आउँदा पनि कन्सर्टमा आफूले भरपुर मनोरञ्जन लिएको प्रतिक्रिया उनले दिइन् । ‘भाषै नबुझे पनि छेउछाउका सबैले मनोरञ्जन लिइरहेको माहोलले नै रमाइलो बनाउँदो रहेछ,’ पेग्गीले थपिन्, ‘त्यसो त धुन र परिवेशले शरीरलाई तरंगित पारिरहँदा भाषा खासै आवश्यक पनि पर्दैन ।’समग्रमा नेपथ्यको प्रस्तुति सबै हिसाबले आफूलाई राम्रो लागेको उनले बताइन् ।दर्शकदीर्घामा रहेर ब्यान्डसँग गाउँदागाउँदै घाँटी नै सुकेको साबी सिवाकोटीले सुनाइन् । बहिनीको साथमा पहिलोपटक नेपथ्य कन्सर्ट हेर्न आएकी उनले भनिन्, ‘भएभरका सबै रमाइरहँदा आफूलाई पनि नाचिरहूँ गाइरहूँ लाग्दो रहेछ ।’मोरङको पथरी क्याम्पमा जन्मिएकी साबी चार वर्षकै उमेरमा शरणार्थी परिवार पुनर्वासका क्रममा अमेरिका आएकी हुन् ।पुनर्वास गराइएका भुटानी शरणार्थी उल्लेख्य संख्यामा रहेको पेन्सिलभानिया राज्यमा नेपालीभाषी समुदायको जीवन्त उपस्थिति देख्न पाउँदा खुसी लागेको गायक अमृतले उल्लेख गरे । अमृतले मञ्चबाटै अनुरोध पनि गरेका थिए, ‘यो भाषालाई भावी सन्ततिसम्म विस्तार गरौं है ।’शनिबारको कन्सर्टको आयोजक टोलीकी एक सदस्य पनि भुटानी शरणार्थी परिवारकै विद्या पुलामी थिइन् । राष्ट्रिय पहिचान भुटानी भए पनि आफूहरू नेपाली नै रहेको उनी बताइरहेकी थिइन् ।‘हामी धपाइएर आएको भए पनि भुटानको समेत उत्तिकै माया लाग्छ,’ उनले भनिन्, ‘त्यसैले कार्यक्रममा मैले बोक्ने झन्डा नेपाल र भुटान दुवै मुलुकका हुन् ।’कार्यक्रमभरि पटक–पटक नेपाली पहिचानका पक्षमा विचार राखेका अमृतले स्वदेश घुम्न पनि आह्वान गरे । पैदलै गाउँबस्ती पुग्दा गीत संकलन गरेको र कतिपय गीत उतैको रमाइलोमा तयार पार्ने गरेको पनि उनले सुनाए । पदयात्राका क्रममा उनैले खिचेका पृष्ठभूमिका तस्बिरहरूले पनि उनको भनाइलाई सघाइरहेको देखिन्थ्यो ।अमेरिकी सहर पिटर्सबर्गमा पहिलो कन्सर्ट भए पनि कतिपय दर्शकका लागि यो पहिलो नेपथ्य अनुभव थिएन । उदाहरण हुन्, बेलडाँगी शिविरमा जन्मेका राजेन सापकोटा । उनी गत वर्ष छेवैको पेन्सिलभानियाली सहर ह्यारिसबर्गमा आयोजित नेपथ्य कन्सर्ट हेर्न पुगेका थिए । त्यसभन्दा पहिले त झन् परको कोलम्बस सहर अनि अझ सन् २०१६ मा एटलान्टा सहरमा आयोजित नेपथ्य कन्सर्ट हेर्न पनि उनी पुगेका थिए ।‘म नेपथ्यलाई छातीमै लिएर हिँडेको छु भन्दा पनि फरक पर्दैन,’ उनले उत्साहका साथ थपे, ‘आफू नेपालमा हुर्कँदै गर्दा मन परेका यसका गीतहरू र यो ब्यान्डप्रति मेरो मनमा अटाएको प्रेमलाई शब्दहरूले व्याख्या गर्न गाह्रो हुन्छ ।’राजेन्द्रका अनुसार उनी १३ वर्षको उमेर छँदा सन् २०११ मा अमेरिका आएका हुन् ।कन्सर्टमा मुख्य गायक अमृतलाई ड्रमसेटमा ध्रुव लामा, बेस गितारमा सुविन शाक्य, गितारमा नीरज गुरुङ, मादलमा शान्ति रायमाझी र किबोर्डमा दिनेशराज रेग्मीले सघाएका थिए ।अमेरिका यात्राको चौथो प्रस्तुति पिटर्सबर्गमा सकिएसँगै ब्यान्ड अब फेरि उत्तरतर्फ उक्लनेछ । अबको गन्तव्य हुनेछ भव्य सिकागो सहर । त्यहाँस्थित ‘दी भिक थिएटर’ मा जुन ७ मा नेपथ्य कन्सर्ट तोकिएको छ । सिकागोपछि ब्यान्ड बोस्टन सहरमा जुन ११ मा गुन्जनेछ । त्यसपछि १४ सदस्यीय नेपथ्य टोली नर्थ क्यारोलाइना राज्यको ग्रिन्सबोरो सहर पुग्नेछ । जुन १४ को साँझ आफूलाई उभ्याएपछि यस वर्षको अमेरिका यात्रा बिट मार्दै ब्यान्ड स्वदेश फिर्नेछ ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
किन उठिरहेछ तेन्जिङ नोर्गे शेर्पालाई ‘भारत रत्न’ दिनुपर्ने माग ?,"विराटनगर — मेचीपारि दार्जिलिङमा छुट्टै राज्य ‘गोर्खाल्यान्ड’ गठनको माग उठ्ने र फेरि सेलाउने क्रम जारी छ । तर, त्यही क्षेत्रबाट उठेको एउटा विशेष माग भने सन् २०१२ देखि निरन्तर छ । माग हो, प्रथम सगरमाथा आरोही तेन्जिङ नोर्गे शेर्पालाई ‘भारत रत्न’ दिनुपर्ने !‘भारत रत्न’ सन् १९५४ यता भारतका सर्वोच्च नागरिकलाई हरेक वर्ष दिइने सम्मान हो । सुरुमा यो पुरस्कार कला, साहित्य, विज्ञान र सार्वजनिक सेवामा विशेष योगदान दिएका व्यक्तिहरूलाई मात्र दिइन्थ्यो । तर सन् २०११ मा भारत सरकारले यसको दायरा विस्तार गरी ‘मानव प्रयासका कुनै पनि क्षेत्र’लाई समेट्ने निर्णय गर्‍यो । त्यसपछि बाक्लियो, तेन्जिङ नोर्गेलाई भारत रत्न दिलाउने अभियान ।तेन्जिङ नोर्गे र न्युजिल्यान्डका सर एडमन्ड हिलारीले सन् १९५३, मे २९ अर्थात् आजकै दिन विश्वको सर्वोच्च शिखर सगरमाथामा पहिलो मानव पाइला राखेका थिए । ऐतिहासिक विजयको यो दिन आज ७२औं वर्षमा प्रवेश गरेको छ ।नोर्गेले पहिलोपटक सगरमाथा चढेको स्मरणमा हरेक वर्षझैं यसपटक पनि भारतको सर्वोच्च नागरिक सम्मान ‘भारत रत्न’ दिनुपर्ने माग पुनः सतहमा आएको छ । तर हरेक वर्ष उठ्ने उक्त माग समयसँगै सेलाउँदै गइरहेको देखिन्छ ।यसपटक उत्तर बंगालका पर्वतारोहीहरू तथा साहसिक गतिविधिमा संलग्न क्लबका प्रतिनिधिले नोर्गेलाई ‘भारत रत्न’ दिनुपर्ने मागलाई फेरि बलियो रूपमा अघि सारेका छन् । भारतको साहसिक खेलकुद तथा पर्वतारोहण क्षेत्रको प्रमुख संस्था हिमालयन नेचर एन्ड एडभेन्चर फाउन्डेसनले बर्सेनि यस मागलाई औपचारिक रूपमा प्रस्तुत गर्दै आएको छ ।संस्थाका संयोजक अनिमेष बोसले यस वर्ष पनि प्रधानमन्त्री नरेन्द्र मोदी, पश्चिम बंगालकी मुख्यमन्त्री ममता बनर्जी र दार्जिलिङका लोकसभा सांसद राजु विष्टलाई औपचारिक पत्रमार्फत माग पेस गरिएको बताए । नोर्गेको योगदान नेपाल र भारतका लागि मात्रै होइन, विश्व पर्वतारोहणको इतिहासमै अद्वितीय रहेको जनाउँदै त्यही कारण नोर्गे उक्त सम्मानको हकदार रहेको उनीहरुको भनाइ छ । ‘उहाँ (तेन्जिङ नोर्गे) साँचो अर्थमा भारत रत्नका हकदार हुनुहुन्छ,’ बोसले भने, ‘भारत रत्न दिन किन ढिला गरिएको हो सरकारलाई सोध्न चाहन्छु ।’उनीसँग सगरमाथा चढेका सर एडमन्ड हिलारीले ‘नाइटहुड’ र ‘अर्डर अफ न्युजिल्यान्ड’ जस्ता विशिष्ट पदक सम्मान पाइसकेका छन् । नेपाल सरकारले नोर्गेलाई ‘नेपाल तारा’ बाट सम्मानित गरिसकेको छ । भारत सरकारले पनि उनलाई ‘पद्म भूषण’ अवार्ड प्रदान गरिसकेको छ । तर, ‘भारत रत्न’जस्तो सर्वोच्च सम्मानका लागि अझै उनी हकदार छन् भन्ने बोसको दाबी हो ।भारतीय जनता पार्टी (भाजपा) बाट निर्वाचित दार्जिलिङ क्षेत्रका लोकसभा सांसद राजु विष्टले सन् २०२० को मार्च १२ मा भारतीय संसद्‌मा भारत रत्नको प्रसंग उठाउँदै नोर्गेलाई यो सर्वोच्च नागरिक सम्मान प्रदान गर्नुपर्ने माग राखेका थिए । संसद्‌मा यो विषय पहिलोपटक उठाउने व्यक्ति विष्ट नै हुन्, तर त्यसबारे केन्द्र सरकार अहिलेसम्म गम्भीर देखिएको छैन ।विष्ट हालै सम्पन्न आम निर्वाचनमा दोस्रोपटक विजयी भई पुनः सांसद बनेका छन् । उनले यसपटक पनि संसदमा नोर्गेलाई भारत रत्न दिनुपर्ने माग पुनः उठाउने बताएका छन् । सञ्चारकर्मीसँग कुरा गर्दै विष्टले यस विषयलाई फेरि प्राथमिकतामा राख्ने प्रतिबद्धता जनाएका छन्  ।सिलिगुडी नगरपालिकाका मेयर तथा तृणमूल कांग्रेसका नेता गौतम देवले केन्द्र सरकारले यो माग लामो समयदेखि बेवास्ता गर्दै आएको आरोप लगाएका छन् । ‘हामीले २०१२ देखि यो माग उठाउँदै आएका छौं । मुख्यमन्त्री ममता बेनर्जीलगायत धेरै नेताले यो विषय केन्द्र सरकारसमक्ष राखेका छन्, तर सरकारले सुनुवाइ गरेको छैन,’ देवले भने, ‘तेन्जिङ नोर्गेलाई भारत रत्न नदिनु केन्द्र सरकारको नियतमै खोट देखिन्छ ।’नोर्गेको सम्मानमा पश्चिम बंगालको सिलिगुडीमा तेन्जिङ नोर्गे बस टर्मिनल स्थापना गरिएको छ । त्यहीँको दार्जिलिङ मोडमा र दार्जिलिङको हिमालयन माउन्टेनिङ इन्स्टिच्युटमा उनको पूर्णकदको सालिक पनि छ ।नोर्गेको प्रभाव अन्तर्राष्ट्रिय स्तरमै देखिएको छ । सन् १९९९ मा अमेरिकाबाट प्रकाशित टाइम पत्रिकाले उनलाई विश्वका प्रभावशाली व्यक्तिमध्ये एकका रूपमा समावेश गरेको थियो भने सन् २००० मा लाइफ म्यागजिनले उनलाई विश्वका उत्कृष्ट १० खेलाडीमध्ये एक घोषित गरेको थियो ।यति मात्र होइन, नासाले पनि प्लुटो ग्रहको एक पहाडलाई ‘तेन्जिङ मोन्टेस’ नाम दिँदै उनलाई विशेष सम्मान दिएको छ । सन् २००३ मा नोर्गेको सगरमाथाको शिखर सफलताको स्वर्ण जयन्तीको अवसर पारेर भारत सरकारले सर्वोच्च साहसिक खेल पुरस्कारको नाम 'तेन्जिङ नोर्गे राष्ट्रिय साहसिक कार्य पुरस्कार'का रुपमा परिवर्तन गरेको थियो ।के हो भारत रत्न ?‘भारत रत्न’ गणतान्त्रिक भारतको सर्वोच्च नागरिक सम्मान हो । यो सम्मान सन् १९५४ जनवरी २ मा स्थापना गरिएको हो । यो सम्मान उत्कृष्ट सेवा वा प्रदर्शनको उच्चतम स्तरमा पुर्‍याएको योगदानका लागि प्रदान गरिन्छ । जसमा जात, पेसा, पद वा लिंगको कुनै भेद गरिँदैन ।सुरुमा यो सम्मान कला, साहित्य, विज्ञान र सार्वजनिक सेवामा उल्लेखनीय योगदान पुर्‍याउनेलाई मात्र दिइन्थ्यो । तर, सन् २०११ डिसेम्बरमा भारत सरकारले यस पुरस्कारको क्षेत्रलाई ‘मानव प्रयासका कुनै पनि क्षेत्रमा’ को रुपमा विस्तार गरेको थियो ।यो पुरस्कारको सिफारिस प्रधानमन्त्रीले राष्ट्रपतिलाई गर्ने गर्छन् । सम्मानस्वरूप राष्ट्रपतिले हस्ताक्षर गरेको प्रमाणपत्र (सनद) र पिपलको पात आकारको पदक प्रदान गरिन्छ । भारत रत्न प्राप्त गर्ने व्यक्ति भारतको औपचारिक प्राथमिकता अनुक्रममा सातौं स्थानमा पर्छन् ।हालसम्म ५३ जनाले यो सम्मान पाइसकेका छन् । जसमा १८ जना मरणोपरान्त सम्मानित भएका छन् । सुरुमा मरणोपरान्त सम्मानको व्यवस्था थिएन, तर सन् १९६६ जनवरीमा तत्कालीन प्रधानमन्त्री लालबहादुर शास्त्रीलाई मरणोपरान्त सम्मान दिन व्यवस्था परिवर्तन गरिएको थियो ।सन् २०१४ मा क्रिकेटर सचिन तेन्दुलकरले भारत रत्न पाएका थिए । यो सर्वोच्च सम्मान पाउने उनी एक्ला र कान्छा खेलाडी हुन् । यो सम्मान सामान्यतया भारतमा जन्मिएका नागरिकलाई दिइने प्रावधान भए पनि केही अपवादहरू पनि देखेको छ ।विदेशी नागरिक मदर टेरेसा, पाकिस्तानी नागरिक अब्दुल गफ्फार खान र दक्षिण अफ्रिकी नागरिक नेल्सन मन्डेलालाई समेत प्रदान गरिएको थियो ।नोर्गेलाई किन दिन मान्दैन भारत ?सन् १९१४ मा सोलुखुम्बुमा जन्मेका तेन्जिङ नोर्गे शेर्पाले नेपाली नागरिककै हैसियतबाट सगरमाथा आरोहण गरेका थिए । त्यसपछि मात्र भारतले उनलाई नागरिकता प्रदान गरेको हो । सगरमाथा आरोहणपछि भारतका तत्कालीन प्रधानमन्त्री जवाहरलाल नेहरूको पहलमा उनलाई भारतीय नागरिकता प्रदान गरिएको थियो ।यही नागरिकता विवादकै कारण बेलायतमा महारानी एलिजाबेथको राज्याभिषेकको बेला उनले ‘जर्ज मेडल’ मात्रै पाए । तर, बेलायतको अत्यन्तै प्रतिष्ठित ‘केबीई’ अवार्डबाट उनी वञ्चित भए । जबकि हिलारी र आरोहण दलका नेता जोन हन्टले भने यो सम्मान पाए । कला, विज्ञान, सार्वजनिक सेवा, मानव सेवा तथा राष्ट्रिय हितमा उल्लेखनीय योगदानकर्तालाई यो अवार्ड दिइन्छ ।नोर्गेले बेलायत, इरान, नेपाल, तत्कालीन सोभियत संघ, फ्रान्स र इटालीबाट धेरै पदक प्राप्त गरेका थिए । भारतले सन् १९५९ मा पद्म भूषण र सन् २००८ मा मरणोपरान्त पद्म विभूषण प्रदान गरिसकेका छ । उनलाई ‘भारत रत्न’ दिनुपर्ने माग पछिल्लो समय पेचिलो ढंगले उठेको छ । उनलाई उक्त सर्वोच्च सम्मान दिन भारत सरकारले किन हिचकिचाहट गरेको त्यसको ठोस कारण त छैन । तर, नागरिकताको द्विविधा र विवादित पहिचानजस्ता विषय नै तगारो बनेको अनुमान गर्न सकिन्छ ।उनलाई रैथाने भारतीय नागरिक मान्ने वा नमान्ने भन्ने प्रश्नले पनि अन्योल बनाएको हुन सक्छ । ‘जसकारण उनलाई सर्वोच्च सम्मान दिने कुरा विचाराधीन राखिएको हुन सक्छ,’ भारतीय पर्वतारोही भाष्कर दासले भने, ‘यद्यपि उनलाई भारत रत्न दिनुपर्छ भन्ने हाम्रो माग जारी छ ।’भारतीय नागरिक भएपछि नोर्गे दार्जिलिङमा बस्थे । दार्जिलिङमा अहिले पनि उनको घर र आफन्तहरु छन् । उनको ७१ वर्षको उमेरमा सन् १९८६ मा निधन भएको थियो । नोर्गे भारतको अल्पसंख्यक (पहाडिया) क्षेत्र दार्जिलिङका बासिन्दा भएकाले केन्द्र सरकारको नजरमा उनको योगदान ओझेल परेको आरोप पनि लगाइन्छ ।‘नागरिकता, क्षेत्रीय पहिचान, केन्द्र सरकारको बेवास्ताका कारण यी ऐतिहासिक पात्र अझैसम्म उपेक्षित बन्नु परेको हो,’ दार्जिलिङका अग्रज पत्रकार विमल राई भन्छन् ।"
अनलाइनको लतले अफलाइनमा निद्रा,"काठमाडौँ — २४ वर्षीय सीडी (नाम परिवर्तन) घरपरिवारसँग टाढा काठमाडौंमा बस्छन् । पढाइको सिलसिलामा काठमाडौं आइपुगेका उनी २ वर्षे कोर्स पढिरहेका छन् । तर ४ वर्ष पुग्न लाग्यो, कोर्स अझै सकिएको छैन । भएको के रहेछ भने एक्लै बस्ने सीडी राति स्क्रिनमा धेरै समय बिताउने रहेछन् । सुत्नुपर्छ भन्ने थाहा हुँदाहुँदै पनि अब एकैछिन भन्दै स्क्रिनमा समय बिताउँदा रहेछन् ।नसुतेकामा वा कुनै फाइदा पुग्ने काम नगरेकामा उनलाई हरेक रात पछुतो हुन्छ । बिहान निद्रा नपुगेर कक्षामा जान नसक्दा आफैंसँग वाचा गर्छन्– आज त समयमै सुत्छु । तर अर्को दिन फेरि उस्तै समस्या दोहोरिन्छ । पछि यही बानी हटाउनका लागि उनी मनोचिकित्सक डा. युजलमान सिंहकहाँ पुगे ।२८ वर्षीया एबी दिनभरि अफिसको काममा व्यस्त हुन्छिन् । बेलुका अफिसबाट थाकेर घर पुग्छिन् । दिनभरि अफिसको काममा व्यस्त हुने भएकाले उनलाई सधैं आफ्ना लागि पर्याप्त समय नभएको महसुस हुन्छ । हरेक दिन बाँच्न पाएको छैन भन्ने पछुतो लाग्छ ।त्यसैले ‘मी टाइम’ अर्थात् आफ्ना लागि समय दिनकै लागि उनी राति अबेरसम्म एक्लै ननिदाई बस्छिन् । डिभाइसहरू प्रयोग गर्छिन् । अन्तिम एउटा ‘एपिसोड’ भन्दै सिरिजको सिजन नै हेरेर सक्छिन् । ‘घर आइपुग्दा थकान हुन्छ । दिनभरिको कामले स्ट्रेस पनि भएको हुन्छ । निद्रा पनि लाग्दैन । अनि माइन्डलाई भुलाउन फोन प्रयोग गर्न मन लाग्छ,’ उनी भन्छिन्, ‘फोन प्रयोग गरुन्जेल राम्रो महसुस त हुन्छ । फेरि बिहान उठ्न नसक्दा बेकार प्रयोग गरेछु भन्ने रिग्रेट पनि हुन्छ ।’मनोचिकित्सक डा. सिंहका अनुसार अचेल सीडी र एबीको जस्तै समस्या लिएर धेरै व्यक्ति आउने गरेका छन् । यो साझा समस्या बनिसकेको सिंह बताउँछन् ।निद्रासम्बन्धी दुई खाले समस्या देखिइरहेको उनको भनाइ छ । एक, निद्रासम्बन्धी कुनै ‘डिसअर्डर’ भएकाले चाहँदा चाहँदै पनि निदाउन नसक्ने । अर्को निदाउन आवश्यक छ भन्ने जान्दाजान्दै र निद्रा लाग्दा लाग्दै ननिदाउने । अर्थात् सुत्ने समय क्रमशः पछि धकेलिँदै जाने ।***सुत्ने समय धकेल्दै जानेहरूको संख्या डरलाग्दो रूपमा बढिरहेको विभिन्न अध्ययनहरूले देखाएको छ । ‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनका अनुसार विशेष गरी युवाहरूले जानीजानी ढिलो सुत्ने गरेका छन् । अध्ययनले स्वास्थ्यमा नकारात्मक असर पर्ने थाहा हुँदाहुँदै पनि धेरैजसो युवाले राति अबेरसम्म मोबाइलमा ‘स्क्रोल’ गर्ने, सोसल मिडिया प्रयोग गर्ने वा अनलाइन भिडियो हेरेर समय बिताउने गरेका छन् ।अध्ययनका एक सहभागीले भनेका छन्, ‘भोलि बिहान क्लास छ भन्ने थाहा भए पनि टिकटक र इस्टाग्राम स्क्रोल गर्दै दुई बजेसम्म बस्छु ।’ किन मानिसहरू राति अबेरसम्म स्क्रिनमा समय बिताउँछन् ? विभिन्न अध्ययनहरूका अनुसार यसको विविध कारणहरू छन् । जसमा मनोवैज्ञानिक, जैविक र प्राविधिक कारणहरू छन् ।यसमा पनि बढी मोबाइललगायतका डिजिटल उपकरणको अधिक प्रयोग बढी जिम्मेवार पाइएको छ । विज्ञहरूका अनुसार सामाजिक सञ्जाल प्लाटफर्मले मानिसको मस्तिष्कको खुसी महसुस गराउने प्रणाली अर्थात् ‘डोपामिन’ सक्रिय गराउने गरी डिजाइन गरिएको हुन्छ । हरेक ‘लाइक’, ‘कमेन्ट’ वा ‘स्क्रोल’ मात्रै गर्दा पनि डोपामिन सक्रिय हुन्छ र प्रयोगकर्तालाई खुसी महसुस गराउँछ । यसैले प्रयोगकर्ताहरू बारम्बार त्यो खुसी पाउन सुत्ने समय धकेलिरहन्छ । यो प्रक्रियाले उनीहरूलाई लत बसाउँछ ।त्यस्तै, स्टानफोर्ड मेडिसिनको एक लेखमा उल्लेख भएअनुसार ‘स्क्रोल’पिच्छे नयाँपन अनुभव गराउँछ । ‘हाम्रो मस्तिष्कले नयाँ कुरा पत्ता लगाउने र खोजको क्रममा डोपामिन उत्पादन गर्छ । जसले भन्छ– ‘ध्यान दे, केही नयाँ कुरा आयो ।’ यसैमा ‘एआई एल्गोरिदम’ पनि थपिन्छ । जसले हामीलाई अघिल्लो पटक केके मन पर्‍यो भन्ने सिक्छ र उस्तै प्रकृतिका नयाँ सामग्री सुझाउँछ । त्यसपछि हामी निरन्तर ‘स्क्रोल’ गर्न थाल्छौँ । एकपछि अर्को सामग्रीमा फस्छौं,’ लेखमा उल्लेख छ ।मनोसामाजिक परामर्शदाता आदित्य डंगोल सबैभन्दा पहिलो लतको चक्र बुझ्न सुझाउँछन् । ‘एक पटक कुनै कुरामा एडिक्ट भएपछि जे गर्न पनि त्यसमै भर पर्नुपर्ने हुन्छ । अलिकति नकारात्मक अनुभूति हुनेबित्तिकै त्योसँग डिल गर्ने नभई लत लागेको कुराको प्रयोग गर्ने बानी पर्छ । दुःख, रिस, खुसी जे महसुस गर्दा पनि डिभाइस प्रयोग बढ्छ । एङ्जाइटी पनि बढाउँछ,’ भन्छन्, ‘फोनलाई पनि त्यसरी नै प्रयोग गर्न सकिने हुनाले प्रयोग बढ्छ ।’त्यस्तै विज्ञहरूका अनुसार ‘फोमो’ अर्थात् ‘फियर अफ मिसिङ आउट’ पनि यसकै अर्को कारण हो । ‘कतै छुटें कि ? केही छुटाएँ कि’ भन्ने डर नै ‘फोमो’ हो । मानिसहरू कुनै पनि रमाइलो वा महत्त्वपूर्ण कुरा छुटोस् भन्ने चाहँदैनन् । यही कारण उनीहरू व्यग्रताका साथ सामाजिक सञ्जाल ‘स्क्रोल’ गर्छन् ।बेलायतको ट्रिनिटी कलेजका मनोविज्ञान विषयका प्राध्यापक ब्रायन एन चिनले ‘साइन्टिफिक अमेरिकन’ पत्रिमा प्रकाशित लेखमा फोमो उच्च भएकाहरूले सामाजिक सञ्जाल बढी प्रयोग गर्ने गरेको उल्लेख गरेका छन् । ‘फोमो उच्च भएका व्यक्तिले राति सामाजिक सञ्जालको बढी प्रयोग गर्ने गर्छन् । उनीहरूको निद्राको गुणस्तर कमजोर हुन्छ । नयाँ मेसेज, पोस्ट वा अपडेटको अपेक्षाले अनलाइन बसिरहन सामाजिक दबाब सिर्जना गर्न सक्छ र निद्राको समय ढिलो गर्ने बानीलाई अझ बढाउन सक्छ’, उनको निष्कर्ष छ ।त्यस्तै ‘करेन्ट साइकोलोजी’ जर्नलमा प्रकाशित एक अध्ययनअनुसार तनाव, चिन्ता वा धेरै जिम्मेवारी बोकेका व्यक्तिहरू रातको समयमा ती समस्याबाट केही समय भए पनि टाढा रहन ‘स्क्रिन’को प्रयोग गर्छन् । सामाजिक सञ्जालमा समय बिताउँछन् । तनाव वा नकारात्मक भावनाबाट अलिकति भए पनि राहत पाउन उनीहरूले क्रमशः सुत्ने समय ढिलो गरिरहेका हुन्छन् । तर यस्तो अस्थायी राहतले गहिरो निद्रालाई बिगार्न सक्छ ।एक अध्ययनले युवाहरू ढिलो सुत्नुको प्रमुख कारणमध्ये ‘रिभेन्ज बेडटाइम प्रोक्रास्टिनेसन’ पनि हो । यसलाई ‘आरबीपी’ पनि भनिन्छ । दिनभरिको जिम्मेवारीले आफूलाई दिन नपाएको समय दिन, रातिसम्म एक्लै ननिदाई बस्ने वा एक्लोपनमा रमाउने र सुत्ने समय धकेल्दै लग्नुलाई ‘रिभेन्ज बेडटाइम प्रोक्रास्टिनेसन’ हो ।‘जर्नल अफ हेल्थ साइकोलोजी’ मा प्रकाशित एक अध्ययनमा नेदरल्यान्ड्सका झन्डै २५ सय युवालाई लिएर ‘रिभेन्ज बेडटाइम प्रोक्राटिनेसन’बारे अध्ययन गरिएको थियो । उक्त अध्ययनका अनुसार ७४ प्रतिशत युवा सातामा कम्तीमा एक पटक कुनै ठोस कारणबिना ढिलो सुत्छन् । अर्थात् ‘रिभेन्ज बेडटाइम प्रोक्रास्टिनेसन’ गर्छन् । मनोविद् खुश्बु अग्रवालका अनुसार सुत्नुको सट्टा अबेरसम्म जागा बसेर मनोरन्जनात्मक कार्यमा लाग्नु हाम्रो व्यस्त दैनिक तालिकाविरुद्ध गरिएको ‘प्रतिशोध’ हो ।‘यो अभ्यासले अत्यधिक व्यस्त दिनचर्या भएका व्यक्तिहरूलाई केही समय फुर्सद निकालेर आफूलाई समय दिन सहयोग गर्छ । यद्यपि यसले निद्रासम्बन्धी गहिरो समस्या निम्ताउँछ,’ उनी भन्छिन् ।विज्ञहरूका अनुसार आरबीपी र अन्य ‘इन्सोम्निया’ जस्ता निद्रा नलाग्ने समस्यामा धेरै फरक छ । कतिपय व्यक्तिलाई रातको समयमा काम गर्नु प्रभावकारी लाग्न सक्छ । ती व्यक्ति र निद्रा जानाजान धकेल्ने व्यक्तिमा पनि फरक हुन्छ । अग्रवालका अनुसार ‘प्रोक्रास्टिनेसन’ भनेको सुत्नुपर्ने समय भएको थाहा हुँदाहुँदै पनि जागा बस्नु हो । जसको कारणले बिहान थकान र निद्राले सताउने समस्या देखिन सक्छ । तर ‘इन्सोम्निया’ भनेको निदाउन चाहेरै पनि निदाउन नसक्नु हो ।अग्रवालका अनुसार व्यक्तिगत समयको कमी, तनावपूर्ण तालिका, आत्म नियन्त्रणको अभाव र डिजिटल विचलनहरू जस्तैः फोन र सामाजिक सञ्जाल पनि आरबीपीको कारण बन्न सक्छन् ।विभिन्न अध्ययनका अनुसार फोन, ल्यापटपको ‘स्क्रिन’ बाट ‘ब्लु लाइट’ अर्थात् नीलो प्रकाश आउँछ । त्यही प्रकाशले मानिसको शरीरमा ‘मेलाटोनिन’ नामक हर्मोन उत्पन्न हुन रोक्छ । ‘मेलाटोनिन’ निदाउन मद्दत गर्ने हर्मोन हो । जब ‘मेलाटोनिन’ कम हुन्छ, मानिसलाई स्वतः निद्रा पर्न गाह्रो हुन्छ । त्यस्तै राति कुनै गम्भीर समाचार, भिडियो गेम वा कुनै पनि भिडियो हेर्दा हाम्रो मस्तिष्क सक्रिय अवस्थामा जान्छ । यसले दिमागलाई ब्युँझाउँछ, जसले गर्दा शान्त भएर सुत्न गाह्रो हुन्छ ।त्यस्तै राति अबेरसम्म फोन चलाएर बस्नुका अन्य प्राविधिक कारण पनि छन् । माथी उल्लेख गरिएजस्तै प्रायः सामाजिक सञ्जाल प्लाटफर्ममा निरन्तर ‘स्क्रोल’ गर्न सकिन्छ । ‘स्क्रोल’ गर्दा नयाँ पोस्ट आफैं लोड हुन्छन् । यसले हाम्रो मस्तिष्कलाई बन्द गर्नुपर्ने संकेत दिँदैन । बरु मस्तिष्कमा अरू के छ भन्ने जिज्ञासा पलाइरहन्छ । त्यसैले समय कसरी बित्यो थाहै हुँदैन ।यसले सुत्ने समयमा नै कसरी हानि गर्छ त ? विज्ञहरूका अनुसार रातिको समयमा थकानका कारण पनि निर्णय गर्ने क्षमता कम हुन्छ । ‘स्क्रोल’ बन्द गर्ने कुनै बिन्दु नै नहुने भएकाले मानिसहरू धेरैबेर ‘स्क्रिन’मा व्यस्त हुन्छन् । त्यस्तै मोबाइललगायतका डिभाइसमा आउने ‘नोटिफिकेसन’ पनि ध्यान तान्नकै लागि बनाइएका हुन्छन् । प्रत्येक ‘भाइब्रेसन’ ले पटक–पटक डिभाइस खोल्न बाध्य बनाउँछ ।‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनकै अनुसार जो व्यक्तिहरू दिनभरि बढी थकित महसुस गर्छन्, उनीहरू राति ढिला सुत्ने सम्भावना बढी देखिएको छ । त्यस्तै ढिला सुत्ने बानीकै कारण उनीहरूको थकान बढिरहेको हुन्छ । यसरी थकान र निद्राको ‘साइकल’ नै बनिरहेको हुन्छ ।मनोचिकित्सक सिंहकै अनुसार मानिसहरू अनिद्रा र अनिद्राको असरको ‘साइकल’मा फस्ने गर्छन् । ‘हामी निद्रा लागेन भनेर डिभाइस चलाउन थाल्छौं । डिभाइसले निद्रा लाग्न दिँदैन । दिमागलाई पोजिटिभ डिस्टर्सन हुन्छ । अर्थात्, हामीले दिमागलाई रिवार्ड दिएको भनेर झूट बोल्छौं । दिमागले झूट पक्डन सक्दैन । यो साइकल सुरु भएपछि छुटाउनै कठिन हुन्छ ।’त्यस्तै, ‘जेस्टाल्ट थेरापिस्ट’ र ‘साइकोलोजिस्ट’ आशिष काफ्ले ‘स्क्रिन’ हेर्ने बानी नै विस्तारै लतमा परिणत हुने गरेको बताउँछन् । ‘तनाव, एङ्जाइटी, एक्लोपना, अल्छीपना, खाली समय वा अन्य जे कारणले भए पनि दैनिक हामी डिजिटल्ली सक्रिय हुन्छौं भने लत लाग्छ । यसले हामीलाई निदाउन दिँदैन,’ उनी भन्छन्, ‘निद्राको साइकल बिगार्न मानिसहरूकै धेरै बानी हुन्छ भन्ने धेरैलाई थाहा हुँदैन । थाहै नपाई निद्राको साइकल बिगार्ने गरेका हुन्छन् ।’जानाजान निद्राको समय धकेल्ने बानी कम गर्न ‘स्लिप हाइजिन’ बनाउनुपर्ने काफ्ले बताउँछन् । उनी भन्छन्, ‘हाइजिन मेन्टेन गर्न सबैभन्दा महत्त्वपूर्ण भनेको राति डिजिटल्ली एक्टिभ नहुनु हो । त्यस्तै साँझमा कम खाने, साँझमा क्याफिनको प्रयोग कम गर्ने, खाट सुत्नका लागि मात्र प्रयोग गर्ने जस्ता कुराहरू पनि हाइजिनभित्र पर्छ ।’यदि लामो समयदेखि निद्रासम्बन्धी समस्या हुने वा दिनभरि निद्राले सताउने समस्या भएमा स्वास्थ्यकर्मी, निद्रा विशेषज्ञ वा मानसिक स्वास्थ्य विशेषज्ञसँग परामर्श लिनुपर्ने मनोविद् अग्रवालको सुझाव छ ।‘यदि लामो समयदेखि यस्तो समस्या देखिएको छ र यसले काम, पढाइ, सामाजिक, पारिवारिक सम्बन्धमा असर गरिरहेको छ भने परामर्शकहाँ जानुपर्छ,’ उनी भन्छिन्, ‘मानिसहरू अबेरसम्म जागा बस्छन् तर कामका कारण बिहान चाँडै उठ्नुपर्छ । जसले निद्राको अभाव हुन्छ । निद्राको अभावले मानसिक, शारीरिक र भावनात्मक रूपमा क्षणिक र दीर्घकालीन दुवै खालका नकारात्मक असर पार्छ । यसलाई समयमै बुझ्न आवश्यक छ ।’"
रहेनन् घडियाल गोहीका ‘घनिष्ठ गोठाला’,"चितवन — वेदबहादुर खड्काले सहायक संरक्षण अधिकृत भएर आफ्नो जागिरे जीवनको झन्डै दुई दशक चितवन निकुञ्जमा बिताए । खड्का निकुञ्ज कार्यालयमाभन्दा धेरै नारायणी र राप्तीको बगरमा देखिन्थे । बगेको सफा पानीमा बस्ने घडियाल गोही विश्वको निकै दुर्लभ जीव हो । यसको रेखदेख गर्ने जिम्मेवारी खड्काको काँधमा थियो ।चितवन निकुञ्जको मुख्यालय कसरामा रहेको घडियाल गोही प्रजनन केन्द्रको प्रमुख रहेर काम गरेका खड्का अब कहिल्यै नदेखिने, नभेटिने गरेर सोमबार यो संसारबाट बिदा भए । भौतिक रूपमा उनी नरहने पनि नेपालमा घडियाल गोहीको चर्चा हुँदा वेद खड्काको नाम सायदै कसैले बिर्सने छ ।घडियाल जति दुर्लभ जीव हो त्यत्ति नै यसका बारेमा जानकार व्यक्तिहरू नेपालमा निकै नै कम छन् । खड्का घडियालका हरेक पक्षमा जानकार रहँदै ती जानकारीहरूलाई फैलाउन तल्लीन रहने व्यक्ति थिए । समुदाय स्तरमा घडियालका बारेमा सचेतना फैलाउने कामदेखि अन्तर्राष्ट्रिय मञ्चहरूमा पनि पुगेर खड्काले घडियाल संरक्षणमा नेपालले पाएको सफलता संसारलाई सुनाएका थिए ।क्यान्सर भएका खड्काको ६१ वर्षको उमेरमा निधन भएको हो । जागिरे जीवनबाट साढे चार वर्षअघि पुसमा अवकाश पाएका खड्का घडियाल गोही प्रतिको लगावले नै होला अवकाशपछि पनि केही समय कसरा प्रजनन केन्द्रमा नै बसेका थिए । उनले भनेका थिए, ‘लामो समय बसियो । खटेर काम गरियो । अब यहाँ आउनेहरू पनि त्यसरी नै काम गरुन् भन्ने लाग्छ । उनीहरूलाई घडियालका महत्त्व र संरक्षणका बारेमा बताउन पनि केही समय यतै बस्नु पर्‍यो ।’जमिन र जल दुवै ठाउँ बस्ने जीव हो गोही । नेपालमा गोहीका दुई प्रजाति घडियाल र मगर गोही पाइन्छन् । सफा बगेको पानीमा बस्ने, माछा मात्रै खाने घडियाल गोही संकटमा परेको छ । प्राकृतिक बासस्थलमा बाँच्ने दर निकै कम भएपछि घडियाल जोगाउन चितवन राष्ट्रिय निकुञ्जको मुख्यालय कसरामा २०३५ सालमा घडियाल गोही प्रजनन केन्द्र खुल्यो । सो प्रजनन केन्द्रमा २०४९ सालदेखि हाल पनि कार्यरत प्रेम शर्माका अनुसार खड्काले कसरा गोही प्रजनन केन्द्रमा प्रमुख भएर १८ वर्ष काम गरे । चितवन आएपछि बीचमा दुई वर्ष लामटाङ निकुञ्जमा गएका थिए । नभए उनी चितवन र कसराको प्रजनन केन्द्रमै बसे । घडियाल जोगाउने बढाउने काम निकै चुनौतीपूर्ण रहेको छ । समर्पित भएर नलागे यो काममा प्रभावकारी नतिजा आउँदैन ।सन् १९४० सम्म विश्वमा १० हजार जति घडियाल थिए । पाकिस्तान, भारत, नेपाल, भुटान, बंगलादेश र म्यानमारमा पाइने घडियाल सन् १९७० हृवात्तै घटेर संसारभर जम्मा दुई सयको हाराहारीमा पुगेका थिए । त्यसैले घडियाल जोगाउने अवधारणा आएको हो । २०३५ सालमा चितवनमा प्रजनन केन्द्र खुल्दा नेपालमा ५० को हाराहारीमा घडियाल थिए । घडियाल सफा पानीमा मात्रै बस्दछ । नदी र खोलानाला प्रदूषित हुँदा गोहीलाई गाह्रो भएको छ । यसको मुख्य आहारा नै माछा हो । माछामा मान्छेको पनि मन गढेको छ ।यी चुनौतीलाई चिर्न समुदायदेखि नीति निर्मातासम्मलाई सचेत र सजग गराउनु पर्दछ । प्राकृतिक बासस्थलमा घडियालले पारेका अण्डा संकलन गरेर बच्चा कोरल्न प्रजनन केन्द्रमा राख्ने गरिन्छ । घडियालले अण्डा पार्ने समय चैततिर बालुवामा गोहीको गुँड खोज्दै जानु पर्दछ । गुँडमा रहेका अण्डा झिकेर प्रजनन केन्द्रमा ल्याउनु पर्दछ । प्राकृतिक बासस्थलमा घडियाल बाच्न नसकेर संख्या निरन्तर घट्दै गएपछि बच्चा कोरल्न प्रजनन केन्द्रमा अण्डा ल्याउन सुरु भएको हो ।खोला आडको बालुवामा बनाएको गुँडका अण्डा ल्याएर प्रजनन केन्द्रमा बच्चा कोरलेपछि तिनको राम्रो रेखदेख र स्याहार गर्नु पर्दछ । त्यहाँका बच्चा १५० सेन्टिमिटरका भएपछि प्राकृतिक बासस्थलमा छाडिन्छ । अण्डाबाट निस्केको पाँच वर्षपछि बच्चाको लम्बाइ यत्तिको हुन्छ । यसरी हुर्केका बच्चा नदीमा छाडे पनि घडियाल फस्टाउन सकेका छैनन् । चितवनमा सबैभन्दा धेरै घडियाल गोही राप्ती नदीमा छन् । निकुञ्जबाट प्राप्त विवरण अनुसार राप्तीमा १५२ र नारायणी नदीमा ११३ गरी चितवनका खोला र नदीमा कुल २६५ वटा घडियाल छन् । जोगाउनै गाह्रो हुने घडियाल यो संख्यामा पुर्‍याउन खड्काको योगदान प्रमुख रह्यो भन्छन् चितवन निकुञ्जका पूर्व प्रमुख संरक्षण अधिकृत कमलजंग कुँवर । ‘अनुभव र ज्ञान भएको व्यक्ति हुनुहुन्थ्यो र आफ्नो जिम्मेवारी पूरै लगनका साथ पूरा गर्नु भयो । नतिजाले उहाँको लगावलाई पुष्टि गरेको छ,’ कुँवरले भने ।खड्कासँगै अनुसन्धानमूलक लेख लेखनमा काम गरेका आशिष बस्याल जागिरे जीवनमा खड्काको रुचि चराप्रति थियो । तर चितवन पुगेर घडियाल प्रजनन केन्द्रमा बस्न थालेपछि खड्का घडियालको सिल, स्वभाव, अवस्था र संरक्षणका चुनौतीका बारेमा घोत्लिन थाले । चराप्रतिको रुचि पनि उनले त्याग्न त सकेनन् । तर मुख्य रूपले घडियाल संरक्षणमा नै उनी समर्पित भए भन्छन् बस्याल । उनका विभिन्न अन्तर्राष्ट्रिय जर्नलहरूमा ६० को हाराहारीमा अनुसन्धानमूलक लेख प्रकाशित छन् । जसमध्ये २० भन्दा धेरै घडियालका बारेमा नै छन् भन्छन् बस्याल । गोही सम्बन्धी भारत, श्रीलंका, दक्षिण अफ्रिाकामा भएका अन्तर्राष्ट्रिय सभा सम्मेलनमा पनि उनी सहभागी भए । जर्नलमा लेख्ने खड्काले जागिरको सुरुवातमा घडियालका सूक्ष्म विवरण पनि हातैले कागजमा लेखेर राख्थे । जसले गर्दा घडियालको रेकर्ड राख्ने परम्पराको सुरुवात भएको बस्यालको भनाइ छ ।‘प्रजनन केन्द्र सुरुवात गर्न पूर्व प्रमुख संरक्षण अधिकृत रामपृत यादव सरको ठूलो देन छ । यादव सरको देनलाई बिर्सन मिल्दैन । तर यादव सरले सोचेको तरिकाले प्रजनन केन्द्रलाई लैजान खड्काजीको भूमिका महत्त्वपूर्ण छ । यसमा मेहनत र धैर्य चाहिन्छ, जुन खड्काजीमा थियो,’ पूर्व प्रमुख संरक्षण अधिकृत कमलजंग कुँवरले सम्झे । घडियाल अनुगमनका लागि खड्का हप्तौं नदी र बगरमा डुल्थे । बगरमै सुत्थे, डुंगामा खान्थे । अण्डा संकलनमा पनि त्यसरी नै संसार बिर्सेर खोला चाहर्थे । घडियालको उद्धारमा पनि त्यसैगरी कुद्थे । कार्यालयको जिम्मेवारीमा पनि जाँगर चलाउने गर्दथे । मुद्दा अनुसन्धानमा पनि लाग्थे । तर उनको मनमा घडियाल नै हुन्थ्यो । साथीभाइ भेट हुँदा पनि गोहीकै बारेमा धेरै गफगाफ गर्दथे ।नदी र खोलामा प्रदूषण नभए, खेतबारीमा विषादी नराखे पानी सफा र शुद्ध हुन्छ । त्यस्तो पानीमा माछा बस्छ । जथाभावी माछा नमारे घडियालको पनि आहारा पुग्छ । घडियालले माछा मात्रै खान्छ, मान्छेलाई कुनै हानी गर्दैन भन्ने जानकारी उनी समुदायलाई दिन्थे । घडियाल जोगाउनु भनेको वातावरण जोगाउनु हो, नदी जोगाउनु हो र समग्रमा मान्छेलाई नै जोगाउनु हो भन्ने ज्ञान उनी समुदायमा पुर्‍याउँथे । घडियालको संरक्षणमा यसरी लाग्ने व्यक्ति बिरलै जन्मने गर्दछन् । सरकारको काम कहिले जाला घाम भन्ने उखान विपरीत उनले सरकारले सुम्पेको जिम्मेवारीलाई दिन रात, घाम पानी, हिउँद, बर्खा नभनी पुरा गरे । उनलाई घडियालका गोठाला भन्दा फरक पर्दैन । संरक्षणमा समर्पित घनिष्ठ गोठाला ।"
५० वर्षदेखि विराटनगरमा ताडी पिलाइरहेका मोहम्मद अली,"विराटनगर — ९ वर्षअघि, ७४ वर्षको उमेरमा बितेका थिए, चर्चित अमेरिकी बक्सर मोहम्मद अली। मुक्केबाजीको रिङमा सधैँ गुन्जिरहने ‘फ्लोट लाइक अ बटर फ्लाई, स्टिङ लाइक अ बी’ का कारण पनि उनलाई धेरैले सम्झिरहन्छन् । तेजिलो प्रहार र फुर्तिलो चालका लागि अली रिङमा प्रायः भनिरहन्थे, ‘पुतलीजस्तै हल्का उड, माहुरीजस्तै चिल’।तर, विराटनगरको भीडभाडबीच, भट्टाचोक र ठुलो मिलको बीच भागको एक साँघुरो फुटपाथमा ७२ वर्षका अर्का मोहम्मद अली पनि छन्, जसलाई न पुतली जस्तै उड्नु छ, न माहुरी जस्तै चिल्नु ।उनी आधा शताब्दी समयदेखि विराटनगरमा गुमनाम तरिकाले जीवनको रिङमा उभिएका छन्। ‘अली’ नै हुन्, तर मुक्केबाज हैनन्। यी अली वर्षौँदेखि ताडीको स्वाद पिलाउँदै चिसो छायाँ र फुटपाथको टेकोमा बाँचिरहेका भुँइमान्छे हुन् । उनका अगाडि सधैंजसो केही सेता बोतल, खाली गिलास र एउटा दुइटा जर्किन हुन्छन् । भुईँमै बस्छन् । ताडी किन्न आएका ग्राहकसँग बोल्न त नेपाली नै बोल्छन्, तर, कम्ती बोल्छन्।उनको अनुहारमा आश्चर्यजनक सन्तोष देखिन्छ । ‘विराटनगरको यो फुटपाथ नै मेरो संसार हो’, अलीले मन्द मुस्कान सँगै भने,‘ताडी नै मेरो जिन्दगानी भयो ।’विराटनगरदेखि बिहार दरभंगाको दूरी बढीमा २०० किलोमिटर छ । एकैदिनमा ओहोर–दोहोर गर्न सकिने सहज दूरीको यही बाटो मोहम्मद अलीका लागि साधारण छैन । अली ५० वर्षदेखि यही बाटो हुँदै ताडीको मिठास बोकेर दरभंगा–विराटनगर ‘वारि–पारि’ गरिरहेका छन् ।यो कथाको सुरुआत ७२ वर्षदेखि कै हो । उनका बुबा अब्दुल रसिद रोजगारीको खोजीमा जब नेपाल पसेका थिए । ‘जुन साल म जन्मेँ, त्यही साल बुबा नेपाल जानुभयो,’ अली सम्झिन्छन्,‘त्यसैले नेपालसँगको मेरो सम्बन्ध धेरै पुरानो छ । धेरै माया लाग्छ नेपालको मलाई ।’ नेपाल उनको कर्मभूमि हो, जहाँ वर्षौँदेखि पसिना बगाएर जीवनको चर्खा घुमाएका छन् ।रसिदको ससुराली सीमावर्ती जोगबनीमा थियो । ससुरालीले उनलाई कामका लागि विराटनगरको जुट मिल बोलाएका रहेछन् । दरभंगामा न कारखाना थियो, न उद्योग–धन्दा । रोजगारीको अभावमा उनी एक बचनमै सहमति जनाएर गाडी चढेर जोगबनी ओर्लिए ।केही दिन ससुरालीको मेजबानीमा बसेपछि, रसिद जुट मिलमा काम गर्न भर्ना भए । तर जुट मिलको तातो हावा उनलाई मन परेन । कठोर काम, थकान र साँघुरो मजदुर जीवन । त्यही भएर छिट्टै जागिर छाडे । त्यसपछि उनले रोजे ताडीको चिसो रससँग घुलमिल हुने स्वतन्त्र जीवन ।‘जुट मिलमै काम गर्ने एक जना साथीको माध्यमबाट बुबाले ताडी बेच्न थाल्नुभएको थियो’, अली सम्झिन्छन्, ‘हात्तीमुढालगायतका क्षेत्रमा ताडीका धेरै रुख थिए । त्यहीँको ताडी बेचेको आम्दानी घर पठाउनु हुन्थ्यो । हामी त्यही पैसाले गुजारा चलाउँथ्यौं ।’ अलीले धेरै पढ्न पाएनन् । जीवनले पढ्नुभन्दा पहिले नै कमाउने बाध्यतातिर डोर्‍यायो ।झन्डै २० वर्षका थिए उनी, एक दिन अचानक नेपालबाट खबर आयो, बुबा रसिद गम्भीर बिरामी छन् भनेर । कसैले बोलाउन पठाएको थियो । अली केही नसोची दौडिँदै विराटनगर आए । पत्ता लाग्यो, रसिद ताडीको रुखबाट लडेर गम्भीर घाइतेका रहेछन् । शरीर थला पर्‍यो, र ताडी बेच्ने काम ठप्प भयो ।त्यसपछि अलीले बाबुको जिम्मेवारी काँधमा लिए । बिस्तारै बुबा निको भए, अनि बुबा–छोरा मिलेर ताडी बेच्न थाले । तर, ताडी बेच्न सजिलो थिएन । एक पटक त विराटनगरका एक भट्टी पसलेले रसिदविरुद्ध अदालतमा मुद्दा नै हाले । अभियोग थियो, ‘रक्सीका ग्राहक ताडीमा भड्काएको ।’जहाँ विगतमा भट्टी पसल थियो, आज त्यो ठाउँलाई ‘भट्टी चोक’ भनिन्छ । तर, अली र रसिदको ताडी व्यापार भने रोकिनेवाला थिएन । ‘साहुजीले ताडीले गर्दा रक्सीको व्यापार बिग्रियो भनेर मुद्दा हालेपछि बुबाले लाइसेन्स लिनुभयो’, अली सम्झिन्छन्, ‘ऊ बेला ताडी बेच्न पनि लाइसेन्स दिने गरिन्थ्यो ।’ताडी एक प्रकारको प्राकृतिक पेय हो । जुन ताडी या खजुरको रुखबाट निक्लिन्छ । यो रस रुखको फेद नजिकको भाग छेडेर जम्मा गरिन्छ । ताजा ताडी मिठो, हल्का अमिलो र पौष्टिक हुन्छ । खास गरी तराईका जिल्लाहरू, भारतको बिहार, उत्तर प्रदेश र दक्षिण भारतमा ताडी धेरै प्रचलित छ । गर्मीमा ताजा ताडी पिउनु स्वास्थ्यका दृष्टिले निकै लाभदायक हुने चिकित्सकहरूको दाबी पनि छ ।रसिदको निधनपछि पनि अलीले एक्लै व्यापारलाई निरन्तरता दिए । ताडी त वर्षभरि पाइन्छ, तर गर्मी मौसममा यसको माग बढी हुन्छ । उनले अनुभव सुनाउँछन्, ‘ठन्डीमा त धेरै बिक्दैन, गर्मीमै हो बिक्ने ।’ पहिला त उनी एक रुपैयाँ प्रति लिटर ताडी बेच्थे, अहिले त्यो मूल्य सय रुपैयाँसम्म पुगेको छ ।एक सिजनमा उनी करिब ५०–६० हजार रुपैयाँसम्म कमाउँछन्, खर्चबर्च कटाएर । वर्षौ पुराना ग्राहकहरू अझै पनि ताडीको स्वाद चाख्न यो फुटपाथ धाइरहन्छन् । ‘पहिले साइकलमै आउँथे, अहिले त धेरैजसो कार चढेर आउँछन्,’ उनी हाँस्दै भन्छन्,‘ताडी बेच्न म सडकमाथि, मेरा ग्राहकहरू कारमाथि ।’७० वर्षदेखि नेपालसँगको गहिरो सम्बन्ध भए पनि अलीको स्थायी घर नेपालमा छैन, केबल डेरा मात्र छ । गर्मीमा नेपाल आउँछन्, ताडी व्यापार चलाउँछन् । खेतीको मौसम सुरु भएसँगै दरभंगातिर फर्किन्छन् । ‘घर बनाएर नेपालमै बस्ने कहिल्यै सोच आएन’, उनी गर्वका साथ भन्छन्, ‘नेपाल मेरो कर्मभूमि हो, मातृभूमि छाड्न मन मान्दैन ।’छोरा–छोरीको हुकाई बढाई, सादी बिहे पनि यही ताडी व्यापारकै बलमा सम्भव भयो । अलीका लागि विराटनगर हाम्रा युवाहरूको ‘खाडी’ जस्तै हो । ‘जतिन्जेल सक्छु, नेपाल आएर ताडी बेचिरहन्छु,’, उनले आधा हिन्दी भाषा पनि मिसाउँदै भने, ‘नसकेका दिन देखा जाएगा ।’अलीको यो कथा ताडी व्यापारीको मात्रै होइन, यो एउटा परम्परागत, सीप, सीमापार सम्बन्ध, र जीवनको मिहिन संघर्षको कथा हो । जहाँ सास रहुन्जेल ताडी बेच्ने संकल्प छ । उनी सँग छ, ताडीको स्वादसँगै जीवनको मिठास बाँड्ने उत्कट चाह पनि ।"
"कमैया थिए, वडाध्यक्ष बने, अहिले साइकल मर्मत गर्छन्","बर्दिया — बर्दियाको बढैयाताल गाउँपालिका–९ को अध्यक्ष थिए, कान्छु थारू । पाँच वर्ष वडाको नेतृत्व गर्दा जनताका पीरमर्का बुझे । अभाव र समस्यासँग अझ नजिक भए । जब उनको कार्यकाल सकियो, आफ्नो सीपलाई खेर जान दिएनन् । साइकल मर्मत गर्न थाले ।राजनीतिक जिम्मेवारीको कुर्सीमा ५ वर्ष बिताएका उनमा पुरानो पेसाप्रतिको मोह भने कदापि घटेको छैन । वडाध्यक्षको कार्यकाल सकिएपछि तीन वर्षदेखि उनी वडा कार्यालयकै अगाडिपट्टि सानो पसल थापेर बसिरहेका छन् । जहाँ उनी साइकल मर्मत मात्रै गर्दैनन्, फोटोकपी मेसिन राखेका छन्, किराना पसल पनि चलाउँछन् ।वडा कार्यालयमा आउने सेवाग्राही सल्लाह सुझावका लागि पनि पहिला कान्छुकै पसल छिर्छन् । ‘५ वर्ष वडाको अभिभावक भएर काम गरेँ,’ बढैयाताल–९ टेसनपुरका ६२ वर्षीय उनी भन्छन्, ‘काम गर्दागर्दै वडावासीसँग गहिरो सम्बन्ध गाँसियो । नयाँ मान्छेलाई अवसर दिन पनि २०७९ सालको निर्वाचनमा नउठ्ने निर्णय लिएको हुँ ।'अहिले जिम्मेवारीमा नभए पनि वडा कार्यालयमा सेवा लिन आउने सेवाग्राहीलाई उनी सल्लाह सुझाव दिइरहेका भेटिन्छन् । 'मेरो आवश्यकता खड्किए उनीहरुको कामका लागि सदरमुकाम गुलरियासम्म पुग्ने गरेको छु,‘ उनी भन्छन्, 'आर्थिक सबै कुरा होइन, धेरै कमाउने उद्देश्य भए बजारतिर पसल राख्थेँ होला, वडावासीको सेवा गर्न कार्यालय नजिक पसल गरेको छु ।' खाली बस्नुभन्दा आफूसँग भएको सीपलाई खारिराख्न साइकल ममर्त पनि गर्ने उनको भनाइ छ ।२०३६ सालतिर २ कक्षासम्म पढेर उनी कमैया बस्न बाध्य भएका थिए । २०५७ सालमा कमैयाबाट मुक्त भएर खेती किसानी गरे । २०७२ सालमा शीतलाबजारमा साइकल पसल सुरु गरे । २०७४ सालमा माओवादीबाट वडाध्यक्ष उठेका उनी निर्वाचित भए । ‘धेरै पढाइ नभए पनि ८-९ वर्ष संघसंस्थाको सहकार्यमा काम गरेकाले ५ वर्ष वडा चलाउन खासै समस्या परेन,’ उनी भन्छन् ।दुई छोरा, दुई बुहारी, तीन नातिनातिना र श्रीमान्-श्रीमती गरी उनको ९ जनाको परिवार छ । ‘लोक सेवाबाट नाम निकालेर ठूलो छोरा कपिलवस्तुमा शिक्षण पेशामा आबद्ध छ, ठूली बुहरी पनि शिक्षक छिन्, सानो छोरा वैदेशिक रोजगारमा छ,’ उनले भने, ‘यता म पनि दिनभरि मेहनत गर्दा दैनिक ज्याला कहीँ जाँदैन ।’उनका अनुसार काम ठूलोसानो भन्ने हुँदैन । आफूसँग सीप छ भने जहाँ जुनसुकै अवस्थामा पनि प्रयोग गरेर खान लाज मान्नु हुँदैन ।उनी वडाध्यक्ष हुँदा वडावासीहरुको हितका लागि सन्तोषजनक काम गरेको टेसनपुरका हिरासिंह थारु सम्झिन्छन् ।"
"सुदूरपश्चिमका द्वन्द्वपीडित : कोही न्यायको आसमा, कोही आफन्तको पर्खाइमा","काठमाडौँ — २०५९ कात्तिक १५ को साँझ । ७ बजे रेडियो नेपालमा समाचार बज्यो- ‘सरकारी फौज र आतंककारीबीचको झडपमा गोली लागेर कैलालीको पहलवानपुरमा एकजनाको निधन भएको छ । मृतक पवेरा गाविस-१ का आशाराम (परिवर्तित नाम/ठेगाना) रहेको पुष्टि भएको छ ।’छेउमै बसेर समाचार सुनिरहेकी फूलमती (परिवर्तित नाम) आत्तिँदै रेडियो नजिकै गइन् । पूरा समाचार सुनेपछि उनको मनमा चिसो पस्यो । नपसोस् पनि कसरी, खबरमा भनिएको ठाउँ, गाउँ र मृतकको नाम श्रीमान्‌सँग ठ्याक्कै मिलेको थियो । परिवारमा रुवाबासी चल्यो । फूलमती त्यो सामचार सत्य मान्न तयार थिइनन् । उनी सासू-ससुरालाई सम्झाउन थालिन्, ‘आशारामलाई केही भएको छैन । घर आउने समय भयो । अब आइपुग्नुहुन्छ ।’फूलमतीले भनेजस्तै आशाराम त आएनन्, बरु गाउँभरिका मान्छे भने दौडिएर घरमा आइपुगे । कसैले खबर ल्यायो, ‘पहलवानपुरमा मारिएको मान्छे आशाराम दाइ नै हो रे ।’ केहीबेरमै खबर पक्का भयो- हत्या गरिएका व्यक्ति फूलमतीकै श्रीमान् थिए ।आशाराम न कुनै नेता न सुरक्षाकर्मी । गाउँका सामान्य पसले थिए । तर समाचारमा उनका लागि माओवादी, आतंककारीजस्ता शब्द प्रयोग भए । सदाझैं पसल खोल्न बिहानै घरबाट हिँडेका उनी त्यसपछि कहिल्यै फर्किएनन् । कसले गोली चलायो ? किन हत्या गरियो ? शव कहाँ छ ? कुनै उत्तर थिएन । दोस्रो दिन बिहान फूलमती पसल पुग्दा तोडफोड र सामान लुटिएको रहेछ ।आसपासका केही मान्छेले माओवादी हो भन्दै सेनाले लगेको उनलाई सुनाए । ‘त्यो द्वन्द्वकालीन समयमा प्रश्न सोध्न पनि सकिँदैनथ्यो,’ फूलमती भन्छिन्, ‘सास नभए पनि लास त भेटिएला भनेर धेरै कोसिस गर्‍यौं तर पाएनौं ।’श्रीमान्‌को हत्यारालाई करबाही गर्न भन्दै फूलमतीले जिल्ला प्रहरी कार्यालय कैलालीमा मुद्दा दर्ता पनि गरिन् । न्याय त परको कुरा, न छानबिन भयो, न चित्तबुझ्दो जवाफ आयो । उल्टै उनलाई माअेवादी हो भन्दै अपहरण गरेर अत्तरियाको तेघरी ब्यारेक पुर्‍याइयो । त्यहाँ शारीरिक र मानसिक हिंसा भोगेको उनी सुनाउँछिन् ।फूलमती २६ वर्षको उमेरमा विधवा भइन् । दुई सन्तान हुर्काइन् । सरकारबाट सहयोगका नाममा १० लाख रुपैयाँ पाइन् । त्यो पैसाले केही सहयोग त पुग्यो तरश्रीमान्‌काअगाडि खासै ठूलो अर्थ राखेन । उनको माग पैसाभन्दा हत्यारालाई कारबाही होओस् भन्ने थियो । अब त्यो आस पनि मरिसकेको छ ।श्रीमान्‌कोसम्झनामा फूलमतीले दुई कुरा चटक्क छाडिन् । एउटा पहलवानपुरको पसल, अर्को रेडियो । भन्छिन्, ‘आज पनि कतै रेडियो बजेको सुन्दा डर लाग्छ ।’ श्रीमान् बितेको २३ वर्ष बिते पनि रेडियोको त्यो खबर अझै उनको कानमा गुञ्जिरहन्छ ।कैलालीकी कृष्णीदेवी चौधरीको कथा पनि फूलमतीको भन्दा फरक छैन । उनका श्रीमान् विनोद चौधरी ०५८ फागुन २७ गते कामको सिलसिलामा घरबाहिर जाँदा अपहरणमा परे । त्यतिबेला विनोद कैलालीको शिव प्राविका स्थायी शिक्षक थिए ।फागुन २७ देखि ०५९ जेठ १५ सम्म तेघरी ब्यारेकमा राखिएका विनोदलाई त्यो बेलासम्म खाना, लत्ताकपडा लगेर कृष्णीले पनि भेटेकी थिइन् । तर जेठ १६ गते राति ब्यारेकबाट सरुवा गरिने भन्दै त्यहाँबाट बेपत्ता पारेको उनले बताइन् । ‛जेठ १५ सम्म त उहाँ त्यहीँ हुनुहुन्थ्यो । तर १६ गते राति त्यहाँबाट सरुवा गर्ने भनेर लगियो । हामीलाई त लगेको पनि थाहा थिएन । उहाँ सँगै बस्नुभएको साथी अनिल चौधरीले भनेपछि थाहा पायौं । आँखामा पट्टी बाँधेर लगेका हुन् रे,’ उनले भनिन् ।बेपत्ता भएको १९ वर्षसम्म कुनै खबर नआएपछि आफन्तको सल्लाहमा ४ वर्षअगाडि श्रीमान्‌को अन्तिम संस्कार गरेको उनले सुनाइन् । सहयोगका नाममा सरकारबाट उनले केही पाएकी छैनन् । ‘परिवारमा एकजनालाई रोजगारीको व्यवस्था गरिदिए सहज हुने थियो,’ उनी भन्छिन् । बुवा बेपत्ता हुँदा ३ वर्षका उनका छोरा अहिले २५ वर्षका छन् ।कञ्चनपुरकी लक्ष्मीदेवीले भने छोरी परलोटीको बाटो कुरेको २३ वर्ष कट्यो । ०५८ फागुन १३ गते विद्यालय गएकी परलोटी त्यसपछि घर फर्किइनन् । १५ वर्षकी उनी सधैंजसो त्यो दिन पनि बिहानै विद्यालय गइन् । साँझसम्म नफर्किएपछि अभिभावकले खोजी सुरु गरे । छोरी त फेला परिनन् तर परिवारले उनको अपहरण भएको जानकारी भने पाए । अपहरण भएको तेस्रो दिन फागुन १६ गते जिल्ला प्रशासन कार्यालय कञ्चनपुरमा खोजीको अपिल गर्दै अभिभावक पुगे । तर, केही पत्ता लागेन । त्यसयता राष्ट्रिय मानव अधिकार आयोग, माइती नेपाल, इन्सेक, कारागार र हेडक्वाटरसम्म पुग्दा पनि परलोटी फेला नपरेको लक्ष्मीको पीडा छ ।‘बिहान राम्रैसँग स्कुल गएकी छोरीलाई स्कुलबाटै अपहरण गरेर लगे । त्यसपछि खोजीनिती गर्दा आर्मीको ब्यारेकमा छ भन्ने थाहा पायौं । त्यहाँ हामीलाई जान दिइएन,’ उनी भन्छिन्, ‘कति दिनसम्म त यतै छ भन्थे, पछि कता लगे थाहै भएन ।’ २३ वर्षपछि पनि लक्ष्मीलाई त्यो दिनले पोलिरहन्छ ।छोरी फर्किन्छे कि भन्ने आस उनले अझै मारेकी छैनन् । ‘मलाई मेरी छोरी बितेको छ जस्तो लाग्दैन । कतिबेला टुप्लुक्क आउँछे अनि आमा भनेर बोलाउँछे जस्तो लाग्छ,’ लक्ष्मीले रुँदै भनिन् । छोरीको अवस्थाबारे पटकपटक सरकारसँग आग्रह गर्दा पनि आश्वासन मात्रै पाएको उनको गुनासो छ । सरकारबाट उनले अहिलेसम्म २ लाख क्षतिपूर्तीबाहेक अरु केही पाएकी छैनन् । आफूलाई राहत नभई छोरी चाहिएको लक्ष्मी बताउँछिन् ।फूलमती, कृष्णी र लक्ष्मी प्रतिनिधि पात्र मात्रै हुन् । राज्य पक्ष र तत्कालीन माओवादीबीच भएको सशस्त्र द्वन्द्वमा मारिएका, बेपत्ता परेका र अंगभंग भएका सबै परिवारको अवस्था लगभग उस्तै छ । ०७१ सालको माघमा सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग गठन भए । तर जुन उद्देश्यका साथ आयोग बने राज्यले त्यो पूरा गर्न सकेनन् ।अनौपचारिक क्षेत्र सेवा केन्द्र इन्सेकका सुदूरपश्चिम प्रदेश प्रमुख खडकराज जोशी द्वन्द्वपीडितका लागि आयोगले कुनै पनि काम गर्न नसकेको बताउँछन् । ‘आयोगले इमानदारीसाथ काम गरेन । जसका लागि गठन भए, तिनै द्वन्द्वपीडित यिनका विरुद्धमा आवाज उठाउँछन्,’ जोशी शंका व्यक्त गर्छन्, 'यी आयोगले वास्तविक पीडितका लागि काम गर्लान् भन्ने पनि आस छैन ।'इन्सेकको तथ्यांकअनुसार सशस्त्र द्वन्द्वबाट सुदूरपश्चिममा १ हजार ६ सय ८२ जना प्रभावित भएका छन् । जसमध्ये १ हजार ५ सय ५८ जनाले ज्यान गुमाएका छन् भने ५९ जना बेपत्ता पारिएका छन् । यस्तै, ६५ जना अपांग भएका छन् । प्रभावितहरुमा १ हजार ४ सय ७३ पुरुष र २ सय ९ जना महिला छन् ।द्वन्द्वमा हिंसा र यौन हिंसामा परेका महिलालाई सरकारले अभिभावकत्व प्रदान गर्नुपर्नेमा उनीहरु लक्षित काम गर्न नसकेको राष्ट्रिय द्वन्द्वपीडित महिला सञ्जाल कैलालीकी अध्यक्ष कृति चौधरी बताउँछिन् । ‘द्वन्द्वपीडत महिला अहिले पनि त्यो घटनाबाट माथि उठ्न सकेका छैनन्,’ उनी भन्छिन, ‘अझ यौन हिंसामा परेका महिला त गम्भीर स्वास्थ्य समस्या र मानसिक समस्या भोगिरहेका छन् ।’उनका अनुसार द्वन्द्वमा यौन हिंसामा परेको थाहा पाएपछि पीडित महिलाहरु परिवारबाट पनि हिंसा भोगिरहेका छन् । सरकार द्वन्द्वपीडतका समस्या र मुद्दाबाट पन्छिन नमिल्ने उनी बताउँछिन् ।"
मणिपुर किन भयो अशान्त ?,"काठमाडौँ — भारतको पूर्वोत्तर राज्य मणिपुर शनिबार रातिदेखि फेरि अशान्त बनेको छ । सडकमा कि प्रर्दशनकारी छन् कि त सुरक्षाकर्मी । अधिकांश मुख्य सडक बन्द भएका छन् भने जुनसुकै बेला पनि हिंसा फैलिन सक्ने जोखिम बढेको छ ।शनिबार राति मैतेई जातिको स्वयंसेवक संगठन 'अरम्बाई टेंगोल-एटी' का एक प्रमुख नेता कनान सिंहलाई प्रहरीले गिरफ्तार गर्‍यो तर प्रहरीले के अभियोगमा पक्राउ गरिएको हो भनेर खुलाएको छैन । कनान पक्राउपछि उनका समर्थकहरू सडकमा प्रदर्शनरत छन् । उनीहरुले सडकमा टायर बालेर अवरुद्ध गरेका छन् भने बसमा आगो समेत लगाएको भारतीय सञ्चारमाध्यम इन्डिया टुडेले जनाएको छ ।पक्राउ गरिएका नेतालाई विमानमार्फत राज्यबाहिर लैजान सक्ने भन्दै प्रदर्शनकारीले रातभर इम्फालस्थित अन्तर्राष्ट्रिय विमानस्थल पुगेर प्रदर्शन गरेका थिए ।पाँच जिल्लामा पाँच दिनका लागि इन्टरनेट सेवा बन्द गरिएको छ भने भीस्याट र भीपीएन सेवा पनि अवरुद्ध गरिएको छ । मणिपुरका गभर्नर अजयकुमार भल्लाले सुरक्षा स्थितिबारे बुझ्न सुरक्षा र प्रशासनका उच्च अधिकारीसहितको बैठक डाकेका थिए ।मैतेई जातिको स्वयंसेवक संगठन 'अरम्बाई टेंगोल-एटी' ले दसदिने बन्दको घोषणा गर्दै आन्दोलनलाई अझ तीव्र बनाउने तयारी गरेको भारतीय सञ्चारमाध्यमहरूले जनाएका छन् ।इन्डिया टुडेले सुरक्षा स्रोतलाई उद्धृत गर्दै कतिपय स्थानमा प्रदर्शनकारी र सुरक्षाकर्मीबीच झडप भएको र तीन जना घाइते भएको उल्लेख गरेको छ ।मैतेई र कुकी जातिबीच मे २०२३ देखि सुरु भएको जातीय हिंसामा अहिलेसम्म २६० भन्दा धेरैको ज्यान गइसकेको छ भने यही द्वन्द्वका कारण हजारौं नागरिक विस्थापित भएका छन् ।मैतेई र कुकी दुवै समुदायले लगातार दुई चुनाव (सन् २०१४ र २०१९) मा नरेन्द्र मोदीको दल भारतीय जनता पार्टी (भाजपा) लाई बहुमत दिएका थिए । तर मणिपुरमा फैलिएको हिंसामा प्रधानमन्त्री मोदीले चासो नराखेको भन्दै बारम्बार आलोचना हुने गरेको छ । गत वर्ष चर्किएको दुई समुदायबिचको हिंसा हप्तौंसम्म तन्किँदा पनि मोदीले यसबारे गम्भीरता देखाएका थिएनन् । घटनाको तीन महिनापछि जब महिला दुर्व्यवहारको भिडियो ‘भाइरल’ भयो, तब मात्रै मोदीले जुलाई २० मा पहिलोपटक मणिपुर हिंसाबारे बोलेका थिए ।मणिपुरमा जातीय हिंसा र प्रदर्शनको लामो इतिहास छ । सन् १९९३ मा नागा र कुकीबीच अहिलेझैं जातीय हिंसा भएको थियो । त्यसलाई मत्थर पार्न तत्कालीन सरकारले मणिपुरमा राष्ट्रपति शासन नै लागू गरेको थियो । हालसम्म मणिपुरमा दसपटक राष्ट्रपति शासन लागू भएको इतिहास छ । पछिल्लो समय सन् २००१ मा जब तत्कालीन राज्य सरकारले विधानसभामा बहुमत गुमायो, तब राष्ट्रपति शासन व्यवस्था लागू गरिएको थियो ।"
मणिपुरका पाँच जिल्लामा इन्टरनेट सेवा बन्द,"काठमाडौँ — भारतको पूर्वोत्तर मणिपुर राज्यमा शनिबार रातिदेखि लागू हुने गरी पाँच जिल्लामा पाँच दिनका लागि इन्टरनेट सेवा बन्द गरिएको छ । प्रहरीले एउटा जिल्लामा कर्फ्यु र अन्य चार वटा जिल्लामा मानिसलाई भेला हुन र प्रदर्शन गर्नमा रोक लगाउने गरी निषेधाज्ञा जारी गरिएको छ ।फाइल तस्बिर : गत वर्षको असाेजमा मणिपुर राज्यमा प्रदर्शनरत विद्यार्थीलाई राेक्दै सुरक्षाकर्मी । तस्बिर : एएफपीशनिबार राति मैतेइ जातिको स्वयंसेवक संगठन 'अरम्बाई टेंगोल-एटी'का एक प्रमुख नेता कनान सिंहलाई प्रहरीले गिरफ्तार गरेको खबर सार्वजनिक भएपछि राजधानी इम्फालमा प्रदर्शन भएको थियो । प्रदर्शनकारीहरुले सडकमा टायर बाल्ने र सडक अवरुद्ध गर्ने काम गरेको भारतिय संचारमाध्यम इन्डियन एक्सप्रेसले उल्लेख गरेको छ ।इम्फालका कतिपय क्षेत्रमा भीस्याट र भीपीएन सेवा पनि अवरुद्ध भएका छन् । मणिपुरका गृह आयुक्त एन अशोक कुमारले केही असामाजिक तत्वले सामाजिक संजालको अत्यधिक प्रयोग गरी तस्विर, घृणाजन्य अभिव्यक्ति र घृणाजन्य भिडियो म्यासेजहरु फैलाइरहेकोले र यसले समाजमा उत्तेजना फैलाउने र कानुन कार्यान्वयन गर्न अप्ठ्यारो पर्ने भएकाले यस्तो कदम चालिएको बताएका छन् ।भारतीय संचारमाध्यमले क्वाकेइथेल क्षेत्रमा प्रदर्शनकारी र सुरक्षा बलबीच झडप भएको रिपोर्ट आएको छ, जसमा धेरै जना घाइते भएका छन् ।गत मे महिनामा पनि मणिपुरमा हिंसा फैलिएको थियो र त्यतिबेला पनि त्यहाँ मोबाइल, इन्टरनेटमा प्रतिबन्ध लागेको थियो । यस्तो प्रतिबन्ध सेप्टेम्बर २३ मा हटाइए पनि लगत्तै सुरु भएको विरोध तथा प्रदर्शनपछि सरकारले फेरि इन्टरनेटमा प्रतिबन्ध लगाएको थियो ।मणिपुरमा जातीय हिंसा र प्रदर्शनको लामो इतिहास छ । सन् १९९३ मा नागा र कुकीबीच अहिलेझैं जातीय हिंसा भएको थियो । त्यसलाई मत्थर पार्न तत्कालीन सरकारले मणिपुरमा राष्ट्रपति शासन लागू गरेको थियो । हालसम्म मणिपुरमा दस पटक राष्ट्रपति शासन लागू भएको इतिहास छ ।पछिल्लो समय सन् २००१ मा जब तत्कालीन राज्य सरकारले विधानसभामा बहुमत गुमायो, तब राष्ट्रपति शासन व्यवस्था लागू गरिएको थियो ।"
कोलम्बियामा राष्ट्रपतिका उम्मेदवार टर्बेमाथि गोली प्रहार,"काठमाडौँ — दक्षिण अमेरिकी देश कोलम्बियामा राष्ट्रपतिका उम्मेदवार मिगुएल उरिबे टर्बेमाथि गोली प्रहार भएको छ । राजधानी बोगोटामा चुनावी कार्यक्रममा सम्बोधन गरिरहेका बेला ३९ वर्षीय टर्बेमाथि एक व्यक्तिले गोली चलाएका हुन् ।अन्तर्राष्ट्रिय सञ्चारमाध्यमहरूका अनुसार टर्बेमाथि ३ वटा गोली हानिएको थियो, त्यसमध्ये २ वटा गोली उनको टाउकोमा लागेको छ । परिवारले आईसीयूमा राखेर टर्बेको उपचार भइरहेको जानकारी दिँदै सबैलाई उनको स्वास्थ्यलाभको प्रार्थना गर्न आग्रह गरेको छ ।स्थानीय मिडियाहरूले घटनास्थलबाट १५ वर्षीय किशोरलाई पक्राउ गरिएको जनाएका छन् । टर्बेको पार्टी सेन्ट्रो डेमोक्रेटिकोले घटनाको निन्दा गर्दै यो आक्रमण नेता, कोलम्बियाको लोकतन्त्र र स्वतन्त्रताका लागि खतरा भएको बताएको छ ।त्यस्तै कोलम्बिया सरकारले समेत घटनाको कडा निन्दा गर्दै उक्त आक्रमण केवल एक व्यक्तिमाथि मात्र नभई लोकतन्त्रमाथिकै आक्रमण भएको जनाएको छ । कोलम्बियामा २०२६ को मे महिनामा राष्ट्रपतीय निर्वाचन हुँदैछ । सिनेटरसमेत हरेका टर्बेलाई राष्ट्रपति पदको बलियो प्रतिस्पर्धीका रूपमा हेरिएको छ ।पत्रकारसमेत रहेकी उनकी आमा डायना टर्बेलाई सन् १९९० मा लागूऔषध माफिया पाब्लो एस्कोबारको मातहतमा चल्ने एउटा भूमिगत समूहले अपहरण गरेको थियो । सन् १९९१ मा 'रेस्क्यु अपरेसन' का क्रममा उनको मृत्यु भएको थियो । कोलम्बिया दशकौंदेखि वामपन्थी विद्रोही, दक्षिणपन्थी अर्धसैनिक बलसँग आबद्ध आपराधिक समूह र सरकारबीचको द्वन्द्वमा अल्झिइरहेको छ ।"
"ट्रम्प र मस्क एक-अर्काका लागि कहिले ‘जिनियस’, कहिले ‘जोकर’","काठमाडौँ — अमेरिकाका सबैभन्दा प्रभावशाली व्यक्ति, राष्ट्रपति डोनाल्ड ट्रम्प र विश्वकै सबैभन्दा धनी व्यक्ति इलन मस्कबीच अहिले सम्बन्ध बिग्रिएर सार्वजनिक रूपमै पानी बाराबारको स्थिति आइपुगेको छ । आ–आफ्नै पाराले उग्र, आत्मकेन्द्रित र पटक्कै आलोचना नरुचाउने यी दुईबीचको ‘ब्रोमान्स’ दिगो हुँदैन भन्ने धेरैले पूर्वानुमान गरेका भए पनि यति चाँडै आरोप–प्रत्यारोप र गालीगलौजमा उत्रिहाल्लान् भन्ने ठानिएको थिएन ।उनीहरूको मिलन–विछोडलाई अन्तर्राष्ट्रिय सञ्चारमाध्यमहरूले असाध्यै ‘ड्रामाटिक’, ‘बिग ब्युटिफुल ब्रेकअप’ जस्ता ठट्यौला संज्ञा दिएका छन् ।‘बिगेस्ट ब्रोमान्स’गत फेब्रुअरी ७ मा मस्कले आफ्नो सामाजिक सञ्जाल प्लाटफर्म एक्समा लेखेका थिए, ‘एउटा विषम यौनिक पुरुषले अर्को विषम यौनिक पुरुषलाई जति माया गर्न मिल्छ, त्यति माया म राष्ट्रपति ट्रम्पलाई गर्छु ।’२०२४ जुलाई १३ मा पेन्सलभेनियाको चुनावी र्‍यालीमा ट्रम्पमाथि गोली प्रहार भएको केही बेरमै उनलाई छिट्टै सन्चो होस् भन्ने कामना व्यक्त गरेका मस्कले ट्रम्पप्रतिको आफ्नो प्रेम प्रमाणित गर्न के मात्रै गरेनन् ! ट्रम्प र रिपब्लिकन पार्टीका चुनावी अभियान सफल पार्न उनले झन्डै २५ करोड अमेरिकी डलर खन्याए । चुनावी र्‍यालीहरूमा पुगेर सञ्चारमाध्यममार्फत ट्रम्पका नीतिको प्रचार गरे । ट्रम्पका विरोधी डेमोक्र्याटहरूलाई व्यक्तिगत तहमै ओर्लेर गालीसमेत गरेका थिए ।नोभेम्बरमा ट्रम्प निर्वाचित भएपछि मस्कको व्यस्तता झनै बढ्यो । उनले झन्डै २ महिना फ्लोरिडास्थित ट्रम्पको मार–ए–लागो रिजोर्टमा दैनिक २ हजारभन्दा बढी पर्ने भिल्ला भाडामा लिएर ट्रम्पका नीति बनाउन र उनको शपथको तयारी गर्नमा बिताए । त्यो समयमा मस्क ट्रम्प र उनका कतिपय उग्र दक्षिणपन्थी नीतिहरूको घोर प्रचारक थिए । पहिले ट्रम्पले मस्कसँगै विवेक रामस्वामीका लागि बनाएको सरकारको प्रभावकारिता बढाउनेसम्बन्धी विभाग (डज) को नेतृत्वमा पनि मस्कले एकलौटी गरे ।ह्वाइटहाउस प्रवेश गर्दाताका यो सम्बन्ध कति घनिष्ठ थियो भने समाचारहरूका अनुसार ट्रम्पले मस्कलाई ह्वाइटहाउसकै लिंकन बेडरुममा बस्नै अफर गरेका थिए । तर, मस्कले त्यो स्विकारिहालेनन् । बरु, सँगै जोडिएको एलेनोर बिल्डिङमा रहेको आफ्नो कार्यकक्षमै बसेर काम चलाए ।हरेकजसो सरकारी कार्यक्रम र भ्रमणमा ट्रम्पको वरिपरि देखिने गरेका उनले ट्रम्पसँगै फक्स न्युजका सन ह्यानिटीलाई अन्तर्वार्ता दिने र एकअर्काको कार्यक्रममा सक्रिय देखिने गरे । त्यो बेला ‘रिपब्लिकन्स अगेन्स्ट ट्रम्प’ नामक एक्स एकाउन्टले व्यंग्य गर्दै भनेको थियो, ‘ट्रम्प त मस्कसँग मिलानियासँग भन्दा पनि नजिक देखिन्छन् ।’यो निकटतामा ट्रम्पले पनि उत्तिकै साथ दिएका थिए । उनले मस्कलाई आफ्ना सबै प्रमुख चन्दा र राजनीतिक समर्थन जुटाउने प्रयासमा मात्रै अघि सारेनन्, निरन्तर मस्क आफ्नो मनपर्ने व्यक्ति भएको भन्दै उनका व्यवसाय र अराजक शैलीको निरन्तर बचाउसमेत गरे ।फेब्रुअरी २७ को एक इमेलमा ट्रम्पले लेखेका छन्, ‘मस्क मलाई अत्यन्तै मन पर्छन्, मिडियाले हाम्रो निकटता मन पराएका छैनन् र हामीलाई छुट्याउन प्रयास पनि गरिरहेका छन् । तर उनीहरू सफल हुने छैनन्, किनभने मस्क गज्जबका छन् ।’ ट्रम्पले कैयौँ सार्वजनिक अभिव्यक्ति र सामाजिक सञ्जाल पोस्टहरूमा मस्कलाई ‘महान् पुरुष’ भन्ने गरेका थिए । आफ्नो शपथ ग्रहण र विजय र्‍यालीमा पनि मस्कलाई प्रमुख सिटमा राखे ।ट्रम्पका छोराले ‘द बिगेस्ट ब्रोमान्स इन हिस्ट्री’ अर्थात् इतिहासकै उत्कृष्ट दोस्ती भनेको यो सम्बन्धका बीच ट्रम्प पनि सजिलो–अप्ठ्यारो दुइटै क्षण मस्कसँग उभिए । स्पेस एक्सका रकेट प्रक्षेपण गर्दा होस् वा टेस्लाको प्रचार गर्न, मस्कका कम्पनीहरूको ‘चियरलिडर’ बन्न ट्रम्पले अलिकति पनि झिँजो मानेको देखिएन । विपक्षी र कतिपयले स्वार्थको द्वन्द्वसम्बन्धी प्रश्न उठाउँदै गए तर ट्रम्पले मस्कप्रतिको आफ्नो सदासयता कम गरेनन् ।गत साता मस्क ह्वाइटहाउसबाट बिदा हुनै लाग्दासम्म पनि ट्रम्पले भनेका थिए, ‘मस्कले यो काम गर्नुपर्ने थिएन, तर उनले आफूले सक्ने जति गज्जबको काम गरेका छन् । इलन मेरा मित्र हुन् र त्यसमा मलाई गर्व छ ।’कसरी नजिकिए दुई उग्र अर्बपतिहरू ?अरूलाई मान्छे नै नगन्ने र अरूका कुरा सकेसम्म सुन्नै नचाहने यी दुई अर्बपतिको निकटताको कारण के थियो ? ‘राजनीतिमा एउटा क्लिसे भनाइ छ, यहाँ कोही कसैको स्थायी शत्रु वा स्थायी मित्र हुँदैन, केबल स्थायी स्वार्थहरू हुन्छन्,’ अल जजिरामा पत्रकार अलि हार्बले लेखेका छन्, ‘ट्रम्प र मस्कको सन्दर्भमा यही कुरा लागू भएको देखिन्छ ।’ कतिपय प्रमुख आर्थिक र राजनीतिक विषयमा साझा दृष्टिकोण, एकअर्कालाई हुन सक्ने फाइदा र कार्यशैलीमा मिल्दाजुल्दा प्रवृत्तिले दुईलाई निकट बनाएको थियो ।मस्कले ट्रम्पसँग नजिकिँदा आर्टिफिसियल इन्टेलिजेन्स (एआई) प्रविधि, अन्तरिक्ष व्यवसाय, विद्युतीय सवारीलगायत आफ्ना कैयौं व्यवसायसम्बन्धी नीतिहरूमा प्रत्यक्ष प्रभाव रहने र सरकारी निकायहरूसँगका परियोजनासमेत जोड्दा फाइदा हुने आकलन गरेका थिए । यस्तै, ट्रम्पलाई पनि २५/३० करोड डलरको राजनीतिक चन्दा, एक्सजस्ता मिडियामा बलियो प्रभाव, प्रविधि रुचाउने पुस्तासँग नजिकिएर उनीहरूको मत बटुल्न मस्क उपयोगी हुन सक्ने अवसर थियो । यस हिसाबले ट्रम्पलाई आफूसँग धेरथोर विचार मिल्ने सार्वजनिक व्यक्तिको खाँचो विश्वकै धनी व्यक्तिले पूरा गरिदिएका थिए ।मस्क र ट्रम्प दुवैले आफूलाई वासिङ्टनको राजनीतिमा बाहिरिया व्यक्तिका रूपमा प्रस्तुत गर्ने गरेका थिए । परम्परागत राजनीतिको विरुद्धमा आफू रहेको र त्यसलाई भत्काउन चाहेको उनीहरूले सन्देश दिए । ‘वोक’ भनिने उदारतावादतर्फ बढ्दै गएको अमेरिकी झुकावको विरोधमा उनीहरू आक्रामक रूपमा प्रस्तुत भए । आप्रवासन, अमेरिकी सरकारको अत्यधिक कर्मचारी बोझ र झमेला, पारिवारिक मूल्य–मान्यतामा आएको स्खलन, समावेशी नीतिहरू र आफ्नो सीमाबाहिरका कतिपय देशमा अमेरिकी संलग्नताजस्ता विषयमा यी दुईबीच लगभग उस्तै धारणा देखिन्थ्यो ।‘उनीहरू सरकारको खर्च कटौती, अमेरिकी कम्पनीहरूले आफ्नै देशमा उत्पादन र रोजगारी बढाउनुपर्ने, अमेरिकाको राष्ट्रिय ऋण घटाउनुपर्ने र अर्थतन्त्र सबैभन्दा माथिल्लो प्राथमिकतामा रहनुपर्नेजस्ता अनेकौँ कुरामा समान धारणा राख्ने हुनाले पनि निकटता सम्भव भएको थियो,’ नेसनल पब्लिक रेडियो (एनपीआर) मा सानोन बन्डले लेखेकी छन्, ‘यी नीतिगत र राजनीतिक समानतासँगै ट्रम्प र मस्कको कतिपय व्यक्तिगत शैली र व्यक्तित्व पनि एकआपसमा मिल्ने किसिमको देखिन्थ्यो ।’दुवै धनाढ्यहरूले आफूले वासिङ्टनको राजनीतिक संस्थापन भत्काउन चाहेको विचार राख्ने गरेका थिए । दुवै मिडियामा अधिक छाइरहन र आफूसँग असहमतलाई अत्यन्तै क्रूर तरिकाले आलोचना गर्न सिपालु छन् । आर्थिक राष्ट्रवादका बारेमा उस्तै किसिमका अभिव्यक्ति दिने दुई अत्यधिक सामाजिक सञ्जालमा पछ्याइने व्यवसायीहरूबीच अमेरिकाले आप्रवासन, मतदानको अधिकार, समावेशी नीति र सञ्चारमाध्यमलाई कडा नियमन गर्नुपर्नेजस्ता कुरा हुबहु मिल्थे । कतिसम्म भने अमेरिकाका चलेका ठूला मिडियालाई मस्क र ट्रम्प दुवैले ‘फेक न्युज’ भनेर व्यक्तिगत र संस्थागत रूपमै आलोचना गर्ने गरेका छन् । आफ्ना साना–ठूला सबै घोषणा सामाजिक सञ्जालबाटै गर्नेसम्मका बानी पनि आपसमा मिल्न जाँदा नजिकिन सहज भएको थियो ।ट्रम्प र मस्कबीचको साझेदारी सुरुमा अत्यन्तै बलियो देखिएको थियो । मन्त्रिपरिषद्कै बैठकमा ट्रम्पले ‘कसैलाई मस्कको कामसँग आपत्ति त छैन नि ?’ भनेर प्रश्न गर्दा सबै गलल हाँस्ने वातावरण थियो । ‘वोक’ भनिने उदारतावादी नीतिहरूको विरुद्धमा खरो हुने वाचासहित राष्ट्रपतीय र संसद्को निर्वाचनमा अभूतपूर्व सफलता पाउनु र ४ वर्षपछि लोकप्रिय मतले जितेर ह्वाइटहाउस फर्कनुलाई यो जोडीको सबैभन्दा ठूलो सफलता मानिन्छ । त्यही शैलीलाई कायम राख्दै मस्कको नेतृत्वमा ट्रम्प प्रशासनले झन्डै २ लाख ६० हजारभन्दा बढी अर्थात् जम्माजम्मी कर्मचारी संयन्त्रको १० प्रतिशतभन्दा बढीलाई कामबाट बिदा गरिदियो ।दुवै जनाले मन नपराउने समावेशी, विविधता, पिछडिएका क्षेत्रसँगै यूएसएड, वातावरण मन्त्रालय, शिक्षा विभागजस्ता निकाय लगभग बन्द गरिएका छन् । दुवैले मिलेर एआईमा आक्रामक नीति ल्याउनेसँगै अमेरिकी कम्पनीहरूलाई घरमै उत्पादन गर्न दबाब दिन सफल पनि भए । ट्रम्पको एआई नीति मुख्यतः खुकुलो नियमन (डिरेगुलेसन) र नवप्रवर्तनको प्रवर्द्धनमा केन्द्रित छ ।कुरा कहाँ बिग्रियो ?मस्कले ट्रम्पलाई खुब माया गर्ने बताएकै बेला, यी दुईको सम्बन्ध फेब्रुअरीको मध्यतिरबाटै ओरालो लाग्न सुरु भएको अमेरिकी सञ्चारमाध्यमहरूले उल्लेख गरेका छन् । सबैथोकको केन्द्रमा आफू हुनुपर्ने र सञ्चारमाध्यममा एकलौटी रूपमा आफू मात्रै अगाडि हुनुपर्ने ट्रपको सोच रह्यो । मस्क पनि आफ्नै शैलीमा समाचारको हेडलाइन बन्न चाहने हुँदा सञ्चारमाध्यममै ‘को धेरै देखिने’ भन्ने विषयले समेत दूरी बढाउन भूमिका खेलेको मिडिया पक्षको विश्लेषण छ ।ह्वाइटहाउसको अघिल्तिर टेस्ला गाडी ल्याएर ट्रम्पलाई प्रचार गर्न लगाउने, सार्वजनिक कार्यक्रममा विद्युतीय आरा (चेन स) सहित उपस्थित हुने र हैकमी शैलीमा काम गर्ने मस्कको अराजक तरिकाबाट ट्रम्पका कतिपय प्रमुख राजनीतिक साझेदारहरू चिढिएको विषयमा वासिङ्टन पोस्टमा सन् २०२४ मै ‘इलन मस्क, द रिचेस्ट म्यान इन द वर्ल्ड, बिकम्स डोनाल्ड ट्रम्प्स फर्स्ट बडी’ शीर्षकमा विश्लेषणात्मक समाचार प्रकाशित भएको थियो ।सो समाचारअनुसार ट्रम्पका सल्लाहकारहरूले मस्कले क्षेत्राधिकार मिचेको गुनासो गर्न सुरु गरेका थिए । कतिपय निकायका कार्यक्रम र कर्मचारी हटाउँदा आफूलाई नसोधिएको विषयमा मन्त्रीहरू रुष्ट हुन थालेपछि ट्रम्प सोच्नमग्न भएका थिए । त्यससँगै मस्कले चाँडै आफ्नो कार्यभार सकाउने र ‘डज’ बाट बाहिरिने कुरा ट्रम्पले गर्न थाले ।पछिल्लो पटक विस्कनसनको निर्वाचनमा मनग्य पैसा र पर्याप्त प्रचार गरे पनि रिपब्लिकनको पक्षमा नतिजा आएन । देशभर ‘डज’ का विरुद्ध प्रदर्शन भइरहँदा ट्रम्प–मस्कबीच नीतिगत मतभेद पनि बढ्दै गयो ।सुरुबाटै आक्रामक रूपमा बजेट कटौती, ऋण घटाउने, निमयनहरू कम गर्नुका साथै ट्रम्पले ल्याएका एकपछि अर्को अतिरिक्त शुल्क अर्थात् ट्यारिफमा पनि दुईबीच मतभेद देखियो । ट्रम्पका ट्यारिफ र नियमनका नीतिहरूले आफ्नो कम्पनीलाई असर गर्न सुरु गरेपछि स्वच्छन्द रूपमा बोल्न रुचाउने मस्कले त्यसको विरुद्धमा अभिव्यक्ति दिए ।न्युयोर्क टाइम्सजस्ता सञ्चारमाध्यममा आएका समाचारअनुसार मस्कलाई ट्यारिफविरुद्ध बोलेको भन्दै मन्त्रिपरिषद् बैठकमा ट्रम्पकै अगाडि विदेशमन्त्री मार्को रुबियो र अर्का एक वरिष्ठ अधिकारीले हप्काएका थिए । त्यसपछि मस्क चिढिन र सार्वजनिक कार्यक्रमहरूमा कम देखिन सुरु गरे ।केही समयअघि मात्रै ट्रम्प प्रशासनले ‘बिग ब्युटिफुल बिल’ भनेर अत्यधिक प्रचार गरेको आर्थिक विधेयक भने दुईबीच फाटो ल्याउने सबैभन्दा ठूलो कारक बन्न पुग्यो । राष्ट्रिय ऋण बढाउन नहुने र अहिले प्रस्तावित व्यवस्थाले अमेरिकी अर्थतन्त्रलाई थप धराशायी बनाउने भन्दै मस्कले त्यसको आलोचना गरे । यसलाई ‘घिनलाग्दो’ समेत भन्न भ्याए । मस्कको कार्यशैलीले आफ्नो पार्टीलाई भार थपेको सोचिरहेको रिपब्लिकन प्रशासनले सो अभिव्यक्तिपछि मस्कलाई निरस शैलीमा बिदाइ गरिदियो ।तर, ट्रम्प र मस्कबीच गत केही सातादेखि नै सहज सम्बन्ध नरहेको ट्रम्पका भ्रमण र कार्यक्रमसँगै सार्वजनिक अभिव्यक्तिमा मस्कको अनुपस्थितिले पुष्टि गर्छन् । मस्कले पनि आफ्नो बिदाइलगत्तै सुरुमा विधेयकको विरोधमा र विस्तारै ट्रम्पकै विरुद्धमा व्यक्तिगत आलोचना र गालीगलौज गर्न थाले । यो समाचार तयार गर्दासम्म मस्क विद्यमान दुई पार्टीले अहिलेको समस्या सम्बोधन गर्न नसक्ने भन्दै ‘अमेरिकन पार्टी’ नामक नयाँ राजनीतिक दल खोल्ने धुनमा छन् । ट्रम्पका नीतिहरूको आलोचना गर्ने मात्रै नभएर मस्कले ट्रम्पलाई ‘जेफ्री एप्स्टिन काण्ड’ मा जोडेर यौन उत्पीडकहरूसँग नजिक रहेको आरोप लगाउन भ्याए ।एप्स्टिन फाइलमा ट्रम्पको पनि नाम रहेको भन्दै मस्कका तर्फबाट आएको सबैभन्दा विवादास्पद पोस्ट शनिबार उनले एक्सबाट हटाए । यो मात्रै होइन, ‘ट्रम्पलाई महाअभियोग लगाएर उनको स्थानमा उपराष्ट्रपति जेडी भान्सलाई ल्याउनुपर्छ’ भन्ने एक पोस्टमा मस्कले ‘एस’ लेखेको ट्वीट पनि अहिले उपलब्ध छैन । ट्रम्पले मस्कको स्पेस एक्ससँग सम्बन्धित सरकारी अनुदान र ठेक्काहरू खारेज गर्ने धम्की दिएपछि उनले पनि धमाधम यस्ता आक्रामक ट्वीट गरेका थिए । उनका पोस्टहरूमा अहिलेको नेतृत्वको विकल्प खोजिनुपर्ने र अहिलेको शैलीले अर्थतन्त्र र राजनीति किन अघि बढ्न सक्दैन भन्ने विषय थिए ।अब के हुन्छ ?‘यद्यपि, अहिलेका लागि अवस्था केही शान्तजस्तो देखिएको छ,’ टाइम म्यागजिनमा रेबेका स्नेइडले शनिबार लेखेकी थिइन्, ‘तर, ट्रम्पले अब मस्कसँग मेलमिलाप गर्ने कुनै पनि योजना नरहेको स्पष्ट संकेत दिएका छन् ।’ मस्कलाई दिएको ह्वाइटहाउसको साँचो फिर्ता लिने विषयमा भने ट्रम्पले ‘एकचोटि दिएको चिज फिर्ता गर्ने मेरो चलन छैन’ भनेका छन् । उनले आफूसँग हिँड्दा मस्कले लागूऔषध सेवन गर्ने गरेको विषयमा न्युयोर्क टाइम्सले छापेको समाचारको भने खण्डन गरेको टाइमले जनाएको छ । ‘उनले त्यस्तो गर्थे भन्ने मलाई थाहा छैन,’ ट्रम्पले भनेका छन्, ‘साँच्चै भन्नुपर्दा त्यो समाचार पढ्दा मलाई त्यो कुरा सही लागेको थिएन ।’कतिपय समाचारका अनुसार ह्वाइटहाउसका सहयोगीहरू र बिल एकम्यानलगायतले ट्रम्प र मस्कबीच सम्झौता गराउन खोजिरहेका छन् । यद्यपि, ट्रम्पले मस्कसँग कुरा गर्ने कुनै योजना नभएको बताइसकेका छन् । दुवैले पछि नहट्ने अडान लिएमा यो विवाद थप बढ्दै जाने वा समझदारी भइहाले पनि त्यो अस्थायी हुने धेरैको विश्लेषण छ । शनिबार ट्रम्पले सञ्चारमाध्यमसँग कुरा गर्दै ‘म मस्कको भलो चाहन्छु’ भनेको पोस्टमा प्रतिक्रिया जनाउँदै मस्कले ‘म पनि उनका लागि त्यही चाहन्छु’ भनेका थिए ।ट्रम्प र मस्कको झैझगडा जारी रहे त्यसको आर्थिक र राजनीतिक असर भने बढ्दै जानेछ । राजनीतिक रूपमा ट्रम्प र कतिपय दक्षिणपन्थी उम्मेदवारलाई जिताउन र उनीहरूका एजेन्डा स्थापित गर्न पैसा नै खर्च गरेर लागेका मस्कले त्यसो नगर्दा आगामी निर्वाचनमा रिपब्लिकनले समस्या झेल्नुपर्नेछ । मस्कले आफैं एक्समा पोस्ट गर्दै ‘मैले ट्रम्पलाई चुनाव जिताएँ, म नभएको भए डेमोक्र्याटहरूले राष्ट्रपति र संसद् दुवै कब्जा गर्थे, कस्ता कृतघ्न’ भनेर व्यंग्य गरेका थिए । यसबाट पनि रिपब्लिकन पार्टीमा उनको प्रभाव थाहा हुन्छ ।यस्तै, अहिलेको विवाद जारी रहे डेमोक्र्याट र उदारवादीविरुद्ध एकजुटजस्तो देखिएको दक्षिणपन्थी खेमा टुक्रने सम्भावना देखिन्छ । मस्कले खुला रूपमै नयाँ दल दर्ता गर्ने र अहिले ट्रम्पको विधेयकलाई सघाउने सबै सांसदलाई चुनावमा हराउनुपर्ने चुनौती दिइरहँदा प्रविधिमैत्री नयाँ पुस्ताले मस्कलाई साथ दिने सम्भावना रहन्छ । कतिपय अवस्थामा मिथ्या र भ्रामक सूचनासमेत प्रसार गरेर ट्रम्पका एजेन्डा स्वीकृत गराइछाड्ने मस्कको ह्वाइटहाउसमा कमी महसुस हुन सक्छ ।आर्थिक रूपमा भने यसअघि नै आफ्ना ‘ब्रान्ड भ्यालु’ मा आएको गिरावट र बजारमा उल्लेख्य चुनौती झेलिरहेका मस्क थप दबाबमा पर्न सक्ने वालस्ट्रिट जर्नलको विश्लेषण छ । विद्युतीय सवारी र हरित ऊर्जाको परम्परागत आलोचक रहेका रिपब्लिकनहरूले त्यसको थप कडा नियमनमार्फत मस्कमाथि दबाब बढाउन सक्छन् । ट्रम्पले घोषणा गरेजस्तै सरकारी करार, ठेक्का, अनुदानलगायत अर्बौं अमेरिकी डलर रोकिएमा मस्कका स्पेस एक्सजस्ता कम्पनीहरू सोझै संकटमा पर्न सक्छन् । एपी न्युजका अनुसार ट्रम्पसँगको विवादले टेस्लाको सेल्फ ड्राइभिङ गाडीसम्बन्धी परियोजनामा ढिलाइ हुन सक्छ र नासासँग स्पेस एक्सका मिसनहरूमा पनि असर पर्न सक्छ ।यो विवादको निरुपण कसरी हुन्छ भन्ने प्रस्ट छैन । तर, सामाजिक सञ्जाल र विशेषगरी ट्रम्प–मस्क जोडी मन नपराउनेका लागि हसीमजाक र व्यंग्यसँगै मिम सेयर गर्ने ठूलो अवसर बनेको छ । एक युक्रेनी प्रयोगकर्ताले बिहीबार नै ठट्यौली शैलीमा एक्समा लेखेका थिए, ‘ट्रम्प र मस्कबीच २४ घण्टाभित्र युद्धविराम गरिदिने प्रस्ताव जेलेन्स्कीले अघि सारेका छन् ।’ (एजेन्सीको सहयोगमा)"
रुस–युक्रेन शान्ति प्रयासमा नेतृत्वदायी भूमिका निर्वाह गर्न संयुक्त राष्ट्रसंघलाई ब्राजिलको आग्रह,"पेरिस — ब्राजिलका राष्ट्रपति लुइज इनासियो लुला डा सिल्भाले रुस–युक्रेन द्वन्द्व समाधानका लागि संयुक्त राष्ट्रसंघलाई पहल गर्न आह्वान गरेका छन् । उनले समस्याको समाधान खोज्न एक समूह गठन गरेरै अघि बढ्न राष्ट्रसंघलाई सुझाव दिएका हुन् ।फ्रान्सका राष्ट्रपति इमानुएल म्याक्रोंले यसै साता रुस–युक्रेन द्वन्द्व समाधानका लागि ब्राजिलको ‘अत्यन्त महत्त्वपूर्ण भूमिका रहेको’ बताएपछि लुलाले फ्रान्स भ्रमणका क्रममा राष्ट्रसंघको नेतृत्वदायी भूमिकाको खोजी गरेका हुन् । रुस र युक्रेनबीच भएको पहिलो चरणको इस्तानबुल वार्ताले तीन वर्षभन्दा लामो लडाइँमा विराम लगाउन असफल भएपछि दोस्रो चरणको प्रत्यक्ष शान्ति वार्ता यसै साता इस्तानबुलमा नै सुरु भएको छ ।संयुक्त राष्ट्रसंघका महासचिव एन्टोनियो गुटेर्रेसलाई ‘असल मानिस’ को संज्ञा दिँदै लुलाले पत्रकार सम्मेलनमा भने, ‘रुस–युक्रेनबीच चलिरहेको द्वन्द्व समाधानका लागि संयुक्त राष्ट्रसंघ फेरि नायक बन्न सक्छ ।’राष्ट्रसंघका प्रमुखद्वारा युक्रेनका राष्ट्रपति भोलोदिमिर जेलेन्स्की र रुसका राष्ट्रपति भ्लादिमिर पुटिन दुवैलाई ‘एउटा मित्रशक्तिहरूको समूह’ बनाउने बारेमा प्रस्ताव गरिनुपर्ने राष्ट्रपति लुलाले जनाउँदै थपे, ‘त्यसपछि उनीहरू आपसमा कुरा गर्नेछन्, आ–आफ्ना यथार्थ सुन्नेछन् र त्यसपछि विकल्पका बारेमा छलफल गरेर शान्ति प्रयासका लागि अघि बढ्नेछन् ।’ उनले आफू जेलेन्स्की र पुटिनसँग वार्ता गर्न युद्धमा संलग्न नभएका देशहरू सम्मिलित एक आयोग गठनको प्रस्ताव गर्न चाहेको पनि बताए ।भने, ‘कुनै पनि पक्षले युद्धमार्फत आफूले चाहेको कुरा पाउन सम्भव छैन, तर जे जति पाउन सम्भव छ त्यो वार्ताबाटै मात्र सम्भव छ । न त जेलेन्स्कीको पक्षमा युद्ध नतिजा शतप्रतिशत अवस्थामा छ, न त पुटिनको पक्षमा नै वातावरण सहज छ ।’अधिकांश युरोपेली देशहरूको विपरीत राष्ट्रपति लुलाले मस्कोसँग मैत्रीपूर्ण सम्बन्ध कायम राख्दै आएका छन् भने युक्रेनप्रति पनि तटस्थ रूपमा प्रस्तुत हुँदै आएका छन् ।जुलाईमा रियो दि जेनेरियोमा ब्रिक्स समूहको अर्को शिखर सम्मेलन आयोजना गर्न लागेका राष्ट्रपति लुलाले युक्रेनी बालबालिकालाई गैरकानुनी रूपमा रुसमा निर्वासित गरेको आरोपमा अन्तर्राष्ट्रिय फौजदारी अदालतले जारी गरेको पक्राउ पुर्जीका बाबजुद पुटिनलाई बैठकमा आमन्त्रण गरिएको बताए । यसैगरी, रुसले शनिबार युक्रेनमाथि कब्जामा लिएका सैनिकको ठूलो परिमाणमा आदानप्रदान स्थगित गरेको आरोप लगाएको छ ।"
हजयात्राका क्रममा कम्तीमा १३ इरानीको मृत्यु,"तेहरान — साउदी अरबका पवित्र सहरहरूमा बढ्दो तापक्रमका कारण हजयात्रामा रहेकामध्ये कम्तीमा १३ जना इरानी नागरिकको शनिबार मृत्यु भएको इरानी सरकारी सञ्चारमाध्यमले जनाएका छन् ।इरानी रेड क्रिसेन्ट सोसाइटीको स्वास्थ्य तथा उपचार सञ्चालन एकाइले जारी गरेको विज्ञप्तिमा भनिएको छ, ‘२०२५ को हजयात्राका क्रममा शुक्रबारसम्म मृत्यु भएका इरानी हज यात्रीको कुल संख्या १३ पुगेको छ ।’ हालैका दिनहरूमा साउदी अरबका पवित्र सहरहरूमा तापक्रम ४७ डिग्री सेल्सियसभन्दा माथि पुगेको छ, जसले गर्दा हज यात्रीहरूले व्यापक गर्मीको सामना गर्नुपरेको समाचार एजेन्सी इर्नाले जनाएको छ । इर्नाका अनुसार यस वर्ष हजयात्राका लागि ८६ हजार ७ सय इरानी साउदी अरब गएका छन् ।गत वर्षका हजयात्राका क्रममा पनि साउदी अरबमा २२ इरानीसहित कम्तीमा १ हजार २ सय तीर्थयात्रुको मृत्यु भएको थियो । सो वर्ष हजयात्राका समयमा साउदी अरबको तापक्रम ५१.८ डिग्री सेल्सियससम्म मापन गरिएको थियो । अत्यधिक गर्मीका कारण शरीरको प्राकृतिक चिसोपना र प्रणालीहरू अस्तव्यस्त हुँदा समस्या उत्पन्न हुने र जसले गर्दा रिंगटा चल्ने, टाउको दुख्ने तथा अंगहरूले काम गर्न छोड्ने लक्षण क्रमशः देखिँदै गएर अन्तमा मृत्यु हुने देखिएको छ ।हजयात्रीलाई शीतलता प्रदान गर्न सडकमा पंखामार्फत पानी छर्किंदै । तस्बिर : एपी/राससशनिबार जारी विज्ञप्तिमा तीर्थयात्रीलाई प्रत्यक्ष सूर्यको प्रकाशबाट जोगिन, शरीरमा पानीको मात्रा कम हुन नदिन र गर्मीको जोखिम कम गर्न तथा अन्य सावधानीहरू अपनाउन पनि इरानले सल्लाह दिएको छ । विश्व स्वास्थ्य संगठन (डब्लूएचओ) ले जलवायु परिवर्तनका कारण बर्सेनि कम्तीमा ५ लाख मानिसको मृत्यु हुने गरेको आकलन गर्दै मृत्यु हुनेको वास्तविक संख्या ३० गुणासम्म हुन सक्ने चेतावनी दिएको छ ।"
"रुसी हवाई हमलामा ५ युक्रेनीको मृत्यु, दर्जनौं घाइते","किभ — युक्रेनका विभिन्न सहरमा शनिबार बिहान भएको रुसी हवाई हमलामा कम्तीमा पाँच जनाको मृत्यु भएको छ । उक्त हमलामा २० जनाभन्दा बढी सर्वसाधारण घाइते भएका छन् ।खार्किभ सहरका मेयर इहोर टेरेखोभका अनुसार, यहाँ हालसम्मकै सबैभन्दा ठूलो हवाई हमला भएको हो । शनिबार बिहान करिब चार बजेदेखि सुरु भएको उक्त आक्रमणमा ४८ वटा ड्रोन, दुई वटा मिसाइल र चार वटा बम प्रहार गरिएको टेरेखोभले जानकारी दिए । खार्किभमा मात्र तीन जनाको मृत्यु भएको र १७ जना घाइते भएको जनाइएको छ ।त्यसैगरी, खेरसोनमा तोपखानाको प्रहारबाट एक दम्पतीको मृत्यु भएको र दुई भवनमा क्षति पुगेको छ । डिनप्रो सहरमा दुई महिला घाइते भएका छन् भने लुत्स्कमा एक दिनअघि शुक्रबारको आक्रमणमा घाइते एक युवतीको मृत्यु भएको पुष्टि गरिएको छ । अधिकारीहरूले घाइतेको उपचार भइरहेको र केहीको अवस्था गम्भीर रहेको जनाएका छन् ।रुसले पछिल्ला दिनमा युक्रेनमाथि आक्रमण तीव्र बनाएको छ । उता युक्रेनले युद्धविरामको प्रस्ताव राखे पनि रुसले अझै त्यसमा सकारात्मक प्रतिक्रिया दिएको छैन । अन्तर्राष्ट्रिय समुदायले दुवै पक्षलाई संयमता अपनाउन र शान्तिपूर्ण समाधानको बाटो रोज्न आग्रह गरिरहेको छ ।"
मस्कबारे ट्रम्पले भने - 'उसले होस गुमाइसक्यो',"काठमाडौँ — अमेरिकी राष्ट्रपति डोनाल्ड ट्रम्पले केही दिन अघिसम्मका निकट सहयात्री टेक अर्बपति इलन मस्कलाई होस गुमाइसकेको व्यक्तिका रुपमा टिप्पणी गरेका छन् । एबीसीन्यूजसँगको शुक्रबार गरेको अन्तर्वार्तामा ट्रम्पलाई सुरुमै सोधिएको थियो, 'मस्कसँग कुराकानी गर्न कुनै नयाँ तालिका बनाउनुभएको छ की ?जवाफमा उनले भनेका थिए, 'त्यो मानिस जसले होस गुमाइसक्यो ? म अहिले उनीसँग कुरा गर्न खासै इच्छुक छैन ।""एकअर्का विरुद्ध सार्वजनिक छेडखानीमै उत्रिएका अमेरिकी राष्ट्रपति डोनाल्ड ट्रम्प र इलम मस्कबिचको सम्बन्ध तिक्ततापूर्ण बन्दै गएको छ । अन्तर्राष्ट्रिय समाचार संस्था रोयटर्सले पनि ट्रम्पले मस्कसँग बोल्ने कुनै योजना नभएको उल्लेख गर्दै उनीहरुबीच सम्बन्ध सुधारको सम्भावना पनि कम रहेको उल्लेख गरेको छ ।रोयटर्सले मस्कले नयाँ राजनीतिक पार्टी 'द अमेरिका पार्टी' गठन गर्ने विचार व्यक्त गरेको भन्दै यदि यसो भएमा अमेरिकी राजनीतिमा नयाँ तरंग उत्पन्न हुने उल्लेख गरेको छ । राष्ट्रपति ट्रम्प र मस्क बिचको विवादले भने अमेरिकी राजनीति र अर्थतन्त्रमा दीर्घकालीन प्रभाव पार्न सक्ने आँकलन गरिएको छ । उनीहरु बिचको सम्बन्ध कतिसम्म बिग्रीसकेको देखिन्छ भने राष्ट्रपति ट्रम्पले मस्कसँग खरिद गरेको रातो रंगको टेस्ला गाडी बेच्ने वा कसैलाई दिनसक्ने विषयमा विचार गरिरहेको एबीसीन्यूजले लेखेको छ । सामाजिक संजाल एक्समा राष्ट्रपति ट्रम्पको आलोचना गरेपछि टेस्लाको शेयर बिहिबार एकैदिनमा १४ प्रतिशतले घटेको थियो । टेस्लाको सेयर मूल्य अप्रिलयता १८ प्रतिशतसम्म घटेका छन् । लगानीकर्ताहरू मस्कको अनावश्यक राजनीतिक संलग्नता र ट्रम्पको पुरातन प्रविधि र अतिरिक्त शुल्क (ट्यारिफ) मैत्री नीतिका कारण टेस्लाले गुमाउँदै गएको बजार हिस्सा र ब्रान्ड प्रभावका बारेमा चिन्तित छन् । इलेक्ट्रेकका फ्रेड लाम्बर्ट लेख्छन्, ‘ट्रम्प र रिपब्लिकन पार्टीले टेस्लालाई कसरी मार्दै लगेका छन् भन्ने कुरा मस्कले अब बल्ल बुझ्न थालेका छन् ।’भारत आएका इलन मस्कका बाबु एरोल मस्कसँग दिल्लीस्थित विमानस्थलमा अर अरेबिया इङ्लिसले कुराकानी गरेको थियो । एरोलले छोरा र अमेरिकी राष्ट्रपतिबीच झगडालाई 'केही हदसम्म मूर्खतापूर्ण' बताउँदै उच्च ओहदामा बसेर काम गर्दा उत्पन्न तनाव र थकाइले यस्तो भएको टिप्पणी गरेका छन् । उनले छोरा र राष्ट्रपति बिचको लडाइँमा ट्रम्प नै विजयी हुने बताउँदै भनेका छन्, 'ट्रम्पले पक्कै पनि जित्नेछ , किनभने अमेरिकाका धेरै जनताले उसलाई मतदान गरेका छन् ।'"
मोदीलाई जी सेभन सम्मेलनमा बोलाएपछि क्यानडेली प्रधानमन्त्रीको आलोचना,"काठमाडौँ — आगामी जी सेभेन सम्मेलनमा प्रधानमन्त्री नरेन्द्र मोदीलाई आमन्त्रण गरेकोमा क्यानडाका प्रधानमन्त्री मार्क कार्नीले आलोचना खेपिरहेका छन् । जुन १५ देखि १७ सम्म क्यानडाको अल्बर्टामा हुन लागेको सम्मेलनमा यसअघि क्यानडाले मोदीलाई नबोलाउने तय गरेको थियो ।द गार्जियनको समाचारअनुसार प्रधानमन्त्री कार्नीले भारत विश्वको पाँचौँ ठूलो अर्थतन्त्र र विश्वव्यापी आपूर्ति श्रृंखलाामा महत्त्वपूर्ण भएकाले प्रधानमन्त्री मोदीलाई बोलाउन आवश्यक रहेको प्रतिक्रिया दिएका छन् । विश्व सिख सङ्गठनले भने कार्नीको यस निर्णयको कडा आलोचना गरेको छ ।संस्थाका अध्यक्ष दानिश सिंहले सिख समुदाय मात्र नभएर यो क्यानडाका मूल्य-मान्यताहरूप्रति धोका भएको प्रतिक्रिया दिएका छन् ।खालिस्तान समर्थक क्यानडाली नागरिक हरदिप सिंह निज्जरको हत्या प्रकरणपछि भारत र क्यानडाबीच तनाव बढेको थियो । क्यानडा प्रहरीको अनुसन्धानले भारत सरकारकै उच्च तहबाट योजना बनाएर निज्जरको हत्या भएको औँल्याको छ ।सन् २०२३ मा क्यानडाका तत्कालिन प्रधानमन्त्री जस्टिन ट्रुडोले भारतको गुप्तचर निकायले निज्जरको हत्या गराएको आरोप लगाएका थिए । भारतले त्यस आरोपलाई अस्वीकार गर्दै आएको छ ।त्यस घटनाले भारत र क्यानडाबीचको सम्बन्धमा ठूलो दरार ल्याएको थियो । दुवै देशले आ-आफ्ना शीर्ष कूटनीतिज्ञलाई निष्कासन गरेका थिए । चार भारतीय नागरिकलाई निज्जरको हत्यामा संलग्न भएको आरोपमा पक्राउ गरिएको छ।प्रधानमन्त्री कार्नीले भनेका छन्, ‘कानुनी प्रक्रिया चलिरहेको छ, त्यसबारे टिप्पणी गर्नु उचित हुँदैन ।’ जी सेभेनमा सहभागी हुन मोदीले कार्नीको आमन्त्रण स्वीकार गरेका छन् । उनले कार्नीलाई चुनाव जितेकोमा बधाईसमेत दिएको द गार्जियनले जनाएको छ । ‘भारत र क्यानडा दुई प्रजातान्त्रिक मुलुक हुन्, हामी साझा हित र सम्मानका आधारमा अघि बढ्नेछौँ,’ मोदीले भनेका छन्, ‘सम्मेलनमा भेटको प्रतीक्षा गरिरहेको छु ।’"
मस्कसँग विवादबीच आफ्नो टेस्ला कार बिक्री गर्ने ट्रम्पको मनसाय,"अमेरिका — अमेरिकी राष्ट्रपति डोनाल्ड ट्रम्पले तीन महिनाअघि एलन मस्ककी कम्पनी टेस्लामार्फत् एक कारण खरिद गर्ने बताएका थिए ।मिडियाका अगाडि व्हाइट हाउसको लनमा राखिएको रातो रंगको टेस्लाको कार देखाउँदै ट्रम्पले भनेका थिए कि त्यो कार आफूले खरिद गरेको हो ।हालै अमेरिकी सञ्चारमाध्यममा प्रकाशित रिपोर्ट अनुसार अब ट्रम्पले उक्त कार बेच्ने मनसाय बनाएका छन् ।ट्रम्पले बिहीबार एलन मस्कसँग असन्तुष्टि जनाउँदै भनेका थिए, ‘मस्क आफ्नो खर्चसम्बन्धी विधेयकको यसकारण विरोध गरिरहेका छन्, किनकी यसले उनको कम्पनी टेस्लामाथि क्षति पुर्‍याउन सक्छ ।’ट्रम्पले भने, ‘यो बिलले इलेक्ट्रिक गाडीमा पाइने कर छुट अन्त्य गर्नेछ । जस कारण टेस्लालाई घाटा हुनसक्छ । र मस्क यसै कारण यो विधेयकविरुद्ध छन् ।’हालै अमेरिकी राष्ट्रपति ट्रम्प र अर्बपति मस्कबीच तीव्र आलोचना चलिरहेको छ । ट्रम्पले संघीय सरकारसँग ठूलो मात्रामा हुने मस्कको कारोबारको सम्झौतालाई लिएर धम्की दिएका छन् । यो धम्कीपछि मस्कले ट्रम्पविरुद्ध महाअभियोग लगाउने माग गरेका छन् ।"
अमेरिकाको मनासस पार्कमा घरभित्रै मृत भेटिए चार जना नेपाली,"अमेरिका — अमेरिकाको भर्जिनियास्थित मनासस पार्कमा ४ जना नेपाली घरभित्रै मृत भेटिएका छन् ।  एनबीसी वाशिंटनका अनुसार मृत फेला परेकाहरुमा दुई जना बालबालिका र दुई जना वयस्क रहेका छन् ।घटना बिहीबार राति भएको हो । मृत्यु हुनेहरुमा ३८ वर्षीय सन्तोष परियार, ३६ वर्षीय अञ्जु श्रेष्ठ र उनका दुई सन्तान २ वर्षीय छोरा र ८ वर्षीया छोरी रहेका छन् ।घरको तल्लो तलामा बस्ने उनीहरुसँग सम्पर्क हुन छाडेपछि घरधनीले प्रहरीलाई खबर गरेका थिए । प्रहरीले जाँच गर्दा चारै जना गोली लागेको अवस्थामा मृत फेला परेका थिए । घटनास्थलबाट एक थान बन्दुक पनि फेला परेको प्रहरीले जनाएको छ ।मनासस पार्क प्रहरीले घटनाको प्रारम्भिक अनुसन्धानअनुसार घटना हत्या गरिएको वा आत्महत्या हुनसक्ने बताएको छ । तर, कसले गोली चलायो भन्ने बारेमा प्रहरीले अहिलेसम्म आधिकारिक रूपमा केही खुलाएको छैन ।उनीहरु लानाए लेनको ९४०० ब्लकको अपार्टमेन्टमा बस्दै आएका थिए । प्रहरीले अपार्टमेन्टमै मृत अवस्थामा फेला पारेको थियो ।उनीहरुमाथि गोली प्रहार गर्नेको तीव्र खोजी र घटनाबारे बिस्तृत अनुसन्धान सुरु भइसकेको प्रहरीले दाबीसमेत गरेको छ । ‘आत्महत्या वा हत्या भएकोबारे कारण यकिन गर्न सकिएको छैन । हामी अनुसन्धानमा जुटेका छौं,’ प्रहरीले विज्ञप्तिमार्फत भनेको छ, ‘घटनास्थलमा एउटा बन्दुकसमेत फेला परेको थियो । शवहरु मनाससको मेडिकल एक्जामिनरको कार्यालयमा राखिएको छ ।’गत वर्ष भर्जिनियामै नेपाली महिला ममता काफ्लेको मृत्यु भएको थियो । ममताको मृत्यु आशंकामा उनको पति नरेश भट्टविरुद्ध अदालतमा मुद्दा चलिरहेको छ । प्रहरीले नरेशमाथि निरन्तर अनुसन्धानसमेत गरिरहेको छ ।"
हार्वर्डमा विदेशी विद्यार्थीमाथि प्रतिबन्ध लगाउने ट्रम्पको निर्णयलाई अदालतको रोक,"न्युयोर्क — हार्वर्ड विश्व विद्यालयमा विदेशी विद्यार्थीको भर्नालाई रोक्ने अमेरिकी राष्ट्रपति डोनाल्ड ट्रम्पको पछिल्लो प्रयासलाई बिहीबार एक अदालतले अस्थायी रोक लगाएको छ । अमेरिकी जिल्ला न्यायाधीश एलिसन बरोजले बिहीबार सरकारले ट्रम्पको घोषणालाई लागू गर्न नसक्ने फैसला गरिदिएका हुन् ।यसअघि पनि बरोजले नै अन्तर्राष्ट्रिय विद्यार्थीहरूको भर्नालाई रोक्ने ट्रम्पको पहिलेको प्रयासलाई पनि रोक्न आदेश दिएका थिए । विदेशी विद्यार्थीलाई लिएर पछिल्लो समय राष्ट्रपति ट्रम्प र हार्वर्डबीच सम्बन्ध चिसिएको छ ।ह्वाइटहाउसले बुधबार राति जारी गरेको घोषणाले हार्वर्डमा धेरैजसो नयाँ अन्तर्राष्ट्रिय विद्यार्थीलाई अमेरिकामा प्रवेश गर्न रोकेको थियो भने भर्ना भइसकेका विद्यमान विदेशी विद्यार्थीका भिसा पनि रद्द हुने जोखिम रहेको बताइएको थियो । ‘हार्वर्डको आचरणले यसलाई विदेशी विद्यार्थी र शोधकर्ताका लागि अनुपयुक्त गन्तव्य बनाएको छ,’ ह्वाइटहाउसको आदेशमा भनिएको थियो ।तर हार्वर्डले पनि ह्वाइटहाउसको पछिल्लो कदमलाई ‘सरकारले लिएको प्रतिशोधको अभियानको एउटा हिस्सा भएको’ टिप्पणी गरेको छ । भनेको छ, ‘हार्वर्डलाई यसका अन्तर्राष्ट्रिय विद्यार्थीबाट अलग गर्ने यो नै पहिलो प्रयास होइन ।’त्यसपछि हार्वर्डले संघीय अदालतमा दायर गरेको उजुरीमा थप व्याख्या गर्दै भनेको छ, ‘ट्रम्प प्रशासनको पछिल्ला कदम सरकारको मागलाई अस्वीकार गर्ने हार्वर्डको प्रशासन, पाठ्यक्रम र यसका प्राध्यापक र विद्यार्थीको विचारधारालाई नियन्त्रण गर्न सरकारद्वारा बदलाको भावमा बढ्दो प्रतिशोधको अभियानको हिस्सा हो ।’सरकारले पहिले नै हार्वर्डलाई फाइदा पुर्‍याउने संघीय अनुदान र सम्झौताको करिब ३ अर्ब २० करोड डलर कटौती गर्दै क्याम्ब्रिज, म्यासाचुसेट्सलगायत संस्थालाई भविष्यको कुनै पनि संघीय कोषबाट बाहिर राख्ने घोषणा गरेको थियो । हार्वर्डको पाठ्यक्रम, कर्मचारी, विद्यार्थी भर्तीको तथ्यांक र दृष्टिकोण पेस गर्न सरकारले गरेको आह्वानलाई उक्त विश्वविद्यालयले अस्वीकार गरिदिएपछि राष्ट्रपति ट्रम्प हार्वर्डप्रति रुष्ट बनेका हुन् ।सन् २०२४–०२५ को शैक्षिक सत्रमा कुल भर्नाको २७ प्रतिशत हिस्सा ओगट्ने र आम्दानीको प्रमुख स्रोत रहेका हार्वर्डका अन्तर्राष्ट्रिय विद्यार्थीलाई पनि ट्रम्पले निसाना बनाएका हुन् । विश्वविद्यालयहरूलाई ट्रम्प र उनका सहयोगीले यहुदीविरोधी, उदार पूर्वाग्रह र ‘जागृत’ विचारधाराको केन्द्र भएको आरोप लगाएका छन् । अमेरिकी शिक्षामन्त्रीले बुधबार कोलम्बिया विश्वविद्यालयको मान्यता रद्द गर्ने धम्की पनि दिएका छन् । तर कोलम्बियासहित धेरै शीर्ष संस्थानहरू भने ट्रम्प प्रशासनको मागसामु झुकेका छन् ।"
"५ महिना पनि टिकेन ट्रम्प–मस्क सम्बन्ध, एकअर्काप्रति सार्वजनिक गालीगलौज","वासिङ्टन — मेरिकी राष्ट्रपति डोनाल्ड ट्रम्प र उनका पूर्ववरिष्ठ सल्लाहकारसमेत रहेका अर्बपति एलन मस्क एकअर्काबीच सार्वजनिक रूपमै टीकाटिप्पणीसहित धम्कीमा उत्रिएका छन् । बिहीबार ओभल अफिसमा जर्मनीका नेतासँगको भेटमा राष्ट्रपति ट्रम्पले आफ्नो सल्लाहकारसमेत रहेका मस्क एकाएक सामाजिक सञ्जालमा आफूविरुद्ध खनिन थालेको बताएका थिए ।अर्बपति मस्क ‘हाउस अफ रिप्रेजेन्टेटिभ्स’ (अमेरिकी संसद्को तल्लो सदन) मा पास गरिएको कर र खर्चसम्बन्धीको विधेयकलाई लिएर केही दिनअघि ट्रम्पको कडा आलोचनामा उत्रिएका थिए । साथै उनले यसलाई ‘घिनलाग्दो’ कदमका रूपमा टिप्पणी गरेका थिए । मस्कले ट्रम्पलाई सामाजिक सञ्जालमा जवाफी पोस्ट गर्दै भनेका थिए, ‘यो विधेयक मलाई एक पटक पनि नदेखाएर रातारात यसरी, यति चाँडो पारित गरियो कि कंग्रेसमा लगभग कसैले पनि यसलाई पढ्न पाएनन् ।’राष्ट्रपति ट्रम्पले आफ्नो सामाजिक सञ्जालमार्फत धम्कीपूर्ण भाषामा भनेका छन्, ‘यदि बजेट बचाउने हो भने यसको सबैभन्दा सजिलो तरिका भनेको एलन मस्कलाई दिइएको अर्बौं डलरको ‘सब्सिडी’ र ‘कन्ट्र्याक्ट’ रद्द गरिदिनु हो ।’ यदि ट्रम्प प्रशासन मस्कको विरुद्धमा उत्रेको खण्डमा यसको असर मस्कलाई भारी पर्न सक्ने देखिएको छ । यसको सम्भावित जोखिमलाई बुझेका मस्कले पनि यदि ट्रम्पले आफ्नो कम्पनीलाई दिइँदै आएको ‘फन्डिङ’ घटाएको खण्डमा ट्रम्पलाई पनि महाभियोग लगाउनेसम्मको धम्की दिएका छन् ।त्यसो त ट्रम्पका विरुद्ध भिड्नका लागि पनि मस्कसँग थुप्रै असीमित संसाधन भएको बीबीसीले उल्लेख गरेको छ । अमेरिकाले ‘इन्टरनेसनल स्पेस स्टेसन’ मा यात्री पठाउन र अत्यावश्यक सामग्री लैजानका लागि पनि मस्ककै स्पेसक्राफ्टमा निर्भर रहनुपर्ने बाध्यता छ । यसअघि चुनावमा ट्रम्पलाई आर्थिक सहयोग गरेका मस्कले आगामी चुनावमा रिपब्लिकन पार्टीका उम्मेदवारविरुद्ध उत्रन सक्ने जोखिम पनि उत्तिकै छ ।आफ्ना समर्थकमध्येका प्रमुख मस्कका यी पछिल्ला अभिव्यक्तिमाथि ट्रम्पले आपत्ति जनाएका छन् । उनले मस्कको कदमलाई ‘एकदमै निराशा’ को संज्ञा दिँदै आफूलाई अचम्मित तुल्याएको बताए । मस्क ट्रम्पको चुनावी गतिविधिमा सक्रिय रूपमा लाग्नुका साथै उनलाई जिताउनका लागि मोटो रकम खर्चसमेत गरेका थिए । गत जनवरीदेखि राष्ट्रपति कार्यालयका प्रमुख सल्लाहकार बनेका उनले हालै एक साताअघि उक्त जिम्मेवारी त्यागेका हुन् । ट्रम्पले भने मस्क ह्वाइट हाउसमा यसअघि कार्यरत रहेको बिर्सिएको र उनमा ‘ट्रम्प डिरेन्जमेन्ट सिन्ड्रोम’ ले जरा गाडेको आरोप लगाए ।‘उनले मेरो व्यक्तिगत सवालमा केही बोलेका छैनन् तर म विश्वस्त छु कि त्यो दिन पनि आउँछ,’ ट्रम्पले भने, ‘तर म एलनसँग एकदमै अचम्मित तथा निराश छु किनकि मैले पनि एलनलाई धेरै मद्दत गरेको छु ।’ मस्क खुला रूपमै विरोधमा उत्रेपछि ट्रम्पले पनि सामाजिक सञ्जाल र मिडियामार्फत आक्रामक प्रतिक्रिया दिएका छन् ।उनले मस्कलाई आफ्नो स्वार्थ पूरा हुँदासम्म पक्षमा रहेर अहिले आफूले भनेजस्तो नभएपछि आलोचनामा उत्रेको आरोप लगाएका छन् । ‘म अत्यन्तै निराश छु,’ ट्रम्पले जर्मनीका राष्ट्रप्रमुखसँगको पत्रकार सम्मेलनमा भने, ‘अहिले मस्क रुँदै हिँड्नुको प्रमुख कारण हामीले उसले पाउँदै आएको संघीय अनुदानलगायत अनुत्पादक खर्च घटाउन लागेको कारणले नै हो ।’ट्रम्पका पूर्वसल्लाहकार स्टिभ बेननलगायतले ‘मस्कको कम्पनी कब्जा गरेर उनलाई देशनिकाला गर्नुपर्छ’ भन्नेजस्ता अभिव्यक्ति दिएका छन् । मस्कले भने ट्रम्प र उनका नीतिविरुद्ध एकपछि अर्को पोस्ट गर्दै ट्रम्पको नाम ‘बाल यौन अपराधी जेफ्री एपस्टिनको फाइल’ मा समेत रहेको सम्मका गम्भीर आरोप लगाउन भ्याएका छन् । उनले आफूले नै ट्रम्पलाई चुनाव जिताएको भन्दै आफूविरुद्ध उत्रनका लागि चुनौती पनि दिएका छन् ।अमेरिकी सरकार र राजनीतिमा छोटो समयमै निकै गहिरो पहुँच बनाएका उद्यमी मस्कको राजनीतिक चमक–धमक अन्ततः साढे चार महिना नबित्दै एकाएक कमजोर भएको हो । केही साता अघिसम्म पनि ट्रम्पसँग निकट छँदा मस्कले सार्वजनिक कार्यक्रम वा राजनीतिक आमसभामा अमेरिकाका लागि ट्रम्पजत्तिको नेता अरू कोही हुनै सक्दैन भन्दै फुर्काउने गर्थे ।उनले रिपब्लिकन पार्टीको कार्यक्रम र अभियानमा लाखौं अमेरिकी डलर खन्याएका थिए । ट्रम्पले निर्वाचन जितेलगत्तै मस्कको पनि पहुँच र सम्पत्ति अकासिएको थियो । ट्रम्पले उनलाई मन्त्रीसरहको पद दिएर अमेरिकी सरकारको प्रभावकारिता बढाउन गठित ‘डोज’ नामक विभागको जिम्मासमेत लगाएका थिए । त्यसताक पीबीएसजस्ता मिडिया र सामाजिक सञ्जाल प्रयोगकर्ताले अमेरिकी सरकारलाई ‘मस्क सरकार’ भनेर उडाउनसमेत भ्याएका थिए ।न्युयोर्क टाइम्सजस्ता मिडियाले भने साताअघि नै मस्क लागूऔषधमा फसेको समाचार प्रकाशित गरेका थिए । उनले पछिल्ला दिनमा किटामाइनजस्ता लागूऔषध अत्यधिक सेवन गर्ने गरेको उक्त सञ्चारमाध्यमको दाबी छ । ‘डोज’ बाट बिदाइ हुँदाको समारोहमा समेत उनी लागूऔषधमा मग्न भएको भान हुने भन्दै सामाजिक सञ्जालमा निकै आलोचना भएको थियो ।पछिल्लो समय रिपब्लिकन पार्टीले पनि मस्कसँग देखिने गरी नै दूरी बढाइरहेको र त्यसका लागि उनको अस्थिर व्यवहार, नीतिगत असहमति र व्यक्तिगत झमेलासँगै द्रुत गतिमा गिर्दो लोकप्रियतालाई कारण बताएको छ । मस्कको अप्रत्याशित शैलीको व्यवहार र उनले ट्रम्पका कतिपय नीतिहरूको खुला आलोचना गर्न सुरु गरेपछि सम्बन्ध चिसिँदै गएको बताइन्छ । सार्वजनिक रूपमै र सामाजिक सञ्जालमा मस्कको प्रशंसा गरेर नथाक्ने ट्रम्प र उनका पार्टीका नेताहरूले अहिले मस्कको नाम लिन छोडेका छन् ।टेस्लाले एकै दिनमा गुमायो १५० अर्ब डलरअमेरिकी राष्ट्रपति डोनाल्ड ट्रम्प र उनका धनाढ्य पूर्वसहकर्मी एलन मस्कले व्यक्तिगत तहमै उत्रेर एकअर्काविरुद्ध गालीगलौज सुरु गरेपछि अमेरिकी र अन्य सेयर बजारले त्यसको कम्पन महसुस गरेको छ । टेस्लाको सेयर मूल्य बिहीबार एकै दिन १४.३ प्रतिशतले घटेपछि कम्पनीको बजार मूल्यमा १ सय ५० अर्ब अमेरिकी डलरभन्दा बढीको गिरावट आएको छ । यसले गर्दा टेस्ला विश्वका १० ठूला कम्पनीको सूचीबाट समेत बाहिरिएको छ । यस घटनाले मस्कको व्यक्तिगत सम्पत्तिमा पनि ठूलो ह्रास ल्याएको छ । उनले एकै दिन झन्डै ३४ अर्ब डलर गुमाएका छन् ।सेयर बजारको यो गिरावट मस्कले ट्रम्प प्रशासनद्वारा प्रस्तावित बजेटसम्बन्धी विधेयकलाई ‘घिनलाग्दो र अक्षम्य’ भन्दै सामाजिक सञ्जाल एक्समा कडा आलोचना गरेपछि आएको हो । यो विधेयकले ठूलो परिमाणमा कर कटौती र नियामकीय लचकता ल्याउने योजना बनाएको छ । तर, अर्थशास्त्रीहरूले यस्तो कदमले आगामी दशकमा संघीय बजेट घाटा २४ खर्ब अमेरिकी डलरले बढ्ने भन्दै आलोचना गरिरहेका छन् ।मस्कले खुला रूपमै ट्रम्पका नीति र योजनासँग असहमति जनाउने, विधेयकको पक्षमा रहेकाको आलोचना गर्ने र यो क्रम जारी रहे अमेरिका टाट पल्टिने भन्दै आफ्ना सांसदलाई फोन गरेरै त्यसको आलोचना गर्न अपिल गरेका थिए ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
इनर मंगोलियाको समृद्ध कथा,"के तपाईंहरूमध्ये कसैले यसअघि इनर मंगोलिया भ्रमण गर्नुभएको छ ? यदि छैन भने, कस्तो होला भन्ने कल्पना गर्नुहुन्छ ?’ चाइना डिप्लोमेसी एसोसियसनका अध्यक्ष वु हाङलाङले औपचारिक भाषणको बीचमै यस्तो प्रश्न तेर्स्याएर केही सेकेन्ड ‘पज’ लिए ।गत मे महिनाको दोस्रो साता विश्वका २३ देशका कम्तीमा हामी दुई दर्जन पत्रकार चाइना डिप्लोमेसी एसोसियन र चिनियाँ मिडिया कम्पनी ग्लोबल टाइम्सको निम्तोमा इनर मंगोलिया घुम्न राजधानी होहट पुगेका थियौं । त्यसक्रममा आयोजित औपचारिक स्वागत कार्यक्रममा वु हाङलाङ बोल्दै थिए । लामै ‘पज’ लिएर जवाफका लागि उनले पत्रकारतर्फ हेरिरहे । जवाफ नआएपछि भने, ‘तपाईंहरूमध्ये कसैको मनमा इनर मंगोलिया उजाड, पिछडिएको वा टाढाको सहर भन्ने चित्र छ भने यो भ्रमणले तपाईंहरूको त्यो इम्प्रेसन भ्रम भएको पुष्टि गर्नेछ ।’उनले यति भनेपछि चाहिँ एक जना पत्रकारले जवाफ फर्काए, ‘म त्यस्तो भ्रम लिएर होइन कि, मनोरम घाँसे मैदानहरूको सहर हेर्न आएको हुँ ।’त्यसपछि वु हाङलाङ मुस्कुराए । र, थपे, ‘इनर मंगोलिया चिनियाँ सभ्यताको एउटा महत्त्वपूर्ण भाग हो, जहाँ घाँसे मैदान र कृषि सभ्यताहरू एकअर्कासँग घुलमिल भएका छन् । विशाल घाँसे मैदानहरूमा घोडा, गाईबस्तु र भेडाका बथानहरूको दृश्य हेर्न लायककै हुन्छ ।’ चिनियाँहरू न्यानो आतिथ्य सत्कारका लागि प्रख्यात छन् । र, अचेल उनीहरू आफ्ना उपलब्धि र सफलताका कथाहरू बाहिरियासँग बाँड्न पनि उत्तिकै उत्साहित हुन्छन् । यस मानेमा वु हाङलाङको उत्साह स्वाभाविकै थियो । यद्यपि, उनी केही बढी नै हौसिएका थिए । कारण, धेरैजसो समय बेइजिङ बस्ने यी उच्चपदस्थ चिनियाँ अधिकारीको यो गृहनगर थियो । उनी इनर मंगोलियाको उलानकाबका बासिन्दा हुन् । स्वागत कार्यक्रम सकिएपछि भन्दै थिए, ‘यस पटक विदेशी सञ्चारकर्मी साथीहरूसँग म आफ्नै सहर घुम्दै छु । त्यसकारण पनि म उत्साहित छु र यो मेरा लागि नयाँ अनुभव हुनेछ ।’उही सहरका बासिन्दा हाङलाङ त नयाँ अनुभव लिँदै थिए भने मजस्ता बाहिरियाका लागि समृद्धिको उकालो उक्लिरहेको इनर मंगोलिया यात्रा नौलो हुने नै भयो । नौलोपनको त्यो अनुभूति भ्रमणको पहिलो दिनबाटै गरियो, जब पुगियो– होहटस्थित ‘यिली मोडर्न इन्टेलिजेन्ट हेल्थ भ्याली’ ।यिली मोर्डन इन्टेलिजेन्ट हेल्थ भ्याली होहटको त्यो महत्त्वाकांक्षी परियोजना रहेछ, जसले दूध उत्पादनमा ठूलै फड्को मारेछ । विश्वमै उम्दा डेरी कम्पनीमध्ये होहटका दुई दूध डेरीहरू यिली र मेन्ग्निउ पनि पर्दा रहेछन् । यिली मोर्डन इन्टेलिजेन्ट हेल्ट भ्याली अन्तर्गतको राष्ट्रिय प्रविधि नवप्रवर्तन केन्द्र (नेसनल सेन्टर अफ टेक्नोलोजी इनोभेसन) का महाप्रबन्धक जियानले बताए अनुसार, दक्षिणपूर्वी एसियाली बजारमा दबदबा भएको प्रख्यात डेरी यिलीले दूध, दही, चिजलगायत एक हजारभन्दा बढी प्रकारका दुग्धजन्य उत्पादन गर्ने गर्छ । त्यहाँ पुग्दा मेरा लागि नौलो, मुख्य आकर्षण र हाइलाइट्स थियो– दुग्ध उत्पादनहरू आर्टिफिसियल इन्टेलिजेन्स (एआई)को प्रयोगबाट भइरहेका थिए । गाईपालन, त्यसबाट दुग्ध उत्पादन, प्रशोधन अनि प्याकेजिङका काममा एआई रोबोटको प्रयोग कृषि र पशुपालनमा प्रविधिको उच्चतम प्रयोगको अनुपम उदारहण थियो ।एक हजारभन्दा बढी दूधजन्य उत्पादन गर्न कति गाई पाल्नुपर्छ होला ? जिज्ञासाले भरिएर मैले महाप्रबन्धक जियानलाई सोधेँ, यिली दुग्ध उत्पादन कम्पनीका आफ्नै गाईहरू पनि छन् ? छन् भने कति छन् ? उनले अनुमानित दस लाख गाईहरू होहटका विभिन्न फर्महरूमा रहेको बताए । फर्महरूमा प्रत्यक्ष गाईपालन हेर्ने अवसर त मिलेन । तर, यिली दुग्ध उत्पादन कारखाना अवलोकनका क्रममा एउटा भिडियो देखाइएको थियो, जहाँ हजारौंको संख्यामा फार्ममा पालिएका गाई थिए । तिनका टाट्नाहरूमा स्वचालित रोबटहरूको सहयोगबाट दाना–पानी राखिँदो रहेछ र तिनको भकारो पनि सफा गरिँदो रहेछ ।गाईपालन, त्यसबाट दूध निकाल्नु, संकलन, प्रशोधन हुँदै प्याकेजिङसम्मका काममा जसरी प्रविधिको उच्चतम प्रयोग भएको ‘यिली मोडर्न इन्टेलिजेन्ट हेल्थ भ्याली’ मा देखियो, त्यो अद्भुत थियो । जियान भन्छन्, ‘यो महत्त्वाकांक्षी परियोजनाले दुग्ध उद्योगभित्र पूर्ण शृङ्खला विकासलाई बढावा दिने, स्मार्ट सिटी इनिसियटिभ्सहरूलाई सशक्त बनाउँदै अत्याधुनिक डिटिजल आविष्कारहरूको लाभ उठाउने कुरामा केन्द्रित छ ।’ उनले अझ थपे, ‘प्राविधिक प्रगतिहरूसँग ग्रिन इनिसियटिभ्समार्फत होहटले दिगो र एकीकृत मोडल स्थापनाको लक्ष्य राखेको छ । अब हाम्रो यात्रा विश्वकै सबैभन्दा उम्दा डेरी उत्पादन कम्पनी बन्न हो र हामी ‘डेरी सिलिकन भ्याली’ निर्माणको अवधारणामा बढेका छौं ।’ उनका अनुसार, यो परियोजनाले आगामी दिनमा आर्थिक, सामाजिक लाभहरू बढाउँदै सन् २०३५ सम्ममा थप साढे तीन लाख मानिसलाई रोजगारी दिने लक्ष्य राखेको छ ।इनर मंगोलियाको राजधानी होहट भ्रमणको दोस्रो दिन अलि चापाचाप छ । कारण, कम्तीमा ५ भिन्न ठाउँ घुमाउने योजनामा छन् आयोजक । भाषा अनुवादक आइरिस ठाउँहरूबारे जानकारी दिन तयार भइसकेकी छिन् । उनले सहरको परिचय दिँदै भनिन्, ‘चीनको यो उत्तरी प्रान्त इनर मंगोलियाको राजधानी होहट नीलो र हरियो रंगहरूको सम्मिश्रण हो । ‘खुलेको नीलो आकाश र निख्खर हरिया घाँसे मैदानले यो सहरको सौन्दर्यलाई जीवन्त बनाएको छ,’ आइरिसले भनिन्, ‘तपार्इं हाम्रो होहटलाई नीलो सहर पनि भन्न सक्नुहुन्छ ।’अघिल्लो दिन चिनियाँहरू होहटलाई ‘दूधको राजधानी’ भनिरहेका थिए । सायद यसका धेरै विशेषता भएकाले होला, आज ‘नीलो सहर’ भन्दै छन् । नीलो सहरको मनोरम अनुभूति लिन हामी पुग्यौं, चिलेचुआन घाँसे मैदान । यो घाँसे मैदान होहट सहरको बाओहेशाओ टाउनको येमातु गाउँमा छ । सहरबाट सबैभन्दा नजिकको यो घाँसे मैदानलाई ‘नीलो सहर पछाडिको बगैंचा’ पनि भनिँदो रहेछ । यहाँको मुख्य विशेषता हो– विशाल हरियाली चरन क्षेत्रको अवलोकन । ‘अरू याममा त यहाँ धेरै घोडा, भेडा र अरू पशुपालनको ठूलै लर्को देखिन्थ्यो । सायद यो मौसममा कम हुने रहेछ,’ आइरिसले भनिन् । चरन क्षेत्रमा दुई–चार घोडा चरेको मात्रै देखियो, त्यस दिन ।त्यसपछि पुगियो– ‘एम ग्रास’ । झट्ट नाम सुन्दा अर्को घाँसे मैदान भन्ने लागेको थियो । तर, रहेछ– उच्च गुणस्तरका घाँसको बीउ उत्पादन गर्ने कार्यालय । यसले उच्च गुणस्तरका घाँसका बीउ उत्पादन गर्ने र नवीन प्राविधिक सेवा दिने रहेछ । एम ग्रासले राष्ट्रिय वन तथा घाँसे मैदान प्रशासन र त्यसअन्तर्गत हावा कटान र मरुभूमीकरण नियन्त्रणका लागि राष्ट्रिय इन्जिनियरिङ प्रविधि अनुसन्धान केन्द्रसँगको सहकार्यमा काम गर्ने सम्बद्ध अधिकारीले जानकारी दिए । त्यस्तै यसले कृषि तथा ग्रामीण मामिला मन्त्रालयअन्तर्गत कृषि चरण इकोटोनमा खेती गरिएको भूमि उर्वरता संरक्षण र सुधारका लागि प्रयोगशालासहित ३० भन्दा बढी राष्ट्रिय, तर प्रान्तीय वैज्ञानिक असन्धाना प्लेटफर्महरू सञ्चालन गर्ने रहेछ । ७० भन्दा बढी अनुसन्धान संस्थान, विश्वविद्यालय र उद्यमसँग सहकार्यमा राष्ट्रिय घाँस उद्योग नवप्रवर्द्धन केन्द्रको स्थापना पनि गरेको छ ।नयाँ–नयाँ प्रजातिका घाँसको अध्ययन–अनुसन्धान गर्न चीनले गरेको संस्थागत प्रयास र त्यसका उपलब्धि बुझिसकेपछि हाम्रो अर्को गन्तव्य बन्यो, होहट अन्तराष्ट्रिय मूर्तिकला पार्क । यो पार्कले वास्तुकला र प्रकृतिको सामञ्जयस्यपूर्ण संयोजनमार्फत उत्तरी सीमान्त संस्कृतिको सारलाई मूर्तरूप दिइरहेको बताए, पार्कसँग सम्बद्ध अर्का एक चिनियाँ अधिकारीले । उनले भने, ‘पार्कमा राखिएका यी वास्तुकलाका डिजाइनले सोचविचारपूर्वक प्राकृतिक भूभागमा अनुकूलन गर्छ । निर्मित संरचनाहरू वरपरको परिदृश्यबीच एक निर्बाध बन्धन सिर्जना गर्छ ।’ निख्खर हरियाली देखिने यो पार्क ३७ हजार वर्ग मिटरमा फैलिएको छ । पार्कमा रहेका भवनहरूमा घाँसको छानाहरू यसरी सजाइएको छ, मानौं ती घाँसे–मैदान नै हुन् । टाढाबाट हेर्दा भवनहरू घाँसे मैदानको प्राकृतिक विस्तारको रूपझैं लाग्छन् । दोस्रो दिन भ्रमणका क्रममा पुगिएको युङगु अन्वेषण पोर्ट र इनर मंगोलिया डाटा सेन्टरमा प्रविधिको उच्चतम अभ्यासका नमुनाहरू हेर्न अवसर मिल्यो ।युङगु अन्वेषण पोर्ट होरिन्जर नयाँ क्षेत्रभित्र डाटा टाउनको मुटुमा अवस्थित एउटा आकर्षक डिजिटल प्रदर्शनी स्थल हो । ८ हजार वर्गमिटरको विशाल क्षेत्रफल ओगटेको यो भविष्यवादी बन्दरगाहले इमर्सिभ अनुभवहरू र डिजिटल पर्यटनमार्फत एयरोस्पेस र राष्ट्रिय रक्षासहित विभिन्न क्षेत्रको हाइलाइट गर्छ । संस्कृति र प्रविधिको अन्तरसम्बन्धले कसरी गतिशील शैक्षिक अवसर सर्जना गरिरहेको छ र उपभोक्ता अनुभवलाई समृद्ध बनाउँदै छ भन्ने अवलोकन गरिरहेका थिए पत्रकारहरू । त्यस्तै इनर मंगोलिया डाटा एक्सचेन्ज सेन्टर सरकार अनुमोदित डाटा ट्रेनिङ प्लेटफर्म हो । उक्त कम्पनीका एक अधिकारी भन्छन्, ‘यसले डाटा रजिस्ट्रर, त्यसको व्यापार र कम्प्युटिङ स्रोत लेनदेन जस्ता सेवाहरू प्रवाह गरेर डिजिटल अर्थतन्त्रलाई बढावा दिइरहेको छ । यसले नवप्रवर्तनलाई इन्धन दिइरहेको छ ।’होहटपछिको अर्को गन्तव्य थियो, उलानकाब, जो चाइना डिप्लोमेसी एसोसियसनका अध्यक्ष वु हाङलाङको गृहनगर पनि थियो । यो इनर मंगोलियाको राजधानी होहटसँग जोडिएको अर्को जिल्ला हो । स्वच्छ, सफा मात्रै होइन, खाद्य सुरक्षाका दृष्टिले पनि पुरस्कृत भएको यो जिल्लालाई ‘राष्ट्रिय बगैंचा’ को उपाधि दिइएको छ । यसको अर्को उपनाम आलुको राजधानी पनि हो । दहीका लागि पनि उत्तिकै प्रख्यात भएकाले दहीको राजधानी पनि भनिँदो रहेछ, जो चिजका लागि प्रसिद्ध छ । त्यसको पछाडि राजधानी जोडिदिएर प्रचार गर्ने चिनियाँ शैली गज्जबकै लाग्यो ।यो सहरमा हामीले कृषिमा प्रविधिको उच्चतम प्रयोग के कसरी गरिएको रहेछ, त्यो हेरौं । त्यसका लागि पुगियो, सन् २०१२ मा स्थापना भएको चिसो सहनशील तरकारी केन्द्र । यो उलानकाबमा स्थापना भएको पहिलो तरकारी अनुसन्धान केन्द्र हो । यसका अध्यक्ष गुआन हुइमिङले भने, ‘हामी तरकारी खेतीलाई एआई नियन्त्रण प्रणालीको प्रयोग गर्छौं । विशेषगरी यसमा पानी प्रक्रियालाई स्वचालित गर्न सेन्सर र कम्प्युटर चिप्सहरूको प्रयोग गरिएको हुन्छ । सेन्सरहरूले बिरुवाहरूलाई कति पानी चाहिन्छ भनेर पत्ता लगाउँछन् र संकेत प्राप्त गरेपछि कम्प्युटरले स्वचालित रूपमा पाइपका भल्भहरू नियन्त्रण गर्छन् । सरल शब्दहरूमा भन्दा हामी यसलाई स्मार्ट पानी संरक्षण भन्छौं, जुन स्मार्ट कृषिको अंश पनि हो ।’त्यस्तै पर्यटनको विकास हेर्न उलानहाद ज्वालामुखी क्षेत्र पनि पुगियो । केही वर्षअघि चीनको छेन्दु जाँदा त्यहाँ भूकम्पबाट प्रभावित पूरै गाउँलाई म्युजियम बनाएर कसरी प्रतिकूलता अवस्थालाई पनि अनुकूल बनाउन सकिन्छ भनेर चिनियाँले गरेको प्रयोग देखेको थिएँ । यहाँ पनि ज्वालामुखी क्षेत्रमा पर्यटन–विकासको त्यही मोडल अपनाएको देखियो, जहाँ दिनमै हजारौंको संख्यामा चिनियाँ पुग्दा रहेछन् । त्यसबाहेक पनि हामीले होहटमा जस्तै विभिन्न पर्यटकीय र सांस्कृतिक पार्क, उच्च प्रविधि विकास क्षेत्रहरूको भ्रमण गर्‍यौं ।जहाँ–जहाँ भ्रमण गरियो, आफ्ना कुरालाई प्रस्तुत गर्ने चिनियाँ शैली चाहिँ अनुकरणीय लाग्यो । आफ्ना कुराहरूलाई आकर्षण सोकेस गर्न चिनियाँहरू खप्पिस छन् । तपाईं चाहे म्युनियम पुग्नुस् वा कुनै व्यापारिक गृह ! त्यहाँ सम्बन्धित विषयको अर्काइभ गहिरोसँग गरिएको हुन्छ र त्यसलाई आकर्षक हिसाबले देखाइन्छ । जस्तो कि, चिप्सहरू बनाउने आलु कम्पनी साइडु पुग्दा त्यस्तै अनुभव भयो । त्यहाँ चिप्सका प्याकेटहरू बन्दै त थिए नै, सँगै थियो– आलुको इतिहास । चिनियाँहरूले कहिलेदेखि र कस्ता आलुहरू चीन भित्र्याए ? विश्वमा आलु कहाँ–कहाँ कस्तो–कस्तो पाइन्छ ? कसले कति उत्पादन गर्छ ? आदि इत्यादि विषय समावेश गरेर आलु म्युजियम नै बनाएका रहेछन् ।पाँचदिने इनर मंगोलिया भ्रमणका यस्ता थुप्रै झाँकी मनमा लिएर फर्कंदै गर्दा मैले उलानकाबमा बाल्यकाल बिताएर अहिले चिनियाँ सरकारको उच्च पदस्थ बनेका वु हाङलाङलाई सोधें, ‘तपार्इं चाहिँ इनर मंगोलियाको यो समृद्धिलाई कसरी हेर्नुहुन्छ त ?’ उनले संक्षिप्तमा भने, ‘म १९ वर्षसम्म यही सहर बसेको हुँ । मेरो घर अहिले जहाँ छ, त्यहाँ खेतबारी थियो र अहिले जे जति प्रगति यो सहरले गरेको छ, त्यो देख्दा आज पनि म आश्चर्यचकित हुन्छु । आफ्नो जीवनकालमै सहरले गरेको यो समृद्धि देखेर म गद्गद् छु ।’"
‘श्रीमतीभन्दा नजिकको साथी अर्को नहुने रैछ’,"गणेश रसिक (२००४–२०८२) त्यस्ता स्रष्टा हुन्, जसलाई साहित्यप्रेमीले जति मन पराउँछन्, संगीतका पारखीले पनि त्यति नै मनमा राख्दै आएका छन् । पाठक र श्रोतामाझ उत्तिकै रुचाइने स्रष्टा नेपालमा अरू सायदै होलान् । भोजपुरमा जन्मेका रसिक काठमाडौँ र इलामतिर बाँडिइरहे, अन्त्यमा काठमाडौँ खाल्डोलाई नै मुकाम बनाए ।जताजता पुगे पनि उनले साहित्य र संगीत सिर्जन–कर्मलाई चाहिँ कहिल्यै सुस्ताउन दिएनन् । दुइटै विधामा निरन्तर समान रूपले औँला चलाइरहे । रसिकले बुवाआमा मात्र होइन, छोरा र तीन जना भाइको असमयको वियोग भोग्नुपरेको थियो । उनी एक किसिमले वियोगान्त सम्बन्धहरूको पहाडले थिचिएका थिए । उनको लेखन र गायनमा त्यो वेदना भोजपुरे टेम्के डाँडाको उचाइ र पिखुवा खोलाको कलकल अनि इलामेली चियाबारीको हरियालीकै तहमा अनुभव गर्न सकिन्छ । उनै रसिकलाई अलि फरक कोणबाट बुझ्न सहायक हुन सक्ला भन्ने अपेक्षासाथ प्रस्तुत छ, उनको मृत्युभन्दा केही महिनाअघि पारस नेपालले गरेको अन्तर्वार्ताको सम्पादित अंश :दाजुको अहिलेसम्मको अनुभवमा जीवन भनेको के रहेछ ?जीवन भनेको सपना रैछ । जति सपना देखिन्छ, त्यतिन्जेल बाँचिन्छ, जीवन रहन्छ । जुन दिन सपना देख्न छोड्छ मान्छेले, त्यस दिन जीवन सकिन्छ । निश्चित समयभित्र मान्छेले गर्ने व्यवहार र अनुभव, भोग्ने भोगाइ, उतार–चढाव, सुखदुःख, हाँसोखुसी, समाजमा गर्ने योगदान — त्यसमा कति कुराहरू आफ्ना प्रतिकूल पनि हुन्छन् — सबै जीवन । सपनाले गर्दा नै हामी चलायमान हुन्छौँ ।तपाईंले कत्तिको सपना देख्ने गर्नुभएको छ ?सपना देखिराख्छु म । अझै केही काम गर्न सक्छु भन्ने लाग्छ । मलाई थाहा छ, मैले केही गर्न सक्ने अवस्था छैन अहिले, तर सपनाहरू छन् । मैले एउटा संस्था खोलेको छु— गणेश रसिक फाउन्डेसन । तीन–चार वर्षदेखि त्यसले विभिन्न व्यक्ति र संस्थालाई पुरस्कृत गर्दै आएको छ । त्यसबाट कोशी प्रदेशको साहित्यिक अभिलेख निकालेको छु । त्यसकै माध्यमले अरू काम गर्ने मन छ । म फिक्कलमा लगभग ३० वर्ष बसेँ ।त्यहाँ सय जनाजति अट्ने थिएटर र संग्रहालय बनाउने, मेरा जति पनि पुरस्कार र सम्मानका प्रमाणपत्रहरू छन् त्यहीँ लगेर थन्क्याउने, लोकल स्रष्टाहरूका त्यस्ता प्रमाणपत्रहरू राख्न पनि एउटा कोठा उपलब्ध गराउने मेरो भित्री इच्छा छ । त्यो गर्न भ्याउँछु कि भ्याउँदिनँ, थाहा छैन मलाई । म बाँचेकै बेला त्यो गर्नुपर्ने हुन्छ । अहिले प्रदेश र केन्द्रले पनि त्यस्तो काममा सहयोग गर्ने भएकाले पैसाको खाँचो हुँदैन, त्यो परिकल्पना र सोचलाई साकार बनाउन दुई–चार जना खट्ने मान्छेचाहिँ चाहिन्छ ।अर्को, मलाई नोभल लेख्न मन छ । खास गरी यो बदलिँदो परिस्थितिमा युवा र पुरानो पुस्ताबीचको एउटा ग्याप, परिवारको ग्यापलाई लिएर । जस्तो, यो घरमा हामी तीन पुस्ता बस्छौँ । म ट्रेडिसनल टाइपको छु । बुहारीको एक किसिमको बिन्दास लाइफ छ । नातिनी बाह्रै घण्टा मोबाइलमा झुन्डिएकी हुन्छ । कहिलेकहिले आमा–छोरीको बीचमा द्वन्द्व चल्छ । अहिलेको पुस्तालाई आफूबाहेक अरूको मतलब हुँदैन रैछ । सम्बन्ध के हो, मतलबै छैन । म यस्तो नसक्ने हुँदा पनि नरनाता कसैले बोलाएको ठाउँमा जाने गर्छु, तर मपछि यो रिलेसन ब्रेक हुने देख्छु ।दुई–तीन वर्षदेखि मैले पत्रात्मक निबन्धहरू लेख्न थालेको छु, जसमा व्यक्तिगत सम्बन्धका कुराहरू राखेको छु ।सम्बन्ध भनेको के रहेछ त ?सम्बन्ध भनेको जीवनलाई सन्तुलनमा राख्ने उपाय रैछ । जीवन कतातिर बगेको छ, सम्बन्ध त्यही अनुसारको हुने रैछ । तर, समय र परिस्थितिअनुसार सम्बन्धहरू फरकफरक हुँदै जाँदा रैछन् । चाहेर पनि एकै किसिमको हुन नसक्ने रैछ । मेरा कैयौँ पुराना सम्बन्धहरू सब ब्रेक भएर गए । कति सम्बन्ध समयसँगै साँघुरिँदै जाँदा रैछन् ।सम्बन्धको मामिलामा म भाग्यमानी रहेँ । कुन अर्थमा भने, श्रीमती एकदम बुज्झकी पाएँ । उनले समझदारी नदेखाएको भए हाम्रो घरपरिवार उहिल्यै उजाडिइसक्थ्यो । मैले त्यस्ता गल्तीहरू गरेको थिएँ । घरबाहिरको सम्बन्धमा म इमानदार रहिनँ श्रीमतीसँग । यो कुरा उनलाई पनि थाहा थियो, तर घर भाँडिन दिइनन् उनले ।कलाकारको जिन्दगीमा केटीहरू आउँछन् भनेर मन बुझाउँदै लगिन् ।मैले त्यस्तो गल्ती नगर्नुपर्थ्यो, तर गरेँ । बारम्बार गरिराखेँ । धेरै केटीले मन पराउँथे, चिठी लेख्थे । मैले पनि के गर्न सक्थेँ र ? हामी लोग्नेमान्छेको कमजोरी । लोग्नेमान्छेमा आफ्नै किसिमको इगो हुन्छ । कति कुरामा श्रीमतीलाई हर्ट गरिराखेँ मैले । श्रीमतीलाई धेरै धोका दिएँ । यही पछुतोले पनि मलाई निकै गाह्रो भो, श्रीमती बितेको एक–डेढ वर्षसम्म । प्रायः हरेक रात सपनामा देखिराख्थेँ । हामी सँगै हुन्थ्यौँ, कतै जान आँटेका हुन्थ्यौँ, कतै खाना खाइराखेका हुन्थ्यौँ । तर बिस्तारै कमकम हुँदै गयो, अहिले पाँच–छ महिनै भो होला उनलाई सपनामा नदेखेको । एक–डेढ वर्षसम्म त उनको फोटो हेर्दा पनि रुन मन लाग्ने । (सुँकसुँकाउँदै र आँसु पुछ्दै) जीवनमा श्रीमतीभन्दा नजिकको साथी अर्को नहुने रैछ । उनी बितेको चार–पाँच वर्ष भो, अझै पाँच–सात वर्ष अरू बाँचिदिएको भए हुन्थ्यो भन्ने लाग्छ ।हामीबीच कति द्वन्द्व हुन्थ्यो, हाम्रा कति कुरा मिल्दैनथे, तर अन्तमा उनी मेरो कुरा मान्थिन् । मेरो मान राख्थिन् । उनी काठमाडौँबाट इलाम जानै चाहेकी थिइनन् । मेरो बाध्यताले मात्रै त्यता गएकी थिइन् । काठमाडौँको सिफलमा हाम्रो घर थियो, उनको नाममा । उनको माइतीले पनि दिएको थियो पैसा, त्यसमा थपथाप गरेर हामीले बनाएका थियौँ त्यो घर । परिस्थितिवश त्यो घर बेच्यौँ र मेरै करमा इलाममा जग्गा किन्यौँ, १३९ रोपनी । चिया खेती गरेर बस्ने भयौँ । तर पैसा छैन, बैँकबाट लोन लिएँ । चियाबाट सोचेजस्तो आम्दानी भएन । लोन तिर्न नसक्ने स्थिति भएपछि आधी जग्गा बेच्नुपर्ने भो । ५० रोपनीभन्दा तल जग्गा बेचेँ ।२०७६ सालतिर मलाई प्रोस्टेटमा क्यान्सर भेटियो, प्रोस्टेट बढेको पहिलेदेखि नै थियो । एकदमै गाह्रो हुन थालेपछि जँचाएँ, थर्ड स्टेजको क्यान्सर भइसकेको रैछ । अब निद्रा लाग्न छोडिगो । म त मरिहाल्छु, परिवार के गरी बाँच्ला भन्ने चिन्ता हुन थाल्यो । श्रीमती पहिलेदेखि नै फिजिकल्ली कमजोरी, त्यसमाथि उनलाई पनि क्यान्सर थियो । श्रीमती मभन्दा नौ वर्ष कान्छी, उनी मभन्दा धेरै बाँच्छिन् भन्ने लाग्यो अनि इलामको जग्गा बेचेर काठमाडौँमा एउटा घर बनाइदिने, ३०–४० लाख रुपैयाँ उनको नाममा राखिदिने विचार गरेँ । मलाई केही गरी तलमाथि भइहाल्यो भने पनि यति भएपछि उनी बाँच्न सक्छिन्, बुहारी र नातिनी छन् भन्ने लाग्यो । त्यसभन्दा अगाडि इलामको जग्गा बेच्ने कुरा उठ्दा हामीबीच जहिल्यै झगडा हुन्थ्यो । म नबेच्ने भन्ने, उनी बेच्नुपर्छ भन्ने । तर, यसपल्ट मैले नै बेच्ने कुरा गर्दा उनी छक्क परिन् । त्यस बेला मलाई १ करोड रुपैयाँ लोन थियो ।त्यत्रो ऋण चिया खेतीकै लागि मात्र लिनुभएको थियो ?होइन नि । जागिर थिएन । महिनाको ३०–४० हजार घरखर्च मात्रै थियो । थकाली ससुराली, थकालीहरूको समाज धेरै, बिहेबटुलो जानुपर्ने, यताउता गइराख्नुपर्ने । आफ्नो स्ट्यान्डर्डमा हिँड्नैपर्‍यो । लोन मात्र १ करोड, त्यसको ब्याज छुट्टै । आफ्नो आम्दानी छैन । त्यत्रो हुँदा पनि मेरी श्रीमतीले कहिल्यै गुनासो गरिनन् होउ । मलाई अपजस दिइनन् । सधैं मोरल सपोर्ट दिइराखिन् । अनि इलामको ३२ रोपनी जग्गा ३ करोड ३० लाखमा बेचेँ । घरअगाडिको साढे १० रोपनी जग्गा पनि बेचिदिएँ । फिक्कलमा घरवरिपरि साढे तीन रोपनी र मास्तिर १३–१४ रोपनी चियाबारीचाहिँ राखेँ । लोन तिरेर उब्रेको पैसाले बालकोटमा यो घर किनेँ श्रीमतीको नाममा, २ करोडमा । उनको नाममा २५ लाख रुपैयाँ पनि राखिदिएँ । तर, उनले त्यसको त्यति भोग गर्न पाइन् । गइहालिन् ।म केमा चाहिँ साह्रै खुसी छु भने, ‘ऋणमुक्त भइयो, मेरो नाममा घर छ, बैंक ब्यालेन्स छ’ भनेर श्रीमती ढुक्कले मर्न पाइन् । त्यो आत्मसन्तुष्टि पनि ठूलो कुरो हो ।अहिले म यसो विचार गर्छु, म पहिले मरेको भए श्रीमतीले धेरै दुःख पाउँथिन् ।किन र ?मेरा पो साथीभाइ धेरै छन्, श्रीमतीको त सर्कल सीमित थियो । उनका नरनाता, दिदीबहिनीहरू कति आइरहन सक्थे होलान् र ? महिना दिनमा एकपल्ट ? काम हुँदैनथ्यो, उनलाई कहीँ जानुपर्दा सहारा दिने मान्छे हुँदैनथ्यो । एउटा खुट्टा त्यति ठीक थिएन । मैले त उनलाई मान्छेलाई बोकाईबोकाई रारा तालसम्म पनि लिएर गएँ नि । तर पाथीभरा लान, उनको माइती गाउँ टुकुचे र मुक्तिनाथ लान सकिनँ । बुद्धिष्ट थिइन् उनी, लुम्बिनी लगेर बत्ती बाल्न लगाउँछु भन्ने थियो, यी तीनटा इच्छाचाहिँ मैले पूरा गर्न सकिनँ । श्रीमती नरहेपछि आफैँ गएँ पाथीभरा, अर्को मान्छेको ढाडमा बोकिएर । उनको नाममा पाती चढाएँ । अब मरिगइएन भने मुक्तिनाथ र लुम्बिनी जाने मन छ ।मृत्युलाई कसरी हेरिरहनुभएको छ ?मृत्युलाई सहज रूपमा लिइराखेको छु । विकल्प पनि छैन । जिन्दगी जिउन गाह्रो छ भन्थ्यौँ, तर थाहै नपाई सिद्धिने रैछ । एउटा कुरा, हामी जस्तो बिरामीलाई सरकारले इच्छामरणको अधिकार दिनुपर्छ, ताकि बिरामीले आफूलाई सजिलोसँग लान सकोस् । हामी बाँचिरहनु भनेको अस्पताललाई पैसा खुवाउनु मात्रै हो । बाँचुन्जेल पनि सुखसँग बाँचिँदैन । मलाई यस्तो पीडा हुन्छ कहिलेकहिले, मरिहाल्न पाए पनि हुने भन्ने लाग्छ । मलाई पैसाले यति समयसम्म बँचायो । त्यो पनि धेरै दिन छैन ।तर, मेरो लासलाई एकेडेमी–सेकेडेमीमा लगेर झिँगा भन्काएर नराखियोस् । योगेश वैद्यको पार्थिव शरीर संगीत नाट्य एकेडेमीमा लगेर राखे, उहाँकी छोरी बिचरा बुवाको मायाले पंखा हम्केर झिँगा धपाउँदै बसेकी छन्, छोरा पर बसेका छन्, बाह्र–पन्ध्र जना कलाकार भेला भएका छन्, कोही ‘सपना भुलाई सारा’ गीत गाउनुपर्छ भन्छन्, कोही के भन्छन्, त्यो लास जतिसक्दो चाँडो घाट पुर्‍याउनुपर्ने चिन्तै छैन कसैलाई । म मरेपछि त्यहाँ लगेर राखे भने मेरो हालत पनि त्यही त हो । त्यसैले, म मरेको डिक्लेयर हुनासाथ जति जना मान्छे आउँछन्, तिनैले घाटमा लगिदिऊन् । मरेपछि मेरो लागि त्यस्तो गाईजात्रा गर्नु पर्दैन ।म हिँड्दाहिँड्दै, बोल्दाबोल्दै, खाँदाखाँदै आनन्दले जान पाऊँ । मेरो वैराग्य होइन है फेरि यो । मैले भोग्नुपर्ने नियति नै हो, यथार्थ हो, सत्य हो ।"
ऊबेला काँ यसरी ‘चील’ हान्न पाइन्थ्यो र यार !,"काठमाडौँ — दूध चियालाई रोमान्टिसाइज गर्ने जेन–जीमै पर्ने भए पनि मलाई व्यक्तिगत रूपमा चिया त्यति मन पर्दैन । तर, पछिल्ला केही महिना पछाडि फर्केर हेर्दा दिनको ३–४ कप चिया त म खासै चिया मननपर्ने मान्छेले पनि खाइरहेको रहेछु । सायद मेरा लागि चियाको स्वादभन्दा पनि महत्त्वपूर्ण कुरा साथीहरूसँगको अपनत्व–भाव हो ।हुन त सँगै चिया खाँदै साथीहरूसँग गफ गर्ने चलन हाम्रो पुस्ताले ल्याएको हो भन्न मिल्दैन । अहिले पनि भक्तपुर र पाटनतिरका चिया पसलहरूमा जाने हो भने अघिल्लो पुस्ताका पुरुषहरू चिया खाँदै देशको राजनीति कसरी सुधार्ने भन्नेबारे गम्भीर गफ गरिराखेको भेटिन्छ । तर, झम्सिखेल र बानेश्वरतिरका चिया पसलहरूलाई ‘कुल’ बनाउने काम भने हाम्रो पुस्ताले नै गरेको हो । अहिलेको सहरिया संस्कृतिको एउटा ठूलो हिस्सा बेलुकी चिया पसलमा साथीहरूसँग चिया खाँदै गफिनु हो । तर, हामीलाई भने बालेनको फेसबुकमा के स्टेटस आयो भन्नेबाहेक राजनीतिसँग खासै केही सरोकार छैन ।हाम्रो गफ फरक हुन्छ । हामी आफ्ना सपना, भविष्य र सम्भावनाहरू बारे कुरा गर्छौं । हाम्रो गफको एउटा मुख्य विषय हो– आफ्नो आइडेन्टिटी क्राइसिस । हाम्रो पुस्तालाई पुँजीवादले लगभग सबै तर्फबाट छोपिसकेको छ । बुबा–आमालाई जस्तो जागिरको स्थिरताले हामीलाई लोभ्याउन सक्दैन । हामीलाई आर्थिक र व्यक्तिगत स्वतन्त्रता बढी प्यारो छ । चिया पसलमा चिया खाँदै गर्दा आफ्नै एउटा चिया पसल खोल्ने सपना सधैं मनमा आउँछ । कहिलेकाहीँ किन बेलैमा व्यापार–व्यवसाय नगरेको होला भनेर बुबा–आमालाई सराप्ने पनि गर्छौं । हरेक दिन ९–५ जागिर गरेर पाएको ३० हजार तलबले पसलमा चिया र चुरोटको बिल तिर्न पनि धौधौ पर्छ, अरू आवश्यकताका कुरा त परै छाडौं ।केही साथीहरू अन्टरप्रेनर भएर ७० लाखको बीवाईडी चढिरहेका छन्, केही बाली घुम्न गइसकेका छन् । अनि आफ्नो हालत हेर्दा महिनामा एक पटक साथीहरूले ‘कोरियन खाना खान जाऊँ न’ भने पनि पैसा पुग्छ कि पुग्दैन भनेर सोच्नुपर्ने अवस्था हुँदा ‘संसार छुटिसक्यो’ जस्तो लाग्नु वा ‘मैले जति सकिन्छ छिटो–छिटो धेरै पैसा कमाउनुपर्छ’ जस्तो महसुस हुनु स्वाभाविकै होला ।नढाँटीकन भन्नुपर्दा मलाई पहिलो पटक कोरियन खाना खान जाँदा अलिकति पनि मन परेको थिएन । अहिलेसम्म पनि त्यति मिठो लाग्दैन । तर, कहिलेकाहीं खान जानचाहिँ मन लाग्छ । क्लबिङ कल्चरप्रति पनि खासै आकर्षण छैन । राति १–२ बजेसम्म क्लबमा नाचिरहँदा ‘चुपचाप लागेर घरमै सुतेको भए हुन्थ्यो, के गर्न आको होला यति राति’ जस्तो महसुस हुन्छ । तर, साथीहरूले ‘जाम न’ भन्दा नाइँचाहिँ भन्दिनँ । अहिलेसम्म पोखरा तीन पटक पुगिसकेको छु, तर लेकसाइडका रेस्टुरेन्ट र पबहरूबाहेक धेरै ठाउँ घुमेको छैन । पोखरा मात्र होइन, चितवन, घान्द्रुक, कुरिनटार जहाँ गए पनि हाम्रो घुम्ने स्टाइल उस्तै छ । जति सकिन्छ सस्तोमा, तर स्विमिङ पुल भएको होटलमा बस्ने, बियर खाने, एस्थेटिक फोटो खिच्ने अनिफर्किने ! ट्रेकिङ जाँदा सुन्दर हिमाल आफ्नै आँखैअगाडि देख्दा पनि फोटो इन्स्टाग्रामको एस्थेटिकसँग मिल्ने गरी आयो भने मात्रै हिमाल हेर्दाको आनन्द अनुभूति हुन्छ । यसो सोच्दा कहिलेकाहीं लाग्छ, यही काठमाडौंमै घुमेर फोटो हाले भइहाल्यो नि, किन जानु यति टाढा ? तर त्यसो हुँदाहुँदै पनि पैसा भएको बेला जानचाहिँ मन लाग्छ ।यी कुराहरू मैले वा मेरो पुस्ताका साथीहरूले किन गर्छन् होला भनेर सोच्दा, सायद यो सबै आइडेन्टिटी क्राइसिसले सिर्जना गरेको खालीपन भरौं भन्ने प्रयास हो कि जस्तो लाग्छ । एक पटक पोखरा गएर फर्किंदा १५ दिन काम गरेर जम्मा गरेको पैसा एकैचोटि सकिन्छ । तर पनि लेकसाइडमा हातमा बियर बोकेर बगिरहेको डुंगा हेर्दा एकछिनका लागि भए पनि लाग्छ– ‘यार, लाइफ त हाम्रै हो ! बुवा–आमाको पालामा काँ यसरी चील हान्न पाइन्थ्यो र ?’ अनि त्यो क्षणको अनुभूति, यो ‘लाइफ त हाम्रो हो’ को भावलाई सामाजिक सञ्जालको भ्यालिडेसनले झन् गहिरो बनाइदिन्छ । आफ्नो प्रिभिलेज स्विकारेर यी कुराहरू लेख्दै गर्दा यो सहरिया संस्कृति बाहिर पनि एउटा छुट्टै जेन–जी सर्कल छ, जो मैले गरिरहेको संघर्षभन्दा एकदमै फरक खालको संघर्ष गरिरहेको छ भन्ने कुराको बोध पनि छ । तर, समावेशी हुनकै लागि त्यो पुस्तालाई यहाँ मिसाउन खोज्नु भनेको उनीहरूको भोगाइमाथि अन्याय गर्नु हो ।यो आइडेन्टिटी क्राइसिसको भावना व्यक्तिगत रूपमा मलाई सामाजिक सञ्जालले नै ट्रिगर गरिरहेजस्तो लाग्छ । सूचना र सञ्चारको प्रविधि यति छिटो विकास भयो कि हामीले त्यो सँगसँगै सूचनालाई कसरी प्रयोग गर्ने ? असंख्य डेटाबीच कसरी बाँच्ने ? भन्ने कुरा सिक्ने मौका नै पाएनौं । संसार यति सानो बनिसक्यो, सबैको जीवनका गतिविधिहरू मेरो स्क्रिनमै छन् । को के गर्दै छ ? कहाँ गइरहेको छ ? के खाइरहेको छ ? कोसँग प्रेममा छ ? सबै थाहा छ । तर, जब आफ्नै जीवनको हिसाब–किताब गर्न थाल्छु, के गर्दै छु भन्नेमा आफैं अन्योलमा पर्छु । सबै जना एक–अर्कालाई एउटै कुरा भनिरहेछन्– ‘तैंले त यति प्रगति गरिस् यार, मैले त केही गर्नै सकेको छैन !’ अस्ति सँगैको एउटा साथीले ‘मलाई त मिड–लाइफ क्राइसिस जस्तो भयो’ भन्यो । २३–२४ वर्षको उमेरमा कसैले यस्तो कुरा गर्दा ‘बकवास नगर् न’ भनेर मजाक उडाउनु नै स्वाभाविक प्रतिक्रिया हो । तर, कहिलेकाहीं मलाई पनि मिड–लाइफ क्राइसिस भएजस्तो महसुस हुन्छ । म जसको जीवन हेरेर क्राइसिसमा परेजस्तो अनुभूति गरिरहेको छु, उसलाई पनि मेरो जीवन हेर्दा त्यस्तै लाग्दो हो ।जीवनमा जतिसुकै दुःख चलिरहेको होस्, फेसबुकमा हालिएको फोटोको क्याप्सन भने ‘ह्याप्पिनेस इज द बेस्ट मेकअप यु क्यान वेअर’ नै हुन्छ । यति कुरा थाहा हुँदाहुँदै पनि हामी आफ्नो अवस्थालाई अरूसँग तुलना गर्न कहिल्यै छोड्दैनौं । सारा संसार एउटा सानो गाउँजस्तै भइसकेको छ । अब त हामी आफ्नो जीवनशैलीको मापन पनि हाम्रोभन्दा पूर्ण रूपमा फरक देशका फरक परिवेशमा हुर्किएका मानिसलाई हेरेर गर्न थालिसकेका छौँ । कहिलेकाहीं हामी नेपालमा स्टारबक्स छैन भनेर पनि दुःखी हुने गर्छौं । सूचनाको अत्यधिक भार, वास्तविक र भर्चुअल संसारबीचको धमिलोपनले हाम्रो पुस्तामा साझा मानसिक तनाव सिर्जना गरिरहेको छ ।हुन त जेन–जीलाई एउटा आरोप लागिरहन्छ, ‘आजकल त डिप्रेसन फेसन भइसक्यो ।’ हाम्रो पुस्तालाई भन्ने गरिन्छ– सानो कुरामा पनि अत्यधिक प्रतिक्रिया जनाउँछन्, केही कुरा पचाउन सक्दैनन्, पहिलेको जमानामा जस्तो सहनशीलता छैन । तर, म यो भनाइसँग सहमत छैन किनभने हाम्रो पुस्ताले सामना गर्नुपरेका परिस्थिति अघिल्ला पुस्ताको भन्दा धेरै फरक र जटिल छन् । आजको पुस्ताले एकै पटक धेरै चुनौती भोगिरहेको छ– आर्थिक अस्थिरता, जागिरको अनिश्चितता, अरूभन्दा केही फरक गर्नैपर्छ भन्ने निरन्तर दबाब, जलवायु संकट, सरकारप्रतिको निराशा अनि इन्टरनेटको कारण संसारभरका दुःखहरू आफूले बोकेको अनुभूति ! त्यसबाहेक व्यक्तिगत स्वतन्त्रता र पारिवारिक सुरक्षाबीचको द्वन्द्व, मानसिक स्वास्थ्यप्रतिको सचेतना र त्यसबारे खुलेर कुरा गर्न थालिएको वातावरणले पनि हामीभित्रको द्वन्द्वलाई अझ सतहमा ल्याएको छ ।पहिले जसरी मनको झोंक घरमा पोख्न पाइन्थ्यो, आज त्यो ठाउँ पनि छैन । अब न बच्चा पिटेर, न त चिच्याएरै तनाव कम गर्न पाइन्छ । त्यसैले हामी कमजोर होइनौं, हामीले मानसिक संघर्षलाई बुझ्ने र समाधान गर्ने नयाँ तरिका खोजिरहेका छौं । हामीले गरिरहेकै सामाजिक सञ्जालको प्रयोग पनि त्यो तरिकामध्ये एक होला । मानसिक स्वास्थ्यप्रतिको यो चेतनाले नै हामीलाई अघिल्लो पुस्ताभन्दा फरक र सायद अझ उन्नत बनाएको छ ।तर, मानसिक संघर्षबारे बोल्न थाल्नु नै सबै समस्याको समाधान होइन, बरु त्यसपछि आउने द्वन्द्वहरू अझ गहिरा हुन सक्छन् । हामी न त पूरै धार्मिक भएर ‘सबै कुरा भगवान्को हातमा छ’ भन्ने विश्वास गर्न सक्छौं, न त नास्तिक भएर ‘भगवान् केही होइन, जे गर्नुपर्छ आफैंले गर्नुपर्छ’ भन्ने साहस गर्न सकिरहेका छौं । आफ्नै प्राथमिकता के हो भन्ने कुरा पनि प्रस्ट थाहा छैन । २८ वर्षको उमेरमा ४० लाख खर्च गरेर बिहे गर्ने कि त्यो पैसाले विश्व घुम्ने ? भीडमा छुट्टै देखिनुपर्ने हो कि त्यही भीडसँग मिसिएर बस्न जान्नुपर्ने हो ? वरपर यति धेरै मानिस छन्, तर किन कहिलेकाहीँ एक्लो महसुस हुन्छ ? सफलताको ठ्याक्कै परिभाषा के हो हाम्रा लागि ? अनि त्यो ‘सफलता’ प्राप्त गर्न नसके सारा संसार साँच्चिकै छुटेर हामीभन्दा अगाडि जान्छ ? सायद यही प्रश्नसँग जुध्ने तरिका नजान्नाले नै हामी आइतबार बेलुकी बानेश्वरको चिया पसल र शुक्रबार राति ठमेलको पबबीच कतै अलमलिइरहेका छौं– आफ्नै जीवनको अस्तित्व खोज्दै ।यी सबै समस्याबीच एउटा राम्रो कुरा के भने हामी खुला रूपमा बोल्न थालेका छौं । चिया पसलहरू यही गफले भरिएका छन् । अघिल्लो पुस्ताभन्दा फरक हामी हाम्रो भावनात्मक संवेदनशीलता साथीहरूका अघि देखाउन डराउँदैनौं । हातमा बियरको बोतल बोकेरै भए पनि साथीहरूलाई दुःख सुनाउन नछोडौं, किनभने त्यो त सबैको साझा दुःख हो । गफैगफमा हल निस्किए राम्रो, ननिस्किए पनि मन त हलुका हुन्छनि ! चिया पसल होस् या ठमेलको पब वा इन्स्टाग्राम स्टोरी, चहलपहल त दि’राख्नुपर्छ । आखिर लाइफ त हाम्रो नै हो ! ऊबेला बुवा–आमाको पालामा काँ यसरी चील हान्न पाइन्थ्यो र यार ?"
कता हराए प्रेमपत्र ?,"त्यो एक समय थियो— धेरैको स्मृतिमा अझै ताजा हुनुपर्छ— जब गाउँहरूमा फोन थिएन, टेलिभिजन थिएन र पक्कै पनि इन्टरनेट थिएन । गाउँमा भर्खर–भर्खर विद्यालय जाने प्रचलनको आरम्भ हुन थालेको थियो । देशका ती शान्त कुनाहरूमा, जहाँ बिजुलीको नामोनिसान थिएन ।पिपलको बोटमुनि बसेर पढ्नुपर्थ्यो वा कतै भइहाल्यो भने विद्यालयका छानाहरू प्राय: फुस वा ढुंगाका हुन्थे । केटीहरू विरलै विद्यालय जान्थे र जो जान्थे तिनीहरू प्राय: कक्षाको पछाडि चुपचाप बस्थे, परिवार र परम्परा दुवैको निगरानीमा । त्यस्तो अवस्थामा प्रेममा पर्नु गाह्रो मात्रै थिएन— खतरनाक पनि थियो । अघोषित प्रतिबन्धजस्तो ! केटा र केटीबीच खुल्ला रूपमा वा सार्वजनिक रूपमा बोलचाल हुनुलाई अनुचित मानिन्थ्यो, यदि पूर्ण रूपमा निषेध भने गरिएको थिएन ।त्यो अभाव र मौनताको बाबजुद एउटा शक्तिशाली, अप्रत्याशित, सूक्ष्म र संवेदनशील पाठ्यक्रमको विकास भयो– प्रेम पत्रको अभ्यास, जसले प्रेमको जोखिमपूर्ण सञ्चार मात्रै गरेन, भर्खरै सिकेको साक्षरतालाई पनि नयाँ जीवन दियो । प्रेमले साक्षरताको बाटो खोज्यो । साक्षरताले प्रेमलाई बलियो माध्यम दियो ।मौनताको समयमा प्रेमत्यो संसारमा, हृदयसम्म पुग्ने कुनै छोटो बाटो थिएन । फोनहरू गाउँमा त के देशभित्रै आइसकेका थिएनन् । छापिएका किताबहरू अत्यन्त दुर्लभ थिए । हुनेका घरमा धार्मिक किताब वा पाठ्यपुस्तक हुन्थे, जो धेरै ढिलो गरी गाउँमा पुग्थे । रेडियोले सरकारी समाचार वा भक्ति गीतहरू गुन्गुनाउँथ्यो र अखबारको त कुनै नामोनिसान थिएन । काठमाडौं फर्केर कसैले ल्याएका ‘गोरखापत्र’ का केही पानाहरू यदाकदा भेटिन्थे । विद्यालयहरू साना कोठामा सीमित थिए, रटन्ते पढाइमा केन्द्रित ।शिक्षण–सिकाइ प्राय: शिक्षकले ब्लाकबोर्डमा बुझ्नै नसकिने अक्षरमा लेखेका पाठहरू सार्नमा सीमित थियो । भनेको के भने साक्षरता विस्तारका लागि जुन वातावरण चाहिन्छ, त्यो तयार भइसकेको थिएन । तैपनि, यी सीमितताहरूको बीचमा कतै, केही उल्लेखनीय भयो : केटाहरूले पत्र लेख्न थाले— प्रेमपत्र ।सातौं कक्षा पुग्दा/नपुग्दै वा त्योभन्दा पहिले नै मेरो कक्षाका केही केटाहरू मोहको रहस्यमय, रोमाञ्चक यात्रामा होमिन थालेको अनुभव हुन्थ्यो । तर, उनीहरू कसरी आफूले चाहेको केटीसँग कुरा गर्न सक्लान् ? यो त अत्यन्त जोखिमपूर्ण काम थियो । कम से कम उनीहरूसँग भर्खरै आर्जन गरेको एउटा सीप थियो– साक्षरता ।त्यसैले लेख्ने साहस गरे । काँपिरहेका हात र आशावादी हृदयका साथ, यी युवा लेखकहरूले आफ्नो जीवनका सबैभन्दा इमानदार, अनाडी, काव्यात्मक र भावनात्मक रूपमा चार्ज गरिएका पाठहरू रचना गर्न थाले । कहिलेकाहीँ, उनीहरूले एउटा पत्र सिध्याउन पूरै रात बिताउँथे । आफ्नो भावनाको तीव्रताले गर्दा सिध्याई नछोड्ने अठोट गरेका हुन्थे उनीहरूले । अभिभावकलाई लाग्दो हो– बच्चाहरू होमवर्क गर्दै छन् ।लुकेको साक्षरताको जन्मप्रेमपत्र लेख्नु केवल एक रोमान्टिक इसारा थिएन । यो साक्षरताको संसारभित्र एक गोप्य प्रवेश थियो । लेभ भिगोत्स्की जस्ता शिक्षाविद्हरूले अर्थपूर्ण सामाजिक अन्तर्क्रियामा सम्मिलित हुँदा सिकाइ गहन हुने विषयमा जोड दिएका छन् ।प्रेमपत्र लेख्ने प्रक्रिया– यद्यपि सुपरिवेक्षणविहीन र अनौपचारिक थियो– सिकाइ र सामाजिक अन्तर्क्रियाको रूप लियो । यसको पनि उद्देश्य, भावना, दर्शक र परिणाम स्पष्ट थिए । यो अनौपचारिक, तर प्रभावशाली सिकाइ वातावरणलाई शिक्षाशास्त्रीहरू प्राय: ‘अदृश्य पाठ्यक्रम’ भन्छन्— औपचारिक कक्षा बाहिर हुने एक अनौपचारिक शिक्षा । प्रत्येक शब्द महत्त्वपूर्ण थियो । प्रेमपत्रको हरेक शब्दमा अर्थ हुन्छ ।फिलिप ज्याक्सन भन्ने अमेरिकी शिक्षाशास्त्री तथा पाठ्यक्रमविद्ले सन् १९६८ मा कक्षाकोठाहरूको सूक्ष्म र लामो अध्ययन गरेर भनेका थिए– औपचारिक रूपमा शिक्षकले दिने पाठहरूका अतिरिक्त कक्षाकोठाभित्रका अनौपचारिक, अलिखित रूपमा विकसित हुने प्रचलित व्यवहार, आशा, प्रत्याशा, अघोषित नियम, सामाजिक सम्बन्ध आदि पनि सिकाइका अभिन्न अंग हुन् र यी कुराहरूलाई नकार्न सकिन्न । वास्तवमा कक्षाकोठाबाटै बालबालिकहरूले आज्ञाकारिता, घृणा, सदाचार, सामाजिक भेदभाव, माया–प्रेमजस्ता कुराहरू सिक्छन् । केटाकेटीहरू एक अर्काप्रति आकर्षित हुने प्रक्रिया पनि कक्षाकोठाभित्रको स्वाभाविक प्रक्रिया हो ।वास्तवमा प्रेमपत्र लेखन पाठ्य उत्पादनको एक महत्त्वपूर्ण माध्यम हो । धेरै देशहरूमा बालबालिकाहरूले लेखेका पाठ्यसामग्रीहरू शिक्षण–सिकाइमा प्रयोगमा ल्याउने गरिन्छ । आधुनिक ‘वयस्क शिक्षा’ र ‘पठन शिक्षण’ मा अध्ययन गर्नेहरूले सिकारुहरूद्वारा तयार पारिएका सामग्रीहरू शिक्षण–सिकाइमा प्रयोगमा ल्याउने कुरा कुनै नौलो भएन । यो अवधारणा लोकप्रिय र प्रभावकारी भए तापनि यी युवा प्रेमीहरूले सिर्जना गरेका पाठहरू पूर्णरूपमा फरक घटना हुन् ।प्रेमपत्र लेखन एक भूमिगत गतिविधि थियो, जुन शैक्षिक डिजाइनबाट नभई व्यक्तिगत चाहना र सामाजिक बाध्यताबाट जन्मिएको हुन्थ्यो । कथाका किताबहरू वा साहित्यमा पहुँच नभएको त्यस अवस्थामा, धेरै केटाहरूले लेखेको प्रेमपत्र पहिलो वास्तविक ‘पाठ’ बन्यो । र, यो सजिलो काम थिएन । स्नेह व्यक्त गर्न सही शब्दहरू खोज्न भावनात्मक साहस मात्र होइन, भाषामाथि पनि पकड आवश्यक थियो । हिज्जे महत्त्वपूर्ण भयो, व्याकरणको महत्त्व भयो र रूपकहरूको अर्थ भयो ।भाषा कक्षामा ध्यान दिन संघर्ष गर्ने केटाहरूले अब एउटै अनुच्छेद संशोधन गर्न घण्टौं बिताउँथे । कागज त्यतिबेला दुर्लभ र मूल्यवान् भएकाले, कुनै बेला यदि पत्रले अर्थ नदिएमा लेखेर फाल्ने विलासिता थिएन । लेखकहरूले ठूलो मानसिक तयारी गर्नुपर्थ्यो, सावधानीपूर्वक आफ्ना विचारहरूलाई एउटा सानो, बहुमूल्य कागजको टुक्रामा निचोर्नुअघि कलम चलाउने हिम्मत गर्थे । मनभित्रको अदृश्य भावनालाई शब्दमा उतार्नु सजिलो थिएन । त्यस्तो क्षमता राख्नेहरूलाई प्रकृति, नदी, ढुंगा, पहाड, देउता वा अरू कुनै पनि विषयमा कलम चलाउन औपचारिक अवसर दिइयो भने विद्यालयमा पाठ्यसामग्रीको सम्भवत: अभाव हुने थिएन ।प्रेमपत्रहरू कहिलेकाहीँ सहजै बुझ्न सकिने पाठ्य होइनन् । खासगरी बाहिरी व्यक्तिलाई प्रेमपत्रको पाठ्य पूर्ण रूपमा बुझ्न गाह्रो हुन्थ्यो । प्रेमी–प्रेमिकाहरूले प्रयोग गर्ने भाषा प्राय: समाजशास्त्री बासिल बर्नस्टाइनको सीमित कोडसँग मिल्दोजुल्दो हुन्छ । यस्तो भाषामा कुरा गर्दा धेरै कुरा खुलाएर भन्नुपर्दैन, किनभने उनीहरूबीचको साझा अनुभव, स्मृति र भावनाले नै अर्थ प्रकट गर्छ । एउटै नजर, कुनै विशेष उपनाम वा अधुरो वाक्य पनि उनीहरूका लागि निकै गहिरो अर्थ राख्न सक्छ । जस्तै— ‘उही ठाउँ, उही समय ?’, ‘तिमी फेरि त्यही कुरा...’, ‘सम्झन्छौ नि त्यो रात ?’— यी वाक्यहरू अरूलाई सामान्य लाग्न सक्छन्, तर प्रेमीहरूका लागि ती अत्यन्त अर्थपूर्ण हुन्छन् ।तर, प्रेमको भाषा केवल सीमित कोड होइन— यसमा भावनात्मक गहिराइ, रूपक, स्वनिर्मित शब्दहरू र निजी संकेतहरू पनि हुन्छन् । यसकारण, कतिपय भाषाविद्हरूले यसलाई आत्मीय कोड वा भावनात्मक कोड भनेर चिनाउने गर्छन्, जुन विश्वास र मायाभित्रको विशेष सम्बन्धले निर्माण भएको हुन्छ ।मैले माथि बासिल बर्नस्टाइनको कुरा उठान गरें । प्रेमपत्र र सीमित कोडबीचमा हुने थोरै सम्बन्ध दर्शाउन मात्रै । खासमा बर्नस्टाइनले सामाजिक वर्गअनुसार भाषा प्रयोगमा देखिने फरकलाई स्पष्ट पार्दै दुई प्रकारका भाषा कोड— सीमित र विस्तृत कोड— को अवधारणा दिएका छन् ।उनका अनुसार, कामदार वर्गले प्रयोग गर्ने भाषा सन्दर्भमा–आधारित, छोटो र अस्पष्ट हुन्छ । यसलाई सीमित कोड भनियो, जबकि मध्यम वर्गले प्रयोग गर्ने भाषा– विस्तृत कोड– स्पष्ट, औपचारिक र विस्तारित हुन्छ । विद्यालयले प्राय: औपचारिक भाषालाई मूल्य दिन्छ, जसले कामदार वर्गका बालबालिकालाई शैक्षिक असमानतामा पार्न सक्छ । बर्नस्टाइनले बेलायतको शिक्षा प्रणालीको अध्ययनपश्चात् यो कुरा उल्लेख गरेका हुन् ।नेपालका विद्यालय तह र विश्वविद्यालय तहका परीक्षाका उत्तरपुस्तिकामा प्रयोग भएका भाषाको अध्ययन गर्दा पनि विविधताहरू प्रशस्त पाइन्छ । नेपालको सन्दर्भमा बर्नस्टाइनको अवाधरणाबारे अध्ययन हुनु शैक्षिक–सामाजिक दृष्टिले उपयोगी हुने नै छ, तर मलाई के लागिरहेको छ भने प्रेमपत्र लेखनका माध्यमद्वारा व्यक्तिको सीमित कोड विस्तारित कोडतर्फ रूपान्तरण हुन्छ, जहाँ सरल, सन्दर्भ–आधारित अभिव्यक्तिबाट विकसित हुँदै गहन, भावनात्मक र परिष्कृत सञ्चार शैलीको विकास हुन्छ ।प्रेमपत्रको कुरा गर्दा त्यसबेला प्रेमपत्र लेख्नु भनेको लघु अनुसन्धान गर्नु सरह नै हो । प्रेमपत्र लेखकहरूले आफ्नै सानो खोजबिन गर्थे । उनीहरूले नेपाली वा हिन्दी गीतहरू ध्यानपूर्वक सुन्थे, नाटकीय फिल्मका संवादहरू सम्झन्थे, वयस्कहरूले प्रयोग गरेका काव्यात्मक पंक्तिहरू दोहोर्‍याउँथे र प्रकृतितर्फ पनि प्रेरणा खोज्थे— चराचुरुङ्गी र जनावरहरूबीच प्रेम कसरी प्रकट हुन्छ भनेर अवलोकन गर्थे । यी रूपकहरूले उनीहरूलाई आफ्ना चाहनाहरू वर्णन गर्न मद्दत गर्थे । यो प्रक्रियाले उनीहरूलाई केवल लेखक होइन, आफ्नै जीवनका विद्यार्थी–कविहरूमा रूपान्तरण गर्न मद्दत पुग्थ्यो ।र, जब शब्दहरू अपर्याप्त लाग्थे, उनीहरू प्रेरणाका अन्य स्रोतहरूतिर फर्कन्थे । अलि सम्पन्न परिवारका केटाहरू, जसको घरमा कुनै पुराना उपन्यास या फिल्मी म्यागेजिनहरू हुन्थे— उनीहरू ती सामग्री खोज्न लाग्थे । यस्ता उपन्यासहरू प्राय: अति नाटकीय र भावनात्मक हुन्थे, तर तिनमा मन चोर्ने वाक्यहरूको खजाना हुन्थ्यो ।कुनै केटाले कथाको सम्पूर्ण अर्थ नबुझ्ला, तर उसले कुनै यस्तो वाक्य सम्झन्थ्यो, जसले उसलाई छोएको हुन्थ्यो— जस्तै ‘जलिरहेको मुटु’ वा ‘गहिरा नदीझैं आँखाहरू’— र, त्यसलाई आफूले मन पराएको केटीलाई प्रभावित पार्न प्रयोग गर्थ्यो । प्राचीन समयदेखि नै नारीलाई फूलको कोमलता र चन्द्रमाको उज्यालोसँग तुलना गरिएको छ । यी उपमाहरूले नारीको सुन्दरता, रहस्य र आभा व्यक्त गर्छन् । ती उपमाहरू खोज्न र प्रयोग गर्न यी केटाहरू पनि चुक्दैनथे ।यो केवल नक्कल थिएन— यो रचनात्मक अनुकूलन थियो, अन्तरपाठ्य सिकाइको एक रूप । थाहै नपाई, केटाहरूले साहित्यिक प्रविधिहरू अभ्यास गरिरहेका थिए : कुनै एउटा सन्दर्भबाट भाषा उधारो लिने, परिमार्जन गर्ने र अर्कोमा संश्लेषण गर्ने । यी कार्यहरूले साक्षरताका विद्वान्हरूले भनेझैँ ‘रूपान्तरणकारी साक्षरता अभ्यासहरू’ भनेर चिनाउने कुरालाई प्रतिबिम्बित गर्छ, जहाँ सिक्नेहरूले आफूले नसिकी नहुने पाठहरूलाई दोहोर्‍याउँछन् र पुनर्मूल्यांकन गर्छन् ।साक्षरता : अभिव्यक्तिको आधारसाक्षरता भनेको पढ्न र लेख्न सक्ने क्षमता हो, तर यो त्यति मात्र होइन— यो बुझ्न, सम्प्रेषण गर्न र विचारहरू निर्माण गर्ने मार्ग पनि हो । जब कसैले पहिलो पटक साक्षरता सिक्छ, उसका शब्दहरू सरल, संकोचपूर्ण, तर कार्यमूलक हुन सक्छन् । समयसँगै, साक्षरता प्रवाहमा परिणत हुन्छ, जसले विचारहरूलाई अझ गहिरो र परिष्कृत बनाउँछ । नवसाक्षर किशोरहरूका लागि, प्रत्येक शब्द एक नयाँ खोज हो, प्रत्येक वाक्य सम्प्रेषणको मास्टरीतर्फ एक कदम हो । उनीहरूको लेखन सिधा, कच्चा र अपूर्ण हुन सक्छ— तर यसमा अभिव्यक्तिको रोमाञ्चकता हुन्छ ।साहित्यिकता : भाषाको कलासाहित्यिक लेखन भनेको केवल जानकारी दिने माध्यम होइन— यो सौन्दर्य, भावना, लय र गहिराइ खोज्ने प्रयास हो । यो भाषासँग खेल्छ ताकि प्रतीकात्मकता निर्माण गर्न, भावना उत्पन्न गर्न र सतहभन्दा पर रहेका सत्यहरू व्यक्त गर्न सकियोस् । साक्षरतालाई कलात्मक बनाएर साहित्यिकता सिर्जित हुन्छ । रोचक कुरा के छ भने नवसाक्षर लेखकहरूले अनायासै साहित्यिक सौन्दर्य सिर्जना गर्छन् ।उनीहरूका शब्दहरूले सरल र इमानदार, कवितात्मक गुण लिन सक्छन् । एउटा किशोरले लेख्न सक्छ : ‘तिमीसँग केही छ, जसलाई म वर्णन गर्न सक्दिन । तर, म प्रयास गर्छु ।’ यो साहित्यिक क्षण हो— साक्षरताबाट जन्मिएको । सोच, जसले भावनालाई समेट्छ र रूपकका लागि प्रयास गर्छ, जबकि लेखक आफैं लेखनको संरचना सिक्दै छ ।साक्षरताले साहित्यिक अभिव्यक्ति सम्भव बनाउँछ । सुरुमा अभिव्यक्त शब्दहरू, जतिसुकै हिच्किचाहट भरिएको किन नहोस्, कलात्मकतातर्फको पहिलो पाइलो हो । नवसाक्षर लेखकहरूको कच्चा, अनिश्चित आवाजले भावनालाई सिधै व्यक्त गर्छ, जसले शक्तिशाली साहित्यिक क्षणहरू जन्माउँछ ।गोप्य रूपमा पढ्ने केटीपक्कै पनि, पत्र प्राप्तकर्ता कक्षाकोठाको एउटा कुनामा दुई/चार जना केटीहरूको झुन्डमा बस्ने केटी नै हुन्थी । त्यो समयमा, धेरै कम केटीहरूले केटाहरूसँग कुराकानी सुरु गर्थे । सामाजिक नियमहरूले उनीहरूको आवाजलाई मौन पारेको हुन्थ्यो । तर, पत्र प्राप्त गर्नु फरक कुरा थियो । त्यो पत्र पढ्नु— गोप्य रूपमा, प्राय: अबेर रातमा, कहिलेकाहीँ ढुकढुकी बढेको हृदयका साथ— एक गहिरो अनुभव हुन्थ्यो ।यो चुपचाप, पढाइको एक पाठ पनि थियो । प्रेमपत्रका माध्यमद्वारा केटीहरूले पनि औपचारिक पाठ्य–पुस्तकहरूसँग कुनै सम्बन्ध नराखी साक्षरताका उन्नत र जटिल सीप सिकिरहेका थिए । यी पत्रहरूलाई सावधानीपूर्वक व्याख्या गर्नुपर्थ्यो ।पत्रका एकएक शब्दहरू केलाएर अर्थ्याउनु चानचुने कुरो थिएन । त्यसमा गम्भीरता छ वा चञ्चलता ? उधारो लिएका सस्ता रूपकहरू थिए वा इमानदार ? के उसले साँच्चै आफूले लेखेको कुराको अर्थ राखेको थियो ? कति कठिन– पढ्ने कार्य तहगत, भावनात्मक र व्याख्यात्मक बन्यो— समझदारी र भावनात्मक बुद्धि लुकेको पाठ्यक्रम ।महत्त्वपूर्ण कुरा, त्यो केटीले पत्र पढ्नु वा त्यसमा प्रतिक्रिया जनाउनु उसको जीवनमा स्वतन्त्र रूपमा केही सोच्ने वा निर्णय लिने एक दुर्लभ मौका थियो । जहाँ अरूले उसलाई जे गर भन्थे, त्यही नै गर्नुपर्थ्यो । यसअघि सायद उसले आफ्नै इच्छाले केही गरेकी थिइनँ, असाधारण र महत्त्वपूर्ण कुरा समेतमा आफ्नो अधिकार हुन्नथ्यो, जहाँ केटीहरूलाई मनको कुरा बोल्न वा चाहनाहरू व्यक्त गर्न विरलै प्रोत्साहन दिइन्थ्यो, प्रेमपत्रले उनीहरूलाई ऐना प्रदान गर्‍यो ।पहिलो पटक उनीहरूलाई कसैले ख्याल गर्‍यो, ध्यान दियो, चाह्यो भन्ने कुराको आभास भयो र प्राय: महत्त्वपूर्ण सामाजिक बाधाहरूका विरुद्धमा पनि, आत्म–चिन्तन र छनोटका लागि एक निजी ठाउँ प्रदान गर्‍यो । धेरैका लागि, यो पहिलो पटक थियो जब उनीहरूलाई अर्को व्यक्तिको कल्पनाले सीधा सम्बोधन गरेको थियो । अर्काको अधीनमा रहेको व्यक्ति पनि कल्पनाशीलतामा आफ्नो अधिकार सुरक्षित राख्छ ।केटीहरू कहिलेकाहीँ आफ्ना प्रतिक्रियाहरूमा बढी भावनात्मक रूपमा अभिव्यक्त हुन्थे । कोही तीक्ष्ण पर्यवेक्षक थिए, नाजुक रूपकहरू र हिन्दी शायरी (दोहा) पनि प्रयोग गरेर आफ्ना भावनाहरू व्यक्त गर्थे । कोहीले नम्रतापूर्वक प्रतिक्रिया दिएर सम्बन्धलाई प्रोत्साहन दिए ।अरूहरू तथापि, सामाजिक सिमाना र उनीहरूले सामना गर्ने भावनात्मक जोखिमहरूलाई प्रतिबिम्बित गर्ने कडा भाषा प्रयोग गर्दै कुराकानीलाई अचानक समाप्त गर्थे । तर, ती कार्यहरू पनि दृढता, छनोट र व्याख्यामा शक्तिशाली पाठहरू थिए । त्यो कार्यका लागि पनि साक्षरता र साहित्यिकता दुवैको साथ लिनु जरुरी थियो, जसबाट या त कथाको स्नेहपूर्ण अन्त्य होस् वा सावधानीपूर्वक यात्रा जारी रहोस् ।सन्देशवाहक : त्रिकोणको तेस्रो कुनात्यसपछि सन्देशवाहक थियो— तेस्रो र प्राय: बिर्सिएको, यो गोप्य शिक्षामा सहभागी । सामान्यतया भाइ–बहिनी, भतिजा–भतिजी, विश्वसनीय मित्र वा कक्षाको अलि सोझो केटा– सन्देशवाहकलाई अत्यन्त सावधानीपूर्वक छानिन्थ्यो । ऊ बफादार, विवेकी र पत्रलाई केटीको हातमा— वा कम्तीमा उसले भेट्टाउने ठाउँमा— पुर्‍याउन पर्याप्त साहसी हुनुपर्थ्यो ।कहिलेकाहीँ, प्रलोभन धेरै बलियो हुन्थ्यो । सन्देशवाहकले पत्र खोल्थ्यो, पढ्थ्यो र त्यसो गर्दा, यो अनपेक्षित कक्षाकोठाको अर्को लाभार्थी बन्थ्यो । उसले कठिन शब्दहरूमाथि दिमाग खियाउँथ्यो, रोमान्टिक अतिशयोक्तिमा हाँस्थ्यो र अर्को पटक के हुन्छ भनेर अनुमान गर्न पनि थाल्थ्यो । यो त्रिकोणमा— लेखक, पाठक, सन्देशवाहक— तीनै जनाले केही सिक्थे । प्रेमबारे मात्र होइन, भाषाबारे पनि ।यो घटना पाउलो फ्रेरेको ‘शब्द र संसार पढ्ने’ अवधारणासँग मेल खान्छ । फ्रेरे, एक ब्राजिलियन शिक्षाविद् र दार्शनिक, जो तर्क गर्थे कि साक्षरता कहिल्यै तटस्थ हुँदैन— यो वास्तविकताको व्याख्या गर्न, नयाँ सम्भावनाको कल्पना गर्न एक उपकरण हो । यी पत्रहरू त्यसैले केवल भावनात्मक दस्तावेज थिएन । तिनीहरू भावनात्मक अभिव्यक्ति र महिला साक्षरतालाई निरुत्साहित गर्ने संसारविरुद्ध प्रतिरोधका साना कार्यहरू थिए ।प्रयोग : नदेखिएको सिकाइको प्रमाणीकरणयी सैद्धान्तिक अन्तर्दृष्टिहरूलाई वास्तविक जीवनको अनुभवमा प्रमाणित गर्न मैले एक अनौपचारिक ‘प्रयोग’ गरें, ६० वर्ष धेरै अघि नाघेका व्यक्तिहरूको समूहसँग अन्तर्वार्ता लिएर । हुन त धेरै अघिको कुरा हो, तर कुरा गर्दै जाँदा थाहा भयो कि उनीहरू आफ्नो स्कुल–जीवनमा के घटना घट्यो भन्न सक्ने अवस्थामा थिए । तिनीहरूमध्ये आधाले प्रेमपत्र लेखनलाई साक्षरता वृद्धि गर्ने गतिविधिमा प्रयोग गरेको स्वीकार गरे, यसको गहिरो प्रभाव पुष्टि गर्दै ।यी सबै पुरुष थिए र उनीहरूले आफ्ना अनुभवबारे खुलेर कुरा गरे । दसमध्ये चार जनाले केटीहरूलाई प्रेमपत्र लेखेको कुरा धक मान्दै स्वीकार गरे, तीन जनाले कहिलेकाहीँ र दुई जनाले कहिल्यै गरेका थिएनन् । चाखलाग्दो कुरा, दसमध्ये एक जनाले सन्देशवाहकका रूपमा सेवा गरेका थिए र यसलाई ‘संसारको सबैभन्दा खतरनाक काम’ भनेर वर्णन गरे ।प्रेमपत्र लेखन अभ्यास गर्नेहरू अहिले कि त शिक्षक छन् वा सरकारी भूमिकामा काम गरिरहेका छन् । अन्तर्वार्ताका क्रममा, पत्र लेख्दा उनीहरूले आफूले प्राप्त गरेका साक्षरता सीपहरू बलियो बनाउन कसरी मद्दत गर्‍यो भनेर प्रतिबिम्बित गरे ।वर्तमान शैक्षिक अनुसन्धानले यसलाई समर्थन गर्छ : साक्षरतालाई सुदृढ गर्न नियमित अभ्यास आवश्यक छ । प्रेमपत्र लेखनले उनीहरूको हस्तलेखन सुधार गर्‍यो, शब्दावली विस्तार गर्‍यो र मुख्यत: आफूलाई मनमा लागेका कुराहरू अभिव्यक्त गर्ने, सूचनालाई संगठित गर्ने, थोरै शब्दमा धेरै कुरा भन्न सकिने उपाय खोज्ने खुबी सिकायो । सन्देशवाहकले पनि– आफू स्वयं लेखक नभए पनि– लाभ उठायो । आफूले बोकेका पत्रहरू पढेर उसले पनि नयाँ शब्दहरू, विचारहरू र भावनाहरूसँग परिचित हुने मौका पायो ।प्रेम र भाषाको विज्ञानसंज्ञानात्मक न्युरोसाइन्सले बढ्दो रूपमा देखाएको छ कि भावनाले स्मृति र प्रेरणा बढाउँछ । जब कुनै कार्य भावनात्मक रूपमा चार्ज हुन्छ, मस्तिष्कले डोपामाइन र अक्सिटोसिन, प्रोत्साहन, भावनात्मकता र ध्यानसँग सम्बन्धित रसायनहरू छोड्छ । व्यावहारिक रूपमा भन्नुपर्दा, यसको अर्थ आफूले ख्याल गर्ने व्यक्तिलाई लेख्ने केटाले आफूले लेखेको कुरामा ध्यान केन्द्रित गर्ने, संशोधन गर्ने र सम्झने सम्भावना बढी हुन्छ । यसरी प्रेमपत्र साक्षरताका लागि एक न्युरोलोजिकल इन्जिन बन्छ ।यस प्रकारको अनुभवलाई साक्षरता अनुसन्धानकर्ताहरू ‘भावात्मक साक्षरता’ भनेर व्याख्या गर्छन्— अर्थात् भावात्मक संलग्नता भाषा विकासको एक ‘साइड इफेक्ट’ मात्रै नभई एक चालक हो । आधुनिक कक्षाकोठाहरूले प्राय: यो महत्त्वपूर्ण तत्त्वलाई छुटाउँछन्, बरु भावनाहीन लेखनका रूपहरूमा केन्द्रित हुन्छन् । भावनाको माध्यमद्वारा, यी प्रेमपत्रहरूले यति शक्तिशाली रूप देखाएझैँ, अनिच्छुक सिक्नेहरूलाई भावुक लेखकहरूमा रूपान्तरण गर्न सकिन्छ । वास्तविक भावनात्मक संलग्नता सिकाइको सबैभन्दा प्रभावकारी चालक हो ।धेरै उद्देश्यको पाठयी पत्रहरू केवल स्नेहको अभिव्यक्ति थिएनन् । तिनीहरू पहिचानको वार्तालाप पनि थिए । एक केटीलाई प्रभावित पार्ने प्रयासमा, एक केटाले आफ्ना विभिन्न संस्करणहरू अन्वेषण गर्थ्यो: कवि, सज्जन, दार्शनिक बन्ने सपना देख्ने । उसले संशोधन गर्न, आत्म–सम्पादन गर्न र अर्को व्यक्तिको विचार र भावनाहरूको कल्पना गर्न सिक्न सक्थ्यो । यो प्रक्रियाले उसको श्रोता वा पाठकप्रतिको जागरुकतालाई तिखार्‍यो, जसले गर्दा उसले आफ्ना शब्दहरू आफूले पुग्न खोजेकी केटीले कसरी प्राप्त गर्नेछन् र बुझ्नेछन् भनेर विचार गर्न प्रेरित गर्‍यो ।उसले जोखिम उठाउन पनि सिक्यो । पठाइएको हरेक पत्र एक जुवा थियो । के उनले पढ्नेछिन् ? के उनी मुस्कुराउनेछिन् ? च्यात्नेछिन् ? कसैलाई बताउनेछिन् ? भावनात्मक जोखिमहरूले लेख्ने कार्यलाई अत्यन्त अर्थपूर्ण बनायो— कुनै पनि विद्यालयको गृहकार्यभन्दा बढी ।र केटीका लागि, पत्र पढ्नु आफैंलाई फरक ढंगले हेर्ने एक तरिका पनि थियो । जहाँ संसारले उसलाई कम शब्दहरू दिन्थ्यो । पत्रले उसलाई ध्यान, अर्थ र कहिलेकाहीँ, शक्तिको भावना दिन्थ्यो ।पर्खालविहीन कक्षाकोठायदि शिक्षाले सम्पूर्ण व्यक्तिलाई विकास गर्ने हो भने, यी प्रेमपत्र आदानप्रदानहरू एक प्रकारको वैकल्पिक पाठ्यक्रम थिए । तिनीहरूले युवाहरूलाई कसरी सञ्चार गर्ने, कसरी भावनात्मक जिम्मेवारी लिने र कसरी अर्को व्यक्तिको भित्री संसारको कल्पना गर्ने भनेर सिकाए । अझ महत्त्वपूर्ण कुरा, तिनीहरूले साक्षरतालाई जीवित अनुभवको रूपमा सिकाए ।जेम्स पल गी जस्ता नयाँ साक्षरता अध्ययनका विद्वान्हरू तर्क गर्छन् कि साक्षरता एउटा सीप मात्र होइन, तर सामाजिक अभ्यासहरूको संग्रह हो । फोन नभएको गाउँमा लेखिएको प्रेमपत्र विद्यालयको निबन्धजस्तै वैध साक्षरता घटना हो । वास्तवमा, यो बढी प्रभावकारी हुन सक्छ— किनभने यो बढी अर्थपूर्ण हुन्छ ।पत्रको भौतिकताले पनि महत्त्व राख्थ्यो । कागजको बनावट, मसीको रङको छनोट, पट्याइएका कुनाहरू— यी सबै विशेषताहरूले इन्द्रियहरूलाई संलग्न गराउँथे । यो मूर्त साक्षरता, हरेक चाउरी र हतारको लेखोटमा स्पष्ट, डिजिटल सञ्चारले नक्कल गर्न सक्दैन ।हामीले के गुमायौं ?आजको डिजिटल संसारमा सन्देश पुर्‍याउनु र प्राप्त गर्नु तत्काल र सहज छ (एक क्लिक टाढा) । कागजको आवश्यकता छैन, पर्खाइ छैन, अनुष्ठान छैन । तर, सुविधा प्राप्त गर्दा हामीले सायद गहिराइ गुमायौं । प्रेमपत्रले हामीलाई रोकिन, प्रतिबिम्बित गर्न, कलात्मक बन्न प्रेरित गर्थ्यो । यसले हामीलाई सिकाएको थियो कि लेखन भक्तिपूर्ण कार्य हो । आजको जमानामा भाषा ‘डिस्पोजेबल’ छ । ‘आई लभ यु’ टाइप गर्न दुई सेकेन्ड लाग्छ र लगभग कुनै विचार लाग्दैन ।यसबाहेक, आजको डिजिटल साक्षरतामा प्राय: भावनात्मक गम्भीरताको कमी हुन्छ । इमोजीले रूपकको ठाउँ लिन्छ । लाइकले पत्रको ठाउँ लिन्छ । भावनात्मक रूपमा लगानी गरिएको सञ्चारमार्फत हुने सिकाइ अब बिट्स र पिक्सेलमा छरिएको छ, प्राय: सूक्ष्मताविहीन । यसको अर्थ आधुनिक प्रेममा अर्थको कमी छ भन्नु होइन । तर, पुरानो तरिकामा के प्राप्त भयो— र के पुन: प्राप्त गर्न लायक हुन सक्छ— सम्झनु महत्त्वपूर्ण छ । साक्षरताविद्हरू के भन्छन् भने अबको डिजिटल संसारमा साक्षरताको परिभाषासमेत फेर्नु जरुरी भइसक्यो ।निष्कर्ष : प्रेमको रूपमा साक्षरता, मुक्तिको रूपमा साक्षरताफोन नभएका दिनहरूमा प्रेमपत्र लेख्ने र पढ्नेहरू केवल प्रेमीहरू थिएनन् । तिनीहरू आकस्मिक कविहरू, गोप्य सिक्नेहरू र भाषाको एक शान्त क्रान्तिका सहभागीहरू थिए । औपचारिक स्रोतहरूको अभावमा— फोन थिएन, कथाका किताबहरू थिएनन्, अनुमति थिएन— उनीहरूले भावना, रूप र अभिव्यक्तिको एक भूमिगत विद्यालय निर्माण गरे ।प्रेमपत्र, एक विश्वसनीय सन्देशवाहकको हातबाट पास हुँदै, रोमान्स र शिक्षा दुवैको माध्यम बन्यो । यसले युवाहरूलाई कसरी महसुस गर्ने मात्र होइन, आफूले के महसुस गरेका छन् भन्ने कुरा कसरी व्यक्त गर्ने भन्ने पनि सिकायो । र, त्यो नाजुक, पट्याइएको कागजको टुक्रामा, उनीहरूले शब्दहरूको जादू— र, थाहै नपाई, साक्षरताको शक्ति— पत्ता लगाए ।आज शिक्षाविद्हरू र समाजहरूले साक्षरतालाई कसरी राम्रोसँग पालनपोषण गर्ने भनेर चिन्तन गर्दा, यी पत्रहरूको कथाले हामीलाई सम्झाउँछ : सबैभन्दा राम्रो सिकाइ तब हुन्छ, जब यो वास्तविक जीवनमा आधारित हुन्छ, भावनाले भरिएको हुन्छ र मानिसहरूबीच साझा हुन्छ । मौनतामा पनि, गोप्य रूपमा पनि, युवा हृदयहरू सिकिरहेका थिए— र, प्रेममार्फत, उनीहरू संसारमा आफ्नो बाटो लेखिरहेका थिए ।"
ट्वाइलेट पेपरमा उपन्यास !,"कहिलेकाहीँ लेखकहरूसँगको भेट निकै नै रोचक र अप्रत्याशित हुने गर्छ । आफूलाई मनपर्ने लेखक आमने–सामने भेटिए त अहोभाग्य नै भयो । तर, कहिलेकाहीँ उनीहरूसँग भेट अप्रत्यक्ष पनि हुने गर्छ । कहिले कुनै पुस्तकालयमा, कहिले कुनै फुटनोटमा त कहिले कुनै किताबी पानामा पनि भेटिन्छन् लेखक । मैले पहिलोपल्ट नगुगी वा थियोंगोको नाम लेखक सञ्जीव उप्रेतीको ‘सिद्धान्तका कुरा’ मा पढें ।झन्डै १० वर्षअघि एमएको थेसिस लेख्नका लागि सामग्री खोज्दै थिएँ, त्यत्तिकैमा एक पंक्तिमा नगुगी वा थियोंगो देखें । म त्यहीँ अडिएँ । गुगल गरें, उनका किताबहरू देखें । अन्तत: उनको ‘अ ग्रेन अफ ह्विट’ मा थेसिस लेख्ने निधो गरें । यसरी नेपाली पुस्तकमै भएको थियो मेरो भेट नगुगीसँग ।पछि अन्य उपन्यास र संस्मरणहरू पढेपछि थाहा भयो नगुगी वा थियोंगो अफ्रिकी साहित्यका एक दिग्गज रहेछन् । अफ्रिकी साहित्यका योद्धाका रूपमा परिचित उनै नगुगी गत मे २८ मा ८७ वर्षको उमेरमा अस्ताए ।नगुगी वा थियोंगो सन् १९३८ मा केन्याको लिमुरुमा जन्मिएका थिए । उनी दोस्रो विश्वयुद्ध सुरु हुनुभन्दा केही समयअघि जन्मिएका थिए । उनका बुबा थियोंगो वा नडुकुले प्रथम विश्वयुद्धका प्रभाव प्रत्यक्ष भोगे । विश्वयुद्धमा सहभागी हुनुपर्छ भनेरै नडुकुले स्वास्थ्य जाँचका लागि जाँदा जडीबुटी चपाइरहन्थे ताकि शरीरको तापक्रम बढोस् ।बाल्यकालमा बुबाआमासँगको सम्बन्ध र तीतामीठा भोगाइ नगुगीले ‘ड्रिम्स इन अ टाइम अफ वार : अ चाइल्डहुड मेमोयर’ मा पोखेका छन्, ‘सयौं अफ्रिकी बेलायतविरुद्धको जर्मन इस्ट अफ्रिकी अभियानमा मारिए । मेरा बुबा पनि गएको भए त्यसैको सिकार हुन्थे होलान् । र, सायदै म जन्मिन्थें होला ।’बेलायती उपनिवेशवादविरुद्ध संघर्ष चर्कंदै जाँदा नगुगी उच्च शिक्षाका लागि युगान्डाको कम्पाला पुगे । उनले माकेरेरे विश्वविद्यालयबाट स्नातक तह सके । त्यस्तै लिड्स विश्वविद्यालयबाट स्नातकोत्तर गरे । उनले नैरोबी, नर्थवेस्टर्न, यल हुँदै क्यालिफोर्निया विश्वविद्यालयसम्म प्राध्यापन गरे ।केन्याली संस्कृति र ब्रिटिस उपनिवेशवादविरुद्धको केन्याली संघर्षकै सेरोफेरोमा उनले थुप्रै कृति लेखेका छन् । चर्चित उपन्यास ‘विप नट चाइल्ड’ मा केन्याली स्वतन्त्रताका लागि माउमाउ विद्रोहका दौरान एउटा गिकुयु परिवारले गरेको संघर्ष चित्रण गरिएको छ । यसलाई पूर्वी अफ्रिकी लेखकबाट अंग्रेजीमा लेखिएको पहिलो उपन्याससमेत मानिन्छ । त्यस्तै ‘रिभर विट्विन’ मा धार्मिक द्वन्द्वले बिछोडिएका प्रेमीका कथा छन् ।‘अ ग्रेन अफ ह्विट’ सन् १९६७ मा छापिएको नगुगीको तेस्रो उपन्यास हो । केन्या स्वतन्त्रताका लागि लडिरहेका बेला थबाई गाउँको परिवेशमा आधारित उपन्यास हो । एउटा गिकुयु गाउँ उहुरु (स्वतन्त्रता) उत्सवको तयारीमा हुन्छ । उपन्यासका घटनाक्रम जम्मा ४ दिनका भए पनि नगुगीले सन् १९५० र ६० को दशकका राजनीतिक र सामाजिक परिवेश समेटेका छन् ।उपन्यासको मुख्य पात्र किहिका काल्पनिक हो । तर, जोमो केन्याता भने वास्तविक पात्र हुन् । त्यस्तै माउ–माउ विद्रोह पनि वास्तविक नै हो । यथार्थ र कल्पना मिश्रित यस उपन्यासमा केन्याली पहिचान र सांस्कृतिक मूल्य मान्यता स्थापित गरिएको छ । केन्या १२ डिसेम्बर १९६३ मा बेलायती औपनिवेशिक शासनबाट स्वतन्त्र भएको थियो ।सन् १९८६ मा नगुगीले ‘अ ग्रेन अफ ह्विट’ को पुनर्लेखन गरे । २००२ को संस्करणमा साहित्यकार अब्दुलरजाक गुर्नाहले ‘इन्ट्रोडक्सन’ लेखेका छन् । तान्जानियामा जन्मेका उनै गुर्नाहले २०२१ को नोबेल साहित्य पुरस्कार पाए । ‘अ ग्रेन अफ ह्विट एउटा राजनीतिक आख्यान हो । यो राजनीतिक छ किनकि यसले एउटा यस्तो चेतनाको इतिहासको विकासक्रम देखाउँछ,’ गुर्नाह लेख्छन् ।जेल–जीवन र निर्वासनयुवा नगुगीका लागि जोमो केन्याता नायक थिए । गिकुयुहरूको भूमि अधिकारका लागि लडेका थिए । तर, स्वतन्त्रतापछि जब केन्याको प्रथम राष्ट्रपति बने, केन्याताले आफ्ना वाचा बिर्सिए । त्यसैले त सरकारको कडा आलोचना गर्दै नगुगीले सन् १९७७ मा ‘पेटल्स अफ ब्लड’ लेखे । तर, त्यसै साल अर्कै कृतिका कारण उनी जेल परे ।नगुगी वा मिरीसँगको सहकार्यमा लेखिएको ‘नगाहिका नदेन्दा’ (आई विल म्यारी, ह्वेन आई वान्ट) नाटक लेखेकै कारण दुवै जनालाई जेल हालियो । कामिरिथु एडुकेसनल एन्ड कल्चरल सेन्टरमा मञ्चित उक्त नाटकमा स्वतन्त्रतापछि पनि कायम औपनिवेशिक अवशेष र केन्याली जनताले पाइरहेको दु:ख देखाइएको थियो । सरकारले बन्द नगराउन्जेल निरन्तर ६ हप्ता मञ्चन भएको थियो त्यो नाटक । दुवैलाई डिसेम्बर १९७७ देखि डिसेम्बर १९७८ सम्म जेलमा राखिएको थियो । जेलबाट छुट्नेबित्तिकै दुवै जना निर्वासनमा गए, नगुगी वा मिरी जिम्बाब्वेतिर भागे ।नगुगी वा थियोंगो पहिले बेलायत अनि अमेरिकातिर लागे । उनीहरूलाई नैरोबीस्थित उच्च सुरक्षायुक्त कामिती जेलमा राखिएको थियो । पहिचानकै लागि लडेका नगुगीको जेलमा कुनै नाम थिएन । उनी चिनिन्थे केवल संख्याले । उनी आफ्नो जेल संस्मरण ‘रेस्लिङ विथ द डेविल : ए प्रिजन मेमोयर’ मा भन्छन्, ‘यहाँ मेरो कुनै नाम छैन ।फाइलको एउटा नम्बर मात्र त छ, के–६, ७७ ।’ हुन पनि आधुनिक शासन प्रणाली र कर्मचारीतन्त्रले नागरिकलाई संख्याले मात्र चिन्छ । चाहे त्यो नागरिकता नम्बर होस्, वा राहदानी । संख्या नै मान्छेको पहिचान बनाइएको छ । डब्लू एच अडेनले सन् १९४० मै यसै विषयवस्तुमा आधारित भएर ‘अननोन सिटिजन’ लेखेका थिए । उनको कविताको सार हो– आधुनिक राज्य व्यवस्था व्यक्तिको पहिचान उसको मानवता वा भावनात्मक जीवनबाट नभई आँकडा, रेकर्ड र सामाजिक अनुशासनबाट निर्धारण गर्छ ।नगुगीकै जेल जीवनतिर फर्कौं, उनले जेलमा ट्वाइलेट पेपरमा उपन्यास लेख्न थाले । नगुगीले गिकुयु भाषाको आफ्नो पहिलो उपन्यास ‘कैतानी मुथराबा–इनी’ (डेभिल अन द क्रस) लेखे । जेलमा गिकुयुमा लेख्दा शब्द नआएर दु:ख पाएको उनले ‘पेरिस रिभ्यु’ सँग २०२२ को एउटा अन्तर्वार्तामा सुनाएका छन् ।मार्क्स र एंगेल्सबाट प्रभावित नगुगी भूमिगत साहित्यिक आन्दोलन ‘डिसेम्बर ट्वेल्भ मुभमेन्ट’ (डीटीएम) मा सरिक भए । डीटीएम राज्यविरुद्धको एउटा बौद्धिक संघर्ष थियो, जसले सरकारविरोधी पर्चा र साहित्य छापेर देशभर बाँड्ने काम गर्‍यो । केन्याताको मृत्युपछि उपराष्ट्रपति ड्यानियल आराप मोई राष्ट्रपति बनेपछि छुटेका थिए नगुगीलगायतका राजनीतिक बन्दी । सुरुमा उदार देखिए पनि ड्यानियल पनि तानाशाही शैलीमै अघि बढे ।नगुगी १९८२ पछि २००४ मा मात्र केन्या फर्किएका थिए । त्यतिबेला मोईले राजीनामा दिइसकेका थिए । उनी ‘विजार्ड अफ द क्रो’ को विमोचनका लागि आएका थिए । केन्यामा भव्य स्वागत भयो उनको । तर, दुई हप्ताको बसाइमा उनले कहिल्यै नबिर्सने गरी चोट सहनुपर्‍यो । एउटा सशस्त्र समूहले उनीमाथि आक्रमण गर्‍यो । श्रीमतीमाथि त बलात्कार नै भयो । त्यो आक्रमणबारे उनी भन्छन्, ‘यो सामान्य लुटपाट होइन । पुरानै शासनको अवशेषबाट हामीलाई हतोत्साही पार्न घटाइएको घटना थियो ।’भाषिक पहिचानका लागि संघर्षभाषाबारे नगुगी अलि कडै छन् र त भन्छन्– गोली शारीरिक दासत्वको माध्यम हो भने भाषा आध्यात्मिक दासत्वको माध्यम । भाषिक दासत्व स्वीकार गर्न नचाहेकै कारण विश्वमा युद्ध नै भएका छन् । फ्रान्सेली साम्राज्यवादबाट अल्जेरियाको स्वतन्त्रता–आन्दोलन होस् वा पाकिस्तानबाट उर्दू लादिएपछि बंगलादेशको मुक्ति–संघर्ष, भाषिक पहिचानकै उपज हुन् ।साम्राज्यवादविरुद्धको लडाइँमा भाषिक एकता एउटा मजबुत साधनका रूपमा खडा भएको थियो । यसरी नै केन्यालीहरूले पनि स्वतन्त्रताका लागि अंग्रेजी भाषा मात्र नभई, शैक्षिक प्रणाली र चाडबाडसमेत बहिष्कार गर्न थाले । ह्यारी थुकु, मणिलाल देसाईहरूले केन्याली स्वतन्त्रता संग्राममा डटेर लडे ।भाषिक एकताले जस्तोसुकै लडाइँ पनि जित्न सकिनेमा नगुगीको पनि विश्वास थियो । साम्राज्यवादविरुद्धको लडाइँमा अफ्रिकीहरू एक हुनुपर्नेमा दृढ विश्वास थियो । उनी भन्थे– एकताबद्ध जनतालाई कहिल्यै हराउन सकिन्न ।नगुगी लेखनमा मात्र होइन, नाममै पनि अफ्रिका फर्किएका हुन् । सुरुमा जेम्स नगुगीका नामबाट उनका थुप्रै पुस्तक प्रकाशित छन् । सन् १९७७ मा पहिलोपल्ट नगुगी वा थियोंगोको नाममा प्रकाशित भएको पुस्तक हो ‘पेटल्स अफ ब्लड’ । यस उपन्यासमा शिक्षालाई मुक्तिको माध्यम मानिएको छैन । नगुगीको तर्क छ कि, ‘पढे लेखेका अभिजात वर्ग नै जनतासँग विश्वासघात गर्छन् ।’सन् १९८६–८७ मा प्रकाशित ‘डिकोलोनाइजिङ द माइन्ड : द पोलिटिक्स अफ ल्यांग्वेज इन अफ्रिकन लिटरेचर’ मा नगुगीको एउटा ‘स्टेटमेन्ट’ छ । जहाँ उनी भन्छन्, ‘पेटल्स अफ ब्लड’ पछि नाटक, उपन्यास र कथा लेखनमा अंग्रेजी भाषालाई मैले ‘अलबिदा’ भनें । तर यो पुस्तकचाहिँ मेरा सबैखाले लेखनबाट अंग्रेजीलाई ‘फेयरवेल’ हो । अबदेखि म गिकुयु वा स्वाहिलीमा लेख्नेछु ।’अंग्रेजी भाषामा लोकप्रिय भइसकेका नगुगी गिकुयुभाषीमा सीमित हुन्छन् भनेर धेरैले चिन्ता व्यक्त गरे । जेम्स करी संस्मरण ‘अफ्रिका राइट्स ब्याक’ मा लेख्छन् : नगुगी ती अफ्रिकी लेखकहरूमा पर्थे, जसले शब्दकै माध्यमबाट जीविका चलाउने प्रयास गरे । आफ्ना पाठकलाई केवल गिकुयुभाषीमा सीमित गर्नु व्यावसायिक दृष्टिकोणबाट आत्महत्या जस्तै प्रतीत हुन्थ्यो ।नगुगीको निधनको खबरको अर्को दिन म नाइजेरियाली लेखक एवं जर्जिया कलेज एन्ड स्टेट युनिभर्सिटीमा क्रिएटिभ राइटिङकी सहप्राध्यापक चिका उनिग्वेसँग भाषा र अफ्रिकी साहित्यबारे संवाद गरेको थिएँ । उनले नगुगी, अफ्रिकी साहित्य र स्थानीय भाषाबारे आफ्ना अनुभव सुनाइन् ।‘अंग्रेजी उपनिवेशित समाजका मानिसहरूका लागि एउटा बोझका रूपमा थोपरिएको भाषा हो । तर, हामीले त्यो बोझलाई शक्तिका रूपमा बदल्यौं । यो हाम्रो बोलीचालीको भाषा मात्र होइन, यसैमार्फत हामी बाँकी दुनियाँसँग संवाद गर्न पनि सक्छौं । अंग्रेजी हाम्रो ‘सौतेनी मातृभाषा’ हो र यसलाई हामीले हाम्रैअनुसार बदल्यौं ।’केन्याली लेखक केरी बाराकाले २ वर्षअघि क्यालिफोर्नियास्थित घरमा ३ दिन बसेर नगुगीसँग संवाद गरेका थिए । उक्त संवादका आधारमा बाराकाले ‘गार्जियन’ मा लामो आलेख लेखेका छन्, जसमा नगुगीलाई सोधिएको छ, ‘आजकल केन्याली अंग्रेजी वा नाइजेरियाली अंग्रेजी भनेर चर्चा हुने गरेको छ नि !’ नगुगीको जवाफ छ, ‘अंग्रेजी अफ्रिकी भाषा होइन । फ्रेन्च र स्पेनिस पनि होइनन् । केन्याली र नाइजेरियाली अंग्रेजी भन्नु बकवास हो । सामान्यीकृत असमान्यताको सटीक उदाहरण हो यो ।’सन् १९६४ मा ‘द अफ्रिकन राइटर एन्ड द इंग्लिस ल्यांग्वेज’ शीर्षकको मन्तव्यमा चिनुवा अचेबेले भनेका थिए, ‘के यो ठीक हो एक व्यक्ति मातृभाषा त्यागेर अरू कसैको भाषा अपनाउनु ? यो एउटा भयानक विश्वासघातजस्तो पनि लाग्छ । साथै अपराधबोध पनि हुन्छ । तर मसँग कुनै विकल्प थिए । मलाई यो भाषा दिइयो र म यो भाषा प्रयोग गर्न रुचाउँछु ।’तर, अचेबेको यही भनाइमा विरोधाभास देखिएको नगुगीको भनाइ छ । भाषाका बारेमा अचेबे र नगुगीबीच मतभेद भई नै राख्यो । नगुगी भन्थे, ‘मैले अचेबेलाई कहिल्यै पनि व्यक्तिगत रूपमा आक्रमण गरेको छैन । लेखकका रूपमा म उनलाई प्रशंसा गर्छु । तर, अफ्रिकी पात्रहरूले कसरी ‘पर्फेक्ट इंग्लिस’ बोल्न सक्छन् भन्ने त प्रश्न हो नि !’ आफूले आलोचना गरेकै कारण अचेबेले पुस्तकबाट आफ्नो उद्धरण हटाएको पनि नगुगीको आरोप छ ।उनिग्वे भने अचेबेकै मतमा सहमत छिन् । ‘जब म अंग्रेजीमा लेख्छु, अचेबेले एकपल्ट भनेझैं, म वास्तवमा ‘इग्बो भाषा’ को अंग्रेजीमा लेखिरहेको हुन्छ । मेरा वाक्य रचना, शब्द–चयन सबै इग्बोमै ढल्किएको हुन्छ । चिकोदिल्ली एमेलुमाडुको उपन्यास ‘ड्याजलिङ’ अंग्रेजीमा त लेखिएको हो तर त्यो अंग्रेजी इग्बो बोल्ने जोसुकै व्यक्तिलाई पनि इग्बोझैं लाग्छ,’ उनले लेखन–अनुभव सुनाइन् ।भविष्यमा आ–आफ्ना भाषामा लेख्ने भन्ने कुरामा नगुगीसँग उनी कहिल्यै पनि सहमत हुन सकिनन् । ‘नाइजेरियामा मात्र ३ सयभन्दा बढी भाषा छन् । हामीले यस्तो गर्न पनि सक्थ्यौं होला, तर उपनिवेशवादकै कारण भन्नुपर्छ पहिले नै हाम्रो देशका राम्रा विद्यालयहरूमा स्थानीय भाषालाई हतोत्साहित गरिएको छ । यसकारण कुनै व्यक्ति मज्जाले इग्बो बोल्न त सक्ला, तर त्यही स्तरमा उसले लेख्न सक्दैन,’ उनी भन्छिन् ।आफूहरूमाथि थोपरिएको भाषालाई आफूअनुसार नै ढालेर लेख्नु नै व्यावहारिक र क्रान्तिकारी तरिका हुने पनि उनिग्वेको मत छ । स्थानीय भाषालाई प्रवर्द्धन गर्ने कुरामा भावुक थिए नगुगी । र, उनका आफ्नै तर्क थिए । तर, उनिग्वे भने स्थानीय भाषामा प्रकाशन अत्यन्तै कठिन काम हो भन्छिन् ।‘प्रकाशनको पनि त्यस्तै समस्या छ । कहाँ छन् स्वदेशी भाषामा किताब छाप्न तयार प्रकाशक ? तपाईंलाई म नाइजेरियाकै उदाहरण दिन्छु, हाम्रोमा इग्बो अखबारसम्म छैन । इग्बोमा कसैले छाप्नै चाहन्नन् । उपनिवेशवादकै देन भन्नुपर्छ जो इग्बो पढ्छन्, उनीहरू आम रूपमा अंग्रेजी नै राम्रोसँग पढ्न सक्छन् । यस्तोमा कुन प्रकाशकले पर्याप्त पाठकको सुनिश्चित नभई किताब छाप्न चाहन्छ ।’त्यसो त सन् २०१८ मा नगुगीको गिकुयु भाषामा महाकाव्यात्मक पद्य कथा ‘केन्दा मुइयुरु : रुगानो वा गिकुयु ना मुम्बी’ प्रकाशित भयो । गिकुयु समुदायको लोककथा, मिथक र सांस्कृतिक कथा काव्यात्मक लयमा प्रस्तुत यो पुस्तक इस्ट अफ्रिकन एजुकेसनल पब्लिसर्सले छापेको हो । लागोसका कुनै पुस्तक पसलमा गिकुयु भाषाको यो पुस्तक नपाएको उनिग्वेको भनाइ छ । उनले सुनाइन्, ‘इस्ट अफ्रिकनले आफूलाई अफ्रिका सबैभन्दा ठूलो प्रकाशक दाबी गर्छ । तर, लागोसका कुनै बुकस्टोरमा मैले यो पुस्तक भेटिनँ ।’यही पुस्तक सन् २०२० मा पेन्गुइन र्‍यान्डम हाउस, यूकेबाट ‘द पर्फेक्ट नाइन : द इपिक अफ गिकुयु एन्ड मुम्बी’ नाममा अंग्रेजीमा छापियो । नगुगी आफैंले यसलाई अंग्रेजीमा अनुवाद गरेका थिए । २०२१ मा अन्तर्राष्ट्रिय बुकर पुरस्कारको ‘लङलिस्ट’ मा पनि पर्‍यो, अन्तर्राष्ट्रिय बजारमा राम्रै बिक्यो पनि । गिकुयुमा किताब नपाउने अवस्था छ तर अंग्रेजीमा राम्रै बिक्यो ।बिक्री र सफलताभन्दा पहिले पहिचानलाई प्राथमिकता दिए नगुगीले । उनिग्वेकै भनाइमा– नगुगी यसकारण स्थापित भए कि उनले आफ्नै सपनालाई पछ्याउने साहस गरे । नगुगीले केही वर्षअघि प्रकाशित पुस्तक ‘सेक्युर द बेस’ मा भनेका पनि छन्, ‘५० लाख जनसंख्या भएको डेनिस भाषा र ६० लाख गिकुयु भाषामा कति किताब लेखिएका छन् । डेनिसमा असंख्य छन् तर गिकुयुमा नगण्य । योरुबाभाषी झन्डै ४० लाख छन्, स्विडिस ९० लाख तर बौद्धिक उत्पादनमा आकाश–जमिन फरक छ ।’ राजनीतिक र आर्थिक क्षेत्रमा अफ्रिका ज्ञान–उत्पादनको ठाउँ भए पनि लेखकहरूले स्थानीय लेखकले नजरअन्दाज गरेकामा उनी गुनासो गर्छन् ।सधैं नोबेल–चर्चानोबेल पुरस्कार जितेपछि चर्चा हुनु त स्वाभाविक नै भयो । तर, नोबेल नपाई पनि हरेक वर्ष धेरैको चर्चा हुने गर्छ । तीमध्येका एक हुन केन्याली लेखक नगुगी वा थियोंगो । नगुगीले किन नोबेल पाएनन् भनेर पनि समीक्षकहरूका टिप्पणी प्रकाशित छन् । केहीको तर्क छ कि– नगुगीको राजनीतिक प्रतिबद्धताले कहिलेकाहीँ उनको लेखनलाई कमजोर बनाउँछ ।नाइजेरियाली समीक्षक अडवाले माजा–पियर्स भन्छन्, ‘गिकुयु भाषामा लेख्ने निर्णयले नगुगीले भारी मूल्य चुकाउनुपर्‍यो ।’ युगान्डाकी उपन्यासकार जेनिफर माकुम्बी त झन् नगुगीको लेखन प्रचारबाजीबाट माथि उठ्न नसकेको आरोप लगाउँछिन् । जसले जे भने पनि नगुगी अफ्रिकी साहित्यका महान् साधक हुन् । केरी बाराकाले भनेझैं उनले किन नोबेल पुरस्कार पाएनन् भन्ने कुरा स्विडिस एकेडेमीलाई मात्र थाहा छ ।६ दशकदेखि अनवरत लेखनमा सक्रिय नगुगीलाई केही वर्षदेखि भने रोगले गलाएको थियो । उनी बाहिरफेर त्यति हिँड्दैनथे । सन् १९९५ मै उनलाई प्रोस्टेट क्यान्सर भएको थियो । डाक्टरहरूले भनेका थिए– ३ महिनाभन्दा बढी बाँच्दैनौ । सन् २०१९ मा मुटुको बाइपास सर्जरी गर्नुपर्‍यो । त्यत्तिकैमा मिर्गौला पनि फेल भयो । हप्तामा तीनपटक डायलसिस गराउनुपर्थ्यो । त्यसैले केही वर्षदेखि उनी क्यालिफोर्नियास्थित घरमै स्वास्थ्यलाभ गरिरहेका थिए ।कसैलाई भेट्नु वा अन्तर्वार्ता दिनुपर्‍यो भने कि त घरमै बोलाउँथे कि टेलिफोनमा कुराकानी । घरबाटै सेमिनारहरूमा सहभागी हुन्थे । बेलायती औपनिवेशिक शासनकालदेखि नै केन्याली भूमि छाडेर यताउति गर्न बाध्य भए पनि उनको लेखाइमा केन्या र अफ्रिका कहिल्यै छुटेन । देश छाडे तर नगुगीको कलमले अफ्रिकी माटो छाडेन । अफ्रिकी आदिम कथालाई जीवन्त बनाएर बिदा भए उनी ।"
गोलोकमा डिभोर्स,"पत्रकार/कथाकार दिपक समीरको कथासङ्ग्रह ‘मुनामदनको डिभोर्स पार्टी’ मा स्वर्ग, नर्क, प्रेत, हत्या, मृत्यु र आत्मासँग जोडिएका कथाहरू छन् । यी कथाले पाठक–मस्तिष्कमा अत्यास जन्माउँछ ।पहिलो कथा ‘बलात्कारीलाई प्रेमपत्र’ मा चौध वर्षकी बालिका अर्चनामाथिको बलात्कारले पाठक–हृदय छेदन गर्छ । गरिबी, अभाव, गाउँको बसाइ, बुबा वैदेशिक रोजगारीमा, आमाको दुःख, अनि हुर्कंदै गरेकी कोपिला फक्रनै नपाई निमोठिएको भयानक कथा छ । बालिका अर्चना भन्छे– ‘मेरो बाल मस्तिष्कले आफूजस्तै निश्चल देख्यो, भरोसा गर्‍यो र अन्तिममा लुट्यो ।’ कथाले बालबच्चालाई कस्तो प्रलोभनमा फसाइन्छ भन्ने वर्णन गर्छ ।‘एक रात प्रेतसँग’ कथा स्वैरकल्पनामा आधारित छ । कथाले मोडलिङ गर्दै वेश्यावृत्तिमा लागेकी सियन हुर्किएको जीवन भन्छ । अल्पायुमै आत्महत्या गरेका, नदीमा हामफालेर, विष पिएर, गोली लागेर वा चक्कु प्रहारबाट हत्या भएका प्रेतात्मासँगको जम्काभेटले पाठकलाई रनथन्याउँछ ।अँध्यारो थिएटरभित्र भ्यालेन्टाइन र जुलियाको नाटक हेरेजस्तो अनुभूत गराउँछ– ‘नवराज विकको भ्यालेन्टाइन डे’ कथाले । जातीय छुवाछूतको सिकार भएको नवराज विकको अधुरो प्रेम–कहानीलाई अमर बनाएको छ कथाले । ‘हिउँको सिन्दूर’ कथाले सगरमाथा र हिउँसँग जुधेका विश्वविख्यात आरोहीको संघर्ष वाचन गर्छ । पासाङ र नाम्गेल हिउँमाथि प्रेमालाप गर्दै, रमाउँदै जान्छन् र हिउँभित्र विलय हुन्छन् ।‘हिटलरकी प्रेमिका’ कथामा विश्वयुद्घ, बन्दुक–बारुद, आचरण, प्रेम, भूमिगत जीवन, आत्महत्या छ । ‘मुनामदनको डिभोर्स पार्टी’ कथाले गोलोक अर्थात् स्वर्गमा ठूलो सम्मेलन गराएको छ । पृथ्वीलोकको बेथिति, विसंगति र सामाजिक सञ्जालको बढ्दो प्रयोगलाई कथाले खुलस्त पार्छ । स्वर्गमा पनि ‘युनिभर्सल डिभोर्स सर्भिस’ कार्यालय खोलेर वकिलले अर्थोपार्जन गरेको छ । स्वर्गमा मुना र मदनको सम्बन्धविच्छेद कार्य सम्पन्न गराउँछ– वकिलले ।‘ब्रो लाइटर छ ?’ कथा छ, जसमा सिंगापुरलाई समृद्घ बनाउने नेता ली क्वान युलाई एउटा ट्याक्सी ड्राइभरले काठमाडौंको कुनाकुना घुमाउँछ । कथाले यहाँका भ्रष्ट नेतालाई झापड हान्छ । ‘मैना’ कथाले १५ वर्षकी मैना सुनारको बलात्कार, हत्या र न्याय नपाएको शृंखला सुनाउँछ । त्यस्ता हत्यारालाई यमराजले भकभक उम्लिरहेको तेलकुण्डमा डुबाओस्, शरीरभरि स्याउँस्याउँती किरा परोस् भन्छन् कथाकार ।‘उजेली तिमीलाई के ल्याइदिऊँ ?’ आकर्षक उपहारको पर्खाइमा बेसेकी श्रीमतीको कथा हो । उजेली र नुरुमान समय र परिस्थिति, गरिबी र अभावका कारण परिवारबाट टाढिन्छन् । नुरुमान सोध्छ, ‘उजेली तिमीलाई के ल्याइदिऊँ ?’ तर, श्रीमान् पार्थिव शरीर भएर बन्द बाकसमा आउँछन् । कथाले वैदेशिक रोजगारीको पीडा वर्णन गर्छ ।‘किरा परेको गिदी’ स्वर्गको विज्ञान प्रयोगशालामा गिदी परीक्षण गर्दा किरा भेटिएपछि पृथ्वीलोकको मानवमा दया, करुणा, धर्म हराउँदै गएको कथा हो ।कथाहरू स्वैरकाल्पनिक भए पनि ती इतिहासबाट प्रभावित छन् । इतिहास रचेका पात्रहरूको नाम, काम, जीवन समेटिएका कथाहरूले समाजको दर्पण देखाउँछ । ‘मुनामदनको डिभोर्स पार्टी’ भित्रका कथाहरू अलौकिक, रहस्यमय, सन्देशमूलक र पठनीय छन् ।"
प्रतिरोधको सिलिदुङ,"सिली’ भनेको साकेलामा नाचिने सांस्कृतिक नृत्य भइहाल्यो । किराँत राई भाषामा दुङको अर्थ हुन्छ– समय/युग । ‘सिलिदुङ’ अर्थात् साकेलाको युग । मुन्दुममा वर्णित उँधौली र उँभौलीको याम । एउटा सांस्कृतिक चैतन्यको समय ।कवि गिलु रातोसको कवितासंग्रह ‘सिलिदुङ’ मा त्यही समयको सौन्दर्य र अविव्यञ्जना लेखिएको छ ।४५ कविता भएको संग्रहमा चार खण्ड छन्– प्रतिरोध, मिथक र अस्तित्व, चुलो र गौनसे दाइ । चौथो खण्डमा ‘देब्रे हातको पेचुरी’ शीर्षकको एउटै मात्र कविता छ, जुन कवि–चित्रकार अर्जुन खालिङमाथि लेखिएको छ । अन्य कविता भने सांस्कृतिक चिन्तनले ओतप्रोत छन् । ती कविता पढ्दा सहजै अनुमान लगाउन सकिन्छ– कवि रातोसले सांस्कृतिक प्रतिरोधका माध्यमबाट एउटा बेग्लै वैचारिकीको निर्माण गर्न खोजेका छन् ।दोस्रो र तेस्रो खण्डका अधिकांश कवितामा कविले किराँत–राई जातिको मिथक र सांस्कृतिक सौन्दर्यको पाटो उजागर गरेका छन् । फरक सभ्यताको इतिहास बोकेको मुन्दुमी पात्र, स्थान र परिवेशका माध्यमबाट समानता र सहिष्णुताको युनिभर्सल कथा भन्न खोज्नु कविको उद्देश्य हो । कथा भन्दै गर्दा कतै चर्को सुनिन्छ त कतै नरम ! कवि कतै पुर्खा सम्झेर नोस्टाल्जिक हुन्छन् त कतै मेलाङ्कोलिक । स्थानीयता, मुन्दुमी बिम्ब र उपमाले सिँगारिएका कविता पढ्दा बेग्लै स्वाद पाइन्छ ।उनका कवितामा मिलन–बिछोड, दु:ख–सुख, हाँसो–आँसु र उहापोहजस्ता सस्ता भावना मात्रै छैनन् बरु सांस्कृतिक, आर्थिक, सामाजिक र राजनीतिक पक्षले प्रेममा ल्याउने संकट र समस्याको चिरफार पनि गरिएको छ । ती कवितामा वर्गीय असमानताको कुरूप यथार्थ पनि छ, परिवर्तनको सपना पनि ।पुरातन सोचबाट निर्देशित शासन व्यवस्था र सामाजिक संरचना रहिन्जेल विभेद, शोषण र असमानता विद्यमान रहिरहन्छ । विभेद र असमानता टड्कारो रहिन्जेल प्रतिरोध जारी रहन्छ । पहिलो खण्डको प्रायः कवितामा शासक र सत्ताविरुद्ध छेडिएको त्यही प्रतिरोधी आवाज मुखरित भएको छ ।उनको कवितामा सशक्त रूपमा आएको अर्को विषय हो– ‘जनयुद्ध’ । ती कवितामा योद्धाको जिजीविषा र नेतृत्वको राजनीतिक स्खलनको मार्मिक चित्रण छ । कवि रातोसका कविता वैचारिक रूपमा सशक्त र स्पष्ट भए पनि शिल्प र शैलीका हिसाबले बहुतै नाजुक छन् ।विचारलाई सरल र कलात्मक रूपले सम्प्रेषण गर्न सुन्दर क्राफ्ट हुनु सुनमा सुगन्ध हुनु हो । तर, कवि रातोस यस विषयमा चुकेका छन् । अर्को कमजोरी भाषामा छ । उनले त्यस्तो भाषा प्रयोग गरेका छन्, जुन कविताले माग गर्दैन । कुनै कविता त पढिसक्नै गाह्रो पर्छ । केही कविता अनावश्यक लामो छ । ती कविताले पुनर्लेखन र सम्पादनको माग गर्छन् । कति कविताको शीर्षक उपयुक्त लाग्दैन ।"
फैलियो कि खुम्चियो फिल्म महोत्सव ?,"नेपालमा लामो समयदेखि टिक्न सफल कुनै महोत्सव छ भने त्यो हो– काठमाडौं इन्टरनेसनल माउन्टेन फिल्म फेस्टिभल (किम्फ) । किम्फले गत साता मात्रै २२ औं संस्करण पूरा गर्‍यो । निरन्तरताकै हिसाबले हेर्ने हो भने किम्फ नेपालमा हुँदै आएका फिल्म महोत्सवमध्ये पुरानोमा पर्छ । हुन त डकुमेन्ट्रीसम्बन्धी महोत्सव ‘फिल्म साउथ एसिया’, मानव अधिकारको मुद्दा उठाउने ‘नेपाल अन्तर्राष्ट्रिय मानव अधिकार फिल्म फेस्टिभल’, व्यावसायिक फिल्म समेट्ने ‘नेपाल अन्तर्राष्ट्रिय फिल्म फेस्टिभल’ जस्ता महोत्सव सक्रिय आयोजना भइरहेकै छन्, तर यी महोत्सवले कति औं संस्करणसम्मको यात्रा तय गर्ला ? यसबीच ‘आदिवासी जनजाति फिल्म फेस्टिभल’ र ‘एकादेशमा’ जस्ता आस गरिएका महोत्सवले बीच बाटोमै यात्रा टुंग्याए ।आखिर भइरहेका यी महोत्सव पनि कहिलेसम्म हुने हुन् ? फिल्म महोत्सवले भोगिरहेको आर्थिक चुनौती सोच्दा निर्देशक मीन भामको दिमागमा यही प्रश्न घुम्छ ! आर्थिक पक्षमा विस्तारै प्रवेश गरौं, पहिले किम्फको २२ वर्षे यात्रा नियालौं ।सन् १९९७ मा सुरु भएको नेपालको पहिलो महोत्सव फिल्म साउथ एसिया (एफएसए) हो । त्यसपछि सन् २००० मा सुरु भयो– ‘किम्फ’ । सन् २००५ सम्म यी दुई महोत्सव हिमाल एसोसिएसनअन्तर्गत हुन्थ्यो, त्यो संस्थाको तत्कालीन कार्यकारी निर्देशक थिए– वसन्त थापा । दुई वर्षको अन्तरालमा हुँदै आएको किम्फ २००७ देखि बर्सेनि हुन थाल्यो । यसबीच किम्फले सन् २००७ बाटै नेपाल प्यानारोमामार्फत युवा फिल्मकर्मीलाई प्लेटफर्म दिन थाल्यो । थुप्रै नेपाली फिल्मकर्मी यही प्लेटफर्मबाट जन्मिए । कुनै बेला यही प्लेटफर्मका लागि फिल्म बनाउन फिल्मकर्मी हानाथाप गर्थे । मीन भामको ‘बाँसुल्ली’ होस् या दीपक रौनियारको ‘चौकठी’, मीन दीपकदेखि केसाङ छेतेनहरूका लागि पहिलो प्लेटफर्म किम्फ नै बन्यो । खास अर्थमा किम्फ उमेरकै हिसाबले किशोर अवस्था पार गरेर लक्का जवान भइसक्यो । तर, के जवान किम्फको जोस/जागर, ऊर्जा र उद्देश्य अहिले पनि सुरुवाती दिनमा झैं छ ? युवा उमेरमा प्रवेश गरिरहँदा किम्फमा फक्रँदै आएको परिपक्वता के ? के लामो समय टिक्नु मात्रै कुनै महोत्सवको उपलब्धि हो ? यो समयसम्म आइपुग्दा किम्फको स्वरूप कस्तो हुनुपर्थ्यो ? यो महोत्सव कति गुणाले फराकिलो बन्नुपर्थ्यो ? अथवा बृहत्तर र गुणस्तरमा किम्फको उचाइ कति अग्लो बन्यो ? २२ औं संस्करणमा आइपुग्दा किम्फको उचाइ अग्लियो कि छोटियो ? कि यसको गरिमा हिमालमा हिउँ पग्लिएझैं पग्लियो ? समीक्षा जरुरी छ ।लामो समय महोत्सवको निर्देशक रहेका वसन्त थापा किम्फ सोचेजस्तो बृहत्तर र गुणस्तरीय बन्न नसकेको स्विकार्छन् । ‘जुन किसिमको बृहत्तर र गुणस्तरीय महोत्सव सोचेको थिएँ, त्यो भइरहेको छैन । क्वालिटीको दृष्टिले होस् या दर्शकको सहभागिताका हिसाबले, ठूला सेलिब्रेटीलाई आकर्षित गर्ने महोत्सव हुन जरुरी छ । काठमाडौंमा हुने महोत्सवमा जानैपर्छ भन्ने भाष्य विश्वमा पुर्‍याउन सक्नुपर्छ । हामीले कलाको यो सफ्ट पावरलाई विश्व बजारमा बेच्न सक्छौं,’ उनले हालै भनेका थिए ।फिल्म : बिटविन द माउन्टेन एन्ड द स्काईखासमा उनले भनेझैं अहिलेसम्म किम्फले विश्वका प्रतिष्ठित फिल्म महोत्सव कान्स, भेनिस र बर्लिनझैं विश्व बजारलाई आकर्षित गर्नुपर्थ्यो । संसारका फिल्मकर्मीमा ‘किम्फमा जसरी पनि पुग्नुपर्छ’ भन्ने भाष्य निर्माण हुनुपर्थ्यो । काठमाडौंलाई दक्षिण एसियाकै सशक्त महोत्सव हुने हबका रूपमा चिनाउनु पर्थ्यो । औंलामा गन्न सकिने मात्रै होइन, अहिलेसम्म थुप्रै प्रतिभालाई प्लेटफर्म दिँदै हुर्काउनुपर्थ्यो । प्रतिभालाई प्लेटफर्म त किम्फले दिँदै आएको छ, तर ती प्रतिभा हुर्काउने अभ्यास भएको देखिन्न । बर्लिन, लोकार्नोहरूमा फिल्मकर्मी मात्रै नभई फिल्मसँग सम्बन्धित थुप्रै विधासँग आबद्ध प्रतिभालाई हुर्काउने, मेन्टरसिप र ‘एक्सपोजर’ दिने ‘ट्यालेन्ट’ देखि ‘एकेडेमी’ जस्ता प्लेटफर्म छन् । तर, नेपालमा बर्सेनि हुँदै आइरहेका महोत्सवमा नेपाली प्रतिभा हुर्काउने भिजन नहुनु दुःख नै हो । हुन त किम्फले युवा फिल्मकर्मी लक्षित गर्दै ‘नेपाल प्यानारोमा’ त सञ्चालनमा ल्याउँदै छ । तर, त्यो प्लेटफर्मबाट एकपटक फिल्म देखाइसकेका फिल्मकर्मीलाई मेन्टरसिप दिने अथवा फलो–अपको जिम्मा कसको ? निर्देशक दीपेन्द्र लामा यस किसिमको महोत्सवले फिल्मकर्मीको काम र गतिविधिको फलोअप गर्दै यो क्षेत्रको विकास गर्नुपर्ने धारणा राख्छन् । सन् २०१५ तिर किम्फमा फिल्म देखाएका युवा निर्देशक भन्छन्, ‘हामीले त्यतिबेला वास्तवमै किम्फकै लागि डकुमेन्ट्री बनाएका थियौं । हाम्रो डकुमेन्ट्रीले राम्रै प्रतिक्रिया पायो, किम्फले हाम्रा लागि प्लेटफर्म दियो । तर त्यसपछिको हाम्रो यात्रा के ? किम्फले हामीलाई फलोअपसमेत गरेन ।’खासमा किम्फले प्लेटफर्म दिने मात्रै होइन, विश्व बजारसँग पनि फिल्मकर्मीलाई जोडिदिनुपर्छ । प्लेटफर्म मात्रै दिने अनि बजारसँग नजोडिदिने हो भने ती फिल्मकर्मी हराउँदै जान्छन् । कुनैबेला किम्फमा बलियो उपस्थिति जनाएका अधिकांश युवा फिल्मकर्मी कहाँ पुगे, उनीहरू के गर्दै छन् ? झट्ट हेर्दा किम्फ हिजो जस्तो थियो, त्योभन्दा केही माथि मात्रै उठेको देखिन्छ । वसन्तकै शब्द सापटी लिएर भन्न सकिन्छ– किम्फ बृहत्तर बन्नै सकेन । आखिर किम्फजस्तो महोत्सवलाई बृहत्तर बनाउन नसक्नु कसको कमजोरी ? राज्यको कि किम्फ अगुवाको ?फिल्म : बटरफ्लाई भूटाननिर्देशक नवीन सुब्बाका अनुसार, किम्फले पहिल्यैदेखि पर्वतको विधा समायो र व्यावसायिक फिल्मसँगको दूरी बढ्यो । खासमा यो वर्षबाट किम्फले डकुमेन्ट्री पिच गर्ने ‘डकल्याब’ सुरु गर्‍यो । तर, किम्फले यसै किसिमको कार्यशालाहरू खडा गर्दै अहिलेसम्म पर्वतकै विधामा उहिल्यैदेखि फिल्मकर्मी जन्माउन सक्थ्यो । तर, हामीकहाँ पर्वतकै विधामा कथा भन्ने निर्देशक/विज्ञ/जनशक्ति २२ वर्षमा कति जन्मिए त ? हिमालसँग जोडिएका शेर्पादेखि थुप्रै जनशक्तिलाई तालिम दिँदै पर्वत विधाका फिल्मकर्मीका रूपमा स्थापित गर्न सकिन्थ्यो । तर, त्यतातिर खासै किम्फको चासो देखिएन । दक्षिण एसिया लक्षित गर्दै सुरु गरिएको ‘डकल्याब’ यो वर्ष किम्फकै ठूलै उपलब्धि हो । दक्षिण एसियाका फिल्मकर्मीले यो पटक यो प्लेटफर्ममा डकुमेन्ट्री पिच गर्ने अनि अवार्ड जित्ने प्लेटफर्म निर्माण गर्नु किम्फको सकारात्मक पाटो हो । डकल्याब झैं पर्वतकै विधामा फिल्म निर्माण गर्ने फिल्मकर्मी जन्माउने कार्यशाला किम्फले पहिल्यै सुरु गर्नुपर्थ्यो । तर, ‘ढिलो आयो कडा आयो’ शैलीमा ‘डक ल्याब’ सुरु हुनु सुखद् पक्ष हो ।अन्तर्राष्ट्रिय विधामा यो पालि सशक्त फिल्महरू छानिएका थिए । नेपाल प्यानारोमामै पनि आशा लाग्दा नेपाली फिल्मकर्मीका फिल्म देखाइए । ‘बिट्विन द माउन्टेन एन्ड दि स्काई’ जस्तो सशक्त डकुमेन्ट्रीलाई उता अमेरिकाको हलमा प्रदर्शनरत रहँदै महोत्सवमा देखाउनु सबल पक्ष रह्यो । डकुमेन्ट्रीमा सीएनएन हिरो म्यागी डोयनको समाजसेवादेखि व्यक्तिगत अनुभूतिमार्फत परिवार, प्रेम, एकता र मेलमिलापका विभिन्न पक्ष खोतलिएका थिए । भारतबाट छनोट भएको ‘कोटुकल्ली’ होस् या फ्रान्स/पाकिस्तानको ‘सोफी लभौद’, यी फिल्ममा मानिसले आफ्नो सपना, प्रेम र चाहनाहरूमा बाँच्नका लागि कस्ता पहाडहरू उक्लनुपर्छ भन्ने बलियो अर्थसहितको प्रभावकारी कथा देखाइएका थिए । नेपालको अनकन्टार कुनै गुफामा ४७ दिन बिताएर जीवनको याचना गरिरहेको ‘आफ्टर द स्नोमेल्ट’ होस् या ‘टेन्टिगो’ मार्फत देखाउन खोजिएको लाज, मान मर्यादाभित्र लुकेको जीवन, यो पटक किम्फले समातेको ‘खण्डित आवाज, निर्मित भाष्य’ नाराजस्तै फरक आवाजसहितका फिल्महरू देखाएको थियो । ‘सवारी साहित्य’ होस् या ‘सङ्स अफ लभ एन्ड हेट’, नेपाली प्रतिभाहरूका भिन्नै आवाज र प्रयोगको साक्षी बन्यो– किम्फ । यति हुँदाहुँदै पनि किम्फ किन अझै बृहत्तर हुन सकेन त ?फिल्म : इनट्रोपीकिम्फले आफ्नो ‘मोडल’ प्रस्ट गर्न नसक्दा महोत्सवको बृहत्तर स्वरूप नदेखिएको निर्देशक सुब्बा थप्छन् । नेपाली फिल्म महोत्सवले आफूलाई बृहत्तर नै बनाउनुपर्ने बताउँछन् उनी । ‘अफ्रिकन एउटा भनाइ छ नि, बिरालोले बाघ बन्ने चाहना राख्ने हो भने मुसा खान छाड्नुपर्छ रे ! त्यसैले बजेट र जनशक्तिको अभाव होला । तर, संसारकै प्रतिष्ठित महोत्सव जत्तिकै बन्ने सपना यहाँका फिल्म फेस्टिभलले देख्नुपर्‍यो,’ सुब्बाले भने,’ किम्फलाई ठूलो बनाउने महत्त्वकांक्षा र त्यहीअनुरूपको रणनीति बनाउनुपर्छ ।’किम्फले आफूलाई बृहत्तर बनाउन नसक्दा यसको प्रभावकारिता जहींको त्यहीं रहेको धारणा राख्छन्, यो वर्ष नेपाल प्यानोरोमा अन्तर्गत नेपाली फिक्सन फिल्मको अवार्ड जितेका निर्देशक सौरभ घिमिरे । ‘जबदेखि नेपाली फिल्ममा लागियो, तबदेखि हामीले किम्फको प्रभावकारिता देख्दै आयौं । त्यतिबेला किम्फमा फिल्म हेरौं, किम्फकै लागि फिल्म बनाउँ भन्ने भएको थियो,’ घिमिरे सुनाउँछन्, ‘तर, जसरी २२ वर्षमा कुनै महोत्सवको वृद्धि विकास हुन सक्थ्यो, त्यो चाहिँ नभएकै हो ।’ यो वर्ष किम्फले नयाँ कामको थालनी पक्कै गरेको हो । पाँच महिला फिल्मकर्मीले आफ्ना फिल्मलाई कटकथाको लाइभ पिचमा सुनाउन पाए । त्यसमध्ये तीन महिलाले फिल्म निर्माणका लागि प्रि–प्रोडक्सन खर्चदेखि सहयोग पाए । ती फिल्मकर्मीका लागि किम्फ ठूलो ’‘एक्सपोजर’ बन्यो । किम्फ प्लेटफर्म त बन्यो, तर बजारसँग ती प्रतिभालाई जोडिदिने कसरी ? खासमा कान्स, भेनिस र बर्लिनजस्ता संसारका मुख्य फिल्म महोत्सवमा निर्माणाधीन फिल्मकै लागि बजार खोजिदिने थुप्रै बजारसँग सम्बन्धित प्लेटफर्म हुन्छन् । जहाँ संसारभरका फिल्मकर्मीले आफ्ना फिल्मका लागि बजार खोज्न सक्छन्, फिल्म निर्माणका लागि को–प्रोडक्सन खोज्न सक्छन् । महोत्सवले फिल्मकर्मी र बजारलाई एकै ठाउँमा ल्याउँदै सहकार्यको विकल्प देखाइदिन्छ । तर, नेपाली फिल्म महोत्सवहरू अझै पनि बजारकै सवालमा कमजोर देखिन्छ । त्यसो हुँदा विश्वका फिल्मकर्मीलाई किम्फ होस् निफ ? नेपालका कुनै महोत्सवमा हस्याङफस्याङ गर्दै आउनैपर्ने बाध्यता किन होस् ?नेपालमा महोत्सवले भोग्दै आएको ठूलो चुनौती नै आर्थिक स्रोत हो । फिल्मको अभिभावकीय संस्था ‘चलचित्र विकास बोर्ड’ ले सहयोगका नाममा केही रकम त छुट्याइदिन्छ, तर त्यो पनि ‘हात्तीको मुखमा जीरा’ सावित हुँदै आर्थिक अभावकै कारण पनि महोत्सवलाई बृहत्तर बनाउने नसकिएको महोत्सव आयोजना गर्दै आइरहेका आयोजकको भनाइ छ । आर्थिक पक्षकै कारण यो पटक किम्फ टिबेटको विवादमा तानियो । खासमा यो वर्ष किम्फले चीनसँग सहकार्य गर्दै जिझाङ प्यानारोमा सुरु गर्दा थुप्रै टिबेटियन संस्थाले यो प्यानारोमा नै हटाउनुपर्ने भन्दै विरोध गर्‍यो । खासमा चलचित्र विकास बोर्ड, सञ्चार मन्त्रालय, काठमाडौं महानगरपालिका र अन्य निजी क्षेत्रबाट पर्याप्त आर्थिक सहयोग प्राप्त गरेको भए, २२ औं वर्षमा किम्फलाई यस किसिमको प्यानोरोमा सुरु गर्नुपर्ने आवश्यकता नै हुँदैनथ्यो । यति भन्दैगर्दा फन्डिङकै कारण यस्तो सहकार्य गर्दा किम्फ सचेत नभएको देखिन्छ । ‘फ्यामिली म्यान’ बाट अडियन्स अवार्ड जितेका कलनी ग्याकन, किम्फले यस्तो विषयमा शान्ति कायम गर्न सक्नुपर्ने धारणा राख्छन् । ‘यस किसिमको महोत्सवको परिचयले निकै महत्त्व राख्छ । यस्तो महोत्सवले शान्ति कायम गरिराख्न सक्नुपर्छ । यस पटक जुन विवाद भयो त्यसमा पनि शान्ति कायम राख्नुपर्थ्यो,’ उनले भने ।"
नेपथ्यको यात्रामा : पिरिमसित जाने कि नजाने ?,"काठमाडौँ —छेक्यो छेक्यो काठमान्डु भ्याली धूलो र धूवाँलेछाडेन कहिल्यै जहाँ गए पनि फोहोरको डंगुरलेझ्यालैमा बसेर ल है फोहोर फाल्नुपर्दैनहो हो फोहोर फाल्नुपर्दैननेपथ्य ब्यान्डको बहुचर्चित गीत ‘छेक्यो छेक्यो देउराली डाँडा हुस्सु र कुहिरोले’ लाई हामीले भने काठमान्डुको ताहाचलस्थित तारापुञ्ज स्कुलमा फोहोरसँग जोडेर गाएका थियौं । म कालिमाटीबाट ताहाचलको स्कुल जाँदा–आउँदा बेलाबेला गल्लीमा माथि झ्यालबाट फोहोर फाल्थे मान्छेहरू । काठमान्डु बिग्रेको धेरै भइसक्यो । अहिले त देशभरिका सबै सहर काठमान्डु जस्तै कसरी बिग्रने भनेर प्रतिस्पर्धा नै गर्दै छन् ।गीत गाएको अघिल्लो शताब्दीको अन्तिम दशकको अन्त्यतिर अर्थात् सन् १९९८ मा हो । त्यो बेला मेरो डेरामा न रेडियो थियो, न त टेलिभिजन । २१ औं शताब्दीको सुरुको वर्ष अर्थात् सन् २००१ मा अरबको खाडीबाट फर्किंदा आमाले दुइटा स्पिकर भएको पानासोनिकको रेडियो टेपरिकर्डर ल्याइदिनुभएको थियो ।त्यो मेरो जीवनको सबैभन्दा महँगो र किम्ती वस्तु थियो । त्यसमा गीत सुन्न मात्रै होइन, रेकर्ड गर्न पनि मिल्थ्यो । वास्तवमा मलाई त्यो टेपरिकर्डरले नै पछि रेडियोमा बोल्ने मान्छे बनायो । त्यो साथी थियो, अभिभावक थियो । मैले नेपथ्यका गीत सबैभन्दा धेरै त्यही टेप रेकर्डरमा सुनें, त्यसैमा रेकर्ड पनि गरें ।३० वर्ष यही खाल्डोमा बरालिँदा पनि मैले त्यसका गायक अमृत गुरुङलाई कुराकानी गर्ने गरी भेटेको थिइनँ । सुरुमा ‘छेक्यो छेक्यो’ गीत नेपथ्यकै रविन श्रेष्ठले गाएका थिए, तर पछि नेपथ्यको पर्याय बने अमृत । गत पुसको एक दिन म गन्तव्यविहीन हिँडाइमा थिएँ ।बेलाबेला यसै सहरमा दिनभरिजसो हिँड्छु, बिनाउद्देश्य वा हिँड्नु नै उद्देश्य हुन्छ । गन्तव्य नतोकिएका यात्रा झन् रमाइला लाग्छन् मलाई । त्यसमा करकाप हुँदैन, मनोमानी हुन्छ । कतै नपुगेकामा दुःख मनाउ गर्नुपर्ने हुँदैन, जहाँ पुगिन्छ त्यो नै गन्तव्य हुन्छ । कतै पोलेका मकै खायो, कतै टुसुक्क बसेर चिया ! खोला किनारतिर ह्वास्सको गन्ध सुँघ्यो, हावामा गाडीको धूवाँ । कसैलाई फ्याट्ट फोन गर्‍यो, मिले चिया पियो, नमिले ‘पछि भेटौंला है त’ भन्यो, अगाडि बढ्यो ।ललितपुरको जावलाखेलबाट हिँडेर काठमान्डुको डिल्लीबजार पुगेको थिएँ । डिल्लीबजारको थुम्कोमा नेपथ्य ब्यान्डको व्यवस्थापन गर्ने नेपालयको कार्यालय छ । मैले फ्याट्ट नेपालयका पुस्तक सम्पादक विमल आचार्यलाई फोन गरें, चियाका लागि । भवनमा पस्दै गर्दा विमलले मलाई ‘पहिला अमृत दाइसँग भेटाउँछु’ भने र एउटा कोठामा छिराए । डेक्सटप कम्प्युटर हेरेर बसेका अमृतलाई उनले भने, ‘दाइ, रमेश भुसाल ।’ तर, अमृतले चिनिहालेनन् ।अमेरिकाको लसएन्जलस एनहायमस्थित “हाउस अफ ब्लुज” मा नेपथ्य–कन्सर्ट (जेठ १२, २०८२)‘छालबाटो दाइ’, विमलले थपे । ‘ओहो भाइ, म त्यो कर्नालीको बाटो पटक–पटक हिँडेको अनि र्‍याफ्टिङ पनि गरेको । किताब पढ्दा त मलाई यात्रा गरेजस्तै भयो,’ अघिल्लो दिन अमृतले मेरो किताब ‘छालबाटो : कैलाशदेखि गंगासम्म’ पढिसकेर त्यसबारे विमललाई भनेका रहेछन् । मलाई विमलले भेटाउनुको कारण पछि खुल्यो । आफ्ना प्रिय गायकले त्यसो भन्दा म खुसी हुने नै भएँ ।कोही मान्छे भेटिएकै हुँदैन, तर उसलाई सधैं भेटेजस्तो लाग्छ, कुनै संवाद भएको हुँदैन तर सधैं बोलिरहेको खास मान्छेजस्तो लाग्छ । अमृत त्यस्तै मान्छे हुन् मेरा लागि । मैले खलखल पसिना आउने गरी रेडियोको स्टुडियोमा ढोका थुनेर उनका गीत आफैंले मात्रै सुन्ने गरी कम्ता गाएको छैन । त्यो भेटमा मैले उनले गाएका अनेकन गीत सम्झिएँ र केहीबेर उभिएरै पनि प्रकृतिदेखि संगीतसम्मका कुरा गर्न भ्यायौं हामीले ।उनीसँगको अन–अपेक्षित भेटपछिको एक साँझ नेपालयमै हुने पलेँटी संगीत हेर्न नेपालय पुगें । केहीबेर गफिएर गिरीश गिरीले लेखेको किताब ‘नेपथ्य’ किनें, अमृतको सही गराएँ र घर फर्कें । केही दिन किताब त्यत्तिकै बस्यो । पढ्न सुरु गर्ने सोच्दैथिएँ । खै किन हो किन, मलाई त्यो किताब पुरानो टेपरिकर्डरमा गीत बजाउँदै पढ्न मन लाग्यो, जसरी म फिजिक्स, केमेस्ट्री, बायोलोजी, जिओलोजी र इकोलोजीका कोर्सबुक पढ्थें, त्यो पानासोनिक घन्काएर ।अर्को दिन मैले पुराना क्यासेट खोजें । नेपथ्यका दुई क्यासेट भेटें । वि.सं. २०५८ सालको ‘रेशम’ र २०६० को ‘भेडाको ऊनजस्तो...’ । दुवै क्यासेटको मूल्य रु. ६५ रहेछ । भुइँतलामा रहेको टेप रेकर्डरमा लागेको धूलो सफा गरें । त्यसलाई बिजुली खुवाउने व्यवस्था गरें । ‘रेशम’ क्यासेट टेपमा हालें, तर गीत बजेन ।मीनाक्षीले ‘साइड चेन्ज गर, रिल सकिएर होला’ भनेपछि बल्ल मैले सम्झें– क्यासेटमा ‘साइड ए’ र ‘साइड बी’ हुन्छ । श्रीमती पनि मेरै जमानाकी जो परिन । मैले ८ वर्षकी छोरीलाई हामीले यसरी गीत सुन्थ्यौं भनेर देखाएँ तर उनले भनिन्, ‘आर यू सिरियस् !’ म भर्खर ‘४० केटेसी रमाउँला’ भन्ने उमेरमा पुगेको छु, तर छोरी क्यासेट देखेर अचम्म पर्छिन् ! अहो, ‘प्रविधि’ नामक इन्धन भरेर समय फेरिएन मात्रै यो त उर्लियो, अघिल्ला दुई दशकमा ।गीत बज्यो :माया गर्ने बानी, उल्टै हुन्छ हानिछुटिँदैन केही गर्दा पनि, लागेको बानीबेलाबेला टेप रेकर्डर खोल्छु, गीत सुन्छु, किताब पढ्छु । यसैगरी पाना पल्टाउँदै छु, बिस्तारैबिस्तारै । किताब पढ्दै गर्दा मलाई यस्तो लागिरह्यो– गीतले सुरुमा घुम्दैफिर्दै बा–आमा खोज्छ, पिरती लाउँछ, गीत गर्भमा बस्छ, बढो दुःखले उसको जन्म हुन्छ र न्वारन ।कति गीतको अकालमा मृत्यु हुन्छ भने कति दुःखले बाँचेका हुन्छन् । मान्छेजस्तै गीत पनि सुखी र दुःखी हुन्छन् । केही गीत बिमार पर्छन् त केही सानले सयौं वर्ष बाँच्छन् । गीतका खास मीत हुन्छन् अर्थात् श्रोता । त्यसलाई मीत लगाइदिने गीतका बा–आमा चाहिँ त्यसका गायक, संगीतकार र गीतकार हुन्छन् ।माघको महिना, कोठाअगाडि उभिएको बेलौतीको रुखलाई मैले भर्खरै ठुट्याएको छु । शब्दमा खेलिरहेका मेरा आँखा बेलाबेला तिनै ठुटातिर गइरहन्छन् । बेलौती उभिएको जमिनको माटोमा मल भरिदिएको छु ताकि उसले पोषणयुक्त खाना पाओस् र आफूलाई चाँडै फुलाउन सकोस् । काटिएका ठाउँबाट बेलौती फेरि पलाउने तयारीमा छ । टुप्पामा घर–भँगेरा फुरफर गर्दै छन् ।बेलाबेला जुरेली पनि आउँछन् । केहीअघि त फाप्रे चरा पनि आएको थियो । गीत बजेको छ तर ती भँगेरालाई कुनै चासो छैन । के तिनले ‘चरी मर्‍यो सिसैको गोलीले’ गीत गाउने नेपथ्यका अमृत चिन्दैनन् ? म मन–प्रश्न गर्छु । अनि फेरि आफैंलाई भन्छु, यो पृथ्वीमा मान्छे मात्रै त हो गीत सुन्ने, गीत गाउने, क्यासेट बेच्ने, युट्युब सुन्ने । अरू प्रजातिमा न साहित्यकार हुन्छ, न गीतकार हुन्छ । न गायक हुन्छ न संगीतकार । न ब्यान्ड हुन्छ न गितारिस्ट ।आवाज त चराले पनि विभिन्न निकाल्छन् र अरू प्रजातिले पनि । तर, यत्ति हो मान्छेले जस्तो बाजागाजा बनाउन तिनले सक्दैनन्, स्टुडियोमा रेकर्डिङ गर्दैनन्, सुरताल सिक्दैनन्, संगीत भर्दैनन्, स्टेजमा कन्सर्ट गर्दैनन् । न त आयोजक हुन्छन् न त दर्शक । मान्छेमा जस्तो स्वरमा विविधता अरू प्रजातिमा छैन । एकै प्रजातिका सबै कोइलीको उस्तै स्वर हुन्छ, तर मान्छे एउटै प्रजाति भए पनि अर्बौं मानिसका अर्बौंथरी आवाज । मान्छेले साँच्चै धेरै कुरा पाएको छ तर सबैभन्दा धेरै पाएर, धेरै खाएर पनि सबैभन्दा दुःखी उही छ, किन ? फेरि मन–प्रश्न गर्छु ।क्यासेटमा ‘साइड ए’ सकिन्छ, ‘साइड बी’ का गीत सुन्न टेपरेकर्डरको बटन क्याच्च थिच्छु । म बेलाबेला पालैपालो दुई चक्का सुनिरहेको छु । तपाईंसँग पनि पुराना क्यासेट छन् र बज्ने क्यासेट–प्लेयर छ भने निकाल्नुस् र क्याच्च पार्नुस् ! यदि छैनन् भने पुराना दिन सम्झनुस् । मभन्दा अलि पछिको जेन–जी वा जेन–अल्फा पुस्ता पर्नुभएमा यस्तो अनुभव गर्न नपाउनुभएकामा सरी ! तपाईंलाई क्यासेट फर्काउने दुःखै गर्नुपरेन, अहिले त तपाईं प्ले–लिस्टमा गीत राखेर भिडियोसहित मस्त हुन पाउनुहुन्छ । तपाईं भाग्यमानी !गीत बज्यो :स जौका बारी, गौंका फुला कम्पनीस फूल बान्दी जया बैनै कम्पनीझल्काइदेऊ झल्काइदेऊ गलैको माला कम्पनी...फागुनको अन्तिम छेक ‘नेपथ्य’ किताब झोलामा हालेर ऊ जन्मिएको पोखरा जाँदै छु । बिहान झिसमिसेमा विमानस्थल पुगेको मलाई सात घण्टा कुराएर जहाज नउड्ने सन्देश दिई बुद्ध ध्यान गर्न गए । म भने जहाजको बोर्डिङ पास गोजीमा राखी गाडी चढेर मध्यरातमा पोखरा पुगें । बोर्डिङ पासको सिरानी लगाएर, टर्बुलेन्स नै टर्बुलेन्सवाला सडकले हल्लाएर शिथिल पारेको शरीरलाई मैले पोखराको तालछेउमा लम्पसार पारें, बिहान हिमाल देख्ने आसमा ।फेवातालको छेउमा सयौं मानिस साहित्यबारे वा त्यस्तै अरू केहीबारे गफ गरिरहेका छन् । तालका डुंगामा मानिसहरू बगिरहेछन्, फोटो खिचिरहेछन् । रुख उभिइरहेका छन्, चरा कराइरहेका छन् । हाडलाई मासुले छोपेजसरी चट्टानलाई हिउँको लेपन लगाउन पाएकामा माछापुच्छ्रे, धौलागिरि र अन्नपूर्ण हिमशृंखला मख्छ छन् । लाग्छ, माछापुच्छ्रेले हिउँरूपी टिसर्ट लगाएको छ भने छेउछाउका अरूले चाहिँ ज्याकेट ।यही फेवातालबाट अमृतले साधना गर्ने प्यारो गोठ पुग्न एकाध घण्टा लाग्छ, तर मलाई जानु छैन, सम्झनु मात्रै छ । उनी अस्ट्रेलियाका सहरहरूमा कन्सर्टमा घन्काइरहेका छन् त्यसैले उनको गोठमा गएर के गर्नु ? सायद गोठका बिराला प्रतीक्षारत थिए होलान्, तर मलाई त्यो प्रतीक्षा हेर्ने रहर भएन ।अमृतले खेलेका पहाड वरिपरि छु म, उनले पौडेको तालछेउ ! उनले ‘नेपथ्य’ किताबमा भनेका छन्– उनका पालामा गाउँमा युवाहरूले भन्थे रे, कि त दोकान कि त जापान ! म सम्झेर हाँसिरहेको छु । जापान गएका भए अमृतले अहिले के गर्दा हुन् ? दोकान खोलेको भए अहिले किराना वा कपडा दोकानमा सामान बेच्दै गरेका अमृत कस्ता देखिँदा हुन् ? भो अहिलेकै अमृत ठीक छन्, कम्तीमा मैले गीत त सुन्न पाएँ भनेर मुस्कुराउँछु ।फेवातालमा केहीबेर डुंगामा बगेर म तालपारि पुगेको छु । परको हिमाल हेरिरहेको छु । घामले डामेर हिउँलाई पगालेर बाफ बनाउँदै छ । त्यही हिमाल, जहाँ त्यो बादल हिउँ बनेर झर्‍यो र केहीबेर त्यहीं बस्यो, उडेर उसैलाई छेक्दै छ । समयको न कुरा हो । हिजो हिउँ बनेर झरेको पानी बिहान उडेर बादल बन्यो र पछि हिउँ बनेर फेरि झर्नेछ मान्छेजस्तै । हिजो कोही आयो, आज कोही छ र भोलि फेरी कोही आउनेछ । सबैले केहीबेर फुर्तीफार्ती गर्नेछन् र फेरि माटोका रूपमा अरू कसैका लागि मल बनेर बस्नेछन् । पृथ्वीमा हरेक कुरा चलायमान छ र त चलिरहेछ जीवन पनि– जन्म, मध्यान्तर र मृत्यु बनेर ।यिनै वरिपरिका रुखको छाहरीमा, तिनै तालको पानीमा, उभिएको सेतो हिमालमा, उड्दै गरेका बादलमा छ– नेपथ्यको मन र त गीतहरूमा त्यो झल्किन्छ । मानिस आखिर त्यही पानी, माटो, हावा, बादल, रुख, बिरुवाकै भरमा त बाँचेको हो, तर उसलाई लाग्छ, ऊ त उसको फोक्सोले सास फेरेर आफैं बाँचेको हो । भ्रममा छ मान्छे, तर त्यसो भन्यो भने ऊ रिसाउँछ ।आधुनिक मान्छेलाई कम आँक्ने ? ऊ झोक्किन्छ । जहाज चढ्ने, बम पड्काउने, गाडीमा गुड्ने, रकेट उडाउने मान्छेलाई अहम्को भारीले थिचेको छ तैपनि ऊ भनिरहेछ– यो पृथ्वीमा मान्छे मात्रै बाँच्नुपर्छ, हाम्रै शासन चल्नुपर्छ । मानिसको कथामा ती हिमाल, तिनले बगाएका खोला, उडाएका बादल, हुर्काएका रुख, जमाएका ताल सबै कुरा मिसिएर आउँछन् र त गीत बन्छन्, जसरी यो गीतमा भनिएको छ :तालको पानी माछीले खानीपिरिमसित जाने कि नजाने !हाँगो नाच्ने वनचरी त आकाशैको बाजजुगौं भयो पिरिम भाको बल्ल भेटें आज‘नेपथ्य’ का गीतमा प्रकृतिका अनेक आयाम त्यसै आएका होइनन्, त्यसलाई अमृतले खोजीखोजी ल्याउँछन् । उनी मान्छेले गाएका गीत सुन्छन् र त्यो गीत जन्माउने प्रकृतिको आवाज पनि सुन्छन् । उनले मलाई पहिलो भेटमा भनेका थिए, माथि हिमालतिर हिँड्दै गर्दा स्पिकरमा गीत घन्काएर हिँडिरहेका एक जनाले उनीसँग फोटो खिच्न अनुरोध गरेछन् ।फोटो खिच्दै अमृतले भनेछन्, ‘चराले यस्ता राम्रा गीत गाएका छन्, रुखले सुसेलेका छन्, तपाईं किन चर्को गीत घन्काउँदै हिँडेको नि ? यहाँ त चरा, रुखलाई सुने पनि हुने ।’ उनले थपेका थिए, ‘म त कान र आँखा दुवै खोलेर हिँड्छु । सहरको कर्कस आवाज होस् वा नदीको गडगड आवाज । चराको चिर्बिर होस् वा रुखको स्याइँसुइँ ।’गीतरूपी बच्चा पाउन अमृत खोलाका तीर जान्छन्, पहाडका भीर नाप्छन् । जंगलको गहिराइमा डुब्छन्, हिमालसँगै हाँस्छन् । चराका स्वरमा अल्झिन्छन्, माटोको सुगन्ध सुँघ्छन् । जीवनको भोगाइ र मरणको पर्खाइमा रहेकाहरूसँग संवाद गर्छन् ।कहिले डोल्पाका थिन्ले भेट्छन् त कहिले संखुवासभाका डिल्ले । पहाडहरूमा गीत खोज्दै उकालिन्छन्, तराईका फाँट हेरेर गम्छन् । कतै रुन्छन्, कतै हाँस्छन् । यस्तै–यस्तैमा अघि बढेका अमृत कन्सर्टहरूमा आएर पोखिन्छन् । उनलाई तीन कुराप्रति निकै सम्मान छ– संगीत, साहित्य र प्रकृति । म अहिले संगीतबारे सोचिरहेको छु, साहित्यबारे सुनिरहेको छु र प्रकृतिमा रमाइरहेको छु, उनै अमृतको गाउँठाउँमा ।फेवातालको पारि अर्थात् तालपारि मसँग टेपरिकर्डर छैन, नभए क्यासेटको साइड चेन्ज गर्न क्याच्च पार्नेथिएँ । तर, सम्झनामा गीत त छ, जुन मैले धौलाशिरी हिमाल हेर्दै गुन्गुनाइरहेको छु–शिरफूल शिरैमा, वनफूल वनैमाहिउँको फूल धौलाशिरीमा...जहाज उडेर सेता हिमाललाई चुनौती दिँंदै उकालियो । पहाड–हिमाल होचा हुँदै गए । नदी गहिरिँदै गए । तिनै हिमाल पग्लेर, पहाड रसाएर झरेको सेती नदी नागबेली बगेर दक्षिण लाग्दै छ । अघिल्लो दिनको पानीले पखालेका पहाडहरू रसिला र सफा देखिन्छन् । म भने ‘नेपथ्य’ को त्यही गीत सम्झिरहेको छु वा गाइरहेको–झुलुक्कै हेर्दा टलक्कैमा टल्किरहने हिमालबाट खोलो झर्‍यो बेसी सललल नदेखे माया के हो कसो, देखे माया झलमल हिमाल हेर्दै जहाजमै नाच्ने छुट मलाई थिएन, त्यसैले खुट्टा हल्लाएँ । जहाज पूर्व हान्नियो कंक्रिटको जंगल भेट्न, जहाँ मेरो शरीर बस्ने गर्छ, मन त कहाँ छ कहाँ ! जहाजबाट हिमाल हेर्दै गर्दा म भने अमृतका प्रिय गायक अरुण थापासँग भएको डरलाग्दो भेटपछि तनावका बीच हिँडेको हिमाली पदयात्रा सम्झिन्छु ।लागूऔषधमा फसेका अरुण जीवनको अन्तिमतिरको समय बिताइरहेका हुन्छन् । एक दिन अमृत बागबजारमा अरुण बसेको होटल पुग्छन् । हातमा सुई घोच्न खोजिरहेका अरुणले सकिरहेका हुँदैनन् । ‘भाइ हेल्प मी’, अरुण अनुरोध गर्छन् । अमृतलाई दया लाग्छ र सहयोग गर्न जान्छन् । तर, अरुणको हात हल्लिएर सुई त अमृतको हातमा गाडिन्छ, रगत आउँछ । एचआईभी संक्रमित हुन्छन्, अरुण ।अमृतलाई त्यो कुरा थाहा त थियो, तर उनको दयाभावले भाइरसबारे सोचेन सायद । आफ्नो हातबाट रगत आएपछि अमृत झल्याँस्स हुन्छन् र भाइरस सम्झेर आत्तिन्छन् । ‘के गरेको ?’ भनेर चिच्याउँदै गर्दा अरुणले ‘सरि भाइ’ भन्छन् । तर, त्यसको के अर्थ ! सुई गडिसक्यो, रगत आइसक्यो ! अमृत फनक्क फर्किन्छन् र टेकु अस्पतालमा एचआईभी परीक्षण गर्न जान्छन्, तर रिपोर्ट आउन ४२ दिन लाग्छ भनिन्छ ।भर्खरै बिहे गरेका उनी घरबाट ‘डकुमेन्ट्रीको काम छ’ भनेर केही हप्ताका लागि हिमालतिर जान्छन्, मैले हेरिरहेका तिनै हिमालतिर । मृत्युको भयले आत्तिएको उनको मनमा अरुणप्रतिको सम्मान घटेको हुँदैन । बीचबाटोतिर उनले रेडियोमा अरुण मरेको खबर सुन्छन् र खिन्न हुन्छन् । केही सातापछि उनी काठमान्डु फर्किन्छन् । उनको रिपोर्ट ‘नेगेटिभ’ आउँछ । अरुणले सास फेर्न छाडेको यो सहरमा अमृतले लामो सास फेर्छन् ।अरुणको गायकी क्षमताको प्रभाव अमृतमा गहिरो गरी बसेको हुन्छ, तर अरुणले आफूलाई जसरी सिध्याए, त्यसले भने अमृतको मन बेचैन भइरहन्छ । अमृत भन्छन्, ‘अरुण दाइ दुःखी थिए, तर उनी मञ्चमा बसेपछि मञ्च चमक्क चम्कन्थ्यो । खासमा अरुण ऋतुहरूको वसन्तजस्तै गायनका वसन्त थिए, उनको जीवन भने शिशिरजस्तो कठोर ।’...चैतको अन्तिम साता ! घरको बेलौतीमा पात छपक्कै भएका छन्, मनमा खुसी । नेपथ्य अस्ट्रेलियाबाट फर्कियो र उसले काठमाडौंको उत्तरमा बागमती किनारछेउ गोकर्णेश्वरमा घन्किने तयारी गर्दै छ । म भने नेपथ्यको कन्सर्ट पहिलो पटक हेर्ने योजनामा छु । पूर्णिमाको साँझ । घाम अस्तायो, जून उदायो । स्टेजमा घडीले समय देखायो, ६ बजे ।सात हजार मानिस भेला भएछन् । साँझ बिस्तारै गहिरिँदै गयो भने अमृतले गीत घन्काउँदै गए । दर्शकका हजारौं मोबाइल र माथि जूनलाई हेर्दा यस्तो लाग्थ्यो, पृथ्वीको एउटा जून भएजस्तै हरेक मान्छेसँग मोबाइलरूपी एउटा–एउटा जून छ । माथिको जूनलाई नै फिक्का बनाउने गरी मानिसहरू मोबाइलरूपी जूनले ‘नेपथ्य’ खिचिरहेछन्, गीतमा झुमिरहेछन् । पूर्णेको जून हेर्दै अमृतले घोक हाले, ‘आउँदै गरेको नयाँ साल सबैको राम्रो होस् हइइइइइइ । यो सुन्दर देश जसरी भए पनि हेर्न जानूस् हइइइइइइ । यो प्रकृतिले दिएको नासो जोगाइराख्नूस् हइइइइइइ । यो नेपाली भाषा बोलिराख्नूस् हइइइइइइ । यो रातो चन्द्र–सूर्य रहेसम्म हामी मिलेर बसौं हइइइइइइइ ।’म भने यो भव्य कन्सर्ट हेर्दै सम्झिरहेको छु– त्यो भैरहवामा भएको ‘नेपथ्य’ को कन्सर्टको प्रसंग, जहाँ कार्यक्रम सकिएपछि आयोजक भाग्छन् । तिनै आयोजकलाई लखेट्दै अमृतहरू सडकमा अश्लील गाली गर्दै, ‘समात् समात्’ भन्दै दौडिन्छन् र अन्तिममा खाली हात काठमान्डु फर्किन्छन् । त्यही ‘नेपथ्य’ आज व्यवस्थित र भव्य कन्सर्टमा ढुक्कले गाउँदै छ, हजारौंका माझ । घडीमा आठ बज्यो, कन्सर्ट सकियो, दर्शक लाखापाखा लागे । तर, आयोजक भागेनन् ।...सन् २०१३ मा नेपथ्य लन्डनको वेम्बली स्टेडियममा गीत गाउने पहिलो नेपाली ब्यान्ड बन्यो । यो लेख सुरु गर्दा अस्ट्रेलियातिर थियो ‘नेपथ्य’, लेख छापिँदा अमेरिकामा घन्किरहेको छ । यसरी कन्सर्टमा धेरै दौडेर ‘नेपथ्य’ ले नयाँ गीत कम ल्यायो भन्ने गुनासो उसका शुभचिन्तकको छ वा मेरो छ भनेर म नभनिरहन सक्दिनँ । फेरि यसरी नेपाली ब्यान्ड संसारैभरि घन्कनु पनि नराम्रो कहाँ हो र भनेर पनि भन्न मैले छुटाउनु भएन ।तपाईं मलाई दोधारे वा दहीचिउरे पनि भन्न सक्नुहुन्छ । कलाकारले जीवन धान्ने पैसा पाए पो ढुक्कले सिर्जना गर्न सक्छन् । ‘नेपथ्य’ का कैयौं क्षमतावान सदस्य त्यसैको पीरले विदेश भास्सिए– कोही हङकङ, कोही जापान ! कुनै बेला अमृतले पनि संगीत छाड्ने सोच्दै थिए । ‘त्यसैले त्यसरी कन्सर्ट भइरहुन् तर नयाँ गीत पनि आइरहुन् हइइइइइ अमृत दाइ !’ भनेर मैले घोक किन नहाल्ने ?यस्तो ब्यान्डबारे पक्कै किताब लेखिनुपर्थ्यो । किताब गिरीश गिरीले लेखेको भए पनि अमृतले सहलेखकसरहको हिस्सा ओगटेका छन् । कतै डुंगारूपी नेपथ्य नदीका छाल पार गर्न संघर्ष गरिरहेछ, कतै शान्त रहमा पौडिरहेछ । ब्यान्डका सदस्यबीचको मनमुटाव, झगडा र बिछोडको शृंखला नै छन् । कतै चट्टानमा बझारिएको छ, कतै शान्त छ– नेपथ्य । तर, उसले बग्न छाडेको छैन ।नेपथ्यरूपी डुंगा छालमा परेर ढलमलिँदा आड दिने दीपकजंग राणा छन् तर उनी ब्यान्डमा भने छैनन् । ‘नेपथ्य’ स्थापना गर्ने भीम पुन पनि छैनन् । सुरुवाती गायक रविन श्रेष्ठ पनि अन्तै लागे । पटक–पटक फुट्छ ‘नेपथ्य’, नेपालका कम्युनिस्ट पार्टीजस्तो तर ‘नेपथ्य’ मर्दैन किनकि त्यसलाई अमृतले पानी–मल हालेर फेरि हुर्काउँछन् ।...वैशाखको अन्तिम साता ‘नेपथ्य’ को टोली अमेरिका जानु केही दिनअघि ‘नेपालय’ मा नयाँ गीतको भिडियो हेर्दा फेरि अमृतसँग छोटो भेट भयो । उनी मलाई ‘छालबाटो’ भनेर बोलाउँछन् । उनको नयाँ गीत पनि कर्नालीकै रहेछ– ‘कर्नालीका छाइला’ अर्थात् ‘छाया’ । त्यो भिडियो हेरेर आइसकेपछि यो लेखको मैझारो गर्न फेरि म क्यासेटमा गीत सुन्दै उही बरन्डामा बसेको छु । बेलौतीका पात छपक्कै भएका छन् । भर्खर फुलेको छ, अब केही समयमा फल्छ । ‘नेपथ्य’ पनि कैयौं पटक टुक्रिएर, पटक–पटक जोडिएको छ ।कैयौं पटक काटिएर फेरि पलाएको छ । कैयौं पटक ढलेर फेरि उठेको छ, जसरी काटिएको बेलौतीको रूखले फेरि हरियो भएर सेता फूल फुलाउँदै छ । बेलौतीलाई मैले मल हालेको छु भने ‘नेपथ्य’ लाई उसका मायालु श्रोताले ।नयाँ प्रयोगस्वरूप ‘नेपथ्य’ ले गीतको भिडियो केही समय पैसा तिरेर हेर्न मिल्ने बनाएको रहेछ । निःशुल्क हेर्न मैले एक–दुई हप्ता कुर्न सकिनँ, त्यसैले २० रुपैयाँ तिरेर भिडियो किनें र बारम्बार हेरें । कर्नालीका छालले भिजेर आएको मेरो शरीरमा ‘नेपथ्य’ को छाया मिसाएँ । एकातिर क्यासेट प्लेयरमा गीत बजिरहेको छ, अर्कोतिर ल्यापटपमा भिडियो घन्किरहेको अनि छ हातमा ‘नेपथ्य’ किताब । मलाई चिच्याएर भन्न मन लाग्यो, ‘नेपथ्यले गीत गाइरहोस् हइइइइइइ अमृत दाइ,’ जसरी उनी कन्सर्टहरूमा घोक हाल्छन् । अरू कुरा गोठमै होला, अहिलेका लागि भने ‘कर्नालीका छाइला हइइइइइइ’ !जीउ काटी जिउनारै लायाँ, अझै नपत्याउन्यानबोली पिरती टुट्यो, अझै नपत्याउन्याकर्नालीका छाइला, कर्नालीका छाइलै छाइला"
भूमिहीनको अवस्था फेर्न हिँडेका कम्युनिस्ट आफैं फेरिए,"उपन्यासकार झलक सुवेदी गैरआख्यानमा पनि स्थापित लेखक हुन् । राजनीतिक टिप्पणीका लागि प्रख्यात सुवेदीको किताब ‘भूमि, किसान र राज्य’ ले भूमिमा आश्रित किसान र राज्यको सम्बन्धका अनेक पत्रमाथि विमर्श गर्छ ।भूमिको असमान वितरण र किसानको सीमान्तीकरणको केन्द्रीयतामा यस किताबले नेपालको बजार, उत्पादनदेखि भूमिहीन र भूमिपतिको अन्तरसंघर्षमाथि बहस गर्छ । ‘भूमि, किसान र राज्य’ को सेरोफेरोमाझलक सुवेदीसँगदीपक सापकोटाको संवाद :एक रिपोर्टले भन्छ– नेपालमा ४ लाख, ५० हजार परिवार भूमिहीन छन् । सामन्ती भूस्वामित्वकै कारण ती पूर्ण वा अर्धभूमिहीन जीवन बाँचिरहेका छन् । ६० प्रतिशत किसानलाई जमिनमा दैनिक पाखुरा बजार्दा पनि अन्न अभाव हुन्छ । भूमिमै पसिना बगाउने किसान भोकै पर्ने यो विकराल दिन कसरी आयो होला ?यो प्रश्नलाई अलिकति फरक तरिकाले हेरौं । नेपालमा भूमिहीन परिवारको संख्या यति धेरै हुनुमा अनेक कारण छन् । गोरखा राज्य विस्तारसँगै केन्द्रीकृत र संगठित भएको सामन्तवादी भूमि सम्बन्ध यसको पहिलो कारण हो । लामो समयसम्म राज्य शक्तिमा पहुँच भएको निश्चित समूहको नियन्त्रणमा रहने गरी राज्यले नै भूमिको वितरण गरेको थियो । बिर्ता, गुठी र जागिरका रूपमा जमिनको नियन्त्रण सीमित परिवारको हातमा गयो ।बाँकी किसानहरू मोहीका रूपमा उनीहरूको जमिन कमाउने अनि कुत, श्रम र कर तिरेर बाँच्ने अवस्थामा थिए । सन् १९२३ पछि मात्रै भूमि वितरणमा बिस्तारै आधुनिक प्रणाली अपनाउन थालिएको हो, जसले रैकर स्वामित्वको आकार विस्तार गर्न मद्दत गरेको थियो । पछि भूमिसुधारका केही खण्डित कार्यक्रम लागू हुँदै जाँदा र कतिपय भूमिपतिहरूले गैरकृषि क्षेत्रमा स्रोत परिचालन गर्न जमिन बिक्री थालेपछि भूमिपतिहरूको हातबाट जमिन क्रमशः किसानहरूको हातमा जान थालेको हो ।यसैगरी राज्यले नै किसानलार्ई जमिन ओगटेर बस्ने गरी नयाँ ठाउँमा बसाइँ सर्न प्रेरित गरेको थियो । अहिलेको तराईको मुख्य जनसंख्या मधेशी मूलको भए पनि वा पहाडको भए पनि ती राज्यले प्रोत्साहन गरेरै बस्न पुगेका हुन् । यसरी भूमि वितरण र भूमि सम्बन्धमा गएको ७० वर्षमा ठूलै परिवर्तन आएको छ । अहिले नेपालमा भूमिसँग जोडिएको किसानको समस्या भूमिहीनभन्दा अत्यन्तै कम जमिन हुनु र सीमान्त किसानका दुःखका रूपमा बढी हो ।संरचनागत थिचोमिचोका कारणले भूस्वामित्वबाट वञ्चितीकरणमा परेको पंक्ति पनि हाम्रो समाजमा निकै ठूलो छ । दलित, कमैया कम्लरी बसेका थारू समुदायका मानिसहरू, चेपाङजस्ता पहाडे जनजातिहरू, प्रशासक र टाठाबाठाबाट जमिन हत्याइएकाले जमिन गुमाएका मधेशी आदिवासीहरू, बाढीपहिरोले उठीवास लागेकाहरू, जंगलमा सरकारका नियन्त्रण बढ्दै जाँदा सीमान्तमा धकेलिएका माझी बोटेहरू अनेक समूह छन्, जसले संरचनागत रूपले जमिनको स्वामित्व पाएनन् या गुमाए । यसरी जमिन हुने र नहुनेको दुई समूह अस्तित्वमा छ । जमिन नहुने र अन्य गैरकृषि पेसामा नगएकाहरू बढी गरिब छन् । गरिब र सीमान्त किसान भोकै रहनुपर्नाको कारणचाहिँ राज्यको बेवास्ता हो ।भूमिसुधारको मुद्दा पार्टीहरूका लागि 'भोटको राजनीति’ मात्रै किन बन्यो ?पहिलो त भूमिसुधारको प्रश्न भोटको राजनीति मात्रै बनेको होइन । २००७ देखि २०१७ सम्म नेपाल कम्युनिस्ट पार्टी र नेपाली कांग्रेसले भूमिसुधारलाई गम्भीरतापूर्वकै लिएका थिए । राजा महेन्द्रले भूमिसुधारका नाममा गरेका केही उचित/अनुचित कामले भूमिसुधारको वास्तविक मुद्दालाई गिजोलिदियो । २०४८ पछि भूमिसुधारको चरण कमजोर भएको थियो ।त्यसमा जे–जति हस्तक्षेपको सम्भावना थियो, त्यो पनि धनी किसान पृष्ठभूमिको राजनीतिक नेतृत्वका कारण लागू हुन सकेन । बडाल आयोगको प्रतिवेदन लागू नभएको यही कारण हो । सशस्त्र विद्रोहका क्रममा माओवादीहरूले केही ठाउँमा जमिनदारको जमिन खोसेर किसानलाई वितरण गरेका थिए । तर, शान्ति प्रक्रियामा आएपछि एउटा त अरू दलले यस्तो जमिन जमिनदारलाई फिर्ता गर्नुपर्ने विषयलाई शान्ति प्रक्रियाको सर्त बनाए । अर्कोचाहिँ जेसुकै कारणले भए पनि त्यसलाई माओवादीहरूले पनि छाडे । अब भूमिसुधारले परम्परागत अर्थ गुमाइसकेको छ । त्यसैले कसैले अब पनि भूमिसुधारको कुरा गर्छ भने त्यो भोटको राजनीतिबाहेक केही पनि होइन ।'भूमि, किसान र राज्य’ बीचको सम्बन्ध कस्तो हुँदोरहेछ ? लामो अनुसन्धानपछि तपाईंको निष्कर्ष कस्तो छ ?सामन्तवादी युगमा भूमि राजाको हुने र राजाले जसलाई दियो उसले (जमिनदार या सामन्त) भोग गर्ने उत्पादनको साधन थियो । यस्तो जमिन भोग गरेबापत उसले राजालाई कर तिर्ने, राजाका लागि सैन्य सेवाको बन्दोबस्त मिलाउने काम गर्थ्यो । किसानचाहिँ सामन्तका अर्धदास जस्ता थिए । जमिन एउटाको, कमाउने अर्को हुने, त्यस प्रकारको सम्बन्धलाई सामन्तवादी भूमि सम्बन्ध भनिन्थ्यो । तर, अहिलेको नेपालमा सामन्त र मोही भूमि सम्बन्धको मुख्य प्रवृत्ति होइन ।सामन्तवादी भूमि सम्बन्धका केही अवशेष अवश्य बाँकी छन् तर आजको भूमि सम्बन्ध पुँजीवादी प्रकृतिको छ । बजार भूमि व्यवस्थापनको मुख्य र असली एजेन्सी बन्दै गएको छ । अब भूमि हुने मान्छे सामन्त होइन, पुँजीपति हो र उसकामा काम गर्ने किसान सामान्यतः कृषि मजदुर । कसैले भूमि निश्चित मूल्यमा करार गरेर केही वर्ष कमाएको छ भने ऊ मोही होइन, बरु सानो व्यवस्थापक हो । त्यसैले भूमिमा अब मुख्य प्रवृत्तिका रूपमा सामन्ती भूसम्बन्ध कायम छैन ।भूमि वितरण र उपभोगमा सामन्तवादी युगको जस्तो चरित्र अब रहेन । भूमि हुनु र नहुनुले पहिलेभन्दा भिन्न अर्थ बोक्न थालेको छ । पहाडका गाउँमा जमिन छ, जोतभोग गर्ने किसान छैनन् । पहिले किसानहरू खोस्रने माटोको खोजीमा र जंगल फाँड्न बसाइँ सर्थे । अहिले सहरीकरण र जीविकाको अवसर कृषिमा भन्दा सहरको ज्यालादारीमा प्राप्त हुन थालेपछि घर किन्न नसक्ने श्रमजीवी परिवार राजमार्ग र सहरबजारका छेउछाउमा जमिन ओगटेर बस्न थालेका छन् । उनीहरू किसान होइनन् ।भूमि, किसान र राज्यबीचको सम्बन्ध गतिशील छ र एउटा स्थिर चरित्रका रूपमा यसलाई हेर्न मिल्दैन । कृषिमा आश्रित, तर भूस्वामित्व नभएको किसान राज्यका गलत नीतिको सिकार भएको हो । कृषि गर्ने तर जमिन नहुने पनि राज्यसँग खोस्रने माटो मागेर संघर्षरत छ, स्थायी आवास नभएको तर घर–टहरा बनाएर सार्वजनिक जमिन ओगटेकाले पनि राज्यसँग आवासको अधिकार मागिरहेको छ । यी पक्ष र राज्यबीच संघर्ष छ । आदिवासीको जीवन पद्धति र राज्यका नीतिबीच पनि संघर्ष छ ।यसरी राज्यमा उपलब्ध प्राकृतिक स्रोतको उपयोगको अधिकार क्षेत्र बाँडफाँटको विषय राज्य र किसानबीच पनि संघर्षको विषय बन्दै आएको छ । अहिले जमिनको वस्तुकरण भएकाले यो संघर्षमा बजार तेस्रो पक्षका रूपमा नियन्त्रणको लडाइँमा सामेल भएको छ । यो अन्तरसंघर्ष नै भूमिको विषयमा रहेको संघर्षको चरित्र बनेको देखिन्छ । राज्य पहिले जमिनदारका पक्षमा उभियो, अहिले बजारका पक्षमा उदार र किसानका पक्षमा अनुदार रहँदा किसान जहिले पनि पीडित छन् । राज्य भूमिहीन किसानका पक्षमा हस्तक्षेप गर्न प्रतिबद्ध छैन भन्ने कुराको उदाहरण त भूमि व्यवस्थासम्बन्धी आयोगहरूको विकृत राजनीतिले नै देखाउँछ ।‘जसको जोत, उसको पोत’ भन्ने कम्युनिस्टहरू नै जोत्नेहरूप्रति अनुदार किन भए होलान् ?हो, तपाईंले भन्नुभएजस्तै नेपालका कम्युनिस्ट जोत्नेहरूप्रति अनुदार छन्, जो पहिले ‘जसको जोत, उसको पोत’ भनिहिँड्थे । कम्युनिस्ट पार्टीको नेतृत्वमा मध्यम र धनी किसान परिवारकाहरू नै पुगे । तिनले आफ्नो वर्ग हित हेरे । सत्तामा पुगेपछि तिनको हिमचिम सत्तारूढ वर्गसँग भयो, जसको हातमा जमिन धेरै थियो । सत्तारूढ वर्गसँग सम्झौताको नीति लिएपछि जोताहालाई छाड्दै गए । कम्युनिस्टहरूको वर्ग र विचारको रूपान्तरण नै यसको कारण हो ।भूमिहीन र किसानहरूको कथा–व्यथाले नेपाली समाजको अनुहार कस्तो देखाउँछ ?अहिलेको नेपालमा सबैभन्दा गरिब भनेकै भूमिहीन र गरिब किसान परिवार हुन् । सहरी गरिबको तुलनामा ग्रामीण गरिबको संख्या बढी हुनु या ग्रामीण गरिबीको प्रतिशत बढी हुनुले यसलाई पुष्टि गर्छ । यो अवस्था भूमि वितरणसँग पनि सम्बन्धित छ । जसको जमिन धेरै छ, ऊ गरिब छैन । जमिन कम छ तर किसान पेसामा छ भने ऊ गरिब छ । र, यस्तो गरिबले या त अरूको जमिन कमाउँछ र आफ्नो श्रमको उत्पादकत्वको मूल्य पाइरहेको छैन या ऊ कृषि श्रमिक छ, जसको रोजगारीको निश्चितता छैन ।जमिनको असमान वितरण, रुखोपाखोमा खेती गर्नुपर्ने बाध्यता, जमिनदार या भूमिपतिको जमिन कमाउँदा पनि परम्परागत उत्पादनका औजार र ज्ञान प्रयोग गर्नुपर्ने बाध्यता, कृषि उपजको मूल्य कम र बजारमा प्रतिस्पर्धा गर्न नसकेका कारणले साना किसान तीव्र सीमान्तीकरणमा पर्दै गएका छन् । आजको नेपालको साना किसान राज्यको गलत नीतिको सिकार पनि भएका छन् र बजारको शोषणमा पनि परेका छन्, जसले उसको अनुहार ख्याउटो देखिन्छ ।भूमिसँग जोडेर हेर्दा हाम्रो गरिबीका दुइटा चरित्र छ । एउटा सामन्तवादी भूमि वितरण प्रणालीका प्रभावले पहिले नै जमिनदार या भूमिपति परिवारमा जन्मेकाहरूसँग जमिन धेरै छ । त्यसको उपयोग गरेर उसले पढाइ–लेखाइ पनि उच्चस्तरमा गर्‍यो र जमिनको उपयोग गरेर पनि धन नै जोड्यो । ऊ पुँजीवादी उत्पादनका क्षेत्रमा प्रवेश गरेर पनि धनी भयो किनभने ऊ धनी परिवारमा जन्मेको थियो ।उसैको जमिन कमाउने परिवारको सदस्यले पढ्न सकेनन्, हुर्केपछि फेरि बाबुकै मोही लागेको जमिन बाँडेर कमाए या अर्कोको खेत महँगो सर्तमा कमाउन थाले । ऊसँग खान पुगेर सञ्चित गर्ने अतिरिक्त कमाइ भएन । त्यसैले ऊ गरिब किन भयो भने ऊ गरिब परिवारमा जन्मियो ।यससँगै हामीकहाँ वर्ण व्यवस्थाका कारण दलित हजारौं वर्षदेखि जमिनको स्वामित्वबाट वञ्चित थिए । अहिले पनि आमरूपमा दलित वञ्चितीकरणमै छन्, जसले गर्दा अहिले पनि ऊ परम्परागत थिचोमिचोमा परेर समाजको तहगत संरचनामा सबैभन्दा तल छ । यसका लागि सामन्तवादी भूमि सम्बन्ध एउटा कारणका रूपमा रहेको थियो, जसलाई बजारले थप जटिल बनाइदिएको छ ।भूमि हुने र नहुनेबीचको अहिलेको असली लडाइँ के हो ?कृषि क्षेत्रको मात्रै कुरा गर्ने हो भने भूमि नहुनेको मुख्य संघर्ष भूमिमा स्वामित्व र कमाइ आएको खेतमा श्रम गरेबापत त्यसबाट उत्पादित वस्तुमाथि पूर्ण स्वामित्वको खोजी उसको लडाइँको क्षेत्र हो । भूमिपतिका हकमा ऊ किसान या कृषि श्रमिकको श्रम शोषण गरेर आफ्नो जमिनको पूर्ण उत्पादन हासिल गर्न चाहन्छ । भूमिको स्वामित्व निरन्तर हातमा राखेर किसानको श्रम र एजेन्सी दुवै नियन्त्रण गर्न उद्यत छ । ब्याजे पैसा दिएर, जमिन कमाउन दिएर, मतमाथि नियन्त्रण गरेर अभ्यास गरिन्छ ।कहिल्यै किनारा नभेटेको भूमिसुधारको मुद्दा भविष्यमा कस्तो हुनेछ ?भूमिसुधारको मुद्दा अब वास्तवमा बौद्धिक विमर्शमा बाहेक राजनीतिक कार्यसूचीमा कायम छैन । आवासविहीन, सार्वजनिक पर्ती जमिन ओगटेर बसेका तर जमिनको स्वामित्व नभएका अव्यवस्थित बसोबासी अनि सुकुम्बासी, संविधानको व्यवस्था अनुरूप भूमिहीन दलित परिवारलाई आवासका लागि र ओगटेको जमिनको हकमा कृषिका लागि एक पटक जमिन वितरण गर्ने विषय मात्रै सम्बोधन भए पनि निकै राम्रो हुने थियो ।पहिले नै मोही कायम भएका जमिनमा मोहीलाई उसको हक दिलाउने विषयमा बाहेक भूमिसुधारको विषय नेपाली राजनीतिक डिसकोर्समा अब इतिहासको विषय हो । साम्यवादीहरूको मुख्य मुद्दा भए पनि कतिपय देशमा पुँजीवादीहरूले समेत (नेपालमा त सामन्तले नै) लागू गर्न खोजेको यो कार्यक्रमको अधिग्रो खसिसकेको छ, फेरि गर्भाधानको सम्भावना छैन ।राज्यको भूमि नीतिले किसानलाई सहयोग गरिरहेको छ कि झन् पीडित बनाइरहेको छ ?किसानलाई सहयोग गर्ने भूमि नीति छ जस्तोचाहिँ मलाई लाग्दैन, भएका नीतिले पनि काम गरेको छैन । अहिलेसम्मको भूमि नीति भूमिवालाहरूलाई सहयोग गर्ने खालको मात्र छ । त्यो ठूलो आकारमा खेती गर्न चाहने पुँजीपतिको पक्षमा पनि छैन ।राज्यले के गर्‍यो भने कोही पनि भूमिहीन नरहने अवस्था सिर्जना हुन सक्छ ?सबैलाई भूमिपति बनाउने या कसैलाई पनि भूमिहीन नराख्ने विषय अहिलेको उत्पादन पद्धतिसँग मेल खाँदैन । किसानलाई जोतभोग गर्न जमिन दिने, मोहीका रूपमा भोग गरिरहेको या हाल जोतभोग गरिरहेको जमिन किसानका नाममा गरिदिने र सहरीया सुकुम्बासीलाई आवासको व्यवस्था गर्ने विषयमा मात्रै अब राज्यले जोड दिनुपर्छ । बाँकी काम समुदाय र बजारलाई छाड्नुपर्छ ।"
उज्यालो-अँध्यारो कोलाज,"काठमाडौँ — टिन र रातको झिनो मिलन–काल हो, साँझ । साँझको चित्र न दिनजस्तो उज्यालो हुन्छ, न त रातजस्तो अँध्यारो । यसको रङ अर्धउज्यालो, अर्धअँध्यारो अर्थात् धमिलो–धमिलो हुन्छ । घाम डुब्नु दुई घडी, एक मुहूर्त (४८ मिनेट) अघिदेखि अस्ताउन्जेलको यो अल्पावधिलाई कतिपयले नाडीका भुत्ला हल्का देखिन्जेलको समयका रूपमा पनि अर्थ्याएका छन् ।साँझको सेरोफेरो औधी मनोरम हुन्छ । यतिबेला गाउँको गल्लीमा गाईबस्तु धूलो उडाउँदै गोठमा फर्किन्छन् । घरमा आमाहरू बत्ती बाल्ने तरखरमा हुन्छन् । यही साँझको स्वागतमा कवि हेमप्रभासले सिंगै कवितासंग्रह ल्याए, ‘साँझमा सेल्फी’ । समयको यही अनौठो कालखण्डको छाया–छविलाई उनले कविताको चुली बनाएका छन् ।यो साँझको मात्रै नभएर कविकै स्वचित्र अर्थात् सेल्फ पोर्टेट पनि हो । कविले आफ्नो छायाचित्र आफैंले उतारेका छन् । आफ्नै प्रतिच्छाया आधा उज्यालो र आधा अँध्यारो देखेका छन्, साँझजस्तै । अझ भनौं, कविले साँझको भव्य विम्बमार्फत साँझ, जीवन र कवितालाई एकाकार गरेका छन् । हाम्रो जीवन पनि न पूरै उज्यालोमा बाँचेको छ, न त पूरै अँध्यारोमा । जीवन उज्यालो र अँध्यारोको कोलाज जस्तो छ ।प्रस्तुत कवितासंग्रहको केन्द्रीय कथ्य साँझ छ । तर, यसमा कुनै विशिष्ट घटना वा सिलसिला छैनन् । आम मानिसको आँखामा झिनामसिना देखिने कुरालाई नै कविले काव्यिक कडीका रूपमा बलियोसँग उभ्याएका छन् । फुटकर रूपमा नछापीकन एकैचोटि पुस्तकाकार मालामा आएका यी साँझ–कवितामार्फत कवि हेभप्रभासले कविताको फराकिलो क्षितिज मात्रै देखाएका छैनन्, आफूलाई नेपाली कविताको नवीन मुकाममा पुर्‍याएका छन् ।‘साँझमा सेल्फी’ पाँच खण्डमा छ– साँझको रङ, साँझको स्वरूप, साँझको रेखा, साँझको आकार र साँझको स्पेस । भनौं, अलिकति रंग, स्वरूप, रेखा, आकार र स्पेसको साँझको सुन्दर संयोजन गरेका छन् । प्रत्येक खण्डमा १५–१५ थान कविता समेटिएका छन् । साँझका यी खण्ड जीवनकै प्रतिध्वनि हुन् । कवि साँझको एउटा बिन्दुमा उभिएर रंग आविष्कार गर्छन्, त्यसलाई विशिष्ट स्वरूप दिन्छन् । विभिन्न बांगाटिंगा रेखाहरू कोर्छन् र त्यसलाई आकार दिन्छन् अनि एउटा स्पेसको परिकल्पना गर्छन् । सेल्फी त्यसकै समष्टि हो ।प्रस्तुत संग्रहबाट के पुष्टि हुन्छ भने कवितामा मीतभाषा हुने रहेछ– हृदयको, सपनाको वा आत्माको । कविको अभ्यन्तर नै कविता भएर बोल्दो रहेछ । संसारकै सबैभन्दा नरम र तरल विधा रहेछ, कविता । सुस्तरी–सुस्तरी भन्न सकिने कुरा रहेछ कविता । बहिर्मुखीभन्दा अन्तर्मुखी कुरा रहेछ कविता । हामीले अहिलेसम्म कविता कथ्नै जानेका रहेनछौं । कुनै सूचना वा खबर दिने माध्यम मात्रै ठानेका रहेछौं । कविता गर्जन होइन, कविता स्पन्दन पो रहेछ । कोमलता नै कविताको पदचिह्न रहेछ ।परिवेश चाहे उज्यालो होस्, चाहे अँध्यारो, त्यसमा चिच्याउनु जरुरी रहेनछ । कोलाहलमा केही कर्कश थप्नु मात्रै कविता होइन रहेछ । प्रत्येक पंक्तिमा कवि हेमप्रभास कवितामा नदीले जस्तै सुस्तरी बोल्छन् । बतासको मन्द लहरमा फूलका पत्रहरू जसरी ठोक्किन्छन् र सौम्य धुन सिर्जना गर्छन् । हिमालजस्तै बिस्तारै–बिस्तारै पग्लिन्छन् र चराहरूझैं बिस्तारै–बिस्तारै चिरबिर गर्छन् । कविको कामना छ– म बिस्तारै बोलिरहन सकूँ ।यी कवि एकान्तमा सौन्दर्य देख्छन् । छायासित बातचित गर्छन् । पसिनामा अत्तर भेट्छन् । मान्छेको मन पत्थर हुन सक्दैन भनेर जिकिर गर्छन् । कविको उज्ज्वल निवेदन छ– मान्छे बन्न सकूँ । कलिला बालकको हातमा बन्दुक देखेर कवि विस्मित छन् । उनलाई चिन्ता छ– बन्दुक बोकेको बालकले पातहरूको सुसेली र डोकाहरूको पसिना, नदीहरूको गीत र मान्छेहरूको मन कसरी चिन्ला ?कवि अधिकतम मानवीयताको पक्षमा छन् । प्रेम र प्रकृतिको मधुर गायन गरेका छन्, युद्धको कुरूपता र बीभत्सता देखाएका छन् । यिनी हुंकार कदापि गर्दैनन्, हृदयमा झंकार मात्र दिन्छन् । कवि कविताजस्तै छन् । कविता पनि कविजस्तै । तसर्थ उनका कवितामा कविता मात्रै मगमाएको छ । कवि रमेश क्षितिजले प्रशस्ति लेखेका छन् ः (हेमका कविता) चर्को स्वरमा बाझेको जस्तो होइन बरु युगल जोडीले प्रेमालाप गरेजस्तो छ । मनपर्ने मानिसले कानेखुसी गरेजस्तो छ ।कवितामा प्रयुक्त साँझ, रात, बिहान आदि समयका अनेक रङ हुन् । गाउँ, पहाड र सहर पनि यही भूगोलका हुन् । उनका विम्बहरू प्राकृतिक छन् । नेपालभित्र पनि हुने त्यही हो, नेपालबाहिर पनि हुने त्यही हो । उनका कविताको मेनुमा राष्ट्रिय जीवनका उथलपुथल नभएका होइनन्, तर कति शालीन र सौम्य प्रस्तुति छ भने तिनले भतभती पोल्दैनन्, बरु समयको घाउमा शीतल मलम लगाउँछन् मात्रै ।हेमप्रभास कविताको नाममा समयको फगत रिपोर्टिङ गर्दैनन्, परिपक्व काव्यविन्यास गर्छन् । उनको उक्ति वैचित्र्यबाट पाठकको हृदयमा एक प्रकारको कम्पन पैदा हुन्छ । ‘साँझमा सेल्फी’ स्वचित्र मात्रै होइन, यो स्वप्रेम, स्ववार्ता वा स्वसंवाद पनि हो । उनको काव्यशैली सहज छ । विम्बावलीमा बेग्लै चमक छ । कथ्य एउटै भए पनि भाव र विम्ब दोहोरिएका छैनन् । तिनमा चित्रमय प्रभाव छ । लगभग पेन्टिङ नै हेरेजस्तो ।हेमप्रभासको कविता भाव र अर्थ विशेष छ । उनी कविता अर्थभन्दा पर छन् । अन्तरालभन्दा पर छन् । पञ्चेन्द्रियको सामर्थ्यभन्दा पनि पर छन् । विरलै कविता संगीत र चित्रको उचाइमा पुग्छन् । तर, उनका कविताको सज्जा त्यो स्तरमा छ । उनका असाधारण विम्बहरू स्थानीय नभएर वैश्विक छन् । यिनले विश्वभाषाको पाहुर बोकेका छन् । त्यसैले यी कविता अनुवाद भएर अन्य भाषामा जाँदा पनि उत्तिकै मगमगाउन सक्छन् । यो उच्चकोटिको काव्यकलाले हेमप्रभासलाई विश्व मञ्चमा चिनाउने प्रशस्त आधार तय गरेको छ ।‘पहाड बोकेर पहाडतिर’ (२०६६), ‘सहर पसेको मान्छे’ (२०७०) र ‘गीतैगीतको गाउँ’ (२०७१) का सर्जक हेमप्रभास सातै वर्षपछि सानदार रूपमा कवितामै फर्किए । उपन्यासको उफानमा उनीजस्ता कवि अल्झिरहने सम्भावना हुँदैनथ्यो पनि । उनी अझ सूक्ष्म, सूत्रात्मक र तीव्रतम काव्यानुभूति अनि समय सञ्चेतना लिएर फर्किनु खुसीको कुरा हो । ‘साँझमा सेल्फी’ पढेपछि निर्धक्क के भन्न सकिन्छ भने, हेमप्रभास कविता मात्रै लेखिरहेका छैनन्, कवितालाई समेत जीवन दिइरहेका छन् ।"
नेपालको पहिलो जितको कथा,"काठमाडौँ — पत्रकार हिमेशको हालै प्रकाशित पुस्तक ‘स्वर्णकथाः नेपाली फुटबलको’ ले फुटबल–वृत्तान्त भन्छ । नेपाली खेलकुदबारे कम पुस्तक लेखिएको छ, ठ्याक्कै नेपाली फुटबलबारे मात्रै लेखिएको त पुस्तकै छैन कि ? यसै पुस्तकको एक अंश :सन् १९५४ को विश्वकप फुटबल । स्विट्जरल्यान्डले विश्वकपको त्यस पाँचौं संस्करण आयोजना गरेको थियो । अब्बल दर्जाको फुटबलका लागि त्यो विश्वकपलाई अहिलेसम्म पनि सम्झिने गरिन्छ । त्यसै विश्वकपबाट जर्मनीले अन्तर्राष्ट्रिय फुटबलमा आफ्नो गहिरो छाप छोड्न सुरु गरेको थियो । पश्चिम जर्मनीले जितेको यो पहिलो विश्वकप हो । विश्वकप इतिहासमा सबैभन्दा राम्रो प्रदर्शनको आँकडा भएको टिममा पर्छ, जर्मनी ।त्यति बेला भने पश्चिम जर्मनी । यो सफलताले पूरा जर्मनीमा नयाँ फुटबल संस्कृतिका जन्म भएको थियो । केही वर्ष अगाडि नेपाल आएका पुराना प्रशिक्षक जोन फिगीले भनेका थिए, ‘जर्मनी त्यसै फुटबलमा बलियो भएको होइन, जर्मनीको रगतमा फुटबल बग्ने गर्छ ।’ त्यो दाबीमा गर्व थियो । अहंकार पनि । नेपाली फुटबललाई आधुनिक ढाँचा दिने जस धेरै अर्थमा यिनै जर्मनहरूलाई जान्छ । नेपाली राष्ट्रिय फुटबलले पाएका धेरै विदेशी प्रशिक्षकमध्ये जर्मनहरूको बाक्लो उपस्थिति छ ।अझ विशेषतः सुरुआती दिनका अधिकांश प्रशिक्षक जर्मन नै । यसैमा एक हुन्, फिगी पनि । उनको जन्म सन् १९४७ मा भएको थियो । पश्चिम जर्मनीले जितेको त्यो विश्वकप हुँदा उनी सात वर्षको छेउछाउमा थिए । उनले सायद राम्रोसँग फुटबल बुझेका पनि थिएनन् । तर, त्यो विश्वकपले ल्याएको तहल्काले फिगी आफैं पनि अछुतो रहेनन् । त्यसयता जर्मनीमा तयार भएको फुटबल संस्कृतिमा उनी हुर्केका हुन् । उनले आखिरमा फुटबललाई आफ्नो जीवन बनाए ।खेलाडीका रूपमा उनको गणना कतै हुन्न । सायद औसतभन्दा धेरै तल थिए । तर, प्रशिक्षक राम्रै निस्के । त्यो भन्दा पनि उनी प्रशिक्षकका पनि प्रशिक्षक भने राम्रा बने । खासमा उनी बायर्न म्युनिकका जबरदस्त समर्थक रहेछन् । बायर्नलाई विश्वकै सबैभन्दा राम्रो क्लब पनि मान्छन् । अचेल फिगी फिफा/एएफसी इन्स्ट्रक्टरका रूपमा काम गर्छन् । विभिन्न देश घुमेर फुटबल प्रशिक्षकलाई प्रशिक्षण दिन्छन् । यो काममा उनलाई महारथ प्राप्त छ, भनिन्छ ।फिफा/एएफसी इन्स्ट्रक्टरका रूपमा उनी धेरै अगाडि नेपाल पनि आए । त्यही भूमिकामा सन् २०१६ को अक्टोबरतिर उनी दोहोर्‍याएर नेपाल आए । त्यति बेला उनले नेपालमा तयार भइरहेको नयाँ पुस्ताका प्रशिक्षकलाई प्रशिक्षण दिए । फिफा एमए एलिट कोर्स नाम दिएको त्यस कार्यक्रममा उनले सुरुमै भनेका थिए, ‘म त्यो प्रशिक्षक हुँ, जसले नेपाली फुटबललाई पहिलो सफलता दिलाएको थियो । सन् १९८४ मा नेपालले दक्षिण एसियाली खेलकुदको फुटबलमा स्वर्ण जित्दा प्रशिक्षक म नै त हुँ ।’उनले यो घोषणा गर्दा उही रवाफिलो जर्मन पारा प्रस्ट देखिन्थ्यो । यस्तो घोषणा गर्दा उनी खुबै मज्जा पनि लिइरहेका थिए । त्यो कार्यक्रममा सहभागी हुनेमा बालगोपाल महर्जनदेखि उपेन्द्रमान सिंह र मृगेन्द्र मिश्र पनि थिए । नेपाली फुटबललाई धेरै सघाउनेमा, वास्तवमै तत्कालीन पश्चिम जर्मनी अगाडि पर्छ । सन् नब्बेतिर उसले नेपालमा एक से एक प्रशिक्षक पठाएको थियो । त्यति बेला पश्चिम जर्मनीबाट आएका प्रशिक्षकसामु अहिलेका विदेशी प्रशिक्षक केही पनि होइन, भन्ने धेरै छन् ।विशेषतः त्यति बेलाका पुराना खेलाडीहरू । यस्तै अब्बल दर्जाका एक प्रशिक्षक हुन्, फिगी । सन् १९५४ को विश्वकप प्रसङ्ग किन भन्दा उनी त्यसलाई सन् १९८४ को त्यो पहिलो नेपाली सफलतासँग जोड्न चाहन्छन् । सन् पचासको दशकको सुरुमा विश्व फुटबलमा हंगेरीको दबदबा थियो । हंगेरीबाट फ्रेन्क पुस्कास जस्ता खेलाडी खेल्थे । पुस्कासलाई विश्व फुटबलले पाएका अहिलेसम्मकै सबैभन्दा राम्रा खेलाडीमा गनिन्छ । त्यति बेला हंगेरी वास्तवमै गज्जबको टिम थियो र उसलाई सम्भावित विजेता मानिएको थियो ।हंगेरीलाई त्यति बेला ‘गोल्डेन टिम’ भनिन्थ्यो । सुरुआती चरणमा हंगेरी पश्चिम जर्मनीकै समूहमा थियो । लिग खेलमा हंगेरीले पश्चिम जर्मनीलाई ८–३ ले हरायो । जर्मनीका लागि यो साह्रै नमज्जाको हार थियो । बासेलमा भएको त्यस खेलमा जर्मन प्रशिक्षक सेप हरबर्गरले आफ्ना सबै पहिलो रोजाइका खेलाडी उतारेका थिएनन् । यो उनको रणनीतिकै एक भाग थियो । हंगेरीले लिग चरणको अर्को खेलमा दक्षिण कोरियालाई ९–० ले हराएको थियो ।त्यसयता हंगेरीले फाइनल पुग्न अगाडि ब्राजिल र उरुग्वेलाई हराएको थियो । यसैले अनुमान गर्न सकिन्छ, हंगेरीको टिम कस्तो थियो भनेर । पश्चिम जर्मनी पनि फाइनल पुग्यो । त्यस अगाडि उसले प्ले अफमा टर्कीलाई हरायो । नकआउट चरणमा भने उसले युगोस्लाभिया र अस्ट्रियालाई पन्छाएको थियो । फाइनलमा जब यी दुई टिम भिड्ने भए, सबैले अनुमान गरे, हंगेरीले फेरि अर्को ठूलो अन्तरको जित निकाल्ने भयो । तर होइन, त्यस्तो भएन् ।फाइनलमा जर्मनी ३–२ ले विजयी रह्यो । हंगेरी मात्र होइन, पूरा विश्वकपका लागि यो स्तब्धपूर्ण नतिजा थियो । तर जर्मन प्रशिक्षक हरबर्गरलाई भने फाइनल नतिजा स्वाभाविक लागेको थियो । उनले पहिलो खेलमा कमजोर टिम उतारेर हंगेरीलाई आफ्नो टिमबारे बुझ्ने अवसर नै दिएनन् । जति बेला जर्मनीले फाइनलमा आफ्नो वास्तविक पहिलो रोजाइको टिम उतारेको थियो, त्यति बेला हंगेरीले त्यस टिमलाई वास्तवमै बुझ्न नै सकेन ।खासमा जर्मनीको यो रणनीतिक सफलता थियो । फिगी भन्छन्, ‘नेपालले सन् १९८४ मा फुटबलतर्फ स्वर्ण जित्दा हाम्रो रणनीति पनि उस्तै थियो । मैले त्यही विश्वकपबाट प्रेरणा लिएर नेपाली टिमलाई उतारेको थिएँ र त्यस्तै सफलता पनि प्राप्त गरें ।’ त्यति बेला फुटबलमा चार देशको मात्र सहभागिता रहने भएपछि प्रतिस्पर्धा राउन्ड रोबिन लिगका आधारमा चल्ने भयो । सहभागी टिमका आधारमा नेपाल र बंगलादेशबीच नै प्रतिस्पर्धा चल्ने तय थियो ।सेप्टेम्बर १८ मा भएको पहिलो खेलमा नेपालले माल्दिभ्सलाई ४–० ले हराएर राम्रो सुरुआत लिन सफल रह्यो । त्यही दिन बंगलादेशले पनि भुटानलाई सजिलै २–० ले हरायो । त्यसको भोलिपल्ट नै बंगलादेशले पनि माल्दिभ्सलाई समान ५–० ले हरायो । नेपालले भनेआफ्नो दोस्रो खेलमा भुटानलाई ५–० ले पन्छायो । लगातारको जितले नेपाल र बंगलादेशले स्वर्णका लागि खेल्ने तय भयो । नेपाल र बंगलादेशबीचको लिगको अन्तिम खेलको नतिजा भने फुटबल समर्थकका लागि अनपेक्षित रह्यो ।नेपाल त्यस खेलमा ५–० ले पराजित रह्यो । यो हारलाई लिएर त्यति बेला काठमाडौंमा ठूलो तहल्का मच्चिएको थियो । एन्फा अध्यक्ष रहेका कमल थापालाई पनि यो हार पचेन । यसलाई लिएर उनले प्रशिक्षक फिगीसँग झगडा नै गर्न खोजेका थिए । पछि काठमाडौं आएका बेला यो घटनालाई लिएर उनी आफैं दंग देखिन्थे । उनी भन्थे, ‘बिचरा अध्यक्षले मेरो रणनीतिबारे बुझ्नै सकेनन् ।’ तर प्रतियोगितामा यस नतिजाले केही पनि फरक पारेन ।फाइनल नेपाल तथा बंगलादेशबीच नै हुने तय भयो । खालि कति भने लिग चरणको समाप्तिमा बंगलादेश अंक तालिकाको शीर्ष स्थानमा रह्यो । त्यति बेला एक जितको दुई अंक थियो । बंगलादेशको छ अंक रह्यो । नेपाल चार अंकमै सीमित रह्यो । फाइनल सेप्टेम्बर ९ को त्यो ऐतिहासिक दिनमा भएको थियो । दशरथ रंगशालामा त्यो फाइनल हेर्न कीर्तिमान ३० हजार दर्शक उपस्थित थिए । टिममा डिफेन्सको जिम्मा राजुकाजी शाक्यले पाए ।यसरी नेपाली राष्ट्रिय टिमबाट उनले डेब्युको अवसर पाए । नेपालले पाँचौं मिनेटमा अग्रता लिएको थियो र त्यो बंगलादेशको आत्मघाती गोल थियो । अहमदले बंगलादेशका लागि ३५ औं मिनेटमा बराबरी गोल फर्काए । पहिलो हाफको समाप्तिमा खेल १–१ को रोमाञ्चक बराबरीमा थियो । दोस्रो हाफ सुरु भयएता नेपालले दुई मिनेटको अन्तरमा दुई गोल गरेको थियो र यसले खेल नेपालको पक्षमा मोडिएको थियो । वाईबी घलेले ५१ र सुरेश पन्थीले ५३ औं मिनेटमा गोल गरे ।घलेले नै ६८ औं मिनेटमा आफ्नो दोस्रो तथा टिमको चौथो गोल पनि थपे । यस्तोमा नेपालको जित निश्चित देखिएको थियो । अहमदले ८५ औं मिनेटमा फेरि एक गोल फर्काए । यस्तो फाइनलको नतिजा नेपालको पक्षमा ४–२ रह्यो । नेपालले दक्षिण एसियाली खेलकुदको त्यस संस्करणमा जितेको यो चौथो स्वर्ण पनि थियो । उनी थप्छन्, ‘बंगलादेश नै हाम्रो मुख्य प्रतिद्वन्द्वी थियो । बंगलादेशी खेलाडी भने शारीरिक रूपमा बलिया थिए । अग्ला पनि थिए ।’‘मैले काठमाडौं आएयता बंगलादेशी टिमको खेल हेरेको थिएँ,’ उनी भन्छन् । बंगलादेशविरुद्धको खेल अगाडि नै नेपाल फाइनल पुगिसकेको हुनाले उनले त्यस्तो रणनीति तयार पारे, जसले बंगलादेशी खेलाडी अचम्ममा परुन् । बंगलादेशविरुद्धको अन्तिम लिग खेलमा उनले आफ्ना प्रमुख खेलाडीलाई आराम दिए र रिजर्भ टिम उतारे । त्यो खेल जितेर बंगलादेशी खेलाडी घमण्डी बने । उनीहरूले फाइनललाई हल्का रूपमा लिन सुरु गरे । ठीक यही बेला फिगीले बिछ्याएको जालमा बंगलादेशी टिम फस्यो ।"
मोबाइलमा मग्न मान्छे,"काठमाडौँ — चीनमा जे काम पनि अनलाइनमार्फत वा मोबाइलबाटै हुने ! कतिपय ठाउँमा नगद कारोबार नै नचल्ने रहेछ । क्यूआर कारोबार भर्खर फस्टाउँदै गएको ठाउँका हामीजस्ता पर्यटकलाई चीनको ‘क्यासलेस’, ‘फेसलेस’, ‘पेपरलेस’ सेवा खुब नौलो लाग्ने !प्रविधि र एआई उत्पादनका लागि विख्यात चिनियाँ समाजले तिनै उत्पादनलाई सर्वसाधारणको जीवनस्तर उकास्ने र दैनिक जीवनलाई प्रविधिमैत्री बनाउने काममा भरपूर प्रयोग गरेको प्रस्ट देख्न सकिने रहेछ ।करिब १.४११ अर्ब जनसंख्या रहेको चीनमा मोबाइल इन्टरनेट प्रयोगकर्ताको संख्या १.१ अर्ब अर्थात् ९९.७ प्रतिशत छ । सन् २०१९ मै चीनमा मोबाइल डेटाको पछिल्लो जेनेरेसन ‘फाइभ जी’ सेवा सुरु गरिएकोमा सन् २०२५ को अन्त्यसम्म १ अर्बभन्दा बढीले यो सेवा लिने प्रक्षेपण गरिएको छ । चीन अहिले फाइभ जी–एड्भान्स्ड (फाइभ जी–ए) नेटवर्क विस्तारमा लागिपरेको छ ।चीन विश्वकै ठूलो एप मार्केट हो । त्यहाँ सन् २०२४ मा एप डाउनलोड्स संख्या ११३ अर्ब पुगेको थियो । सबैभन्दा धेरै विच्याट सुपरएप डाउनलोड हुनेमा डिजिटल पेमेन्टका लागि अलिपे लोकप्रिय छ । तेस्रो सबैभन्दा धेरै डाउनलोड हुने एपमा टिकटकको चिनियाँ भर्सन ‘दउइन’ रहेको छ भने टिकटक स्वयं चाहिँ चीनमा प्रतिबन्धित छ । नेपालमा टिकटक बनाउनेहरूजस्तै चीनमा दउइन भिडियो बनाउनेहरू जहीँ–तहीँ नाचिरहेका, स्क्रिनसामु बोलिरहेका देखिन्छन् । नानी–बाबुदेखि वृद्ध बा–आमा दउइनमा मग्न हुने गरेका छन् ।अंग्रेजी वा अन्य भाषा बोल्न खासै नरुचाउने चिनियाँ समाजले आफ्ना कथा भन्न, अनुवाद गर्न, अत्यधिक चाप रहने सार्वजनिक यातायात र आन्तरिक पर्यटकको व्यवस्थापन गर्न, सांस्कृतिक सम्पदालाई दुरुस्त राख्ने लगायतका काममा मोबाइल र डिजिटल प्रविधिको प्रशस्तै प्रयोग गरेको छ । आफ्नो स्थानीय प्रविधि र उत्पादनमा गर्व गर्ने उनीहरू विदेशबाट आयात गरिएका एप्पल लगायतका उत्पादन प्रयोग गरे पनि घरेलु कम्पनीका डिभाइस र प्रविधिलाई सगौरव पर्यटक र साथीभाइसँग ‘इन्डोर्स’ गर्ने रहेछन् ।चिनियाँ मोडल नबुझी चीन जाने पर्यटकलाई भने त्यहाँको इन्टरनेटमा जोडिन महाभारतै हुने ! एप्पलमा त केही सहज रहेछ, अलि पुरानो मोडलका एन्ड्रोइड फोन बोक्नेलाई इन्टरनेट चलाउन लगभग असम्भव देखियो । गुगल, गुगल प्लेस्टोर र गुगलका प्रोडक्ट प्रतिबन्धित भएकाले वाइफाई जोडिए पनि चलाउन मिल्ने एप र ब्राउजर हुँदैनन् । जुन पायो त्यही भीपीएन पनि चल्दैन । 'डिजिटल डिटक्स' चाहनेलाई गज्जबै होला ।चिनियाँ कम्पनी हुवावेले आफ्नै एप मार्केटप्लेस ‘एप ग्यालरी’ बनाएको छ । यो चीनमा लोकप्रिय हुने नै भयो । एआई र सेमिकन्डक्टर चिपजस्ता उत्पादनमा पश्चिमा समाजलाई नै चुनौती दिन कम्मर कसेको चीनले स्मार्टफोनको हार्डवेयर र सफ्टवेयर दुवै क्षेत्रमा गरेको लोभलाग्दो प्रगति चीन घुम्दा झनै प्रस्ट देख्न पाइने रहेछ । सन् २०२४ मा झन्डै ५ करोड फोन बेचेको भिभो, साढे चार करोड आसपास फोन बेचेका हुवावे, अप्पो, अनरजस्ता कम्पनीले विश्वव्यापी रूपमै एप्पलको बजार खुम्च्याउँदै लगेका छन् ।जे होस्, डिजिटल गभर्नेन्सका नाममा अनलाइनबाट फर्म प्रिन्ट गरेर झ्याल–झ्यालमा लाइन बस्नुपर्ने, एउटै कार्यालयले इस्यु गरेका कागजात सोही कार्यालयको अर्को विभागले रूजु गर्नुपर्ने, ल्याप्चे लगाउँदै हिँड्नुपर्ने, चाहिएका बेला सर्भर कहिल्यै नचल्ने र अलिकति प्रयासमा घरैबाट गर्न सकिने कामका लागि ४ वटा ढोकामा नमस्ते गर्नुपर्ने समाजबाट गएको मलाई डिजिटल प्रविधि त यस्तो पो रहेछ भन्ने अनुभूति चिनियाँ समाजले एक हप्ताको बसाइमा गरायो ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
गोर्खा कप ‘ड्रिम टिम’ को पोल्टामा,"लन्डन — बेलायतको अल्डरसटस्थित क्वीन्स एभिन्यू स्पोर्ट्स फिल्डमा आयोजित गोर्खा कपको २३औँ संस्करणमा ‘ड्रिम टिम’ च्याम्पियन बनेको छ।नेपाली समयअनुसार आइतबार मध्यरात सम्पन्न प्रतियोगिताअन्तर्गत फाइनल खेलपछिको टाइब्रेकरमा मेनतर्फ ड्रिम टिमले गुरुजी इलियट टिमलाई ४–२ गोलले पराजित गरेको हो।निर्धारित समयमा १–१ गोलको बराबरीपछि थप समय खेलाइएको थियो। थप समयमा गोल हुन नसकेपछि खेल टाइब्रेकरमा पुगेको हो। पेनाल्टीमा चम्किएको नेपाल ड्रिम टिमले गोर्खा कपअन्तर्गत मेन टिमको उपाधिसँगै ३ हजार पाउन्ड, ट्रफी र प्रमाणपत्र प्राप्त गरेको छ। रनरअप गुरुजी इलियट टिमले १ हजार ८ सय पाउन्ड, ट्रफी र प्रमाणपत्र प्राप्त गरेको छ।मेन टिमतर्फ बेस्ट म्यानेजर नेपाल ड्रिम टिमका शक्थिम चेम्जोङ घोषित भए। बेस्ट प्लेयरको उपाधि नेपाल ड्रिमकै ईश्वर गुरुङले प्राप्त गरे। सर्वाधिक गोलकर्ताको उपाधि गुरुजी इलियटका रोबेल नाल्बोले पाएका हुन्।भेट्रानतर्फ हिमालयन एफसी विजेता बन्दै नगद १ हजार ५ सय पाउन्ड, ट्रफी र प्रमाणपत्र प्राप्त गर्न सफल भयो। रनरअप इन्टेक २००० ले १ हजार पाउन्ड, ट्रफी र प्रमाणपत्र प्राप्त गर्‍यो। फाइनलमा ४–० गोलको फराकिलो अन्तरले हिमालयन एफसी भेट्रान विजेता बनेको हो।भेट्रानतर्फ बेस्ट म्यानेजर हिमालयन एफसीका कुमार थापा बने। सर्वाधिक गोलकर्ता हिमालयन एफसीकै डा. सन्दीप गुरुङ भए। बेस्ट प्लेयरको उपाधि हिमालयन एफसीका खुम गुरुङले प्राप्त गरे।महिला तर्फ रन्डर बोल्ट्स एफसी तामाङ समाज युकेलाई ३–० गोलको फराकिलो अन्तरले पराजित गर्दै विजेता बन्यो। रन्डर बोल्ट्सले ६ सय पाउन्ड, ट्रफी र प्रमाणपत्र प्राप्त गर्‍यो। उपविजेता तामाङ समाजले ४ सय पाउन्ड, ट्रफी र प्रमाणपत्र प्राप्त गरेको छ। महिलातर्फ बेस्ट प्लेयरको उपाधि गरिमा राईले प्राप्त गरिन्।यस वर्ष गोर्खा कपमा मेनतर्फ ३२, भेट्रानतर्फ १६ र महिलातर्फ २ टिम गरी ५० टिम सहभागी भएका थिए। ‘फुटबल लिजेन्ड अफ गोर्खा कप’ को उपाधि लोकप्रसाद चेम्जोङ धनकुटेलाई प्रदान गरिएको छ। आयोजक तमू धींले पहिलोपटक यो उपाधि प्रदान गरेको जनाएको छ।विजेता र उपविजेतालाई तमू धीं यूकेका अध्यक्ष जुमकाजी गुरुङ, बेलायतका लागि नेपाली राजदूत चन्द्रकुमार घिमिरे, रसमोर बरो काउन्सिलका मेयर क्यालोन स्टिवर्ट, सो क्षेत्रका सांसद एलेक्स बेकर, फुटबलर सावित्रा भण्डारी र प्रायोजकहरूद्वारा पुरस्कार वितरण गरिएको थियो।"
साउदीको निर्माण क्षेत्रमा १ लाख ३३ हजार कम्पनी सक्रिय,"काठमाडौँ — साउदी अरबको निर्माण क्षेत्रमा १ लाख ३३ वटा रोजगारदाता कम्पनी मार्फत १६ लाख आप्रवासी श्रमिक काम गरिरहेको साउदी सरकारले जनाएको छ । त्यसमा नेपाली श्रमिकको हिस्सा भने खुलाइएको छैन ।साउदीमा जारी ‘विश्व आयोजना व्यवस्थापन मञ्च (जीपीएमएफ)मा सम्बोधन गर्दै साउदीका नगरपालिकामन्त्री माजिद अल–हज्जलले साउदीको एकीकृत सहरी विकासलाई सहयोग गर्न १ लाख ३३ वटा कम्पनीले काम गरिरहेको वताए ।उनले निर्माण क्षेत्रमा आबद्ध भएका १६ लाख श्रमिकले साउदी सरकारको २०३० को योजनालाई कार्यान्वयन गर्न मद्दत पुगिरहेको बताए । ‘साउदीको आर्थिक, सामाजिक र विकासलाई अगाडि बढाउन हामीले एउटा मार्गचित्र बनाएका छौं । त्यसलाई सहयोग पुगिरहेको छ,’ उनले भने ।"
न्यूयोर्कको सडकमा घन्कियो पञ्चेबाजा,"अमेरिका — आइतबार अमेरिकाको व्यस्त सहर न्यूयोर्कको मुख्य क्षेत्र म्यानहाटन पञ्चेबाजाले गुञ्जायमान बन्यो । नेपालको परम्परा, भेषभूषा र संस्कृति चिनाउन म्यानहाटनको सडकमा घन्किएको पञ्चेबाजासँगै गुञ्जिएको राष्ट्रिय गानले सबैको ध्यान खिचेको थियो ।ढाका टोपी, दौरा सुरुवाल र गुन्यु चोलीमा सजिएका सयौँ नेपालीले नेपाल मात्र चिनाएनन् नेपालको संस्कृति र परम्परालाई विश्वकै विकसित सहरमा प्रस्तुतसमेत गरेका थिए । सन् २०१६ देखि न्यूयोर्कमा मनाइँदै आएको नेपाल डे परेड अन्तर्गत यस वर्ष यस्तो प्रस्तुति गरिएको थियो ।न्यूयोर्कमा रहेका नेपाली जनसमुदायले पञ्चेबाजासँगै, भजन, देउडा, सोरठी, मैथिली, शेर्पा र तामाङ सेलो गुञ्जयमान भएको थियो । परेडमा नेपाली आबद्ध करिब १२ वटा संघसंस्थाका ब्यानरसहित सयौँ नेपाली र नेपाली अमेरिकीहरुको उपस्थिति रहेको थियो ।गैरआवासीय नेपाली संघ, अमेरिका न्यूयोर्क च्याप्टरको मूल आयोजना र स्थानीय नेपाली संघ संस्थाको सहकार्यमा नेपाल डे परेड आयोजना गरिएको हो । प्रत्येक वर्ष नेपालको गणतन्त्र दिवसको अवसरमा नेपाल डे परेड मनाइने गरिएको नेपाल सरकारका न्यूयोर्क पयर्टन प्रवर्द्धक गोकुल श्रेष्ठले बताए ।‘हामीले नेपालीको पहिचान, संस्कृति, पराम्परासँगै अमेरिकामाझ नेपाल चिनाउने उद्देश्यले नेपाल डे परेड मनाउँदै आएका छौं’, उनले भने, ‘हाम्रो लागि यो एक मुख्य पर्व हो, हाम्रो शान हो ।’ श्रेष्ठले न्यूयोर्क विश्वभरका पर्यटक आउने सहर भएकोले यहाँ गरिएको प्रस्तुतिले विश्वका विकसित मुलुकका पर्यटकको नजरमा पर्ने दाबीसमेत गरे । नेपालको विविध कला, संस्कृति र परम्परा झल्किने गरी गरिएको साङ्गीतिक प्रस्तुतिले म्यानहाटन सहरलाई नेपालमय बनाएको उनले बताए ।नेपाली पोसाक, झन्डा र ब्यानरसहित नाचगान र बाजा बजाउँदै सहर परिक्रमा गरी आयोजना गरिएको सभामा न्यूयोर्क, न्यूजर्सी र कनेक्टिकटबाट उपस्थित भएका नेपालीहरूले देश प्रेम झल्किने गरी आफ्नो एकता र राष्ट्रिय भाव प्रकट गरेका थिए ।न्यूयोर्क सहरका मेयर एरिक एडम्स र सिनेटर चक सुमरले उद्घाटन गरेको परेडमा स्थानीय जनप्रतिनिधिहरूको उपस्थिति रहेको थियो । परेडको उद्घाटन गर्दै मेयर एडम्सले न्यूयोर्कमा नेपालीले आफ्नो संस्कृतिसँगै आफ्नो उपस्थितिलाई समेत दरिलो बनाएको बताए । परेडमा नेपालको पर्यटकीय गन्तव्यसहित, सगरमाथा, लुम्बिनी, जनकपुर एवं पशुपतिनाथको ब्यानर प्रदर्शन गरिएको थियो । स्थानीय एवं पर्यटकहरूले निकै चासो साथ नियालेको परेडमा हरेक कोणबाट जीवनको अनुभव बटुल्न नेपाल भ्रमण गर्नु पर्ने सन्देश पनि दिइएको थियो ।एनआरएनए न्यूयोर्क च्याप्टरका अध्यक्ष छिरिङ शेर्पाको अध्यक्षता भएको परेडमा मनिता गुरुङले संयोजक भूमिका निर्वाह गरेकी थिइन् । परेडका लागि नेपाली महावाणिज्य दूतावास न्यूयोर्कले सहकार्य गरेको थियो ।"
कान्तिपुरकर्मी गुरुङलाई तमुधीं यूकेको सम्मान,"लन्डन — तमू धीं यूकेले बेलायतमा कान्तिपुर लमजुङ संवाददाता आश गुरुङलाई सम्मान गरेको छ । मिचेटस्थित तमुधीं भवनमा शनिबार आयोजित एक कार्यक्रममा गुरुङलाई सम्मान गरेको हो ।तमुधीं यूकेका अध्यक्ष जुमकाजी गुरुङ, वरिष्ठ उपाध्यक्ष परशु गुरुङ, आमा समूह अध्यक्ष कमलादेवी गुरुङले क्रेगी (फेटा) बाँधिदिनुका साथै खादा लगाएर सम्मानपत्र प्रदान गरेका थिए । गुरुङ समुदायको भाषा, संस्कार र संस्कृतिको संरक्षण र संवर्द्धनमा योगदान पुर्‍याएको भन्दै संवाददाता गुरुङलाई सम्मान गरेको तमुधीं यूकेका महासचिव डा. विशाल गुरुङले बताए ।यस्तै, लमजुङ सदरमुकाम बेंसीसहरस्थित भूपू सैनिक आवासीय माविका प्रिन्सीपल विनोद गुरुङ, नेपालबाट बेलायत पुगेका कलाकारहरु शितल गुरुङ, विमला गुरुङ, विमल परियार, तिलकबहादुर गुरुङलगायतलाई पनि सम्मान गरिएको थियो ।तमुधीं यूकेले आयोजना गरेको सम्मान कार्यक्रममा संस्थाका ट्रष्टिजहरु,संस्थापक अध्यक्ष, पूर्वअध्यक्षहरु, सल्लाहकारहरु, संस्थालाई विभिन्न समय योगदान गर्ने व्यक्तिहरुलाई समेत सम्मान गरिएको उपाध्यक्ष दिलमाया गुरुङले बताइन् ।"
अस्ट्रेलियाको एडिलेडस्थित नेपाली विद्यालयले मनायो दशौं वार्षिकोत्सव,"अस्ट्रेलिया — अस्ट्रेलियास्थित एडिलेड नेपाली विद्यालयले संसद भवनमा आयोजित विशेष समारोहमार्फत आफ्नो दशौं वार्षिकोत्सव मनाएको छ ।कार्यक्रममा दक्षिण अस्ट्रेलिया सरकारकी बहुसांस्कृतिक तथा पर्यटनमन्त्री जो बेटिसनले अस्ट्रेलियास्थित नेपाली समुदाय शिक्षित एवं जागरुक भएको भन्दै प्रशंसा गरिन् । आत्मविश्वासी युवालाई आकार दिन भाषा र संस्कृतिले महत्त्वपूर्ण भूमिका खेल्ने बताउँदै उनले एडिलेड नेपाली विद्यालयका विद्यार्थीले भविष्यका लागि बलियो जग निर्माण गर्दै आफ्नो सम्पदालाई गर्वका साथ अँगालेको बताइन् ।समर्पित शिक्षक, स्वयंसेवक, अभिभावक र समुदायका सदस्यको निरन्तरको समर्पणले भाषा र संस्कृतिको क्षेत्रमा उदाहरणीय कार्य भएको बेटिसनको भनाइ छ । त्यस अवसरमा उनले विद्यालयद्वारा प्रकाशित अभ्यास पुस्तिकाको समेत अनावरण गरिन् ।दक्षिण अस्ट्रेलिया सरकारको बहुसांस्कृतिक आयोगकी सदस्य मञ्जु खड्काले विद्यालयको प्रगति प्रति खुशी व्यक्त गरिन् । कार्यक्रममा विद्यालयका विद्यार्थी, स्वयंसेवक शिक्षकसँगै दक्षिण अस्ट्रेलिया सरकारको गृह मामिला विभाग तथा बहुभाषिक विद्यालयका प्रतिनिधि लगायतको उपस्थिति थियो ।अस्ट्रेलियाली सरकारको आर्थिक सहयोगमा संचालित नेपाली भाषा विद्यालयमा विभिन्न नेपाली चाडपर्व, नेपाली रहनसहन साथै नेपाली राष्ट्रिय विभूतिको बारेमा पनि अध्यापन हुँदै आएको छ । नेपाली भाषा तथा साहित्य प्रतिको मोह र आफ्ना सन्ततिलाई नेपाली भाषा संस्कृति हस्तान्तरण गर्दै जाने उद्देश्यले २१ जना बाट सन् २०१५ मा सुरू भएको विद्यालयमा हाल १ सय ५० जना विद्यार्थी अध्ययनरत छन् ।पछिल्लो समय नेपाली भाषा संस्कृतिको प्रवर्द्धन र दोश्रो पुस्तामा यसको हस्तान्तरण प्रवासी नेपालीका लागि चुनौती नै बन्दै गएको छ । जसका कारण नेपाली समुदायको बाक्लो उपस्थिति रहेका अस्ट्रेलियाका सबै राज्य तथा क्षेत्रमा नेपाली भाषाको अध्ययन, अध्यापनको क्रम बढ्दो छ ।"
कतारमा नेपालीको कम्पनीले पायो प्रतिष्ठित अवार्ड,"कतार — कतारमा एक नेपालीले सञ्चालन गरेको कम्पनीले प्रतिष्ठित अवार्ड प्राप्त गरेको छ । महोत्तरीकी यासमिन नाजको कम्पनी क्युएसटी ट्रेनिङ एन्ड कन्सलटेन्सीले 'कतार सीएसआर अवार्ड-२०२५' अवार्ड पाएको हो ।राजधानी दोहामा बुधबार साँझ आयोजित सीएसआर समिटका अवसरमा सीएसआर प्रमुख सैफ अलि अलहजरीको हातबाट यासमिनले अवार्ड ग्रहण गरिन् । कतारका प्रधानमन्त्री तथा विदेशमन्त्री मोहम्मद बिन अब्दुलरहमान बिन जासिम अल थानीको संरक्षणमा कतार विश्वविद्यालयलगायतले यो पुरस्कार वितरण गर्छ ।सीएसआर अवार्ड कतारको सामाजिक क्षेत्रमा योगदान पुर्‍याउने कम्पनी तथा संस्थाहरूलाई प्रदान गरिन्छ । योसँगै यासमिनको कम्पनी सीएसआर अवार्ड प्राप्त गर्ने पहिलो नेपाली स्वामित्वको संस्था बनेको छ ।यासमिनको कम्पनीले कतारमा रहेका नेपालसहित भारत, फिलिपिन्स, श्रीलंका, अफ्रिकालगायतका देशका विभिन्न क्षेत्रमा कार्यरत कामदारलाई सशुल्क तथा नि:शुल्क रूपमा सिपमूलक र वृत्ति विकासका लागि तामिल प्रदान गर्ने काम गर्दै आएको छ । यो अवार्ड आफ्नो कम्पनीको मात्र नभई नेपालकै लागि गर्वको विषय भएको यासमिन बताउँछिन् । 'हामीलाई विदेशमा हेर्ने दृष्टिकोण फरक छ तर यसले हामी पनि अब्बल, सक्षम अनि सबै कुराको हकदार हौं भन्ने कुराको सन्देश दिएको छ, यो नेपालकै लागि गर्वको विषय लाग्छ ।'"
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
विद्यालयमा मारवाडी युवा मञ्चको सहयोग,"जनकपुर — मारवाडी युवा मञ्च जनकपुरले गरिब, निम्नवर्ग तथा विपन्न विद्यार्थी अध्ययनरत धनुषाको एक विद्यालयमा बुधबार शैक्षिक र खेलकुद सामग्री वितरण गरेको छ ।मुखियापटी मुसर्निय गाउँपलिकको खतवैयास्थित विद्यालयमा अध्यनरत २५ जना विद्यार्थीलाई झोला, कापी, पेन्सिल लगायतका सामग्री वितरण गरिएको छ ।मारवाडी मञ्चका अध्यक्ष राहुल सिंघानियाका अनुसार विद्यार्थीलाई खेलकुद सामग्रीमा फुटबल, क्यारम बोर्ड, लुडो र ब्याडमिन्टनसमेत वितरण गरिएको छ ।विद्यालयकी शिक्षिका विमला साहले पढाउनका लागि मारवाडी युवा मञ्चले ह्वाइट बोर्ड, डस्टर र मार्करसमेत हस्तान्तरण गरेको बताइन् ।मञ्चका अध्यक्ष सिंघानियाले विद्यालयमा विद्यार्थीको लागि डेस्क बेन्च नहुँदा भुइँमा बसेर पढ्नुपर्ने बाध्यता रहेकाले बस्नका लागि त्रिपाल र वर्षाको सिजन भएकाले हरेक विद्यार्थीलाई छातासमेत वितरण गरिएको जानकारी दिए ।"
नेविसंघबाट निर्वाचित स्ववियु अध्यक्षसहितले गरे त्रिवि उपकुलपति कार्यकक्षमा तोडफोड [अपडेट],"काठमाडौँ — सत्तारुढ कांग्रेसनिकट नेविसंघबाट स्ववियुमा निर्वाचित अध्यक्षसहितका कार्यकर्ताले बुधबार  त्रिभुवन विश्वविद्यालय उपकुलपति कार्यालयमातोडफोड गरेका छन् । निमित्त उपकुलपति खड्ग केसी त्रिवि शिक्षण अस्पताल गएका बेला पुगेका विद्यार्थीको समूहले कार्यकक्ष तोडफोड गरी फर्केको कर्मचारीहरूले बताएका छन् ।विद्यार्थीहरूले तोडफोडपछि विज्ञप्तिसमेत टाँसेका छन् । जसमा पदमकन्या क्याम्पसमा नेविसंघका वागी उम्मेदवारका रूपमा विजयी स्ववियु अध्यक्ष भुपीश्वरी ऐर, पाटन क्याम्पसमा नेविसंघबाट निर्वाचित अध्यक्ष रोहित कपालीलगायतको नाम उल्लेख छ ।भक्तपुर क्याम्पसका स्ववियु सभापति पुकार पराजुली, शंकरदेव क्याम्पसका नेविसंघ कार्यकर्ता भुवन ओझा, पब्लिक युथका सन्तोष श्रेष्ठ, सरस्वती क्याम्पसका मुस्कानराज गौतम, मदनराज उपाध्याय, रोहित पराजुलीलगायत १५/२० जनाको समूहले तोडफोड गरेको उपकुलपति कार्यालयले जनाएको छ । उपकुलपति कार्यकक्षमा भएको तोडफोडबाट कुर्ची, टेबल, सिसालगायत सरसामानमा क्षति पुगेको कर्मचारीले बताए ।विद्यार्थीहरूले स्ववियु निर्वाचनका लागि गत फागुनमा रोकिएको स्नातक र स्नातकोत्तर तहको भर्ना खुलाउनुपर्ने माग राख्दै आएका छन् । भर्ना नखुलेको भन्दै असन्तुष्ट विद्यार्थीले तोडफोड गरेको त्रिवि स्रोतले जनाएको छ । विज्ञप्तिमा स्ववियु निर्वाचनपछि भर्ना हुने विद्यार्थीको अधिकार खोसिएको आरोप लगाएको छ । त्रिविले भने निर्वाचनका कारण भन्दा पनि शैक्षिक क्यालेन्डरअनुसार यस वर्षको भर्ना स्थगित गरिएको जनाएको छ ।उपकुलपति केसीले क्यालेन्डरअनुसार गत भदौदेखि भर्ना भएका विद्यार्थीले परीक्षा आवेदन फाराम समेत बुझाइसकेकाले यस वर्षका लागि पुनः भर्ना खोल्न नसकिने बताए । त्रिविले क्यालेन्डर जारी गर्दै तोकिएको समयमा मात्र भर्ना, पठनपाठन, परीक्षा सञ्चालन र नतिजा प्रकाशन गर्ने नीति तय गरेको छ । जतिबेला पनि विद्यार्थी भर्ना लिँदा समयमा परीक्षा र नतिजा प्रकाशन गर्न नसकिने पदाधिकारीहरूको भनाइ छ ।पद्यकन्या र पाटनका स्ववियु अध्यक्षले भने- ‘तोडफोडमा संलग्न छैन’पद्यकन्या र पाटन क्याम्पसका स्ववियु अध्यक्षले त्रिभुवन विश्वविद्यालय उपकुलपति कार्यालयमा बुधबार भएको तोडफोडमा आफ्नो संलग्नता रहेको बताएका छन् ।इकान्तिपुरसँग कुराकानी गर्दै पद्यकन्या क्याम्पसका स्ववियु अध्यक्ष भुमिश्वरी ऐर र पाटन क्याम्पसका अध्यक्ष रोहित कपालीले तोडफोड हुन थालेपछि असहमति जनाउँदै फर्केको बताए । ‘म तोडफोडको विपक्षमा छु । तोडफोड गर्न थालेपछि निस्किएको हो । चित्त बुझेन । हामी उपकुलपतिले भेट्न बोलाएपछि गएको हो । केही नेविसंघका विद्यार्थीले तोडफोड गर्न थालेपछि फर्कियौं,’ उनले भनिन् ।कपालीले पनि उपकुलपति खड्ग केसीलाई भेट्न गए पनि त्यसअघि नै तोडफोड हुन थालेपछि फर्किएको बताए । उनले भने, ‘तोडफोडमा मेरो संलग्नता छैन, आफ्नो माग राख्न गएको हो, नेविसंघबाट निर्वाचित अधिकांश स्ववियु अध्यक्षहरु गएका थियौं । विद्यार्थीहरुले तोडफोड गर्न थाले । त्यसमा हाम्रो सहमति छैन ।’"
दक्षिण कोरियाको अध्ययन अनुमति रोक्ने निर्णय कार्यान्वयन नगर्न सर्वोच्चको आदेश,"काठमाडौँ — सर्वोच्च अदालतले दक्षिण कोरियाको अध्ययन अनुमति रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको छ । न्यायाधीश सुनिल पोखरेलको एकल इजलासले आज दक्षिण कोरियामा अध्ययन गर्न आवश्यक वैदेशिक अध्ययन अनुमति (एनओसी) रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको हो ।आदेशमा भनिएको छ, “शैक्षिकसत्र प्रारम्भ भइसकेको अवस्थालाई विचारै नगरी दक्षिण कोरियामा अध्ययन गर्न जाने विद्यार्थीलाई अनुमति दिने कार्य स्थगित गरिएको भन्ने विपक्षी मन्त्रालयको मिति २०८२/१/२८ मा भएको निर्णय तथा सो निर्णयका आधारमा प्रकाशित मिति २०८२/१/३० को सूचना कार्यान्वयन नगर्नू ।”आदेशमा सम्पूर्ण प्रक्रिया पूरा गरी छात्रवृत्तिसमेत प्राप्त गरिसकेका विद्यार्थीहरूको अनुमति रोक्ने निर्णयले उनीहरूलाई अपूरणीय क्षति पुग्ने हुँदा रिट निवेदनको अन्तिम किनारा नलाग्दासम्म उक्त सूचना कार्यान्वयन नगर्न भनिएको छ ।सरकारको उक्त निर्णयविरुद्ध शिक्षा, विज्ञान तथा प्रविधि मन्त्रालयलाई विपक्षी बनाइ पीडित विद्यार्र्थी एलिजा पाण्डेसहितले दायर गरेको रिट निवेदनमाथि प्रारम्भिक सुनुवाइ गर्दै उक्त आदेश गरिएको हो ।आदेशमा १५ दिनभित्र कारणसहित लिखित जवाफ पेस गर्न भनिएको छ ।"
"उच्च शिक्षा बहसमा पूर्व उपकुलपतिहरूले भने, ‘हचुवामा विश्वविद्यालय खोल्न रोक्नुपर्छ’","काठमाडौँ — सत्तारुढ नेपाली कांग्रेसको शिक्षा विभागले गरेको उच्च शिक्षाका आयाम विषयक नीति बहसमा त्रिभुवन विश्वविद्यालयका पूर्व उपकुलपति लगायत विज्ञहरूले सरकारसँग उच्च शिक्षाको स्पष्ट खाका चाहिने बताएका छन् ।सोमबार काठमाडौँमा आयोजित बहसमा पूर्व उपकुलपति केदारभक्त माथेमाले सरकारले उच्च शिक्षा हचुवाको भरमा चलेको बताए । योजना र आवश्यकता बिनै विश्वविद्यालयहरूको संख्या थपिँदै गएको उनको भनाइ थियो।‘कहाँ, कति वटा, कस्तो विश्वविद्यालय स्थापना गर्ने पूर्व तयारी हुनुपर्छ,’ माथेमाले भने, ‘अहिले त राजनीतिक लबिङको आधारमा विश्वविद्यालय खुल्न थाले।’ राजनीतिक भनसुनकै भरमा विश्वविद्यालय स्थापना हुनु लोकतन्त्रका लागि खतरा हुने समेत उनले औँल्याए ।पूर्व प्रधानमन्त्री शेरबहादुर देउवा र शिक्षामन्त्री रघुजी पन्त सहभागी कार्यक्रममा उनले विश्वविद्यालयलाई बोर्ड अफ ट्रस्टी मोडलबाट सञ्चालन गर्न र त्रिभुवन विश्वविद्यालयलाई पुनः संरचना गर्न सुझाव समेत दिए ।‘२०४९ सालमा म उपकुलपति हुँदा त्रिविको ऐन बनेको हो । त्यति बेला बोर्ड अफ ट्रस्टी मोडल राख्न ध्यान पुगेन । अहिले पनि त्यही ऐनले चलेको छ । अब बोर्ड अफ ट्रस्टी मोडलमा लैजानुपर्छ,’ उनले भने, ‘त्रिवि धेरै ठुलो भयो । यसलाई कोल्टे फेर्न पनि १० औँ वर्ष लाग्ने जस्तो भत्ता भयो । पुनर्संरचना गरेर लैजानुपर्छ ।’विश्वविद्यालयलाई सरकार र राजनीतिबाट टाढा राख्न ट्रस्टीमा जानुपर्ने उनले तर्क गरे । ‘राजनीतिको गोलमालबाट विश्वविद्यालय टाढा हुनुपर्छ । सरकार र पार्टीको हस्तक्षेप हुनु हुन्न । विश्वविद्यालय त प्राज्ञहरूको गणतन्त्र हो,’ उनले भने ।विश्वविद्यालयको स्वामित्व विश्वविद्यालयकै प्राज्ञमा भए मात्रै सुधार र गुणस्तरीय शिक्षा सम्भव रहेको उनले सुनाए । ‘सरकारको काम विश्वविद्यालयमा लगानी मात्र गर्ने हो । त्यसलाई सञ्चालन गर्ने प्राज्ञहरूले नै हो,’ माथेमाले भने । विश्वविद्यालयले सम्बन्धन बाँड्ने प्रणाली पनि घातक रहेको टिप्पणी गरे । त्यसलाई रोक्नुपर्ने उनको सुझाव थियो ।सुदूरपश्चिम विश्वविद्यालयका पूर्व उपकुलपति अम्बराज जोशीले स्वायत्तता भने पनि सरकारले हस्तक्षेप गर्ने गरेको गुनासो गरे । ‘विश्वविद्यालयमाथि नियमन पनि कमजोर छ ।, सरकारबाट हस्तक्षेप रोकिनुपर्छ,’ उनले भने । सरकारको मात्रै भर पर्ने भन्दा पनि विश्वविद्यालयले लगानी जुटाउने तर्फ पनि ध्यान दिनुपर्ने जोशीले बताए ।‘आर्थिक रूपमा बलिया मुलुकका विश्वविद्यालयले आफैँ कमाएका छन् ।, कमजोर आर्थिक अवस्था भएका मुलुकले उच्चशिक्षामा रकम गुमाएका छन्,’ उनले भने । नेपाल जस्ता आर्थिक अवस्था कमजोर भएका मुलुकबाट उच्चशिक्षाका लागि विद्यार्थी बाहिर जाँदा रकम गुमाएको उनले बताए । नेपालका विश्वविद्यालयले शिक्षक, पाठ्यक्रम, पठन शैली, मुल्याङकन प्रणाली, शैक्षिक क्यालेन्डर, विद्यार्थी छनोट, डिग्री प्रदानको परिपार्टीका विषयमा पुनर्विचार गर्नुपर्ने उनको सुझाव छ ।त्यस्तै त्रिविका पूर्व उपकुलपति तीर्थ खनियाँले शिक्षा नीति अनुसार सरकार अघि नबढेको टिप्पणी गरे । २०७६ सालको शिक्षा नीति कार्यान्वयन नभएको उनको भनाई थियो । शिक्षा नीतिमा जथाभाबी विश्वविद्यालय स्थापना नगर्ने भनेपछि स्थापना भइरहेको उनले बताए ।‘हचुवामा विश्वविद्यालय खुलेका छन् ।विदेशी विश्वविद्यालयका सम्बन्धनमा निर्देशिकाका भरमा ३० वर्षदेखि कलेज चलेका छन् । अहिले सम्म ऐन पनि बन्न सकेको छैन,’ उनले भने । राजनीतिक नेतृत्वले नै मनोमानी गरेर उच्चशिक्षा र विश्वविद्यालय बिगारेको उनले आरोप लगाए ।राष्ट्रिय योजना आयोगका सदस्य आरपी विच्छाले सम्बन्धन बाँड्न र उपकुलपति लगायत पदाधिकारी बन्नका लागि मात्रै विश्वविद्यालय स्थापना हुने गरेको दाबी गरे । यस्तो प्रवृत्ति रोकिनुपर्ने उनको सुझाव छ । नीति बहस कार्यक्रममा उच्च शिक्षाको अवस्थाबारे शिक्षाविद्हरूले कार्यपत्र प्रस्तुत गरेका थिए । विज्ञको सुझाव समेटेर काँग्रेसले शिक्षा नीति तय गर्ने विभाग प्रमुख नैनसिंह महरले बताए।"
"शिक्षामा निजी क्षेत्रलाई नियमन गर्ने हो, बन्देज गर्नुहुँदैन : शिक्षामन्त्री पन्त","काठमाडौँ — शिक्षा, विज्ञान तथा प्रविधिमन्त्री रघुजी पन्तले विद्यालयदेखि उच्च शिक्षासम्म निजी क्षेत्रले लगानी गर्न पाउने वातावरण हुनुपर्ने बताए। उनले खुला समाजमा शिक्षामा लगानी गर्न पाउने व्यवस्था पनि खुला हुनुपर्ने जनाए।नेपाली कांग्रेसको शिक्षा विभागले सोमबार काठमाडौँमा आयोजना गरेको उच्च शिक्षाका आयाम विषयक नीति बहसमा उनले निजी लगानीमा सञ्चालित शिक्षण संस्थालाई नियमन गर्दै लगानी गर्ने व्यवस्था भने खुला नै राख्नु पर्ने बताए।अन्तर्राष्ट्रिय अभ्यास पनि त्यही रहेको शिक्षामन्त्री पन्तको भनाई थियो । ‘विद्यालयदेखि उच्च शिक्षासम्म निजी लगानी खुला गर्नुपर्छ,’ उनले भने, ‘निजी क्षेत्रलाई नियमन गदै लगानी गर्ने वातावरण बनाउनुपर्छ।’नेपाली युवा विद्यार्थीलाई स्वदेशमै कसरी टिकाउने भन्ने अहिलेको मुख्य चुनौती रहेको उनले बताए । विश्वस्तरमा प्रतिस्पर्धी विद्यार्थी तयार पार्न शिक्षण संस्थाले ध्यान दिनुपर्ने उनले जनाए । विदेशी विश्वविद्यालयसँग सहकार्य गरेर नेपालमै उच्चशिक्षाका कार्यक्रम सञ्चालन गर्ने विषयमा सुझाव दिन उनले प्राज्ञहरूलाई आग्रह गरे ।उनले विश्वविद्यालयमा आफूले हस्तक्षेप नगर्ने भन्दै प्राज्ञिक स्वायत्तता कायम राखिने प्रतिबद्धता समेत जनाए । ‘म शिक्षा क्षेत्रका विषयमा मन्त्री भएर आएपछि बुझ्दै छु ।, यस्तै गर्नु पर्छ भन्ने कुनै योजना बनाई सकेको छैन । अध्ययनका क्रममा नै छु,’ मन्त्री पन्तले भने, ‘म विश्वविद्यालयमा हस्तक्षेप चाहिँ गर्दिन ।, प्राज्ञिक स्वायत्तता हुनुपर्छ भन्ने पक्षमा छु ।’विश्वविद्यालय बनाउन र सुधार गर्न उपकुलपति लगायत पदाधिकारीले ध्यान दिनुपर्ने उनले जनाए । विश्वविद्यालयमा सरकारले नियमन भने गर्ने उनले बताए । ‘पश्चिममा विश्वविद्यालय खोलेर पूर्वमा सम्बन्धन बाँड्ने काम चाहिँ गर्नु हुदैंन,’ शिक्षामन्त्री पन्तले भने ।उनले मुलुकका लागि कम्तीमा १०/१५ वर्षका लागि काम लाग्ने खालेको शिक्षा नीति आवश्यक रहेको उनले औँल्याए । ‘अहिलेको शिक्षा नीति, ऐन नियमसँग बाझिएको छ ।, कांग्रेस, एमाले, माओवादी र अन्य पार्टीमा शिक्षा विभाग बसेर कस्तो शिक्षा नीति बनाउनुपर्छ ।, साझा धारणा बनाएर सुझाव दिनुस्,’ उनले भने ।"
विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग,"काठमाडौँ — नेपाल विद्यार्थी संघ (नेविसंघ)ले विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग गरेको छ।नेविसंघले शिक्षा क्षेत्रका समस्याप्रति संवेदनशील भएर समाधानको प्रष्ट योजनासहित कुल बजेटको न्यूनतम २० प्रतिशत रकम शिक्षा क्षेत्रमा विनियोजन गर्न सरकारको ध्यानाकर्षण गराएको हो।सोमबार नेविसंघका केन्द्रीय अध्यक्ष दुजाङ शेर्पा नेतृत्वको टोलीले उपप्रधान एवं अर्थमन्त्री विष्णु पौडेललाई ध्यानाकर्षण पत्र बुझाउँदै यस्तो माग गरेको हो। अर्थमन्त्री पौडेललाई २५ बुँदे ध्यानाकर्षण पत्र बुझाएको नेविसंघले विद्यार्थीमैत्री विद्यालय शिक्षा ऐन यसै आर्थिक वर्षदेखि प्रभावकारी रूपमा लागू हुनेगरी आवश्यक विनियोजन गर्न समेत माग गरेको छ।महँगी नियन्त्रणको नीति लागू गर्नुपर्ने, विद्यार्थीहरूको जनजीवनसँग प्रत्यक्ष सरोकार राख्ने बस्तुहरूमा सहुलियत प्रदान गर्ने नीति ल्याउनुपर्ने लगायतका विषयमा ध्यानाकर्षण गराएको नेविसंघका प्रवक्ता सुरज सेजुवालले जानकारी दिए।त्यस्तै, नेविसंघले वैदेशिक रोजगारका लागि जानुपर्ने अवस्थाको अन्त्य गर्न ४० वर्ष उमेर समूहका युवा लक्षित अनिवार्य प्राविधिक तालिम सम्बन्धी नीति तर्जुमा गर्दै देशभित्रै रोजगारीको अवसर सिर्जना गर्न सरकारको ध्यानाकर्षण गराएको छ ।"
नेपाललाई शिक्षाको हब बनाउनुपर्छ : सभापति देउवा,"काठमाडौँ — नेपाली कांग्रेसका सभापति शेरबहादुर देउवाले नेपाललाई शिक्षाको हब बनाउनुपर्ने बताएका छन् । सोमबार काठमाडौँमा पार्टीको शिक्षा विभागले आयोजना गरेको कार्यक्रमलाई सम्बोधन गर्दै उनले नेपालमा राम्रो शिक्षा नभएको भन्दै अभिभावकले विदेश पढ्न आफ्ना सन्तानहरू पठाउने गरेको भन्दै नेपालमै उच्च शिक्षा दिन सक्ने वातावरण बनाउन आग्रह गरे ।उनले नेपालमै राम्रो शिक्षा दिन सके विदेशी विद्यार्थी समेत नेपाल पढ्न आउने बताए । उनले अहिलेको समयमा शिक्षा महत्त्वपूर्ण रहेको र शिक्षालाई प्राथमिकता दिनुपर्ने बताए ।सभापति देउवाले भने, ‘नेपालमा राम्रो एजुकेसन छैन भन्ने हिसाबले होला, कतिपय आमा बुबाले छोराछोरी विदेश पढ्न पठाउँछन् । त्यस कारण नेपालमै राम्रो एजुकेसन दिने स्कुलदेखि लिएर युनिभर्सिटीसम्म हामीले बनाउन सक्यो भने हाम्रो देशको विद्यार्थी विदेश जानबाट रोकिन्छन् । हाम्रो देश सुन्दर छ । हावापानी सबैले । विदेशी पनि नेपालमा विद्यार्थी आउन सक्छन् । त्यसको लागि नेपाल शिक्षाको हब बन्न सक्छ । त्यस्तो किसिमको शिक्षा नेपालमा हामीले दिन सक्यौँ भने, त्यस्तो एजुकेसन दिन सक्यो भने नेपालमा विदेशी विद्यार्थी नेपाल आउन सक्छन् । नेपाल नै शिक्षाको हब बन्न सक्छ । अहिलेको बेला शिक्षा नै महत्त्वपूर्ण कुरा हो । शिक्षालाई प्राथमिकता दिनुपर्छ ।’सभापति देउवाले शिक्षा नेपालको लागि महत्त्वपूर्ण रहेको बताए । नेपालमा विदेशी विद्यार्थी आउने किसिमको आकर्षित वातावरण बनाउनुपर्नेमा जोड दिए ।"
