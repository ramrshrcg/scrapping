शीर्षक,विवरण
नवदुर्गा गणको अन्त्येष्टि दिन,"""काठमाडाैँ, असार ५ गते । हरेक वर्षको भलभल अष्टमीका दिन नवदुर्गा गणको देहावसान हुने विश्वाससहित नवदुर्गाको विलाप नाचसँगै जीवित देवता नवदुर्गा गणले प्रयोग गर्ने मुकुटलाई ब्रह्मायणीमा विसर्जन गरिएकाे छ । गत बुधबार नवदुर्गा गणले प्रयोग गर्ने मुकुटलाई ब्रह्मायणीमा विसर्जन अन्तिम संस्कार गरिएको हो । देव गणको मुकुन्डो जलाउनुलाई नवदुर्गा देवगणको अन्त्येष्टि मानिन्छ । अन्त्येष्टि क्रममा भलभल अष्टमीमा नवदुर्गा गण बिहानै द्योछें (देवता घर)बाट बाहिर निस्केर विलाप नाच प्रदर्शन गर्ने परम्परा रहेको छ । प्रत्येक वर्ष भलभल अष्टमीमा देहावसान भएका नवदुर्गा देवगणको दशैँमा पुनः जन्म हुने र जन्मसँर्गै नयाँ मुकुन्डो तयार गरी नवदुर्गा गणले लगाउँछन् । घण्टाकर्ण चतुर्दशी अर्थात गठेमङ्गलका दिन नवदुर्गा गणले प्रयोग गर्ने मुकुटलाई विधिपूर्वक प्राणप्रतिष्ठा गरेपछि त्यसमा देवता प्रविष्ट हुन्छन् भन्ने मान्यता रहिआएको छ । यो नाचमा भैरव, महाकाली, वाराही, ब्रह्मायणी, महेश्वरी, कुमारी, वैष्णवी, इन्द्रायणी, गणेश, महादेव, श्वेतभैरव र दुई सिंह (नन्दी–भृङ्गी)सहित १३ जना पात्र रहेका हुन्छन् । तन्त्रमन्त्रद्वारा भक्तपुरवासीलाई सुरक्षा प्रदान गर्ने नवदुर्गा गणको देहावसानपछि रोगव्याधि तथा भूतप्रेतको प्रकोप बढ्ने जनविश्वास छ । प्रकोपबाट बच्न नवदुर्गा देवगणबाट दिइने पासुका (धागोको माला) लगाउने परम्परा रहिआएको छ ।                   """
अमेरिकाका दुई सहरमा नेपाली कन्सुलेट कार्यालय खोलिँदै,"""न्युयोर्क, असार ५ गते। नेपाली जनसम्पर्क समिति, अमेरिकाले अमेरिकाको टेक्सास र क्यालिफोर्नियाको सन् फ्रान्सिस्को सहरमा नेपाल सरकारद्वारा कन्सुलेट कार्यालय स्थापना हुने तयारीप्रति खुसी व्यक्त गरेको छ। नेपाल सरकारका तर्फबाट दुवै स्थानमा वाणिज्य दूतावास स्थापना गरी सेवा सञ्चालनका लागि प्रारम्भिक तयारी भइरहेका बेला उक्त समितिले प्रधानमन्त्री केपी शर्मा ओली र परराष्ट्रमन्त्री डा. आरजु राणा देउवासहित नेपाल सरकारप्रति विशेष आभार प्रकट गरेको हो। ‘‘नेपाली जनसम्पर्क समिति नेपाली समुदायको हित र नेपाल सरकारबाट प्रदान गरिने सेवा सहज रूपमा उपलब्ध गराउन सधैँ प्रतिबद्ध छ ।’’ विज्ञप्तिमा भनिएको छ । पश्चिमी क्षेत्रको क्यालिफोर्निया राज्यको सन् फ्रान्सिस्को र टेक्सासको डाल्लास सहरमा वाणिज्य दूतावासको आवश्यकता सम्बन्धमा पटक पटक नेपाल सरकार र नेपाली कांग्रेसको नेतृत्वसमक्ष पहल गर्दै आएको कुरा विज्ञप्तिमा उल्लेख छ । परराष्ट्र मन्त्रालयबाट जिम्मेवारी पाएका कर्मचारीहरू हाल दुवै सहरमा पुगेर कार्यालय खोल्नका लागि अध्ययनरत छन्। सभापति आनन्द विष्टद्वारा हस्ताक्षरित विज्ञप्तिमा सेवा सञ्चालनपछि अमेरिकास्थित नेपाली समुदायले सहज र कम झन्झटिलो सेवा पाउने विश्वास व्यक्त गरिएको छ । नेपाल सरकारको औपचारिक कार्यालय स्थापना भएपछि राहदानी, नागरिकता, आप्रवासनसम्बन्धी सिफारिस र अन्य सेवामा सहज हुने छ।    """
योगले जीवनमा प्राकृतिक सन्तुलन,"""गोरखापत्र समाचारदाता काठमाडौँ, असार ७ गते ।  ‘सिङ्गो पृथ्वी र मानव स्वास्थ्यका लागि योग’ नारासहित शनिबार ११ औँ अन्तर्राष्ट्रिय योग दिवस मनाइँदै छ । त्यसैले अब योग मान्छेको स्वास्थ्यका लागि मात्र होइन, सिङ्गो पृथ्वीकै स्वास्थ्यसँग जोडिँदै छ । योगको अर्थ नै जोड्नु रहेको योग गुरु विष्णु खड्का औँल्याउनुहुन्छ । उहाँका अनुसार योगले शारीरिक, मानसिकसँगै प्रकृतिसँग आत्मिक र सात्विक रूपले योगले जोड्न सघाउँछ । योगगुरुका अनुसार मानिससँग सूक्ष्म शरीर र स्थूल शरीर दुई प्रकारको हुन्छ । स्थूल अर्थात् बाह्य शरीरलाई धोइपखाली गरेर सफा पार्न सकिएला तर मानिसभित्रको सूक्ष्म शरीरलाई पानीले पखाल्न सकिँदैन । सूक्ष्म शरीरको रक्षा गर्ने अर्थात् रोगको निवारणकारी उपाय योग रहेको खड्का बताउनुहुन्छ । त्यस क्रममा खड्काले थप्नुभयो, “जसरी कुनै कम्प्युटरमा भाइरस लाग्दा हटाउन भित्रै प्रतिजैविक पठाउनु पर्छ, त्यसै गरी योग र ध्यान मानिसका लागि कुनै पनि रोग र शोकका विरुद्धमा प्रतिजैविक संयन्त्र हो ।” योगभित्र अष्टाङ्ग योग अर्थात् प्राणायाम र शारीरिक योग दुवै पर्छन् । एकसाथ ध्यान गर्ने हो भने मानिसको जीवनमा अलौकिक सन्तुलन कायम हुन्छ । त्यसैले पनि योगलाई शरीर र आत्माको मिलन गराउने अद्भुत विज्ञान भनेर विश्वभर चिनिन थालेको छ । योग बिरामीले गर्ने हो भन्ने धारणा बिस्तारै हट्दै छ । अचेल बालबालिका, वृद्धवृद्धा, किशोरकिशोरी, रोगी निरोगी सबैको आकर्षण योगतर्फ बढ्दो छ । दैनिक योग गर्नु भनेको रोग लागेपछि उपचार गर्नुभन्दा पहिल्यै त्यसको रोकथाम गर्नु हो भन्ने धारणाले आमसमाजमा गहिरिँदै गएको खड्काले औँल्याउनुभयो । कोराना सङ्क्रमणकालपछि नेपालमा योग ध्यानमा आममानिसको आकर्षण उच्च बनेको हो । योग, आयुर्वेद र प्राकृतिक चिकित्सा जीवनका लागि महत्वपूर्ण हो भन्ने सचेतना कोरोनाकालदेखि मानिसमा पुग्न थालेको उहाँ सुनाउनुहुन्छ । दबाइको काम रोग दबाउने हो तर योगले रोग भगाउने हो भन्ने चेतना बिस्तारै जागृत हुँदै गएको उहाँको भनाइ । काठमाडौँस्थित सेलेब्रेसन मेडिटेसन सेन्टरका आचार्य महेन्द्र वाशिष्ठ सबैलाई निरोगी बनाउन नेपालमा योगलाई थप व्यापक बनाउनुपर्नेमा जोड दिनुहुन्छ । स्थानीय, प्रदेश र सङ्घ सबैतिर नै योगाभ्यासलाई निरन्तर गराउनुपर्ने सुझाव उहाँको छ । आमसञ्चार माध्यमले पनि हरेक दिन एक लहर भए पनि योग र ध्यानका विषयलाई स्थान दिएर यसको सकारात्मक प्रचार गर्नुपर्ने उहाँको ठहर छ । विद्यालयदेखि विश्वविद्यालयसम्मको पाठ्यक्रममा योगलाई शान्ति र स्वास्थ्यसँग जोडेर अध्यापन गराउन सके वैज्ञानिक विस्तार हुने आचार्य महेन्द्र औँल्याउनुहुन्छ । योग साधना केन्द्रको विस्तारसँगै सिक्ने सिकाउनेको विस्तार बढ्दो छ । योगसँग पूर्वीय ज्ञान, शान्ति र अहिंसाका विषयलाई जोडेर सरकारले नेतृत्व लिन सक्ने उहाँको धारणा छ । विश्वमा बढ्दो तनाव, युद्ध र आत्महत्याको दर कम गर्न पनि मानिस आत्मिक र यौगिक हुन जरुरी रहेकाले सरकारी तहबाटै प्रवर्धन गर्नुपर्ने सुझाव उहाँको छ ।  """
बाँकेको नरैनापुर कुष्ठरोगको उच्च जोखिममा,"""सिराज खान नेपालगन्ज, असार ८ गते । बाँकेको सबैभन्दा पिछडिएको मानिने नरैनापुर गाउँपालिका कुष्ठरोगको उच्च जोखिममा रहेको छ । सो पालिकाको एउटै वडामा नौ जना कुष्ठरोगीसहित २६६ जना छालाका रोगीहरू भेटिएपछि सो पालिका कुष्ठरोगको उच्च जोखिममा रहेको स्वास्थ्य कार्यालय बाँकेले जनाएको छ । स्वास्थ्य कार्यालय बाँकेका निमित्त प्रमुख नरेशबाबु श्रेष्ठले नरैनापुर गाउँपालिका– १ मा हालै आयोजना गरीएको छाला तथा कुष्ठरोग शिविरमा नौ जनामा कुष्ठरोगसहित २६६ जनामा छाला रोगको समस्या पाइएकोले सो पालिका कुष्ठ रोगको उच्च जोखिममा रहेको बताउनुभयो । उहाँले नरैनापुरको एउटै वडामा नौ जना कुष्ठरोगी भेटिनु चिन्ताको विषय भएको जनाउँदै अन्य वडाहरूमा पनि त्यस्ता बिरामीहरू रहेको सम्भावना देखिएकोले सबै वडामा परीक्षण आवश्यक देखिएको बताउनुभयो । स्वास्थ्य कार्यालय बाँकेका कुष्ठरोग फोकल व्यक्ति रविन्द्रकुमार शाहले पनि एउटा वडाको परिणामले अन्य वडाहरूमा पनि कुष्ठरोगका बिरामीहरू भेटिने सम्भावना देखिएकोले गाउँपालिकानै कुष्ठरोगको उच्च जोखिममा रहेको सङ्केत गरेको बताउनुभयो । उहाँले कुष्ठरोग भएको प्रमाणित भएकाहरूको परिवारका सदस्यहरू र छरछिमेकमा समेत परीक्षण गरिने जनाउँदै परीक्षण कार्य धेरै ठाउँमा गर्नुपर्ने देखिएको बताउनुभयो । उता, स्वास्थ्य मन्त्रालय लुम्बिनी प्रदेशका सचिव दुर्गा लक्ष्मी श्रेष्ठले नरैनापुर विभिन्न किसिमले पछाडि परेको पालिका भएको हुँदा सो पालिकामा कुष्ठरोगीहरू धेरै भेटिएपछि सरकारको पनि चिन्ता बढेको जनाउँदै परीक्षणको दायरा फराकिलो बनाउँदै लैजानुपर्नेमा जोड दिनुभयो । उहाँले सो पालिकाका सबै वडाहरूमा छाला तथा कुष्ठरोगका बिरामीहरूको खोजी गर्नु आवश्यक रहेको बताउनुभयो । नरैनापुर– ५ को स्वास्थ्य चौकीका अहेब दिनेश कुमार मौर्यले स्वास्थ्य चौकीमा आउने बिरामीमध्ये अधिकांश छाला रोगका बिरामी हुने गरेकोले अवस्था सामान्य नरहेको बताउनुभयो । """
सिदिङ्वामा शिक्षकले मासिक रूपमा तलब पाउने,"""चन्द्र पन्दाक ताप्लेजुङ, असार ८ गते। ताप्लेजुङको सिदिङ्वा गाउँपालिकामा कार्यरत शिक्षकले अबदेखि मासिक रूपमै तलब भत्ता पाउने भएका छन्। आगामी नयाँ आर्थिक वर्षदेखि गाउँपालिकाभित्र कार्यरत शिक्षकले मासिक रूपमा तलबभत्ता बुझ्न पाउने भएका हुन्। गाउँपालिकाको १७ औँ सभा तथा अधिवेशनले शिक्षकलाई मासिक रूपमै तलबभत्ता पाउने व्यवस्था मिलाउने गरी नीति अवलम्बन गरेको छ। गाउँपालिकाको नीतिगत व्यवस्थासँगै पालिकाभित्र कार्यरत शिक्षकले मासिक रूपमा तलब पाउने भएका हुन्। गाउँपालिकाले सम्बन्धित शिक्षकको बैँक खातामा तलब रकम निकासा गर्ने भएको हो। हाल सिदिङ्वाका विद्यालयमा कार्यरत शिक्षकले त्रैमासिक रूपमा तलब पाइरहेका छन्। यता नयाँ आर्थिक वर्षसँगै निजामति कर्मचारी सरह मासिक रूपमा तलब बुझ्न पाउने भएपछि सिदिङ्वामा कार्यरत शिक्षक हर्षित भएका छन्। मासिक रूपमा तलब पाउने भएपछि घर खर्च र अन्य व्यवहार चलाउनेमा थप सहज हुने शिक्षकको बुझाइ रहेको छ। मासिक रूपमा तलब खुवाउने साथै शिक्षकको अध्ययन अवलोकन भ्रमण गराउने, शैक्षिक गुणस्तर अभिवृद्धिका लागि आवश्यक तालिम प्रदान गर्नेसमेत गाउँपालिकाले नीति अवलम्बन गरेको छ। यस्तै विद्यालयको लेखापरीक्षण शुल्क, पानी, बिजुली र इन्टरनेटको शुल्क गाउँपालिकाले नै बेहोर्ने भएको छ। पालिकाभित्रका विद्यालयमा ल्यापटप, डेस्कटप कम्प्युटर, प्रिन्टर र इन्टरनेटको व्यवस्था पनि गाउँपालिकाले गर्ने भएको छ। विद्यार्थीलाई दिवा खाजा खुवाउने व्यवस्थाका लागि सशर्त अनुदान बापतको रकममा थप गर्ने भएको छ। गाउँपालिकाको शिक्षा नीति अन्तर्गत नै विद्यार्थी कल्याणकारी कोषलाई प्रभावकारी बनाउने र भाषा संरक्षणसम्बन्धी विगतको कार्यक्रमलाई निरन्तरता दिइने भएको छ। त्यस्तै ‘सिदिङ्वाका बाबु–नानी, बनाउँछौं ज्ञानी’ कार्यक्रममार्फत छात्रवृत्ति प्रोत्साहनका माध्यममार्फत गुणस्तरीय शिक्षाको प्रत्याभूति दिलाउने गाउँपालिकाले नीति अघि सारेको छ। यसैगरी उच्च शिक्षा अध्ययन गरिरहेका दलित समुदायका विद्यार्थीलाई छात्रवृत्तिमार्फत गाउँपालिकाले सहयोग गर्ने भएको छ। अङ्ग्रेजी र गणित विषयका शिक्षकलाई कार्यसम्पादनका आधारमा अतिरिक्त सेवा सुविधा उपलब्ध गराउने पनि गाउँपालिकाले नीति अवलम्बन गरेको छ। शैक्षिक सुधार र गुणस्तरीय शिक्षाका लागि केही नीतिगत व्यवस्था गरी पहल गर्न लागिएको गाउँपालिका अध्यक्ष मानबहादुर राईको भनाइ छ। """
ईशनाथ नगरपालिकाको बजेट ४९ करोड ६४ लाख,"""सञ्जयकुमार मिश्र गौर, असार ८ गते । रौतहटको ईशनाथ नगरपालिकाले आर्थिक वर्ष २०८२ –८३ को लागि एघारौै नगरसभामा नीति तथा कार्यक्रम प्रस्तुत गरेको छ । नगर प्रमुख कौशल्या देवीले अगामी आर्थिक वर्षको नीति तथा कार्यक्रम अन्तर्गत नगरपालिकाले समुन्नत भौतिक पुर्वाधार, सामाजिक विकाससहित सांंस्कृतिक रूपमा उत्कृष्ट नगरपालिका बनाउने उद्देश्य रहेको बताउनुभयो । उहॉले आन्तरिक आय पहिचान तथा आन्तरिक आय वृद्धि गर्दै न्यायोचित वितरणसहित आर्थिक, सामाजिक विकास तथा भौतिक पूर्वाधार क्रियाकलापमार्फत समृद्ध नगरपालिका बनाउने बताउनुभयो । नगर प्रमुख कौशल्या देवीले अगामी आर्थिक वर्षको प्रमुख नीतिहरूमध्ये योजनाबद्ध दिगो विकास, सुशासन तथा सेवा प्रवाह, स्वास्थ्य, शिक्षा, पूर्वाधार विकास, कृषि तथा पशु, भूमि व्यवस्थापन, आर्थिक विकास तथा स्वरोजगार, सूचना सञ्चार तथा प्रविधि, खेलकुद तथा संस्कृति, सामाजिक विकास रहेको बताउनुभयो । नगरसभामा उपप्रमुख परवेज आलमले आर्थिक वर्ष २०८२–८३ को नीति तथा कार्यक्रम कार्यान्वयनका लागि ४९ करोड ६४ लाख बजेट प्रस्तुत गर्नुभएको थियो । नेपाल सरकारको सङ्घीय बजेटबाट समानीकरण अनुदान, सशर्त अनुदान चालु, पूँजिगत, राजस्व बाँडफाँट, सङ्घीय सरकार समपुरक, वित्तीय समानीकरण (प्रदेश सरकार), विशेष अनुदान (प्रदेश सरकार), आन्तरिक राजस्व गरेर उक्त बजेट प्रस्तुत गरिएको ईशनाथ नगरपालिका प्रमुख प्रशासकीय अधिकृत नन्दकिशोर गुप्ताले  बताउनुभयो । नगर प्रमुख कौशल्यादेवीको अध्यक्षता सम्पन्न नगरसभामको खुला सत्रमा वडाध्यक्षहरू, कार्यपालिका सदस्य, कर्मचारी, पत्रकार, सुरक्षाकर्मीलगायत नगरवासीहरूको उपस्थिति रहेको ईशनाथ नगरपालिका प्रमुख प्रशासकीय अधिकृत  गुप्ताले  जानकारी दिनुभयो । """
चट्याङ लागेर हलगोरु मरे,"""हरिप्रसाद कोइराला उर्लाबारी, असार ८ गते । उत्तरी मोरङको लेटाङ–७ कुम्लेमा चट्याङ लागेर एक हलगोरु मरेका छन् । आइतबार बिहान पानीसहित लामो समयसम्म चट्याङ परेको थियो । बिहान २ बजेतिर कुम्लेका दलबहादुर लिम्बूले गोठमा बाँधेका हलगोरू चट्याङको झट्का लागेर मरेको लेटाङ ७ की महिला वडा सदस्य पूर्णमाया राईले बताउनु भयो । वडा सदस्य राईका अनुसार घ नजिकै बाहिर खुल्ला रुपमा बाँधेका चार वटा पशुमध्ये हलगोरू मात्र मरेका हुन् । दलबहादुर लिम्बूका छोरा इन्द्र लिम्वूले खेत जोत्ने समयमा गोठका हलगोरू मर्दा ८५ हजार रुपियाँ क्षति भएको छ । कुम्ले लेटाङको पहाडी गाउँ हो । """
रौतहटको १८ मध्ये आठ पालिकाले ल्याए बजेट,"""प्रवीण कुमार शर्मा चन्द्रपुर (रौतहट), असार ८ गते । रौतहटस्थित १६ नगरपालिका र दुई गाउँपालिका गरी १८ स्थानीय तहमध्ये आठ वटाले असार ७ गते अर्थात् नेपाल सरकारद्वारा निर्धारण गरिएको तिथि भित्रै बजेट ल्याएको छ । असार ७ गते शनिबारसम्म रौतहटको आठ वटा पालिकाले बजेट ल्याएको छ भने दुई गाउँपालिकासहित आठ वटा पालिकाले बजेट ल्याउन सकेको छैन । हालसम्म  बजेट ल्याउने पालिकाहरुमा राजपुर नगरपालिका, कटहरिया नगरपालिका, राजदेवी नगरपालिका, माधव नारायण नगरपालिका, गरुडा नगरपालिका, बौधीमाइ नगरपालिका, गढिमाइ नगरपालिका र ईशनाथ नगरपालिका रहेको छ । त्यस्तै, गौर नगरपालिका, वृन्दावन नगरपालिका, गुजरा नगरपालिका, चन्द्रपुर् नगरपालिका, मौलापुर नगरपालिका, देवाही गोनाही नगरपालिका, फतुवा विजयपुर नगरपालिका, परोहा नगरपालिका र दुर्गा भगवती गाउँपालिका, यमुनामाई गाउँपालिकाले अझै बजेट ल्याउन सकेको छैन । शनिबार रौतहटको गढिमाइ नगरपालिकाले ५४ करोड ९१ लाख ७२ हजार एक सय आठ रुपियाँको बजेट प्रस्तुत गरेको छ । नगरपालिकाको सभाहलमा आयोजित आर्थिक वर्ष २०८२/०८३ को नीति कार्यक्रम तथा बजेट प्रस्तुत गर्नु हुँदै नगर प्रमुख श्याम प्रसाद यादवले कुल बजेटमध्ये पुजिगत तर्फ १९ करोड १५ लाख ४९ हजार र चालू तर्फ ३५ करोड ७६ लाख २३ हजार एक सय आठ रुपियाँ विनियोजन गरिएको बताउनुभयो । ‘मेरो नगर म बनाउछु’  नारा आत्मसात गर्दै समृद्ध र सुखी नगर बनाउन विभिन्न योजना ल्याएको नगर प्रमुख यादवले बताउनुभयो । नगर प्रमुख यादवले प्रस्तुत गर्नु भएको नीति तथा कार्यक्रममा नगरमा मुख्य समस्याको रुपमा रहेको स्वच्छ खानेपानी व्यवस्थापनलाई विशेष प्राथमिकतामा राखिने, वातावरण मैत्री नगर निर्माणका लागि कार्य अघि बढाइने, नगरको गौरवको योजनाको रुपमा चक्रपथ निर्माण, गढिमाइ मन्दिरलाई व्यवस्थित गर्ने, पशु बजार व्यवस्थापन गर्ने लगायतका विषय वस्तु समेटिएको छ । पारदर्शिता तथा सुशासनको प्रत्याभूतिका लागि समय समयमा सार्वजनिक सुनुवाइ, हरेक योजनाको सार्वजनिक परिक्षण साथै सामाजिक परीक्षणको कार्यलाई प्रथम प्राथमिकतामा राखिने प्रमुख प्रशासकीय अधिकृत नागेन्द्र यादवले बताउनुभयो । प्रमुख प्रशासकिय अधिकृत यादवले नगरपालिकालाई प्रविधिमैत्री बनाउदै हरेक वडालाई नगरसँग नेटवर्किङ गर्ने जानकारी दिनुभयो । त्यस्तै, शनिबार नै इशनाथ नगरपालिकाको ११ औँ नगरसभाको खुला सत्र सम्पन्न भएको छ । नगरपालिकाको सभाहलमा भएको कार्यक्रममा आर्थिक वर्ष २०८२/८३ लागि  नगर उपप्रमुख प्रवेज आलमले ४९ करोड्क ६५ लाख ५२ हजार चार सय ९७ रुपियाँको बजेट प्रस्तुत गर्नुभएको हो । नीति तथा कार्यक्रममा कृषि, शिक्षा, स्वास्थ्य लगायतका क्षेत्रमा प्राथमिकताका साथ् बजेट विनियोजन गरिएको नगर प्रमुख कौशल्या देवीले बताउनुभयो  । """
विपत् व्यवस्थापनमा आवश्यक पूर्वतयारी छ,"""६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :  सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ? –अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।   सङ्घीय सरकारले कानुन नबनाउँदा के समस्या झेल्नुभएको छ ? –सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।   सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ? सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।   प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ? –अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ । यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।   सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ? –सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ । तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ । अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।   सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ? –प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ । यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।   सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ? –पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।  """
नेपालमा चौथो पटक एमपक्स पुष्टि,"""काठमाडौँ, असार ८ गते । नेपालमा चौथो पटक एमपक्स (मङ्की पक्स) पुष्टि भएको छ । स्वास्थ्य तथा जनसङ्ख्या मन्त्रालयका प्रवक्ता डा. प्रकाश बुढाथोकीले नेपाला चौथोपटक एमपक्स पुष्टि भएको जानकारी दिनुभयो । डा. बुढाथोकीका अनुसार साउदी अरबबाट नेपाल फर्किएका ३७ वर्षीय एक पुरुषमा एमपक्सका लक्षण देखिएपछि परीक्षण गर्दा एकपक्स पुष्टि भएको हो । हाल उहाँ शुक्रराज ट्रपिलक तथा सरुवा रोग अस्पतालमा उपचाररत हुनुहुन्छ । नेपालमा पहिलो पटक २०८० असार १ गते पहिलो पटक एमपक्स पुष्टि भएको थियो । यो रोग मध्ये तथा पश्चिम अफ्रिकामा देखिने यो रोग विश्वका अन्य देशमा पुष्टि हुने क्रम बढ्दो रहेको सचेत रहन डा. बुढाथोकीले आग्रह गर्नुभयो । एमपक्स मङ्की पक्स नामक भाइरसका कारणले लाग्ने गर्छ । यो रोग सबैभन्दा पहिला बाँदरमा देखिएकाले यसलाई मङ्की पक्स नाम दिइएको हो । यो रोग जनवारबाट मानिसमा सङ्क्रमित बाँदर, मुसा, लोखर्के लगायतका जनावर र भाइरस रहेको ओछ्यान र लुगाबाट सर्दछ । प्रत्यक्ष सम्पर्कमा आउँदा वा एकअर्कोलाई छुँदा पनि यो रोग सर्न सक्छ । एक व्यक्तिबाट अर्कोमा शारीरिक सम्पर्क, र्‍याल, चुम्बनबाट एक व्यक्तिबाट अर्कोमा सर्छ । ज्वरो आउनु, अनुहार, हात, गोडा, आँखा, मुख तथा यौनाङ्गमा बिमिरा आउनु, लिम्फ नोडहरू सुन्निनु, टाउको दुख्नु, मांसपेशी तथा ढाड दुख्नु, शिथिल महसुस हुने एमपक्सका मुख्य लक्षण हुन् । """
करेन्ट लागेर एक जना प्राविधिकको मृत्यु,"""सन्तोष राउतसोलुखुम्बु, असार ८ गते । सोलुखुम्बुको सोलुदूधकुण्ड नगरपालिका–११ तिङ्लामा करेन्ट लागेर एक जना प्राविधिकको मृत्यु भएको छ । विद्युत् पोलको ट्रान्सफरमारमा काम गरेको अवस्थामा घाइते भएका सोलुदूधकुण्ड नगरपालिका–७, भित्ताखर्कका ३५ वर्षीय रबिन बस्नेतको उपचारको क्रममा फाप्लु अस्पतालमा मृत्यु भएको हो । केन्द्रीय विद्युत प्रसारण लाइनको ट्रान्सफर्मर मर्मतको क्रममा बस्नेतलाई करेन्ट लागेको थियो । करेन्ट लागेर गम्भीर घाइते भएका बस्नेतलाई तत्कालै जिल्ला अस्पताल फाप्लु पुर्‍याइएको थियो । गरुड सेक्युरिटी सर्भिसमार्फत विद्युतको प्राविधिकको रुपमा काम गर्दै आएका बस्नेतको उपचारका क्रममा मृत्यु भएको जिल्ला प्रहरी कार्यालय सोलुखुम्बुका प्रमुख नायब उपरीक्षक मनोजित कुँवरले जानकारी दिनुभयो । """
प्राथमिकताबिनाका योजना लथालिङ्ग,"""राजु लामिछाने रुकुमपश्चिम, असार ८ गते । रुकुमपश्चिमको सानीभेरी गाउँपालिका–९ मा निर्माणाधीन ज्येष्ठ नागरिक मिलन केन्द्रको भवन तीन वर्षदेखि अलपत्र छ । कर्णाली प्रदेशले सुरुमा दिएको अपूरो बजेट र त्यसयता भएको बेवास्ताको कारण भवन लथालिङ्ग बनेको छ । मुसीकोट नगरपालिका–१ को कैलदेउ हुँदै माथिल्लो छिङगाउँ जोड्ने सडक विवादित छ । वातावरणीय प्रभाव मूल्याङ्कन नगरी र योजनाको प्राथमिकता नहुँदा यो सडक बनाउन स्थानीयकै अवरोध छ । गत वर्ष मुसीकोट नगरपालिका–१ र २ मा रहेको घट्टेखोला खालीगैरा सिँचाइ आयोजनाको नहर भत्काएर सडक बनाउन सुरु भए पनि काम अधुरै छ । ३० हेक्टर खेतीयोग्य जमिन सिँचाइ हुने नहर न सग्लो छ, न त सडक बनेको छ । काम ठप्प छ, राज्यको लाखौँ रकम खेर गएको छ । स्थानीयको माग र प्राथमिकीकरणबिनै भनसुन र हचुवाको भरमा बजेट खर्च भएका योजनाका यी केही उदाहरण हुन् । यस्ता दर्जनौँ योजनाहरू बजेट अभावकै कारण लथालिङ्ग अवस्थामा पुगेका छन् भने भएको खर्चको प्रभावकारिता पनि कमजोर रहेको छ । सानीभेरी गाउँपालिका उपाध्यक्ष कमला रोका पुनले प्राथमिकता र समन्वयबिना आउने अपुरो बजेटका कारण योजना अलपत्र रहेको, गाउँमा विवाद बढेको र लगानी खेर जाने अवस्थामा रहेको बताउनुभयो । उहाँले खानेपानीसहित आधा दर्जन योजना बजेट अभावकै कारण लथालिङ्ग अवस्थामा पुगेको जनाउनुभयो । एकातिर स्थानीय आवश्यकता र अर्कोतिर बजेट हुँदा कतिपय योजना स्थानीयस्तरमा टाउको दुःखाइको विषय बनेका छन् । कर्णाली प्रदेश सरकारले आव २०७९/८० मा विनियोजन गरेकोमध्ये २२ लाख रकमले ज्येष्ठ नागरिक भवनको छत ढलानसम्मको काम भए पनि तीन वर्षयता बजेट नै नपरेको वडाध्यक्ष शेरबहादुर खड्काले बताउनुभयो । अलपत्र अवस्थाको यस भवनमा स्थानीयले दाउरा, स्याउला, पराल, मकैका डाँठ थन्काउने गरेका छन् । विवाद बल्झाउने योजना मुसीकोट नगरपालिका–१ मा निर्माणाधीन माथिल्लो छिङगाउँ जोड्ने सडक तोकिएको समयमा बन्न सकेको छैन । प्रदेश सरकारको योजना अनुरूप ४३ लाखमा ठेक्का सम्झौता भएको यो सडक २०८१ चैत मसान्तमा बनिसक्नुपर्ने हो । स्थानीयको अवरोधका कारण निरन्तर काम हुन सकेको छैन । वातावरणीय प्रभाव मूल्याङ्कनबिनै सुरु भएको यो योजना स्थानीय सरकारको मागमा परेको योजना पनि होइन । यो सडकमा डोजर चल्दा तल्लो भागमा रहेको गिलबाङ बस्ती नै जोखिममा छ । यहाँका ३१ घरधुरीले जग्गा र घर जोखिममा रहेको भन्दै काममा अवरोध गरेका हुन् । स्थानीय वीरबहादुर केसीले यही सडकका कारण घर, बाख्राखोर र जमिन नासिएकाले मुआब्जाका लागि प्रशासन कार्यालयमा आउने गरेको बताउनुभयो । उहाँले एक सयभन्दा बढी बाख्रापालनका लागि बनाएरको खोर, तीन सय मिटर बढी जग्गा सडकमा मिसिँदा आफ्नो उठिबासको अवस्था आइलागेको उल्लेख गर्नुभयो । लाखौँको नहर भत्काएर अपूरो सडक आर्थिक वर्ष २०७६/७७ देखि निर्माण सुरु भएको मुसीकोट नगरपालिका–१ र २ स्थित घट्टेखोला खालीगैरा सिँचाइ आयोजनाको काम ९५ प्रतिशत पूरा भएका बेला गत वर्ष नहर भत्काएर सडक बनाउन थालियो । ६५ लाख लगानी भएको उक्त नहर भत्किएपछि स्थानीय किसान र कृषि विकास कार्यालयसमेतले विरोध गरे तर सुनुवाइ भएन । अहिले न नहर रहेको छ, न सडक बनेको छ । राज्यको लगानी खेर गएको छ । मुसीकोट नगरपालिका–२ का किसान दिवसा ओलीले २०३२ सालदेखि कच्ची कुलो बनाएर करिब ३० हेक्टर खेतियोग्य जमिन सिँचाइ हुँदै आएको र बल्लतल्ल पक्की निर्माण भएको नहर हचुवाको भरमा भत्काइएको बताउनुभयो । एक हजार आठ सय मिटर लामो नहरको करिब छ सय मिटर भाग सडकमा परेको छ । सङ्घीय आयोजना कार्यान्वय एकाइ सुर्खेतको ४२ लाख र पूर्वाधार विकास कार्यालय चौरजहारीको २३ लाखमा ठेक्कामार्फत काम सुरु भएता पनि उक्त रकम हात्तीको मुखमा जिरासरह भएको छ । थोरै सडक खनिएको छ भने कडा चट्टानी भागमा सडक खोल्न मुस्किल छ । योजना प्राथमिकीकरण नहुने, सीमा मिचेर बजेट रकमान्तर गर्ने, पूरा बजेट नहुँदा योजना अलपत्र हुने र वातावरणीय प्रभाव मूल्याङ्कन नभई बजेट विनियोजन हुँदा दिगो विकास कमजोर बनेको छ । महालेखा परीक्षकको कार्यालयको आव २०८०/८१ को वार्षिक लेखा परीक्षकको प्रतिवेदनसमेत योजना छनोट र कार्यान्वयन गर्दा स्थानीयको आवश्यकता र दीर्घकालीन उपलब्धि हुने योजना छनोट गर्न सुझाव दिएको छ । यसका साथै वार्षिक स्वीकृत बजेटभन्दा फरक शीर्षकहरू थप गरी रकमान्तर गरेको विषयमा कानुनको सीमा मिचेको महालेखाको ठहर छ ।  """
नेपाल–पाकिस्तान संसदीय मैत्री समूहसँग भेटवार्ता,"""काठमाडौं, असार ५ गते । नेपालका लागि पाकिस्तानका राजदूत अबरार एच. हाश्मीले आज संघीय संसदअन्तर्गत गठित नेपाल–पाकिस्तान संसदीय मैत्री समूहसँग भेटवार्ता गर्नुभएको छ । उहाँले दुई देशबीचको ऐतिहासिक सम्बन्ध, वर्तमान सहकार्य र भविष्यका सम्भावनाबारे जानकारी गराउनु भयो। अन्तरक्रियामा मैत्री समूहका सांसद, नेपालस्थित पाकिस्तान दूतावासका कूटनीतिक अधिकारी तथा नेपाल–पाकिस्तान मैत्री तथा सांस्कृतिक संघका प्रतिनिधिहरूसमेतको उपस्थिति थियो। भेटका क्रममा राजदूत हाश्मीले पाकिस्तान र नेपालको दीर्घकालीन, आत्मीय र सौहार्दपूर्ण सम्बन्धप्रति प्रसन्नता व्यक्त गर्दै साझा सांस्कृतिक सम्पदा, आपसी सम्मान र क्षेत्रीय सन्निकटताको आधारमा सम्बन्ध थप विस्तार गर्न पाकिस्तान प्रतिबद्ध रहेको बताउनुभयो। उहाँले व्यापार, पर्यटन, शिक्षा, स्वास्थ्य, संस्कृति, जलवायु अनुकूलन, जनस्तरीय सम्बन्ध तथा क्षेत्रीय शान्तिका क्षेत्रहरूमा द्विपक्षीय सहकार्यको थप सम्भावनाबारे प्रकाश पार्नुभयो। साथै, पाकिस्तानको वर्तमान आर्थिक स्थिति र क्षेत्रीय परिवेशबारे समेत जानकारी गराउँदै दक्षिण एशियामा शान्ति, स्थायित्व र समृद्धिको पक्षमा पाकिस्तानले राख्दै आएको दृष्टिकोण प्रस्तुत गर्नुभयो। राजदूतले नेपाली सांसदद्वारा संसदीय कूटनीति र संस्थागत सम्बन्ध विस्तारमा देखाउनु भएको रुचिप्रति कृतज्ञता व्यक्त गर्दै त्यसले दुई देशबीचको विश्वास र समझदारी अझ प्रगाढ हुने विश्वास व्यक्त गर्नुभयो। मैत्री समूहका सांसदले नेपालप्रति पाकिस्तानले गर्दै आएको सहयोगप्रति धन्यवाद व्यक्त गर्नुभयो। उहाँहरूले दुई देशबीच कुनै पनि अवरोधरहित, स्पष्ट र सकारात्मक सम्बन्ध रहेको उल्लेख गर्दै आर्थिक, सांस्कृतिक, युवा तथा महिला सशक्तीकरण, सीमान्तकृत समुदायका हित, प्राविधिक सहयोग तथा क्षमता विकासका क्षेत्रमा सहकार्य अझ विस्तार गर्नुपर्ने आवश्यकता औँल्याउनुभयो। दुवै पक्षले दुई देश र जनस्तरबीचको मित्रता अझ प्रगाढ बनाउँदै लैजान खुला संवाद, संस्थागत समन्वय तथा बहुआयामिक सम्बन्धहरूलाई नियमित र प्रभावकारी बनाउँदै लैजाने साझा प्रतिबद्धता व्यक्त गर्नुभएको जानकारी नेपालस्थित पाकिस्तान दूतावासद्वारा प्रेस विज्ञप्तिमा उल्लेख छ । """
तामाकोशी नदीमा निर्माणाधीन पुल भाँचियो,"""मन्थली (रामेछाप), असार ८ गते । जिल्ला सदरमुकाम मन्थलीसँगै जोडिएको कुनाउरीमा निर्माणाधीन पक्की मोटरेबल पुल भाँचिएको छ । मन्थली नगरपालिका–६ को कुनाउरीको भलुवाखोलाबाट वडा नं ७ भटौलीको ठेडीखोला जोड्ने तामाकोशी नदीमा निर्माणाधीन पुल आइतबार दिउँसो भाँचिएको हो । यसअघि निर्माणाधीन अवस्थामा पुल सम्पन्न गर्ने उद्देश्यले तीव्रता पाइरहेको अवस्थामा बीच भागको एउटा स्पान दुई महिना अगाडि भाँचिएको थियो । उक्त स्पानलाई प्राविधिकले मर्मत गरेर प्रयोगमा ल्याउन सकिने प्रतिवेदनमा उल्लेख गरिएपछि निर्माण कम्पनीले स्पानको मर्मत गरिरहेको थियो । मर्मत भइरहेको अवस्थामा आज दिउँसो पुलको स्पान एक्कासि पूरै भाँचिएको स्थानीय लेखनाथ ढुङ्गेलले बताउनुभयो । गुणस्तरहीन सामग्री प्रयोग गरेर वा अन्य कारणले यसरी पटक पटक स्पान भाँचिएकाबारे खोजी हुनेपर्नेमा उहाँले जोड दिनुभयो । भाँचिएको स्पान पूर्णरूपमा पिल्लरबाट भत्किएर भुइँमा झरेको मन्थली–७ का पूर्ववडाध्यक्ष सुदर्शन प्रसाईंले जानकारी बताउनुभयो । पुल भत्किएको थाहा पाउनासाथ उक्त ठाउँमा स्थानीय घुइँचो लागेको थियो । आगामी भदौ मसान्तसम्म पुल निर्माण सम्पन्न गर्नेगरी तीव्र गतिमा काम भइरहेको थियो । निर्माणाधीन उक्त पुल भत्केपछि लामो प्रतीक्षामा रहेका स्थानीय बासिन्दा चिन्तित छन् । सडक विभागले आर्थिक वर्ष २०७७–७८ मा कुल रु. २२ करोड ५५ लाख चार हजारमा ठेक्का सम्झौता गरेको थियो । चार वटा स्पानसहित कुल दुई सय ३० मिटर लामो उक्त पुल ११ मिटर चौडाइको थियो । कुल सम्झौता रकमको झण्डै ६० प्रतिशतभन्दा बढी रकम निर्माण व्यवसायीले भुक्तानी लिइसकेका छन् । पुल सञ्चालनमा आएपछि मन्थली–खुर्कोट सडकखण्डभन्दा पकरबास गोगनपानीबाट सित्खा हुँदै सिन्धुलीको सुनकोशी गाउँपालिकाको मुल्कोट निस्केर छोटो दूरीमा काठमाडौँ आवतजावत गर्न सकिनेछ । सदरमुकाम मन्थलीबाट जिल्लाका तीनवटा पालिका जोड्ने वैकल्पिक मार्गका रूपमा यसलाई लिइएको थियो । रासस  """
लोकसेवा तयारी विशेष : वस्तुगत प्रश्नोत्तर,"""१.  मानव विकास प्रतिवेदन, २०२५ मा नेपाल कति औँ स्थानमा रहेको छ ?  १४५ औँ – संयुक्त राष्ट्रसङ्घीय विकास कार्यक्रम (युनडिपी) ले सन् २०२५ जुन १० मा सार्वजनिक गरेको सो प्रतिवेदन अनुसार नेपाल ०.६२२ सूचकाङ्कसहित १४५ औँ स्थानमा रहेको । – पछिल्लो ३५ वर्षमा नेपालको मानव विकास सूचकाङ्कमा ५४ प्रतिशतको वृद्धि भएको पनि प्रतिवेदनमा उल्लेख रहेको । – मानव विकास सूचकाङ्कमा नेपाल मध्यम खालको मानव विकास भएका मुलुकको सूचीमा रहेको ।  २. अन्तर्राष्ट्रिय स्तरको ‘आइरिस’ प्रमाणपत्र प्राप्त गर्ने नेपालको पहिलो मेनपावर कम्पनी कुन हो ?  आइएमआर (इन्टरनेसनल मेनपावर रिक्रुटमेन्ट) – वैदेशिक रोजगारी क्षेत्रमा पारदर्शिता, न्यायोचित प्रक्रिया र श्रमिक अधिकारको संरक्षण सुनिश्चित गरेको भन्दै आइएमआरलाई अन्तर्राष्ट्रिय भर्ना एकीकृत प्रणाली (आइरिस) को प्रमाणपत्र प्रदान (२०८२ जेठ २६) गरिएको । – आइरिसका अनुसार हालसम्म यो प्रमाणपत्र पाउने ५ वटा (नेपाल, सिङ्गापुर, पोल्यान्ड, केन्या, मेक्सिकोका एक–एक) मात्रै मेनपावर कम्पनी रहेका । ३. इजरायल र इरानबिच युद्धको सुरुवात कहिले भएको हो ?  सन् २०२५ जुन १३ – जुन १३ मा इजरायलले इरानका आणविक केन्द्र र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबिच लडाइँ सुरु भएको । – इरानको इस्लामिक रिभोलुसनरी गार्ड कोप्र्सले इजरायलले आक्रमण जारी राखे आफ्ना आक्रमण थप बढाउने चेतावनी दिएको । ४. विसं २०८२ असार १ मा सात वटै प्रदेशद्वारा आव २०८२/८३ का लागि कुल कति राशिको बजेट प्रस्तुत गरियो ?  रु. दुई खर्ब ८७ अर्ब ७० करोड सातै प्रदेशको बजेट (२०८२/८३) : सङ्क्षिप्त झलक बागमती प्रदेश : – कुल बजेट : रु. ६७ अर्ब ४७ करोड ७३ लाख – चालुतर्फ : रु. २६ अर्ब चार करोड ४७ लाख (३८.६०५) – पुँजीगत तर्फ : रु. ४१ अर्ब ४३ करोड २६ लाख (६१.४०५) कोशी – कुल बजेट : ३५ अर्र्ब ८७ करोड ९९ लाख – चालु : १८ अर्ब ६७ करोड ३३ लाख (५२.०४ प्रतिशत) – पुँजीगततर्फ : १७ अर्व १० करोड ६५ लाख (४७.६८ प्रतिशत) – वित्तीय व्यवस्थातर्फ : रु. १० करोड (०.२८ प्रतिशत) मधेश – कुल बजेट : ४६ अर्ब ९८ करोड ३३ लाख – चालुतर्फ : १६ अर्ब ७२ करोड पाँच लाख (३५.५९ प्रतिशत) – पुँजीगततर्फ : ३० अर्ब २६ करोड २८ लाख (६४.४१ प्रतिशत) गण्डकी – कुल बजेट : रु. ३१ अर्ब ९७ करोड ९९ लाख – चालुतर्फ : रु. १२ अर्व ६३ करोड ६६ लाख (३९.५२ प्रतिशत) – पुँजीगततर्फ : रु. १९ अर्ब नौ करोड ३३ लाख (५९.७१ प्रतिशत) – वित्तीय व्यवस्थातर्फ : रु. २५ करोड (०.७८ प्रतिशत) लुम्बिनी – कुल बजेट : रु. ३८ अर्ब ९१ करोड – चालुतर्फ : रु. १२ अर्ब एक करोड ४७ लाख (३०.८८ प्रतिशत) – पुँजीगततर्फ : रु. २३ अर्ब ४७ करोड १४ लाख (६०.३२ प्रतिशत) – वित्तीय व्यवस्थातर्फ : रु. तीन अर्ब ४२ करोड ३७ लाख (८.८०प्रतिशत) कर्णाली – कुल बजेट : रु. ३२ अर्ब ९९ करोड ६६ लाख – चालुतर्फ : रु. सात अर्ब ७९ करोड ९१ लाख (२३.६३ प्रतिशत) – पुँजीगततर्फ : रु. १९ अर्ब ९८ करोड २९ लाख (६०.५६ प्रतिशत) – वित्तीय व्यवस्थातर्फ : रु. ६१ करोड ५० लाख (१.८६ प्रतिशत) वित्तीय हस्तान्तरण : रु. चार अर्ब ५९ करोड ९८ लाख (१३.९४ प्रतिशत) सुदूरपश्चिम –कुल बजेट : रु. ३३ अर्ब ४७ करोड ६० लाख –चालुतर्फ : रु. १० अर्ब २० करोड ८१ लाख (३०.४९ प्रतिशत) –पुँजीगततर्फ : १९ अर्ब ८३ करोड दुई लाख (५९.२४ प्रतिशत) –वित्तीय व्यवस्थातर्फ : रु. एक करोड (०.०३ प्रतिशत) –वित्तीय हस्तान्तरण : रु. तीन अर्ब ४२ करोड ७७ लाख (१०.२४ प्रतिशत) ५. हालै (विसं २०८२ जेठ) आइएसओ २१००१ गुणस्तर प्रमाणपत्र प्राप्त गर्न सफल विद्यालय कुन हो ?  नीलकण्ठ बालमन्दिर माध्यमिक विद्यालय (धादिङ) – आइएसओ २१००१ गुणस्तर प्रमाणपत्र प्राप्त गर्ने सो विद्यालय नेपालको दोस्रो सामुदायिक विद्यालय बनेको । ६. भेरी–१ अर्धजलाशययुक्त जलविद्युत् आयोजनाको विद्युत् उत्पादन क्षमता कति रहेको छ ?  २७० मेगावाट – जाजरकोटको नलगाढ नगरपालिका र रुकुम पश्चिमको आठविसकोट नगरपालिका बिच रहेको भेरी नदीमा सो जलविद्युत् आयोजना निर्माण हुने भएको । – निर्माण सम्पन्न अवधि : पाँच वर्ष । – लागत अनुमान : रु. ४६ अर्ब – उक्त आयोजना स्थलमा पुग्न मुख्य बाटोबाट ११ किलोमिटरको सहायक बाटो निर्माण गर्नुपर्ने जनाइएको । – नदीमा तीन वटा बेलिब्रिजसमेत निर्माण गर्नुपर्ने भएको । ७. नेपाल राष्ट्र बैङ्कले विसं २०८२ जेठ २७ मा सार्वजनिक गरेको देशको वर्तमान आर्थिक तथा वित्तीय स्थितिसम्बन्धी प्रतिवेदन अनुसार गत वैशाखमा मुद्रास्फीति कतिमा झरेको छ ?  २.७७ प्रतिशत – आर्थिक गतिविधि शिथिल हुँदा उपभोक्ता मूल्य वृद्धिदर पाँच वर्ष पछि कै न्यून विन्दुमा झरेको । – राष्ट्र बैङ्कका अनुसार २०७७ माघमा उपभोक्ता मूल्य वृद्धिदर २.७७ प्रतिशतमा झरेको थियो । कोभिड–१९ को महामारीका कारण आर्थिक गतिविधि ठप्प हुँदा बजारमा वस्तु तथा सेवाको माग घटेपछि मुद्रास्फीति न्यून विन्दुमा झरेको थियो । ८. आमाको नामबाट मात्र पनि नागरिकता दिइने विधेयक प्रतिनिधि सभाको राज्य व्यवस्था तथा सुशासन समितिबाट कहिले पारित भएको हो ?  विसं २०८२ जेठ २७ ९. धिमाल युवा प्रतिभा पुरस्कार २०८२ कसलाई प्रदान गरियो ?  डा. सजना धिमाल – धिमाल समुदायबाट पहिलो चिकित्सक बन्न सफल डा. सजनालाई सो पुरस्कारबाट सम्मान गरिएको । – हरेक वर्ष असार २ गते सिरिजात पर्व समापनका अवसरमा सो पुरस्कारबाट एक जना युवा प्रतिभालाई सम्मान गरिँदै आएको । १०. राष्ट्र बैङ्कले २०८२ जेठ २७ मा सार्वजनिक प्रतिवेदन अनुसार गत वैशाखमा मात्र नेपालमा कति विप्रेषण भित्रिएको छ ?  रु. एक खर्ब ६५ अर्ब ३० करोड – मासिक रूपमा तुलना गर्दा वैशाखमा भित्रिएको रेमिट्यान्स हालसम्मकै सबैभन्दा बढी हो । आव २०८१/८२ को १० महिनाको अवस्था शोधनान्तर बचत : रु. चार खर्ब ३८ अर्ब विप्रेषण : रु. १३ खर्ब ५६ अर्ब कुल विदेशी मुद्रा सञ्चिति : रु. २५ खर्ब १२ अर्ब ११. विश्वको पहिलो वैदिक घडी कुन हो ?  विक्रामादित्य वैदिक घडी – भारतको मध्यप्रदेशस्थित उज्जैनमा रहेको । – समय गणना मान ३० घण्टा एक दिन एवं १ घण्टा ४८ मिनेट रहेको । – यस घडीको उद्घाटन सन् २०२४ फेब्रुअरी २९ मा भारतीय प्रम नरेन्द्र मोदीद्वारा गरिएको । १२. पहिलो नेपाली एनिमेटेड फिचर फिल्म कुन हो ?  सलिना (तेजसराज जोशी निर्देशित) १३. नेपालका प्रथम महालेखा परीक्षक को हुन् ?  चन्द्र बहादुर थापा १४. अनुसूचीको व्यवस्था नभएको नेपालको संविधान कुन हो ?  नेपाल अधिराज्यको संविधान, २०१५ १५. धेरै गजुर भएको मन्दिर पाटनको कृष्ण मन्दिर हो भने गजुर नै नभएको मन्दिर कुन हो ?  अशोक विनायक १६. आन्तरिक राजस्व विभागले केन्द्रीय विजक प्रणालीको सुरुवात कहिलेदेखि गरेको हो ?   विसं २०७४ मङ्सिर १ १७. आणिविक हतियारमा प्रतिबन्ध लगाउनेसम्बन्धी संयुक्त राष्ट्रसङ्घीय सन्धि औपचारिक रूपमा कहिलेदेखि कार्यान्वयनमा आएको हो ?  सन् २०२१ जनवरी २२ १८. नेपाल विश्व पर्यटन सङ्गठन (युएनडब्लुटीओ) को सदस्य कहिले बनेको हो ?  सन् १९७५ १९. लोक सेवा आयोगको स्थापना कहिले भएको हो ?  विसं २००८ असार १ – ‘नेपाल पब्लिक सर्भिस कमिसन’ नामबाट २००८ साल असार १ गते लोकसेवा आयोगको विधिवत् स्थापना भएको । २०.  उपप्रधानमन्त्रीले को समक्ष शपथ लिनुपर्ने प्रावधान रहेको छ ?  राष्ट्रपति प्रस्तुतकर्ता : टङ्क केसी  """
बाँकेमा दुई साहित्यकार सम्मानित,"""सिराज खान नेपालगन्ज, असार ८ गते । 'हाम्रो पूर्णिमा साहित्य प्रतिष्ठान'को आयोजना र कोहलपुर वाङ्मय प्रतिष्ठानको सहकार्यमा कोहलपुरमा दुई जना साहित्यकारलाई पुरस्कृत गरिएको छ । सोही कार्यक्रममा पुस्तक विमोचन र साहित्यकारहरूलाई प्रशिक्षण समेत प्रदान गरिएको छ । सो कार्यक्रममा कोहलपुर वाङ्मय प्रतिष्ठानबाट यस वर्षबाट सुरु गरिएको जनही १० हजार ५०० राशिको कोहलपुर वाङ्मय साहित्य कला पुरस्कारबाट कवि प्रदीप भट्टराई र केशवबहादुर खड्कालाई पुरस्कृत गरिएको हो । उहाँहरूलाई प्रा.डा कपिलदेव लामिछाने र प्रा.डा.कृष्णप्रसाद घिमिरेले पुरस्कार प्रदान गर्नुभयो । सोही कार्यक्रममा पूर्णिमाकै प्रकाशन संस्थाका सल्लाहकार प्राज्ञ महानन्द ढकालको खटप्वालबाट नियाल्दा कृति विमोचन गरियो भने कोहलपुर वाङ्मय प्रतिष्ठानले प्रकाशनमा ल्याएका कोहलपुर र रैथाने एक अन्वेषण र रोहिणी वर्ष २ लाई पनि सार्वजनिक गरिएको कोहलपुर वाङ्मय प्रतिष्ठानकी कार्यवाहक अध्यक्ष सुमित्रा न्यौपानेले बताउनुभयो । उहाँले सोही कार्यक्रममा समालोचना लेखन सम्बन्धी प्रशिक्षण र कार्यशाला सम्पन्न गरिएको र सो कार्यशालामा समालोचना विधि र नेपाली समालोचनाका नवीन प्रवृत्तिमाथि प्रा.डा कपिलदेव लामिछाने तथा प्रा.डा.कृष्णप्रसाद घिमिरेले प्रशिक्षण दिनुभएको थियो । कार्यक्रमका सहभागीहरूले प्रशिक्षण निकै प्रभावकारी रहेको भन्दै यस्ता कार्यक्रमले आफूहरूमा समालोचनाका नवीन शिल्प र शैलीको जानकारी मिलेको बताउनुभयो । कार्यक्रममा प्राज्ञ महानन्द ढकाल, वागेश्वरी बहुमुखी क्याम्पसका प्रमुख दानबहादुर हमाल, कोहलपुर वाङ्मय प्रतिष्ठानकी कावा अध्यक्ष सुमित्रा न्यौपाने, प्रदीप भट्टराई लगायतले मन्तव्य राख्नुभएको थियो। सोही अवसरमा आयोजना गरिएको दोस्रो कार्यक्रम क्याफे कविता–२ मा कवि हेम मन्जिल र कल्पना पलकले विभिन्न स्तरीय कविताहरू सुनाउनु भएको थियो । """
शिक्षामा दिगो बहस,"""अक्षराङ्क पद्धति विश्वका अधिकांश मुलुकले अपनाउँदै आएको प्रणाली हो । हाम्रो शिक्षा प्रणालीले नतिजा प्रकाशनमा उत्तीर्ण र अनुत्तीर्ण गर्ने व्यवस्थामा परिवर्तन गरी यो नयाँ पद्धति अनुसरण गर्दै आएको छ । अक्षराङ्क पद्धतिले शिक्षामा सुधार आउने विश्वासका साथ अङ्गीकार गर्‍यो । शिक्षाको गुणस्तर वृद्धि गर्न यो अपरिहार्य पद्धति भनियो । यो पद्धति स्वयम्ले शिक्षालाई माथि उठाउने वा तल खसाल्ने होइन । यो पद्धति विद्यार्थीले प्राप्त गरेको अङ्कको समूहलाई अक्षरको सङ्केतमा राखिने विषय हो । एकथरीले अक्षराङ्क पद्धति राम्रो होइन भन्न छाडेका छैनन् भने अर्काथरीले यसलाई अपनाउनै पर्छ भनेका छन् । समय सन्दर्भ सुधार हुन भने जरुरी छ । अक्षराङ्क पद्धतिले विद्यार्थी प्रायः असफल हुँदैनन्, तिनको मनोबल गिर्दैन । अस्वस्थ प्रतिस्पर्धा पनि हुँदैन । फलानो प्रथम द्वितीय आदि भनी घोषणा पनि नहुने, पाठयक्रम र परीक्षा प्रणालीमा उस्तै उस्तै विशेषता भएका विद्यालयबिच पनि कक्षा कोठा, शिक्षण सिकाइ र विद्यालयको वातावरणबाट स्तर थाहा पाउनु पर्ने आदि सकारात्मक पक्षलाई विश्लेषण गरिँदै आइएको छ । उदार कक्षोन्नति नीति अनुसार प्रारम्भिक कक्षामा पढ्ने विद्यार्थीलाई अनुत्तीर्ण गर्न नहुने व्यवस्था, कक्षामा दण्ड दिन नपाउने र स्वतः पास हुने अक्षराङ्क पद्धतिले कमजोर विद्यार्थी पनि उत्तीर्ण हुने हुँदा शिक्षाको गुणस्तर गिर्ने छ । यतिखेर कक्षा कोठाको सिकाइ कमजोर भएको मानिन्छ । विद्यार्थीको मूल्याङ्कन प्रक्रियालाई निरन्तरता दिने, तिनलाई मेहनतका साथ पठनपाठनमा लगाउने र शिक्षक तथा विद्यार्थी दुवैले सही रूपमा कार्यान्वयन गर्ने हो भने यसले सिकाइ सुनिश्चित गर्छ । वास्तविक सिकाइ सुधार हुने भनेको कक्षा कोठामा नै हो । यसका लागि शिक्षकमा सिकाउन सक्ने क्षमता हुनु पर्छ । शिक्षकमा सिकाउने इच्छा शक्ति प्रबल हुनु पर्छ । यहाँ शिक्षकले सामाजिक वा आर्थिक फाइदा नहेरी बालबालिकाको भविष्यप्रति सचेत रहनु जरुरी छ । विद्यालय व्यवस्थापनले शिक्षकलाई राम्रो वातावरण भने निर्माण गरिदिनु पर्छ । विद्यार्थीले पनि स्वस्थ शैक्षिक वातावरण विना राम्रोसँग सिक्न सक्दैनन् । घरायसी परिस्थिति, अभिभावक सचेत नहुनु, घरभित्रको व्यवहार अनुशासित नहुनु बाबुआमाले सन्तानका लागि समय दिन नसक्नु, घर परिवारबाट उचित माया नपाउनु जस्ता समस्या पनि छन् । यस्ता विषयले केटाकेटीको सिकाइमा प्रतिकूल प्रभाव पर्छ । यसर्थ हरेक अभिभावक आफ्ना सन्तानको भविष्यप्रति सचेत हुनै पर्छ । विद्यालयको वातावरण पनि महìवपूर्ण हुन्छ ।  कक्षा कोठा उपयुक्त, प्रयोगशाला, पुस्तकालय विषयगत शिक्षक आदिको व्यवस्था हुनु झनै जरुरी छ । विद्यालय शिक्षा सम्बन्धमा धेरै बहस र छलफल भए । अनेक आयोग र समितिबाट सुझाव लिने काम भए । विद्यालय शिक्षा देशको दीर्घकालीन भविष्यसँग जोडिएको विषय ठानेर सुधारका उपाय अपनाइए पनि नीतिगत सुधार र कार्यान्वयन पक्ष बलियो हुन सकेन । त्यसैले शिक्षाको अवस्था कमजोर बन्दै गएको छ । शिक्षा क्षेत्र सञ्चालनको जिम्मेवारी लिँदै आएको राजनीतिक नेतृत्व, सरकारी कर्मचारीले पाठ्यक्रम, पाठ्यपुस्तक र शिक्षा नीति तर्जुमा गर्दा बुद्धिजीवीको  साथ र सहयोग लिन कञ्जुस्याइँ गर्नु हुन्न । सरकारी विद्यालयको कमजोर अवस्थाको फाइदा उठाउँदै निजी विद्यालयले फस्टाउने मौका पाए । सार्वजनिक विद्यालयको जिम्मा २०२८ सालपछि सरकारले लियो । पछि सरकारले आर्थिक व्यवहार वहन गर्न नसक्दा हात छोड्यो । सार्वजनिक विद्यालय बेवारिसे अवस्थामा सञ्चालन हुँदै आए । सरकारमा हुने र बाहिर राजनीति गर्नेहरूले पनि शिक्षालाई चलखेलको माध्यम बनाए । यता सरकारी विद्यालयका तुलनामा निजी विद्यालय राम्रो हुँदै आउनुको मुख्य कारण त्यहाँ स्वामित्वको भावना प्रबल बन्नु हो । अब सार्वजनिक विद्यालयमा यस्तो भावना जगाउन स्थानीय सरकारलाई सजग र सबल तुल्याउनु जरुरी छ । नेपालको संविधानले आधारभूत तहसम्मको शिक्षा स्थानीय तहको जिम्मामा दिएको छ । यसमा स्थानीय तह र अभिभावकसमेतको सक्रिय सहभागिता नभई हुँदैन । नेपालको शैक्षिक इतिहासमा शिक्षा अन्य सेवाभन्दा अगाडि बढ्नुका मूल कारण पनि स्थानीय समुदायको सक्रियता नै हो । विद्यालय थुप्रै खोलिँदै आए । २०२८ साल पछि त झनै विद्यालय थुप्रै खोलिए । शिक्षामा दक्षता भने बढ्न सकेन । विद्यालय खोल्न सबैको जोडबल हुँदै गयो, योग्य शिक्षकको अभाव खड्किँदै गयो । योग्यता र दक्षता नभएका पनि शिक्षक बन्दै गए । परिणामतः शिक्षाको गुणस्तर बढ्न सकेन । अर्थ, राजनीतिक संरचना र प्रक्रिया अन्तर्गत शिक्षामा निजीकरण अपरिहार्य जस्तै बन्दै आयो । अन्य क्षेत्रका सेवासमेत निजीकरण हुँदै आए । शिक्षाको लगानी पूर्ण रूपले सरकारले थेग्न नसक्ने अवस्थामा राष्ट्रियकरणका कुरा उठाउनु असान्दर्भिक ठहर्छ । सरकारले निजी क्षेत्रका विद्यालयलाई नियमित गर्ने र अनुशासित बनाउन जोड दिनु पर्छ । अहिले मनपरि ढङ्गले निजी विद्यालय खोल्ने, शुल्क बर्सैपिच्छे बढाउने क्रियाकलाप नियन्त्रण गर्नु पर्छ । त्यहाँ पनि छात्रवृत्ति प्रतिशतका कोटा छुट्याउने छात्रवृत्तिको व्यवस्था मिलाउनु पर्छ । सरकारी मापदण्ड अनुसार यी विद्यालय सञ्चालन हुनु जरुरी छ । आधारभूत तहको शिक्षालाई मौलिक अधिकारका रूपमा संविधानत सुनिश्चित गरिएको छ । शिक्षालाई सर्वसुलभ तुल्याउने, अति गरिब परिवारका बालबालिकालाई शिक्षा हासिल गर्न थप मद्दत गर्न जरुरी छ । निजी विद्यालयका शैक्षिक प्रशासनलाई व्यावसायिक र चुस्त र दुरुस्त बनाउन ढिला गर्नु हुन्न । सार्वजनिक विद्यालयलाई शैक्षिक साधन सम्पन्न बनाउने र गुणस्तरयुक्त बनाउनु पर्छ । निजी, विद्यालय सञ्चालन माथि नियन्त्रणकारी उपाय अपनाएर सार्वजनिक विद्यालयको गुणस्तर वृद्धि हुने होइन । यो सत्य हो । निजी विद्यालयलाई प्रश्रय दिनु पर्छ । सार्वजनिक विद्यालयलाई शैक्षिक साधान सम्पन्न बनाउने हेतुले नीति तय गर्नु आवश्यक छ । यसका लागि केन्द्रीय सरकार, प्रान्तीय सरकार, स्थानीय सरकार, समुदाय, विद्यालय, अभिभावक शिक्षक र विद्यार्थीसमेतको सक्रियतामा बढी सहभागी र लगानी बढाएर शैक्षिक प्रशासनलाई निष्पक्ष, इमानदार, व्यावसायिक र सक्षम बनाएर लैजानु पर्छ । सार्वजनिक विद्यालय सरकारी लगानीका अभावमा कमजोर भएका छन् । सरकारले विद्यालयका शिक्षकको तलब र सीमित प्रशासनिक र मसलन्द खर्च मात्र दिने हो । अरू खर्च विद्यालयले कहाँबाट जुटाउने ? यो अवस्था कसले ल्यायोभन्दा सरकार र राजनीतिक दलका कारणले आयो । जनताका नजरमा सस्तो लोकप्रियताका लागि निःशुल्क नारा र नीति ल्याइयो तर व्यवहारमा कस्तो हुन्छ भन्नेतर्फ ध्यान दिइएन । सरकारले विद्यालयमा विद्यमान सरकारी प्रावधानका सम्बन्धमा खासै अनुगमन गर्न सकिरहेको छैन । शिक्षक नियुक्ति गर्ने र खारेजी गर्ने जस्ता अधिकार स्थानीय तहलाई दिनु हुँदैन भन्ने गरिए पनि त्यहाँ सधैँ पुग्ने भनेकै स्थानीय तह नै हो । तहलाई यस किसिमको अधिकारबाट बञ्चित गराउँदा त्यहाँ अनुशासन र व्यवस्थित गराउन असहज हुन्छ । यस विषयमा हचुवाको भरमा निर्णय दिनुभन्दा दिगो बहस र छलफलपछि निर्णयमा जानु उचित हुन्छ । शिक्षा जस्तो संवेदनशील विषयका विविध पक्षबारे बृहत बहस चलाउनु जरुरी छ । केही सीमित व्यक्ति, वर्ग वा समूहका भरमा मात्र निर्भर रहेर निर्णय दिँदा विगत झैँ शिक्षा नीति तथा कार्यक्रम अव्यावहारिक हुन्छ । यसबारे गाउँ, गाउँ जिल्ला जिल्लाको दिगो बहस र छलफलबाट आएका विषयलाई संश्लेषण, विश्लेषण गरी अन्तिम निष्कर्षमा पुग्नु जरुरी छ ।  """
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं. १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
हात्तीसार संग्रहालयमा राणाकालीन हौदा (फोटोफिचर),"""स्मिता अर्जेल मकवानपुरगढी, असार ७ गते । मकवानपुरको भीमफेदी गाउँपालिका –६ स्थित राणाकालीन हात्तीसार सङ्ग्रहालय ऐतिहासिक महत्व बोकेको स्थल हो । संग्रहालयमा बेलायती महारानी एलिजावेथ नेपाल भ्रमणमा आउँदा शिकारको क्रममा प्रयोग भएका र जंगबहादुर राणालगायत राणा परिवारले प्रयोग गरेका हौदाहरु छन् । तत्कालीन बेलायती महारानी एलिजावेथ द्वितिया र राणा प्रधानमन्त्री जङ्गबहादुर राणाले शिकार खेल्नुभएको इतिहास सङ्ग्रहालयमा सुरक्षित छ । बेलायती महारानी एलिजावेथले प्रयोग गरेका चार वटा शिकारी हौदा र जंगबहादुरले प्रयोग गर्नुभएको पिँजडा हौदासहित हात्तीसार भवनभित्र ४२ वटा हौदाहरु रहेका छन् । साथै हात्तीसार घरभित्र शिकार खेल्न जाँदा घेर्न प्रयोग हुने सेतो कपडा, हात्तीमाथि चढ्न प्रयोग गरिने धानको भुस, परालसहितका जुटका बोरा, माछा राख्ने एक्युरियम, आत्ती बाध्ने गोल खम्बा, घिर्नी, झुलको डण्डी, बेत, खुर्पी, धागो, फलामको खन्ती, डोरीको पेटार, पूरानो काठी, भारदारी हौदा, सुसारे हौदा लगायतका सामग्री संरक्षित छन् ।  """
"सम्पन्न आयोजनाको प्राविधिक परीक्षण : नियममा छ, छैन व्यवहार","""काठमाडौँ, असार ८ गते । निर्माण सम्पन्न आयोजनाहरूको तेस्रो पक्ष प्राविधिक परीक्षण (थर्ड पार्टी टेक्निकल अडिट) नै नगरी हस्तान्तरण, उद्घाटन तथा सञ्चालन हुने गरेको पाइएको छ । राष्ट्रिय सतर्कता केन्द्रमार्फत हरेक आयोजनाको तेस्रो पक्ष प्राविधिक परीक्षण गराउनुपर्ने अनिवार्य व्यवस्था भए पनि त्यस्तो हुन सकेको छैन । निर्माण सम्पन्न आयोजनाको काम सम्झौता अनुसारको डिजाइनमा भएको छ/छैन, गुणस्तरीय निर्माण सामग्री प्रयोग भएको छ/छैनलगायत विषयमा प्राविधिक परीक्षण नै नगरी हस्तान्तरण, उद्घाटन तथा सञ्चालन गर्न नपाइने स्पष्ट व्यवस्था छ । भ्रष्टाचार निवारण ऐन २०५९ को दफा ६४ र राष्ट्रिय सतर्कता केन्द्र नियमावली २०६५ बमोजिम विकास आयोजनाको प्राविधिक परीक्षण गर्ने जिम्मेवारी राष्ट्रिय सतर्कता केन्द्रलाई दिइएको छ । पूर्वाधारलगायत कुनै पनि क्षेत्रको निष्पक्ष परीक्षणका लागि विश्वभरि नै ‘तेस्रो पक्ष परीक्षण’ लाई निष्पक्ष, भरपर्दो र विश्वासिलो मानिन्छ । हरेक आयोजनामा सम्बन्धित निकायले निर्माण कम्पनीलाई गुणस्तरीय काम भएको प्रमाणपत्र दिने र त्यसैको आधारमा आयोजनाको हस्तान्तरण, उद्घाटन तथा सञ्चालन हुँदै आएको छ । प्राविधिक परीक्षण नहुँदा करोडौँ/अर्बौं मूल्यका आयोजनाहरूकोे गुणस्तरीयता तथा दिगोपनाका बारेमा गम्भीर प्रश्नसमेत उठेका छन् । प्राविधिक परीक्षण नहुँदा उद्घाटन भएको भोलिपल्ट पुल भासिने, सडकको कालोपत्र उक्किने र भवन चुहिने जस्ता समस्या उत्पन्न हुने गरेका छन् । राष्ट्रिय सतर्कता केन्द्र, प्राविधिक परीक्षण तथा अनुगमन महाशाखाका इन्जिनियर अशोक ताजपुरियाले सबै पूर्वाधार आयोजनामा प्राविधिक परीक्षण गर्नुपर्ने भए पनि आवश्यक जनशक्ति तथा स्रोत साधनको अभावमा त्यस्तो हुन नसकेको बताउनुभयो । उहाँका अनुसार केन्द्रले ‘सेम्पलिङ’ गरेर केही आयोजनाहरूको प्राविधिक परीक्षण गर्दै आएको छ । केन्द्रबाट चालु आर्थिक वर्ष २०८१/८२ मा प्राविधिक परीक्षणका लागि जम्मा १६ वटा आयोजना छनोट गरिए पनि १३ वटाको मात्र परीक्षण भएको छ । केन्द्रले अहिलेसम्म निर्माणाधीन आयोजनाहरूको मात्र प्राविधिक परीक्षण गर्दै आएको छ । निर्माण सम्पन्न आयोजनाहरूको प्राविधिक परीक्षण त गरेको छैन नै, अहिलेसम्म अरू कुनै निकायबाट पनि हुने गरेको छैन । राष्ट्रिय सतर्कता केन्द्रले सम्बन्धित निकाय वा ठेकेदार कम्पनीको नभई अन्य स्वतन्त्र परामर्शदाताका प्राविधिक परीक्षकहरूसँग सम्झौता गरी आयोजनाको प्राविधिक परीक्षण गराउने गर्छ । प्राविधिक परीक्षणमा असफल देखिएका आयोजनाको कार्बाहीका लागि सम्बन्धित निकाय र अख्तियार दुरुपयोग अनुसन्धान आयोगमा सिफारिस गर्ने गरिएको इन्जिनियर ताजपुरियाले बताउनुभयो । कसैलाई कार्बाही गर्ने अधिकार राष्ट्रिय सतर्कता केन्द्रलाई दिइएको छैन । प्राविधिक परीक्षण भनेको ‘बहु अनुशासित’ विषयवस्तु रहेको बताउँदै इन्जिनियर ताजुपरियाले भन्नुभयो, “यदि कुनै सडक वा पुलको प्राविधिक परीक्षण गर्नु छ भने सडक इन्जिनियर, पुल इन्जिनियरलाई पठाएर मात्र हुँदैन । त्यहाँ ‘जियो टेक्निकल इन्जिनियर, जियोलोजिस्ट, वातावरण इन्जिनियर, सामाजिक शास्त्र, वातावरणविज्ञ पनि चाहिन्छ तर स्रोतसाधनको अभावमा विज्ञहरूलाई नबोलाएर सम्बन्धित क्षेत्रका इन्जिनियर र प्राविधिक परीक्षणको तालिम लिएकाहरूबाट प्राविधिक परीक्षण हुँदै आएका छन् ।”  यस प्रकारको प्राविधिक परीक्षण पूर्ण नरहेको उहाँ बताउनुहुन्छ । भौतिक पूर्वाधार तथा यातायात मन्त्रालयका सहसचिव तथा सडक विभागका पूर्वमहानिर्देशक सुशीलबाबु ढकालले आयोजनाको प्रत्येक चरणको प्राविधिक परीक्षण गर्ने सरकारको नीति रहे पनि त्यसको कार्यान्वयन हुन नसकेको बताउनुभयो । सम्बन्धित निकायहरूबाट ‘तेस्रो पक्ष परीक्षण’ नहुने गरेको बताउँदै उहाँले भन्नुभयो, “तेस्रो पक्षबाट प्राविधिक परीक्षण गराउने नीतिको कार्यान्वयन बिस्तारै होला तर अहिले हुन सकेको छैन ।” उहाँले आयोजनाको सम्पूर्ण काम सम्पन्न भइसकेपछि पूरा आयोजनाको तेस्रो पक्ष प्राविधिक परीक्षण गरेर मात्र त्यसको हस्तान्तरण, उद्घाटन तथा सञ्चालन गर्ने अभ्यास अहिलेसम्म हुन नसकेको स्पष्ट पार्नुभयो । भौतिक पूर्वाधार तथा यातायात मन्त्रालयका पूर्वसचिव अर्जुनजङ्ग थापाले कुनै पनि पूर्वाधार आयोजनाको गुणस्तर र दिगोपना कायम गर्न निष्पक्ष प्राविधिक परीक्षण एउटा महìवपूर्ण साधन रहेको उल्लेख गर्दै यसले आयोजनाहरूको कार्यसम्पादनमा समेत सुधार ल्याउने बताउनुभयो ।  प्राविधिक परीक्षणले आयोजना निर्माणका क्रममा भएको त्रुटि समयभित्रै सच्याउन लगाउनुका साथै आयोजनाको निर्दिष्टलागत तथा समय कायम गर्न सहयोग पुग्ने उहाँको भनाइ छ ।  """
जनप्रतिनिधि बिष्टको व्यावसायिक कृषिमा उदाहरणीय सफलता,"""केशब राज भट्टबाशुलिङ्ग (बैतडी), असार ८ गते । बैतडीको सूर्नया गाउँपालिका–२ का वडाध्यक्ष गणेशबहादुर बिष्ट जनप्रतिनिधिको जिम्मेवारीसँगै व्यवसायिक कृषिमा समेत उदाहरणीय काम गरिरहनुभएको छ । दशरथचन्द राजमार्गको सतबाज–सिउडे सडक किनारमै घरभएका उहाँले आफ्नो गाउँ ग्वानीमा मौसमी तथा बेमौसमी तरकारी, फलफूल खेती र कुखुरापालन गरेर सफल व्यवसाय सञ्चालन गर्दै आउनुभएको छ । वडाध्यक्ष बिष्टले रोजगारका लागि खाडी मुलुक पुगेपछि त्यहाँको अनुभवका आधारमा २०६४ सालमा स्वदेश फर्केर कृषि व्यवसाय थाल्नुभएको हो । सुरुमा एक सय वटा कुखुराका चल्लाबाट व्यवसाय थालेका बिष्टले अहिले मासिक १० हजार कुखुराका चल्ला उत्पादन तथा बिक्री गर्दै आउनुभएको छ । करिब ७० रोपनी क्षेत्रफलमा तरकारी र फलफूल खेती गरिरहनुभएका उहाँले वार्षिक ५० लाख रुपियाँसम्म कारोबार गर्दै आउनुभएको जानकारी दिनुभयो । ‘‘विदेशमा गरेको दुःख सम्झेर गाउँमै केही गर्ने सोच बनाएँ, अहिले कृषिमा रमाएको छु,’’ वडाध्यक्ष बिष्टले भन्नुभयो । उहाँले आफू मात्र नभई गाउँका अन्य युवाहरुलाई पनि व्यवसायमा जोडेर प्रेरित गरिरहनुभएको छ । दुई सय कुखुराका चल्ला उधारोमा लिएर व्यवसाय सुरु गरेका दार्चुलाका प्रकाश चन्दले मासिक एक लाख २० हजार रुपियाँसम्म आम्दानी गरिरहनुभएको छ । यस्तै, सूर्नया–२ का नवीन चन्दले पनि वडाध्यक्ष बिष्टबाट उधारोमा चल्ला र दाना लिएर व्यवसाय सुरु गर्नुभएको थियो । वडाध्यक्ष बिष्टले गाउँमै पाँच जनालाई रोजगारी दिनुका साथै कुखुरापालन र तरकारी खेतीको सल्लाह–सहयोग गर्दै आउनुभएको छ । ‘‘वडाध्यक्ष निर्वाचित भएपछि जनताको सेवा र कृषि व्यवसाय दुवै सँगसँगै अघि बढाइरहेको छु,’’ उहाँले बताउनुभयो । अहिले ग्वानी गाउँका अधिकांश बासिन्दा वडाध्यक्ष बिष्टको सिको गर्दै व्यवसायिक कृषिमा सक्रिय छन् । सो क्षेत्रमा उत्पादित कृषि उपज पाटन, सतबाँज, सिउडे, मुस्याचोर, देहिमाडौँ र जिल्ला सदरमुकाम गोठलापानीसम्म बिक्री हुने गरेको छ । """
मधेशको विकास गरे नेपालको विकास हुन्छ : उपेन्द्र यादव,"""काठमाडौँ, जेठ ३१ गते। जनता समाजवादी पार्टी (जसपा) नेपालका अध्यक्ष, पूर्व उपप्रधानमन्त्री एवम् बारा निर्वाचन क्षेत्र नम्बर-२ का प्रतिनिधि सभा सदस्य उपेन्द्र यादवले मधेशको विकास गरे नेपालको विकास हुने बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नुहुँदै नेता यादवले यस्तो बताउनुभएको हो। ‘‘विकासको बजेट मधेशलाई हेरेर बन्दैन। मधेशको विकास गरे नेपालको विकास हुन्छ। तर मधेशमा ६० प्रतिशत जनसङ्ख्या छ, १३ प्रतिशत मात्र विकास बजेट पुगेको छ’’, यादवले मधेशको विकासमा राज्यको दृष्टि नपरेको भन्दै आपत्ति जनाउनुभयो। नेता यादवको जन्म बुवा धनिलाल र आमा फुदनीदेवीको कोखबाट २०१६ सालमा सप्तरी जिल्लाको भगवतपुरमा भएको हो। उहाँको बाल्यकाल सप्तरीको मधुवनमा बित्यो। अहिले भने त्यो ठाउँ सुनसरीको वराहक्षेत्र नगरपालिका-४ मा पर्छ। उपत्यकामा उहाँ ललितपुर महानगरपालिका-२३ हात्तीवनमा बसोवास गर्दै आउनुभएको छ। विज्ञान र कानुन विषयमा उच्च शिक्षा अध्ययन गर्नुभएका यादवले औपचारिक शिक्षा मधुवनमै लिनुभएको हो।   मधुवनमा रुखमा काठको पाटी ठोकेर कालो पोतेर लेख्दै उहाँको औपचारिक शिक्षाको सुरुवात भएको हो। मोहन निमाविमा प्रारम्भिक शिक्षा लिनुभएका यादवले जनता मावि मधुवन र वनदहवाकट्टी हाइस्कुल सप्तरीबाट माध्यमिक शिक्षा लिनुभयो। २०३२ सालमा एसएलसी दिनुभयो। यादवले अक्षर चिन्नुभएको विद्यालय अहिले मोहन माध्यमिक बनेको छ। सुनसरी धरानको हात्तीसार क्याम्पसबाट उच्च शिक्षा अध्ययन सुरु गरेर आइएस्सी गरेपछि उहाँले विभिन्न कारणले धरानको पढाइलाई निरन्तरता दिन सक्नु भएन। महेन्द्र मोरङ आदर्श बहुमुखी क्याम्पस विराटनगरबाट स्नातक र स्नातकोत्तर तहसम्मको अध्ययन पूरा गर्नुभएका यादवले विज्ञानसँगै कानुन विषयलाई समेत प्रमुख अध्ययनको क्षेत्र बनाउनुभयो। सप्तरीमा विद्यालयमा पढ्दादेखि नै उहाँ पुष्पलाल श्रेष्ठको व्यक्तित्वबाट प्रभावित भएर राजनीतिमा लाग्नुभएको हो। २०३२ सालमा वामपन्थी राजनीतिमा प्रवेश गर्नुभएका उहाँले पुष्पलालको प्रभावले नै नेपाल कम्युनिस्ट पार्टीको सदस्यता लिनुभएको हो। उहाँको राजनीतिको सुरुवात पुष्पलाल समूहको अनेरास्ववियुबाट भयो। पुष्पलाल श्रेष्ठबाट २०३५ सालमा कम्युनिस्ट पार्टीको सदस्यता लिएको समयमा अखिल प्रतिबन्धित थियो। कम्युनिस्ट कार्यकर्ताका रूपमा सुरुवाती दिनमा भूमिगतरूपमै काम गर्नुभएका यादव २०३६ सालको जनमत सङ्ग्रहको समयमा विद्यार्थी राजनीतिमा सक्रिय हुनुहुन्थ्यो। जनमत सङ्ग्रहपछि अखिल विभाजित हुँदा उहाँ प्रगतिशील विद्यार्थी युनियनको दुई कार्यकाल उपाध्यक्ष बन्नुभयो। विद्यार्थी राजनीतिकैक्रममा उहाँले एक वर्ष केन्द्रीय कारागारमा बिताउनुपरेको थियो। कारागारमा कांग्रेसका तत्कालीन युवा नेता प्रदीप गिरी, दमननाथ ढुङ्गानालाई भेट्नुभएको थियो। नेकपा (मार्क्सवादी) पार्टी बन्दा उहाँलाई कोशी अञ्चल कमिटीमा राखिएको थियो। यादव २०४६ को आन्दोलनमा विराटनगरबाट गिरफ्तार हुनुभयो। धनकुटामा कैदी जीवन बिताउनुभएका उहाँ प्रजातन्त्र पुनस्र्थापनापछि छुट्नुभयो। माले र मार्क्सवादी एकतापछि २०४८ सालमा यादवलाई एमालेले सुनसरी-४ मा उम्मेदवार बनाएको थियो। उहाँ पहिलो संसदीय चुनावमा पराजित हुनुभयो। त्यसपछि उहाँले एमालेको सुनसरी र मोरङको जिम्मेवारी पाउनुभयो। लामो समय पार्टीमा काम गरेपछि २०५४ सालमा सामाजिक संस्थाको रूपमा मधेशी जनअधिकार फोरम, नेपाल गठन गर्नुभयो।  २०५६ मा पार्टीभित्र मधेशको मुद्दा उठाएको भन्दै साम्प्रदायिक व्यक्तिको आरोप लागेपछि उहाँ एमालेबाट अलग हुनुभयो। त्यसपछि फोरममा सक्रिय यादव २०५९ असोजमा तत्कालीन राजा ज्ञानेन्द्रले सत्ता हातमा लिएपछि भूमिगत हुन बाध्य बन्नुभयो। उक्त समयमा उहाँले तत्कालीन नेकपा (माओवादी)सँग सहकार्य गर्दै राजनीतिलाई अगाडि बढाउनुभयो। २०६१ सालमा दिल्लीबाट पक्राउ पर्नुभएका यादव दुई महिनापछि छुट्नु भएको थियो। २०६२/६३ सालको आन्दोलनमा सक्रियताका साथ सहभागी यादव २०६३ सालमा अन्तरिम संविधान जलाएको आरोपमा फेरि गिरफ्तारीमा पर्नुभयो। अन्तरिम संविधान जारी भएपछि पनि मधेशीलाई विदेशी जस्तो व्यवहार गरेर पीडा भोग्नु परेपछि उहाँ मधेशको मुद्दा लिएर थप सशक्त रूपमा राजनीतिमा लाग्नुभयो। २०६३ सालमा मधेशी जनअधिकार फोरमलाई पार्टी बनाएर उहाँ त्यसको अध्यक्ष बन्नुभयो। २०६५ सालमा फोरमको पहिलो महाधिवेशनबाट उहाँ सर्वसम्मतिले अध्यक्ष चयन हुनुभयो। लगातार मधेशको राजनीतिको नेतृत्व गर्नुभएका यादवले पार्टी बनाउन विभिन्न नेतासँग सहकार्य गरे पनि त्यसले निरन्तरता पाउन सकेन। सङ्घीय समाजवादी फोरम, नेपालका अध्यक्ष यादव २०७६ सालमा गठन भएको समाजवादी पार्टीको अध्यक्ष बन्नुभयो। जनता समाजवादी पार्टीमा महन्थ ठाकुरसँगै यादव पनि अध्यक्ष बन्नुभयो। २०८१ साल जेठमा जनकपुरमा भएको जनता समाजवादी पार्टी (जसपा) नेपालको महाधिवेशनबाट उहाँ पछिल्लो समय पार्टी अध्यक्ष बन्नुभएको हो। यसरी हेर्दा यादव करिब तीन दशकदेखि सदावहार पार्टीको नेतृत्वमा हुनुहुन्छ।  संविधानसभाको दुई कार्यकाल निर्वाचित उहाँ अहिलेसम्म चार पटक सांसद बनिसक्नुभएको छ। पहिलो संविधानसभाको चुनावमा एकसाथ सुनसरी-५ र मोरङ-५ बाट निर्वाचित यादवले मोरङ छोड्नुभएको थियो। २०७० सालमा सम्पन्न दोस्रो संविधानसभाको चुनावमा सुनसरी-५ बाट निर्वाचित उहाँ २०७४ सालमा भएको आम चुनावमा सप्तरी-२ बाट निर्वाचित हुनुभएको हो। २०७९ सालको चुनावमा सप्तरी-२ मा डा.चन्द्रकान्त राउतसँग पराजित यादव बारा-२ मा सम्पन्न उपनिर्वाचनबाट प्रतिनिधिसभामा आउनुभएको हो। बारा-२ का सांसद रामसहाय प्रसाद यादव उपराष्ट्रपति बनेपछि २०८० मा भएको उपनिर्वाचनबाट यादव प्रतिनिधि सभा सदस्य बन्नुभएको हो। उहाँ अहिले प्रतिनिधि सभाको अर्थ समिति सदस्यसमेत हुनुहुन्छ। नेता यादव पटकपटक विभिन्न सरकारमा मन्त्रीसमेत बन्नुभएको छ। झलनाथ खनाल प्रधानमन्त्री हुँदा २०६५ सालमा परराष्ट्र मन्त्री बन्नुभएका यादव केपी ओली नेतृत्वको सरकारमा २०७५ सालमा उपप्रधानसँगै स्वास्थ्य तथा जनसङ्ख्या मन्त्री बन्नुभयो। प्रस्तुत छ- जनता समाजवादी पार्टी (जसपा) नेपालका अध्यक्ष उपेन्द्र यादवसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री  ः  """
विदेशी प्रशिक्षक ल्याउन पूर्वस्वीकृति अनिवार्य,"""गोरखापत्र समाचारदाता काठमाडौँ, असार ८ गते । खेल संस्थाले विदेशी प्रशिक्षक र खेलाडी ल्याउनुअघि सम्बन्धित मन्त्रालयको अनिवार्य पूर्वस्वीकृतिको व्यवस्थासहित राष्ट्रिय खेलकुद विकास ऐन संशोधन विधेयक सरकारले प्रतिनिधि सभामा दर्ता गरेको छ । अहिले विदेशी खेलडी तथा प्रशिक्षक झिकाउनेसम्बन्धी व्यवस्था खेलको छाता कानुनमा स्पष्ट छैन तर व्यावहारिक रूपमा विभिन्न सङ्घ र समितिले प्रशिक्षक र खेलाडी अनुबन्ध गरिरहेका छन् । विक्रम संवत् २०७७ मा कार्यान्वयनमा आएको ऐनका व्यावहारिक पक्ष सम्बोधन गर्न भन्दै सरकारले संशोधन विधेयक ल्याएको हो । खेल संस्था तथा समितिहरूको दर्ता, निर्वाचन, पूर्वाधार व्यवस्थापन, सदस्यसचिवको अनिवार्य अवकाशको उमेर हद, कर्मचारी समायोजन, व्यवस्थापन परीक्षण, एन्टिडोपिङलगायतका व्यवस्थामा विधेयकमा संशोधन प्रस्ताव गरिएको छ । विदेशी प्रशिक्षक तथा खेलाडी झिकाउनेसम्बन्धी व्यवस्था प्रचलित खेलकुद कानुनमा नरहेको भन्दै पूर्वस्वीकृतिको व्यवस्था विधेयकमा प्रस्ताव गरिएको हो । विधेयकमा कुनै विदेशी सङ्घ संस्थासँग खेलकुदसम्बन्धी विषयमा समझदारी गर्दा मन्त्रालयको सहमति लिने व्यवस्थामै नयाँ प्रबन्ध थपको प्रस्ताव गरिएको हो । प्रस्तावित व्यवस्थामा भनिएको छ, “विदेशी प्रशिक्षक वा खेलाडी झिकाउँदा समितिको सिफारिसमा मन्त्रालयको पूर्वस्वीकृति लिनुपर्ने ।” विधेयकमा सदस्यसचिवको उमेर हदलाई ६० बाट ६५ पुर्‍याउने प्रस्ताव गरिएको छ । संवैधानिक निकायमा अवकाशको उमेरहद र औसत आयु तथा अन्तर्राष्ट्रिय प्रचलनसमेतका आधारमा उमेरहद बढाउने प्रस्ताव सरकारले गरेको हो । यस्तै परिषद्का कर्मचारीलाई सङ्घ, प्रदेश र स्थानीय तहका खेलसम्बन्धी संरचनामा समायोजन गर्दा ज्येष्ठता, कर्मचारीको रोजाइ र स्थायी ठेगानासमेतका आधारमा समायोजन गर्ने संशोधनमा प्रस्ताव गरिएको छ ।  """
सहज बन्दै सिकलसेल बिरामीको उपचार,"""सरोज ढुङ्गेल/सिराज खान काठमाडौँ, असार ८ गते । नेपालमा सिकलसेलका बिरामीका लागि उपचार तथा औषधी व्यवस्थापन सहज बन्दै गएको छ ।  स्वास्थ्य तथा जनसङ्ख्या मन्त्रालयले हाल भेरी अस्पताल नेपालगन्ज, टीकापुर अस्पताल टीकापुर, राप्ती स्वास्थ्य विज्ञान प्रतिष्ठानमा छुट्टै वार्ड निर्माण गरेर सिकलसेलको उपचार गराइएको छ । बर्दियामा छुट्टै अस्पतालसमेत सञ्चालन गरेको छ । स्वास्थ्य तथा जनसङ्ख्यामन्त्री प्रदीप पौडेलले गोरखापत्रसँग कुरा गर्दै सरकारले सिकलसेल उपचारलाई प्राथमिकता दिएको जानकारी दिनुभयो । उहाँले भारत सरकारले सिकलसेलका बिरामीलाई औषधी निःशुल्क उपलब्ध गराएको जानकारी दिँदै सिकलसेल प्रभावित जिल्लाका अस्पतालमा छुट्टै वार्डसमेत व्यवस्था गरिएको जानकारी दिनुभयो । भेरी अस्पतालमा सिकलसेलका बिरामीलाई उपचार गराउन निकै सहज भएको छ । सिकलसेलका बिरामी शøयाका लागि धेरै कुर्नुपर्ने र शय्या नपाउँदा भुइँमा सुतेर उपचार गराउनुपर्ने बाध्यता हटेको छ । भेरी अस्पतालको सिकलसेल वार्डमा उपचार गराइरहनुभएका बर्दिया ठाकुरबाबा नगरपालिका–२, भुरीगाउँका १५ वर्षीय छात्र दिवस थारूले आठ वर्षदेखि उपचारका लागि नियमित आउने गरेको जानकारी दिँदै यसअघि सिकलसेल वार्ड नहुँदा उपचाका लागि धेरै दुःख र कष्ट सहनुपरेको अनुभव सुनाउनुभयो । सात वर्षकै उमेरमा सिकलसेल भएको पत्ता लागेपछि उहाँ भेरी अस्पतालमा नियमित उपचार गराइरहनुभएको छ । आफू जस्ता धेरै बिरामीले शय्या नपाउँदा भुइँमा बसेर रगत चढाउनु परेको र अत्यन्त पीडादायी अवस्थाबाट गुज्रनु परेको दुःखेसो कक्षा ८ मा अध्ययनरत थारूले सुनाउनुभयो । सरकारले भेरी अस्पतालमा सिकलसेलका बिरामीका लागि गत पुसबाट सञ्चालन गरेको छुट्टै वार्डका कारण अहिले सहज भएको दिवस थारूका पिता जितेन्द्र थारूले बताउनुभयो । पश्चिम नेपालका थारू बाहुल्य पाँच जिल्ला बाँके, बर्दिया, कैलाली, कञ्चनपुर र दाङबाट उपचारका लागि भेरी अस्पताल आउने गरेका छन् । बर्दिया राजापुर नगरपालिका–८ का २० वर्षीय अन्तराम थारू पनि गत १५ वर्षदेखि सिकलसेलबाट पीडित हुनुहुन्छ । अहिले भेरी अस्पतालको छुट्टै वार्डमा भर्ना हुनुभएका थारूले पनि छुट्टै वार्डका कारण अहिले उपचार निकै सहज बनेको जनाउँदै अब सरकारले बाँचुन्जेल निःशुल्क उपचार व्यवस्था गर्नुपर्ने माग गर्नुभयो । उहाँले अहिले सरकारले सिकलसेलका बिरामीलाई दिएको एक लाख रुपियाँ सकिएपछि उपचारमा धेरैलाई समस्या भइरहेकाले सधैँका लागि निःशुल्क उपचार  व्यवस्था मिलाउन सरकारसँग आग्रह गर्नुभयो । स्वास्थ्य मन्त्रालयका प्रवक्ता डा. प्रकाश बुढाथोकीले थारू समुदायका १५ प्रतिशत जनसङ्ख्यामा सिकलसेल रहेको जानकारी दिँदै सरकारले यो समस्यालाई उच्च प्राथमिकतामा राखेको बताउनुभयो । भेरी अस्पतालका भेरी अस्पतालका मेडिकल विभाग प्रमुख डा. राजन पाण्डेले अहिले एक हजार १०२ जना बिरामीले भेरी अस्पतालमा नियमित उपचार गराइरहेको जानकारी दिँदै स्थानीय अस्पतालमा उपचार गराउनेसमेत गरेर पश्चिम नेपालमा मात्रै पाँच हजार जनाभन्दा बढी सिकलसेलबाट पीडित रहेको बताउनुभयो । भेरी अस्पतालमा उपचारका लागि आउने बिरामीलाई सहजीकरण गरिदिन सिकलसेल एनिमिया सोसाइटी नेपालले दुई जना सहजकर्तालाई चौबिसै घण्टा सिकलसेल वार्डमा खटाएको छ ।  वार्डमा खटिनुभएका सहजकर्ता प्रतिमा थारूले बिरामीलाई भर्ना गर्न, रगत व्यवस्थापन र अन्य समस्या परेमा सहयोग गर्ने गरेको बताउनुभयो ।  """
जैमिनी नगरपालिकाले कृषि एम्बुलेन्स सञ्चालन गर्ने,"""नवराज नेपाली बागलुङ (गलकोट), असार ८ गते । बागलुङको जैमिनी नगरपालिकाले किसानको उत्पादन बजारमा जोड्न कृषि एम्बुलेन्स सञ्चालन गर्ने नीति ल्याएको छ । यो नीति अनुसार सञ्चालन हुने एम्बुलेन्सले किसानको उत्पादन बजार पठाउने र घरघरमा पुगेर किसानलाई कृषि प्राविधिक सेवा दिने काममा उपयोग गरिनेछ । पशुलाई खोप लगाउने, औषधि तथा अन्य उपचार गराउनेदेखि उत्पादन बजार पठाउनसमेत एम्बुलेन्स प्रयोग गरिनेछ । पालिकाभित्रका सबै किसानलाई परिचयपत्र दिने भएको छ । सबै किसानलाई सूचीकरण प्रणालीमा आबद्ध बनाई नगरपालिकाले नै परिचयपत्र दिने भएको हो । जैमिनीलाई सबै किसान सूचीकृत पालिका बनाइने निति आर्थिक बर्ष २०८२र०८३ को बजेटमा  ल्याइएको  नगरप्रमुख नरबहादुर पुनले बताउनुभयो। उहाँले भन्नुभयो, ""अघिल्लो वर्ष ‘सेरा जाऔँ, केरा खाऔँ’ भन्ने नारा बनाएपछि सयौँ हेक्टर जमिनमा हजारौँ केरा रोपिएको छ । यस वर्ष उक्त कार्यक्रमलाई निरन्तरता दिँदै सुन्तला र केराका पकेटहरू विस्तार गर्दै लैजाने नीतिमा उल्लेख छ । कृषि र पशुपालनमा धेरै किसानसंग  जोडिएकाले प्राविधिक सीप, अनुदान र बजारीकरणका लागि किसान सूचीकरण आवश्यक भएको बताउनुभयो ।"" कृषि विकासमा मात्रै जैमिनीले ३१ बुँदे नीति तथा कार्यक्रम ल्याएको हो । जसअनुसार अण्डा र मासुमा आत्मनिर्भर बनाउने र आयात प्रतिस्थापन गर्ने लक्ष्य लिइएको छ । उत्पादन र बिक्रीमा आधारित अनुदान दिई काम गर्ने किसान प्रोत्साहन कार्यक्रम ल्याइएको छ । व्यावसायिक रूपमा पालिने गोरु, राँगो र बंगुरलाई प्रोत्साहन गरिनेछ । पाडापाडी उत्पादन बढाएर चीनसम्म मासु निर्यातका लागि तयारी बनाउने योजना जैमिनीको रहेको छ । नेपाल सरकारले पनि चीनमा मासु निर्यात गर्ने लक्ष्य बनाएको छ । उक्त लक्ष्यअनुसार बागलुङमा पछिल्लो एक दशकदेखि पाडापाडी, खसीबोका लगायतमा रोग देखिएको छैन । रैथाने बालीको उत्पादन बढाउने नीति पनि नगरको छ । सिरिम्ले मकै, कोदो, फापर, सिस्नो, टिमुर, भाङ, आलु र निउरो लगायतका उत्पादनको लेबलिङ र प्याकेजिङ गरिने नीतिमा उल्लेख छ । """
उत्कृष्ट कृषक पुरस्कृत हुँदै,"""गोरखापत्र समाचारदाता काठमाडौँ, असार ८ गते । राष्ट्रपति उत्कृष्ट कृषक पुरस्कार १४ जना किसानलाई प्रदान गरिने भएको छ । प्रत्येक प्रदेशबाट दुई जनाका दरले छनोटमा परेका किसानलाई आगामी मङ्गलबार राष्ट्रपति रामचन्द्र पौडेलबाट पुरस्कृत गर्न लागिएको हो । प्रदेश सरकारले छनोट गरेर पठाएको नामका आधारमा पुरस्कार प्रदान गर्न लागिएको कृषि तथा पशुपन्छी विकास मन्त्रालयले जनाएको छ । पुरस्कारको राशि प्रतिव्यक्ति दुई लाख रुपियाँ रहेको छ । फरक फरक विधाबाट उत्कृष्ट पुरस्कारका लागि किसान छनोट भएका हुन् । मन्त्रालयका सहसचिव सवनम शिवाकोटीले यसअघि राष्ट्रपति उत्कृष्ट कृषक पुरस्कारको नाममा मन्त्रालयबाटै पुरस्कार प्रदान गरिँदै आएकामा यस वर्ष भने राष्ट्रपतिबाट प्रदान गर्न लागिएको जानकारी दिनुभयो । किसानलाई कृषि पेसाप्रति हौसलासँगै प्रोत्साहन गर्न राष्ट्रपतिबाटै पुरस्कार प्रदान गर्न लागिएको उहाँले जानकारी दिनुभयो । राष्ट्रपति उत्कृष्ट कृषक पुरस्कारका लागि कोशी प्रदेशबाट आर्य कृषि फार्म र रमेश कृषि फार्र्मलाई सिफारिस गरिएको छ । यस्तै मधेश प्रदेशबाट शम्भुनाथ माछा फार्म र निजगढ केरा एग्रिकल्चर फार्म सिफारिसमा परेका छन् । बागमती प्रदेशबाट कालिका पशु विकास केन्द्र र ग्रिनलाइन एग्रो प्रालि, गण्डकी प्रदेशबाट ङवाङ हिसी कृषि तथा पशुपन्छी अर्गानिक फार्म र मित्र वाटिका कृषि फार्म सिफारिसमा परेका छन् । यस्तै लुम्बिनी प्रदेशबाट जयपाल मौर्य र शान्ति उन्नत पशुपालन तथा माछा फार्म प्रालि, कर्णाली प्रदेशबाट गोविन्द ओली र भरतनाथ योगी तथा सुदूरपश्चिम प्रदेशबाट खप्तड पशुपन्छी तथा कृषि फार्म र कैलाशेश्वरी कृषि तथा पोल्ट्री फार्म प्रालिलाई सिफारिस गरिएको छ । कृषिलाई उत्पादन, आम्दानी र रोजगारीको माध्यमबाट आकर्षण क्षेत्रका रूपमा विकास गर्नुका साथै युवालाई कृषि पेसामा आकर्षित गरी कृषि पेसालाई सम्मानित गर्न मन्त्रालयले गत वर्षदेखि राष्ट्रिय उत्कृष्ट कृषक पुरस्कार कार्यक्रम कार्यान्वयन कार्यविधि, २०८० कार्यान्वयनमा ल्याएको छ । गत वर्ष कार्यविधि आउन ढिलाइ भएका कारण पुरस्कार प्रदान हुन नसकेको अब निरन्तरता दिने मन्त्रालयले जनाएको छ । राष्ट्रपति उत्कृष्ट कृषक पुरस्कार एवं सम्मानका लागि आवश्यक रकम मन्त्रालयले वार्षिक बजेट त्था कार्यक्रमका माध्ययबाट व्यवस्था गर्ने कार्यविधिमा उल्लेख छ । कार्यविधिमा पुरस्कारका लागि न्यूनतम मापदण्डसमेत निर्धारण गरिएको छ । अन्नबाली तथा दलहन तेलहन बालीका लागि तराईमा १५ कट्ठा र पहाडमा १० रोपनीमा खेती तथा पशुपालन गरेको हुनुपर्ने छ । यस्तै तरकारी बाली, पुष्प तथा मसला बालीका लागि तराईमा पाँच कट्ठा, पहाडमा दुई रोपनी प्लास्टिक हाउस हुनुपर्ने छ । केरा र उखुका लागि तराईमा एक बिघा र पहाडमा १० रोपनी, स्याउ एक हजार बोट, मौरीपालन ५० घार, माछापालन तराईमा पाँच कट्ठा र पहाडमा तीन रोपनीमा गरेको हुनुपर्ने व्यवस्था गरिएको छ । यस्तै आलुका लागि तराईमा एक बिघा र पहाडमा १० रोपनीमा खेती गरेको हुनुपर्ने छ । च्याउका लागि १० वटा टनेल, अलैँची, अदुवा, चिया र कफीका लागि पाँच रोपनीमा खेती गरेको हुनुपर्ने कार्यविधिमा उल्लेख छ । """
नेपाली उद्धारको तयारी,"""अहिले मध्यपूर्व तनावग्रस्त छ । इजरायल–हमास युद्ध चलिरहेकै बेला गएको सातादेखि इजरायल र इरानबिच युद्ध चर्केको छ । दुवै मुलुक एकअर्काविरुद्ध आक्रामक ढङ्गले प्रस्तुत भएका छन् । विवादास्पद परमाणु कार्यक्रमलाई लिएर इजरायलले शुक्रबार बिहानै इरानमाथि भीषण हवाई आक्रमण सुरु गरेपछि इरान प्रत्याक्रमणमा उत्रेको हो । सात दिनदेखिको युद्धमा जनधनको व्यापक क्षति भएको छ । एक अर्काविरुद्ध गोलाबारुद, क्षेप्यास्त्र, बम, ड्रोन प्रहार गरी आक्रमण भइरहँदा जनजीवन अस्तव्यस्त बन्न पुगेको छ । अहिलेसम्मको घटनाक्रमले के देखाएको छ भने यो युद्धमा इरानभन्दा इजरायल शक्तिशाली देखिएको छ । जनधनको क्षतिको हिसाबले पनि इरानको तुलनामा इजरायलमा कम क्षति भएको छ । इजरायलले बङ्करमा राखेर नागरिकलाई सुरक्षा दिइरहेको छ । तैपनि दुवै देशमा अशान्ति छ, आमनागरिक त्रासमा छन् । कति बेला को कहाँ मारिने हो वा घाइते हुने हो भन्ने त्रासमा नागरिक सुरक्षाको खोजीमा छन् । यस्तो अवस्थामा नेपाल सरकारले इरान र इजरायलमा रहेका नेपालीको आवश्यक उद्धारका लागि तयारी सुरु गरेको छ । श्रम, रोजगार तथा सामाजिक सुरक्षा मन्त्रालयले युद्धरत इजरायलमा कार्यरत नेपाली श्रमिकलाई सुरक्षित गर्दै उद्धार गर्ने विषयमा कार्ययोजना बनाएको छ । श्रम मन्त्रालयमा बसेको आपत्कालीन बैठकले कार्ययोजना बनाएको हो । बैठकले गएको शुक्रबारदेखि इजरायल र इरानबिच युद्ध चर्किन थालेसँगै मध्यपूर्वी देशमा कार्यरत नेपाली श्रमिकलाई सुरक्षित गर्ने र उद्धार गर्ने विषयमा कार्ययोजना बनाएर अगाडि बढ्ने विषयमा सहमति गरेसँगै स्वदेश फर्कन चाहने नेपालीमा आशा पलाएको छ । बैठकमा नेपाली श्रमिकको उद्धार गर्न राज्यका सबै संयन्त्र परिचालन गर्ने र आवश्यक स्रोत जुटाउने निर्णय भएको छ । त्यस्तै स्थलगत मार्गबाट उद्धार गर्न छिमेकी देशमा प्रवेश गर्न सीमामै भिसा उपलब्ध गराउन अनुरोध गरेको छ । नेपाल सरकारले आपत्कालीन कामबाहेक मध्यपूर्व क्षेत्रमा यात्रा नगर्न ट्राभल एडभाइजरी जारी गरेको छ । अहिले युद्धग्रस्त क्षेत्रका नेपालीलाई मानसिक परामर्श सेवा सुरु गर्ने, मध्यपूर्वमा श्रमिक नलैजान रोजगारदातालाई अनुरोध गर्ने, श्रमिकको हवाई टिकट सार्न लाग्ने खर्च मिनाहा गर्न पर्यटन मन्त्रालयमार्फत उडान कम्पनीलाई अनुरोध गर्ने निर्णय भएको छ । यस्तै नेपाली दूतावासलाई आवश्यक स्रोत उपलब्ध गराउने र आफ्ना नागरिक उद्धार गर्दा नेपालीलाई पनि स्थान दिन भारत र चीनलाई अनुरोध गर्ने निर्णय बैठकले गरेको छ । भारत र चीनले त्यहाँ रहेका आफ्ना नागरिकको उद्धार सुरु गरेका छन् । इजरायलमा कार्यरत नेपाली श्रमिकमध्ये धेरैले आफू सुरक्षित भएर काम गर्ने तर अहिले नै स्वदेश नफर्कने जानकारी पनि गराएका छन् । कतिपय चाहिँ स्वेदश फर्कन आतुर पनि छन् । युद्धसँगै असुरक्षा पनि बढेकाले त्रसित भएको मनोविज्ञान प्रकट गरेको हुँदा नेपाली श्रमिकलाई मनोपरामर्श सेवा दिनुपर्ने अवस्था पनि देखिएको छ । इजरायलमा रहेको नेपाली दूतावासका अनुसार त्यहाँ पाँच हजारभन्दा बढी नेपाली छन् । वैदेशिक रोजगार विभागका अनुसार पछिल्लो पटक दुई सरकारबिच जिटुजी गरेर गएकाको सङ्ख्या एक हजार ८८८ जना छन् । अन्य कृषिमा काम र अध्ययन गर्न र अन्य देशबाट विभिन्न काम गर्न त्यहाँ पुगेका छन् । इजरायलको अवस्था सहज नभएकाले अहिले सहायक श्रमिक केयर गिभरमा इजरायल जाने भिसा र टिकट लिएर बसेका ३५ जनाको टिकट रद्द गरिएको छ । इजरायलमा केयर गिभरमा जान असार ७ गते शनिबारका लागि टिकट लिएकालाई तत्काल नपठाउन इजरायली पक्षबाट पत्राचार भएपछि उनीहरूको टिकट रद्द गरिएको हो । युद्धबाट बढी प्रभावित इरानमा पनि केही नेपाली कार्यरत छन् । त्यहाँको अवस्था अत्यारलाग्दो छ । इजरायलले इरानको राजधानी तेहरान खाली गर्न आदेश गरेसँगै त्यहाँ झन् ठुलो त्रास छ । तेहरानबाट धमाधाम मानिसहरू अन्यत्र जान थालेका छन् । त्यहाँ भीषण रूपमा बमबारी भइरहेको छ । इजरायलभन्दा पनि इरानमा रहेका नेपालीलाई छिटोभन्दा छिटो उद्धार गरी स्वदेश ल्याउनुपर्ने अवस्था छ । इरानलाई आत्मसमर्पण गर्न वा घातक परिणाम भोग्न अमेरिकाले चेतावनी दिएको छ । इरानले आत्मसमर्पण गर्न मानेन भने इजरायललाई साथ दिँदै इरानविरुद्ध थप कारबाही गर्ने सङ्केत अमेरिकाले गरेको छ । इरानले भने आत्मसमर्पण नगर्ने बताएको छ । यसले गर्दा युद्ध लम्बिने र परिस्थिति अरू जटिल बन्ने खतरा देखिएको छ । यस्तो अवस्थामा इजरायल र इरानमा मात्र होइन खाडी क्षेत्रमा रहेका लाखौँ नेपालीको जीवन सुरक्षा गर्न नेपाल सरकारले भरपर्दो व्यवस्थाका लागि पहल गर्नुपर्ने अवस्था देखिएको छ । युद्ध रोकी वार्ताद्वारा समस्या समाधान गर्नतिर लाग्ने हो भने अहिले त्यस क्षेत्रमा देखिएको यो अत्यासलाग्दो अवस्थाले सहजै निकास पाउने छ । """
"झडपमा घाइतेको सङ्ख्या १० पुग्यो, सात जना पक्राउ","""जनार्जन खत्री सर्लाही, असार ७ गते । सर्लाहीको बरहथवा नगरपालिका–४, खैरा टोलमा शनिबार बाटो विस्तारको विषयलाई लिएर भएको झडपमा दुई प्रहरीसहित १० जना घाइते भएका छन् । झडप रोक्न प्रहरीले एक राउन्ड हवाई फायर समेत गरेको छ । जिल्ला प्रहरी कार्यालय सर्लाहीका अनुसार झडप नियन्त्रणमा लिनेक्रममा इलाका प्रहरी कार्यालय बरहथवामा कार्यरत प्रहरी निरीक्षक (इन्स्पेक्टर) दीवाकर गणेश र वरिष्ठ हवलदार प्रमेश्वर राय यादव घाइते भएका छन् । यस्तै झडपमा संलग्न सोही ठाउँका ५० वर्षका टीकाबहादुर कार्की, ५२ वर्षका कुलबहादुर कार्की, ४२ वर्षीय रमेश महतो कोहरी, उहाँकी श्रीमती ३८ वर्षीया इन्दु देवी, रमेशकै छोराहरू २८ वर्षीय अनिल कुशवाहा र २६ वर्षीय प्रदीपकुमार कुशवाहा, ३५ वर्षीय उमेश महतो र बरहथवा नगरपालिका–१४, का ३५ वर्षीय सञ्जय कुशवाहा घाइते भएका प्रहरीले जनाएको छ । घाइतेमध्ये इन्स्पेक्टर दीवाकर गणेश र बरहथवा–१४, का सञ्जय कुशवाहा प्राथमिक उपचारपछि डिस्चार्ज भइसकेका छन् । कुलबहादुर कार्की र टीकाबहादुर कार्कीलाई थप उपचारका लागि काठमाडौँ रेफर गरिएको छ । प्रहरी हवलदार प्रमेश्वर राय यादवको नगर अस्पताल बरहथवा र अन्य पाँच जना घाइतेको बलरा नगरपालिकास्थित प्राथमिक स्वास्थ्य केन्द्र अचलगढमा उपचार भइरहेको प्रहरीले जनाएको छ । घटनाको विषयमा सोधपुछ गर्न भन्दै बरहथवा ४ का पूर्व वडाध्यक्ष ४० वर्षीय लखेन्द्र महतो, २४ वर्षीय शिशिर कार्की, ४२ वर्षीया रीता कटुवाल, बलरा नगरपालिका–८, बस्ने ३१ वर्षीय रञ्जित महतो, २२ वर्षीय सन्तोषकुमार कुशवाहा, २५ वर्षीय अभिषेक महतो र २५ वर्षीय अरविन्दकुमार साहलाई इलाका प्रहरी कार्यालय बरहथवाले नियन्त्रणमा लिएको छ । खैरा टोलमा बाटो विस्तार गरेर ढलान भइरहँदा केहीदिन अघिदेखि नै विवाद चल्दै आएको थियो । आफ्नो जग्गा बढी मिचिएको भन्दै गएको बिहीबार एक जना महिला ढलान भइरहेको सडकमा आएर लम्पसार परेर सुत्नुभएको थियो । ति महिलालाई केही पुरुष र महिला मिलेर लछारपछार पारेर पन्छाएका थिए । सोही दिनदेखि बढ्दै गएको विवाद शनिबार बिहान भने झडपमा परिणत भएको हो । झडपमा दुवै पक्षले एक अर्काविरुद्ध बाँसका भाठा र ढुङ्गा प्रहार गरेको भिडियो सामाजिक सञ्जालमा भाइरल बनिरहेको छ । जिल्ला प्रहरी कार्यालय सर्लाहीका निमित्त प्रवक्ता एवं प्रहरी निरीक्षक बालिष्टर सिंहले प्रहरी घटनास्थलमै तैनाथ रहेकाले थप अप्रिय घटना हुन नपाएको जानकारी दिनुभयो । एक राउन्ड हवाई फायर गरेपछि भीड तितरबितर बनेको प्रहरी निरीक्षक सिंहले बताउनुभएको छ । घटनास्थलमा ठुलो सङ्ख्यामा नेपाल प्रहरी र सशस्त्र प्रहरी तैनाथ गरिएको छ । बरहथवा नगरपालिका–४, का वडाध्यक्ष कृष्णकुमार साहले प्रहरीको आग्रह अनुसार शनिबार ढलानको काम स्थगित गरिएको अवस्थामा एक्कासी झडप भएको बताउनुभयो । वडाध्यक्ष साहले बाहिरका मानिस आएर झडप गरेकाले घटनाको छानबिन गर्न माग गर्नुभएको छ । खैरा टोलमा १११ मिटर सडक ढलान गर्न बरहथवा ४ को वडा कार्यालयले सात लाख रुपियाँ बजेट विनियोजन गरेको छ ।    """
स्वदेशमै ग्यास भण्डार,"""नेपाल प्राकृतिक स्रोतको धनी मुलुक हो । हिमाल, पहाड र तराईले बनेको यो देशमा एकातिर जलस्रोत र अर्कातिर खनिज स्रोतको भण्डार छ । जलस्रोतमा विश्वकै दोस्रो धनी नेपालले ८३ हजार मेगावाट बिजुली उत्पादन गर्ने क्षमता राख्छ । अहिलेसम्म ३५ सय मेगावाट बिजुली उत्पादन गरेर भारत र बङ्गलादेशमा बिजुली निर्यात गर्न थालेको छ । आगामी १० वर्षमा थप २८ हजार पाँच सय मेगावाट बिजुली उत्पादन गरी भारतमा १० हजार र बङ्गलादेशमा पाँच हजार मेगावाट बिजुली निर्यात गर्ने योजना छ । यसका लागि ठुलो लगानी जुटाउन आवश्यक छ । नेपालमा खनिज स्रोतको पनि कमी छैन । सुन, तामा, फलाम, स्टिल, प्राकृतिक ग्यासलगायतका खनिज पदार्थ रहेको विभिन्न अध्ययनले देखाएको छ । दैलेखमा प्राकृतिक ग्यास छ भन्ने धेरै पहिलेदेखि नै जानकारीमा आएको विषय हो तर कति ग्यास छ भन्ने यकिन थिएन । मित्र राष्ट्र चीनको सहयोगमा त्यहाँ अध्ययन अन्वेषण गर्दा ११२ अर्ब घनमिटर प्राकृतिक मिथेन ग्यासको भण्डारण रहेको पुष्टि भएको छ । यो सबै नेपालीका लागि खुसीको कुरा हो । चाइना जिओलोजिकल सर्भेको अध्ययनले यो कुरा पत्ता लागेको हो । यो स्थान दैलेखको भैरवी गाउँपालिकास्थित जलजलेमा पर्छ । सन् २०१९ देखि अध्ययन गरिरहेको चाइना जिओलोजिकल सर्भेको प्रारम्भिक अध्ययनले नेपाललाई ५० देखि ६० वर्ष पुग्ने प्राकृतिक ग्यास रहेको देखाएको हो । प्राकृतिक ग्यासको उत्पादन सुरु भई प्रयोगमा आउन थालेपछि एलपी ग्यासको आयातलाई विस्थापन गर्न सक्ने देखिएको छ । अहिले वार्षिक ५५ अर्ब रुपियाँको एलपी ग्यास आयात हुन्छ । अध्ययनको प्रारम्भिक प्रतिवेदनले एक वर्षभित्रमा उत्पादन परीक्षणमा जान सक्ने देखाएको छ । चीन सरकारको अनुदानमा दुई अर्ब ४० करोड रुपियाँ लागतमा छ वर्ष लगाएर सो अध्ययन गरिएको हो । उद्योग, वाणिज्य तथा आपूर्ति मन्त्रालयले अध्ययनको विस्तृत प्रतिवेदन आइसकेपछि एक वर्षभित्रमा उत्पादन र परीक्षणको काम सुरु गरिने जानकारी गराएको छ । ग्यास उत्पादन र प्रशोधनका लागि ठुलो लगानी गर्नु पर्छ । यसका लागि अर्थ मन्त्रालयमार्फत चीन सरकारलाई अनुरोध गरिने छ । यसका लागि चीन सरकार सकारात्मक छ । चीनको सहयोगमा विस्तृत प्रतिवेदन आइसकेपछि ७५ दिनमा ग्यासको प्रारम्भिक उत्पादनको काम सुरु गरिने तयारी पनि गरिएको छ । वातावरणमैत्री ठुलो मात्रामा पाइएको प्राकृतिक मिथेन ग्यासको कुल मूल्य ८५ अर्ब अमेरिकी डलर बराबर हुने अनुमान छ । चीनले अध्ययनसँगै ग्यासको परीक्षण पनि आफैँले गर्न प्रस्तावसमेत गरेको मन्त्रालयले जनाएको छ । प्राकृतिक ग्यास अन्वेषण गर्न हालसम्म चार हजार १३ मिटर ड्रिल गरिएको र जहाँ ९० प्रतिशतभन्दा बढी मिथेन ग्यास रहेको पाइएको अध्ययनले देखाएको छ । यसको व्यावसायिक उत्पादनका लागि हाल सञ्चालनमा रहेका कम्पनी, नयाँ कम्पनी खोल्नुपर्ने र निजी क्षेत्रलाई उत्पादन गर्न दिनुपर्ने हुन्छ । सन् २०१६ मा प्रधानमन्त्री केपी शर्मा ओलीको चीन भ्रमणका क्रममा नेपालमा पेट्रोलियम पदार्थको सम्भाव्यता अध्ययन गरिदिने समझदारी भएको थियो । यस्तै सन् २०१७ अगस्तमा चीनसँग पेट्रोलियम पदार्थ अध्ययनका लागि सहयोग गर्ने सम्झौता भएको थियो । सन् २०१९ फेब्रुअरीमा कार्यान्वयनका लागि खानी तथा भूगर्भ विभाग र चाइना फिजियोलोजी सर्भेसँग सम्झौता भएको थियो । सर्भेको प्रारम्भिक अध्ययनको प्रतिवेदन बुझाउने अवधि सन् २०२५ को डिसेम्बरसम्म छ । चीनको सिएनपिसी सिबु इन्जिनियरिङ कम्पनीले २०८० वैशाख २८ गतेदेखि ड्रिलिङका लागि चार हजार १३ मिटर गहिराइसम्म खनेको थियो । चिनियाँ जियोलोजिकल सर्भे कम्पनीबिच उत्खनन गर्न दुई अर्ब ४० करोडको आर्थिक तथा प्राविधिक सहयोगको सम्झौता भएको थियो । चाइना जिओलोजिकल सर्भे कम्पनीले सन् २०२५ को डिसेम्बरमा अन्तिम प्रतिवेदन दिने तयारी गरेको छ । सङ्घीय सरकारले पेट्रोलियम पदार्थ अन्वेषणको काम अघि बढाउन ४५ रोपनी जग्गा अधिग्रहणका लागि स्वीकृति दिएको थियो । मुलुकमा वार्षिक ५५ अर्ब रुपियाँ बराबरको पाँच लाख मेट्रिक टनभन्दा बढी खाना पकाउने एलपी ग्यास आयात भइरहेको बेला त्यसलाई प्रतिस्थापन गर्न सक्ने गरी स्वदेशमै प्राकृतिक ग्यास फेला पर्नु हाम्रा लागि खुसीको कुरा हो । खानी तथा भूगर्भ विभागले दाङ, पाल्पा र सुनसरीमा करिब ४३० अर्ब घनमिटर ग्यास रहेको अनुमान गरेको छ । यसको अध्ययन गर्न भने बाँकी छ । स्वदेशमा प्राकृतिक ग्यासको भण्डारण फेला परेपछि यसबाट एकातिर एलपी ग्यासको आयात प्रतिस्थापन हुने छ भने अर्कातिर रोजगारीको अवसर सिर्जना हुने छ । थप ग्यास पाइने स्थानको अध्ययन र अन्वेषण गरी पर्याप्त ग्यास निकाल्न सक्ने हो भने निर्यात गर्न पनि सकिने छ । """
पर्यटकीय स्थल चखेवा,"""भोजपुर, असार ८ गते । मुन्दुम पदमार्गमा पर्ने भोजपुरको पर्यटकीय स्थल चखेवाभञ्याङ हुँदै विस्तार भएको मध्य पहाडी सडक । """
पर्खाल निर्माण गर्दै महिला,"""जलेश्वर, असार ६ गते । महोत्तरीको बर्दिबास नगरपालिका–११ खयरमारा गाउँमा  महिला  पर्खाल निर्माण  गर्दै । """
"योग, ज्ञान र निरोगी नेपाल","""आज जुन २१ तारिख अथवा वर्षभरिको सबैभन्दा लामो दिन । आज योग प्रारम्भ गरिएको दिन । हजारौँ वर्षअघि, धेरै वर्षअघि, धेरै हजार वर्षअघि शिवले आफ्ना सप्तऋषि भनिने शिष्यहरूलाई अगाडि राखेर पहिलो योग शिक्षा प्रदान गर्नुभएको दिन, उत्तरायनबाट सूर्य दक्षिणयान लाग्ने दिन योग प्रारम्भ भएको शास्त्र अनुसार मानिन्छ । त्यसै दिनलाई संयुक्त राष्ट्रसङ्घले विश्व योग दिवसका रूपमा मानेको छ । यस दिवसको सन्दर्भमा म सबैमा हार्दिक शुभकामना व्यक्त गर्न चाहन्छु । अर्थात्, योग मानव जातिको कल्याणका लागि, मानिसको शारीरिक स्वास्थ्य, मानसिक स्वास्थ्य र मानिसको मानवीय प्रवृत्ति अर्थात् सामाजिकपन, सामाजिक प्रवृत्तिको विकास र त्यसको कार्यान्वयनका लागि योग सिर्जना र विकास हुँदै आएको छ । बिचमा योग अलिकति लुप्त भयो । आज योग अलिकति भड्किन पनि खोजेको छ । योगबाट योगातिर जान खोजेको छ । योगा होइन, योग हो । योगाको कुनै अर्थ हुँदैन, योगको अर्थ हुन्छ । दीपक नाम मैलेभन्दा बत्ती हुन्छ, ज्योति हुन्छ, उज्यालो हुन्छ, अनेक होला तर बिगारेर अर्को नाम राखेँ भने त्यसको अर्थ हुँदैन । त्यस्तै योगलाई योगा बनाउनु हुँदैन । योग हो । योग पहिलो शिवबाट उत्पत्ति भएको थियो अर्थात् यस धर्तीमा योग उत्पत्ति भएको थियो । यहाँका पुर्खाहरूबाट, यहाँका अग्रजबाट भएको हो । हामी पुर्खालाई भगवान् भन्छौँ । हामी भगवान् दुई वटा चिजलाई मान्छौँ । एउटा पुर्खाहरूलाई मान्छौँ, शिव, दुर्गा, मातादेवी, देवता, विष्णु, ब्रह्मा जेसुकै भन्नुस्, जति देवताको नाम लिइन्छ, ती सबै पुर्खा हुन् । पुर्खालाई हामी देवतुल्य मान्छौँ र देवता भन्छौँ । अर्को हामी प्रकृतिलाई देवता मान्छौँ । अघि यहाँ गायत्री संस्थाले गायत्री वाचन भनिरहेको थियो–सूर्य देवता, चन्द्र देवता, वरुण र मरुता देवता आदि अथवा पानी पनि देवता हो, जसले हाम्रो जीवन चलाएको छ । मरुता अर्थात् हावा जसले अक्सिजन दिएर हामीलाई बचाएको छ । जीवनका लागि सबैभन्दा महत्वपूर्ण हावा छ, अक्सिजन छ । जुनबिना हामी दुई तीन मिनेटभन्दा बढी बाँच्न सक्दैनौँ । त्यस्तो अक्सिजन, त्यो हाम्रा लागि भगवान् हो, हाम्रा लागि जीवनदायिनी हो । त्यस कारण हामी गर्भमा हुँदा पनि अक्सिजनबाट बाँचेका हुन्छौँ र जन्मपश्चात् पनि अक्सिजनबाट बाँचेका हुन्छौँ । जीवनभरि अक्सिजनबाट बाँचेका हुन्छौँ । त्यो सबैभन्दा महत्वपूर्ण हुन्छ । त्यस कारण वायु जो देखिँदैन, वायुमा धुलो उड्यो भने धुलो देखिन्छ तर वायु देखिँदैन । वायु अदृश्य छ । त्यो वायु पनि देवता हो भनेर अघि भर्खर मन्त्र उच्चारण गर्नुभयो । अर्थात् हाम्रा पूर्वज धेरै ज्ञानी थिए, विश्व शान्ति भने, वनस्पतीय शान्ति भने, आकाश शान्ति भने, पृथ्वी शान्ति भने सबैतिर शान्ति भने । आज आकाश शान्तिको कति अर्थ र महत्व रहेछ, पृथ्वी शान्तिको कति महìव रहेछ, त्यो हामी बुझ्दै छौँ । धेरै सोचेर, चिन्तन गरेर निष्कर्ष निकालेर, अनुभूतिहरूलाई ज्ञानमा परिणत गरेर, ज्ञान सङ्ग्रह गर्दै ज्ञानलाई व्यवहारमा हेर्दै, अनुभूतिलाई अनुभवमा बदलेर, अनुभवलाई सङ्ग्रह गर्दै ज्ञानमा बदलेर, ज्ञानलाई प्रयोगमार्फत तिनलाई सिद्धान्त र सूत्र बनाएर अगाडि बढ्ने काम भइरहेको छ । यसै सन्दर्भमा आज हामी जुन अष्टाङ्ग योगका चर्चा गर्छौं, म त्यसको अलिकति मात्रै चर्चा गर्न चाहन्छु । पहिले योगको प्रारम्भ भयो शिवबाट । त्यसकारण शिवलाई आदियोगी भनिन्छ । त्यसपछि विश्वामित्रको समय आयो र विश्वामित्रले योग विकास गर्नुभयो । विश्वामित्रले योग मात्रै विकास गर्नुभएन, विश्वामित्रका सुपुत्र सुश्रुतले लगभग तीन हजार वर्ष अगाडि सर्जरी विद्याको विकास गर्नुभयो । त्योभन्दा अगाडि चरकले जसरी आयुर्वेदको विकास गर्नुभयो, यी सबै योगबाट प्रारम्भ भएका छन् । विश्वामित्रका पिताजीले आफ्ना नाति चरकलाई सर्जन डाक्टर बनाउनुभयो । अहिले पनि सङ्ग्रालयमा चरकले चलाएका सर्जरीका उपकरण अहिलेसम्म पाइन्छ । चरकसंहिता लिखित रूपमा पाइन्छ । जो, तीन हजार वर्ष लगभग अगाडि हो । जति बेला अक्षर दुनियाँमा आए । अक्षर आएपछि ३२ सय वर्षको आसपासका बेला अथवा महाभारत युद्धको लगत्तैपछि जसको समयमा हुनु पर्छ, अक्षर आएपछि त्यसैबेला वेदव्यासले श्रुति र स्मृतिमा रहेको वेदलाई अपौरुषीय अथवा मानवद्वारा निर्मित वेद होइन भनिएको हो । किनभने कोही रचनाकार थाहा छैन, अज्ञात रचनाकार, यो परम्परा हुँदै आयो, कसले बनायो भन्ने थाहा छैन । त्यसो भएको हुनाले यसलाई अपौरुषीयसमेत भनियो । अथवा मानव निर्मित होइन, देव निर्मित भनियो भन्ने भनाइ छ । वेदलाई वेदव्यास भनिन्छ, किनभने उनले लिपि सिकेर लिपिमा वेदलाई उतारेपछि यो मानवीय अथवा मानव भयो । वेदव्यासको आलोचना पनि भयो, विरोध पनि भयो । यो अलौकिक मानवताभन्दा बाहिरको, मानव सिर्जितभन्दा बाहिरको अपौरुषीय चिजलाई पौरुषीय अथवा मानवको सिर्जना, यो असिर्जनीय चिजलाई सिर्जनामा परिणत गराए र यो पाप कर्म गरे यिनले भन्ने खालका धर्मान्धले भने । जनकको समयमा वेदको गार्गी, मैत्री आदि ऋषिमुनि, विदुषीहरूले तयार गर्दा ती लिपिमा तयार गरिएको थिएन, वाणीमा तयार गरिएको थियो, मनमनै रचना गरेर प्रस्तुत गरिएको थियो । त्यो श्रुतिबाट स्मृतिमा रहेको थियो । स्मृतिबाट फेरि प्रवचनमा गएर फेरि श्रुतिमा जान्थ्यो । यो सिलसिलाबाट आयो । विश्वामित्रको समय एउटा चमत्कारको समय थियो, योग विज्ञानको सन्दर्भमा र अरू विभिन्न विज्ञानको सन्दर्भमा । हामी सबैलाई थाहा छ, विश्वामित्र सत्ययुग र त्रेतायुगको बिचको समयको अथवा सङ्क्रमणकालीन समयको हुनुहुन्थ्यो । विश्वामित्रले राम लक्ष्मणलाई शिक्षादीक्षा दिनुभएको थियो । राम–लक्ष्मण त्रेतायुगको हुनुहुन्थ्यो । दशरथ र पर्शुरामहरू सत्य युगका हुनुहुन्थ्यो । रामले धनुष भङ्ग गरेपछि पर्शुरामले आएर राम लक्ष्मणसँगको विवाद गर्दा राममाथि भुलवश बन्चरो प्रहार गर्न खोज्दा बन्चरो उठेन, प्रहार हुन सकेन । फेरि कोसिस गर्दा झन् कमजोर भए । कतिपय कुरा मिथमा आधारित हुन सक्छ । मिथक भए पनि हाम्रा शास्त्रका (तथ्य प्रमाणित भनौँ) विज्ञान प्रमाणित होइन । उनले बचपनमा वा सानैमा आफूलाई कुनै भविष्यवाणी भएको थियो, तिमी सत्ययुगको अन्तिम प्रतिनिधि पात्र हौ र सत्ययुग त्यतिबेला समाप्त हुने छ, जतिबेला तिमीले तिम्रो अगाडि एउटा यस्तो व्यक्ति भेट्ने छौँ, जसमाथि तिमीले भुलवश प्रहार गर्न खोज्ने छौँ । तिम्रो अहङ्कार त्यहीँ समाप्त हुने छ । तिम्रो तागत समाप्त हुने छ । पहिलो कुरा, त्यो व्यक्तिलाई भेट्नेबित्तिकै तिम्रो आधा शक्ति उसमा गइहाल्छ । उसमाथि भुलबस प्रहार गर्न खोज्दा अर्को शक्ति आधा फेरि जान्छ । फेरि आक्रोशित भएर तिमीले प्रहार गर्न खोज्दा तिम्रो फेरि आधा शक्ति गएपछि तिमीसँग एकदमै थोरै शक्ति मात्रै बाँकी रहन्छ र ऊ जो व्यक्ति ऊ आफैँ एउटा अवतार हो र उसँग असाधारण शक्ति हुन्छ । त्यसमाथि पहिलो देख्नेबित्तिकै तिम्रो आधा शक्ति उसमा सरेपछि असाधारण शक्तिवान् हुन्छ । अर्को पल्ट फेरि आधा बाँकी रहेको आधा सरेपछि र फेरि अर्को प्रहार गर्न खोज्दा आधा शक्ति सरेपछि तिम्रो शक्ति समाप्त हुन्छ, बुझ्नु । अब तिम्रो युग समाप्त भयो अर्थात् सत्ययुग समाप्त भयो र त्रेतायुग प्रारम्भ भयो । यसरी पर्शुराम र रामको भेट एउटा संयोगले हुन्छ, धनुष भङ्गको प्रसङ्गले हुन्छ, राम सीता विवाहको प्रसङ्गमा हुन्छ र त्यसै प्रसङ्गबाट पर्शुराम र रामको भेटबाट नै शिवको धनु अथवा यहाँनेरी शिवको प्रसङ्ग आउँछ । अघि मैले भनेँ, शिवले योगको प्रारम्भ गर्नुभएको थियो भनेर । शिवले राखेको धनु जनकपुरमा राजा जनकको दरबारमा छँदै थियो, जसलाई सीताले खेलाउने गर्थिन् । त्यही धनुको ताँदो चढाउन खोज्दा भाँचियो । यसरी सुरु भयो राम पर्शुराम मिलापको प्रसङ्ग । त्यही मिलापबाट पर्शुरामले थाहा पाए कि अब मेरो युग समाप्त भयो । अब रामको युग प्रारम्भ भयो । यही सङ्क्रमणकालीन युगमा, जस्तोमा हाम्रो तानाशाहीबाट गणतन्त्र, लोकतन्त्रमा आयो, राजतन्त्रबाट गणतन्त्रमा आयो । यो सङ्क्रमणकालीन युग हो । कसैलाई मन पर्ला, कसैलाई नपर्ला । पर्शुरामलाई पनि मन परेको थिएन आफ्नो युग समाप्त भएको तर के गर्ने ! युग समाप्त, युग समाप्त हो । आफ्नो युग समाप्त भएपछि त्यो युग समाप्त भयो । अर्को मन पर्नु नपर्नुको केही पनि अर्थ छैन । यो यति बलवान् हुन्छ समय कि, त्यो परिवर्तन भयो भयो । त्रेतायुग र द्वापरयुगको बिचमा फेरि कपिलमुनिले योगलाई अगाडि बढाउनुभयो । उहाँले साङ्ख्य दर्शन प्रतिपादन गर्नुभयो । योगको निरन्तरता त्यसरी आयो । त्यसपछि इसापूर्व दुई सयदेखि इसाको दुई सयसम्म अथवा यो चार वर्षको बिचमा पतञ्जलि भन्ने एक जना व्यक्ति निक्लिनुभयो । उहाँको जन्मस्थान कहाँभन्दा मान्छेहरूले व्याख्या अनौठो अनौठो गर्छन् । म त्यसमा भ्रम पर्नु हुँदैन भन्छु । कसको जन्मस्थान कहाँ फेरि मान्छेहरूलाई रिस उठ्छ । शिव यहीँका थिए भन्नेमा पनि कुनै दुविधा छ र ? बृहस्पति चतराका थिए भन्ने कुरामा कुनै दुविधा छ र ? चतराबाट कोशी नदी पार गरेर पश्चिमतिर आएर राम लक्ष्मणलाई शिक्षादीक्षा दिएका थिए । त्यो शास्त्रमा भनेको छ, मैले भनको त होइन । वेदव्यास तनहुँमा जन्मेका थिए, शास्त्रले भन्छ । महाकालीको किनारमा तप गरेका थिए, शास्त्रले भन्छ । व्याकरणका महान् व्याकरणाचार्य पाणिनि अर्घाखाँचीका थिए, शास्त्रले भन्छ, मैले भनेको होइन । अर्घाखाँचीमा पणेना गाउँ त्यहाँ छँदै छ, अस्ति भर्खर हामीले पाणिनि सम्मेलन मनायौँ । त्यहाँ एउटा के देखाए भने, पाकिस्तानमा जन्मिएका ऋषि पाणिनि अर्घाखाँची आए रे तर त्यस्तो कुरा होइन । अर्घाखाँचीमा जन्मिएका, अर्घाखाँचीमा हुर्किएका, अर्घाखाँचीमा शिक्षादीक्षा आर्जन गरेका त्यस्ता विद्वान् हुन् पाणिनि । विश्वामित्रले शिक्षादीक्षा दिँदा अथवा सुश्रुतले सर्जरी विकास गर्दा अथवा चरकले आयुर्वेद विज्ञान विकास गर्दा, आरोग्य विज्ञान विकास गर्दा विश्वको पहिलो विश्वविद्यालय खुलेको थिएन । त्यसो भएर यो यहीँका व्यक्तिबाट सुरु भएको हो । यो विश्व कल्याणका लागि, समग्र मानव जातिका लागि कल्याण भएको हो । यसको भूगोलको सीमासँग सम्बन्ध छैन, यो विश्वव्यापी छ । यो कुनै सम्प्रदायसँग सम्बन्धित छैन, यो विश्वव्यापी छ । यसरी पतञ्जलि अर्को एउटा विद्वान् अर्घाखाँचीमै जन्मनुभयो र अष्टाङ्ग योगको विकास गर्नुभयो । योगलाई पतञ्जलिले सूत्रीकृत गर्नुभएको छ । यहाँ महत्वपूर्ण कुरा के छ भने, उहाँले योगलाई चार भागमा बाँढ्नुभएको छ । चार पाद भन्नुभएको छ । पाद भनेको पाउ हो । त्यो चार भागको पहिलो भागमा ५६ सूत्र छन् । दोस्रो भागमा ५१ सूत्र छन् । तेस्रो भागमा ३३ सूत्र छन् । चौथो भागमा ३४ सूत्र छन् । यसरी पतञ्जलि योगको चार पाद, चार भाग छ । यी अष्टाङ्ग योगका आठ वटा (अष्टाङ्ग) सूत्र दोस्रो भागमा पर्छन् । यसलाई धेरै महìव दिएको छ, जीवनका लागि र समाजका लागि । हामी कोही ऋषिमुनि बनाउन, तपस्वी बनाउन मान्छेहरूलाई खोजिराखेका छैनौँ । मान्छेहरूलाई योग गुरु बनाउन खोजिराखेका छौँ, हरेकलाई योगी बनाउन खोजिराखेका छौँ । त्यसमध्येबाट केही योग गुरु हुनुहोला, केही योग गुरुमा विकास हुनुहोला तर हामीले कमाउनु पनि पर्छ आजको समयमा । फेरि कमाउनु सुख भोग आदि इत्यादि फेरि ऋषिमुनिका भाषणले काम गर्दैन । खानु त पर्छ नै । आरोग्यका कुरा गर्दा, स्वास्थ्यका कुरा गर्दा तीन वटा कुरामा ध्यान दिनु पर्छ । पहिलो कुरा : खाना हो । जसलाई हामी आहार भन्छौँ । दोस्रो योग, विहार, व्यायाम काम हामी जे नाम दिउँ । तेस्रो आराम गर्नु पर्छ । खाना, काम र आराम तीन वटा चिजको सन्तुलन । सन्तुलित भोजन, राम्रो भोजन, स्वस्थ भोजन, विषादीरहित भोजनमा हामीले ध्यान दिनु पर्छ, खास गरी योगीहरूले । किनभने सन्तुलित शुद्ध पेट भर्नका लागि होइन, स्वास्थ्यका लागि खाने हो भन्ने कुरा हरेकले बुझ्नु पर्छ, स्वास्थ्यका लागि खाने । अष्टाङ्ग भनेको धेरै महत्वपूर्ण छ, त्यसको निचोड निकालेर आठ वटा सूत्रहरूलाई, पहिलो सूत्र त नेपाललाई अहिले सबैभन्दा चाहिएको सूत्र त पहिलो सूत्र छ, जहाँबाट १९४ वटा सूत्र सुरु हुन्छ । पहिलो सूत्र अर्धवाक्य छ । अर्धवाक्य भनेको, अथः योगानुशासनम् । अब योग अनुशासन प्रारम्भ हुन्छ । योग भन्नेबित्तिकै अनुशासनको कुरा आउँछ । आज नेपाली समाज पीडित के मा छ भने अनुशासनको समस्या हो, अनुशासनहीनता । अनुशासन योगको पहिलो सूत्र हो । अनुशासनमा बस्न सकिएन भने ज्ञानले र ध्यानले केहीले पनि हुँदैन । ध्यानको पनि अनुशासन हुन्छ नि, ध्यान गर्दै छ कपाल चलाएको छ, चलेको छ, यता पनि हेर्दै छ, उता पनि हेर्दै छ, त्यो अनुशासनमै बसेन भने ध्यान कसरी हुन्छ ? ध्यानको आफ्नै पनि अनुशासन हुन्छ । हरेक चिजको अनुशासन हुन्छ । समाजका अनुशासन हुन्छ । यसरी अष्टाङ्ग योगलाई आठ भागमा र आठ वटा सूत्र छन् । त्यो सूत्रमध्ये यम एउटा, नियम अर्को र नियम समाजसँग, व्यक्तिसँग सम्बन्धित छ तर समाजसँग त्यो सोझै सम्बन्धित के हुन्छ भने यमले पाँच वटा सूत्र भन्छ, पहिलो सूत्र भन्छ अहिंसा । आज विश्वलाई शान्ति चाहिएको छ । हिंसा होइन, अहिंसा चाहिएको छ । हाम्रा पुर्खाहरूले उहिलेदेखि भन्ने गर्दथे, ॐ शान्ति शान्ति शान्ति कति महत्वपूर्ण छ आज पनि । यही यम र नियम मात्रै बुझिदिए हतियारधारीले भने, अहङ्कारधारीले भने, हतियार मात्रै केही खतरा होइन । हतियार आफैँ पड्किँदैन, बन्दुक आफैँ पनि पड्किँदैन । त्यसमा गोली हुन्छ, जो बहुत खतरनाक हुन्छ । मान्छेको अहङ्कार जो हो, त्यसले गर्दा हतियार बनाउँछ, हतियार चलाउँछ, विनाश गर्छ, विनाशमा रमाउँछ, विनाशमा थप अहङ्कार पैदा गर्छ र अहङ्कारी हुन्छ । त्यस कारण हिंसा होइन, अहिंसा । अष्टाङ्ग योगको पहिलो हामीले जान्नै पर्ने र हाम्रो व्यवहारमा लागु गर्नुपर्ने कुरा के हो भने अहिंसा । दोस्रो यममध्ये दोस्रो सत्य । सत्य व्यवहार गर, असत्य नगर । यो दुनियाँ तपाईं हामी सबै सत्यमा चल्यौ भने, असत्य अपनाएनौँ भने सुन्दर हुँदैन र ? नचाहिने, आफूलाई आवश्यकता नभएका कुरामा लोभ नगर, अनुशासनमा बस, ब्रह्मचार्यधारण गर, यिनै कुरा भनिएको छ । नियममा भनिएको छ, आफूलाई स्वस्थ राख शौच पहिलो सूत्र । आफूलाई स्वस्थ राख, शारीरिक हिसाबले स्वच्छ राख, मानसिक हिसाबले स्वच्छ राख, स्वच्छ मन राख । अघि डाक्टरले भन्नुभयो खुसी, “स्वच्छ मनले खुसी पलाउँछ ।” म आफ्नो अनुभव भन्छु, म देशका लागि काम गर्छु, जनताका लागि काम गर्छु, सुशासनका लागि काम गर्छु, विकासका लागि काम गर्छु, मौका पाएका बेला सुशासन विकासका लागि, देशका लागि काम गर्छु, नपाएका बेला पवित्र मनका साथ बस्छु, पवित्र चाहनाका साथ बस्छु, पवित्र भावनाका साथ बस्छु । त्यस कारण म कसैप्रति कुनै वैरभाव केही पनि राख्दिनँ । सधैँ प्रसन्न चित्त हुन्छु । मलाई गाली गरिराखेका हुन्छन् । मिसन छ गाली गर्ने, त्यो कुरा म बुझ्छु । माया लाग्छ गाली गर्नेहरूप्रति ! तर म प्रसन्न रहन्छु, किनभने मैले उसलाई बुझाउन सकिनँ, त्यति मात्रै कुरा हो । मेरो बुत्ताभन्दा सायद बाहिरको कुरा हो । म कतिलाई बुझाउन सक्छु, कतिलाई सम्झाउन सक्छु, कतिलाई भेट्न सक्छु, सबैैलाई बुझाउन सक्दिनँ । यदि योगको सङ्गतमा आए भने, तपाईंहरूको सङ्गतमा आए भने ती मान्छे पनि मान्छे हुन्छन् । तपाईंहरू कसैलाई मुख छाड्र्दै हिँड्नु भएको छ, गाली गर्दै हिँड्नु भएको छ ? हिँड्नु हुन्न, किनभने तपाईंहरू योग गर्नुहुन्छ, ध्यान गर्नुहुन्छ, प्राणायाम गर्नुहुन्छ । योग भनेको के हो चित्तानुशासनम् । चित्तलाई एक ठाउँ लाग्ने, चित्ताग्रह, एक ठाउँमा चित्तलाई स्थिर बनाउने, चित्त स्थिर गर्ने कुरा हो, मनलाई स्थिर गर्ने कुरा हो । पतञ्जलि भन्छन्, योग भनेको मनलाई स्थिर गर्ने कुरा अथवा स्थिरता नै योग हो भन्छन् । स्थिरता भनेको नचल्ने, अचल भन्ने होइन तर राम्रा कुरामा गएर स्थिर हुन्छ । हरेक भड्किएको मनलाई हामी राम्रा कुरामा ल्याएर स्थिर गर्छौं । डाक्टरहरू ल्याबमा पठाउनुहुन्छ खकार, थुक, रगत अरू विभिन्न चिज पठाउनु हुन्छ । ल्याबमा पठाउनुहुन्छ र त्यहाँबाट हेर्नुहुन्छ, एक्सरेमा पठाउनु हुन्छ, त्यहाँबाट हेर्नुहुन्छ, एमआरआई गर्नुहुन्छ, सिटीस्क्यान गर्नुहुन्छ, यो गर्नुहुन्छ, त्यो गर्नुहुन्छ, सबै गर्नुहुन्छ र हेर्नुहुन्छ अनि निष्कर्षमा पुग्नुहुन्छ । त्यो हो स्थिर । यो भएको रहेछ, स्थिर त्यहाँ पुगेपछि तपाईंको निष्कर्ष पुग्यो । हो त्यो स्थिरताबाट अब तपाईंले ट्रिटमेन्ट सुरु गर्नुहुन्छ, किनभने तपाईंले निदान गर्नुभयो रोगको अथवा रोगको पहिचान गर्नुभयो अथवा डाइग्नोसिस गर्नुभयो । त्यो डाइग्नोसिसपछि अब उपचारको फेजमा तपाईं जानुहुन्छ । हामीलाई डाक्टर चाहिन्छ, अस्पताल चाहिन्छ तर अहिले सरकारले लिएको नीति निरोगी नेपालको हो । योगका यदि यम, नियम मानिँदैन भने जति आसन गर्नुस्, जति प्राणायाम गर्नुस्, आफ्ना निम्ति त होला तर समाजका निम्ति हुँदैन । तपाईंको समाजमा व्यक्तित्व बन्दैन, किनभने भने ध्यानले मात्रै पुग्दैन । तपाईं कर्मशील, कर्मवीर, कर्मठ र कर्मयोगबिना हामीले ध्यानै मात्रै ग¥यौँ भने, प्राणायाम गरेको छ, गरेको छ, छिट्टै पुगिहाल्छ माथि ! यो लोक बन्दैन फेरि परलोक बन्छ । योगको सम्बन्ध परलोकसँग होइन, यस लोकसँग छ सम्बन्धित छ, मानव जातिसँग छ । योगको सम्बन्ध इजरायल र इरानबिचको अहिले चलिरहेको द्वन्द्व अन्त्य होस् भन्ने कुरासँग सम्बन्ध छ र दुनियाँमा फेरि शान्ति स्थापना होस्, युद्ध नभड्कियोस र नफैलियोस् भन्ने कामनासँग, यसको प्रयाससँग छ, यसको आवाजसँग छ सम्बन्ध । मान्छेको मारामारलाई युद्ध भनिन्छ । साँढे जुधाइलाई युद्ध भनिँदैन । मान्छे मारामार जस्तो नराम्रो कुरा के हो ? अरू केही हुन सक्छ, मान्छे मारामार ! एउटाले अर्कालाई मा¥यो ओहो ! यो भन्दा नराम्रो कुरा के हुन्छ होला ? त्यही त भइराखेको छ । त्यसमा दाउपेच भइराखेको छ, कसले धेरै मार्ने ! एउटा देशको राष्ट्रपतिलाई अर्को देशको राष्ट्रपतिले, अर्को देशको प्रधानमन्त्रीले त्यो फलानालाई मार्छु र मारेर छोड्छु ! ग्लोबल अर्डर, ग्लोबल अर्डर भनेको के हो ? यस्ता यस्ता कुराहरू आज सुन्न थालिएको छ । मैले यो पोलिटिसियनको हिसाबले भनेको होइन, एउटा योगको हिसाबले भनेको हो । यही कुरासँग योग, व्यक्तिभित्रको अशान्ति शान्त होस्, व्यक्तिभित्रको चिन्ता शान्ति होस् । व्यायाम हुनै पर्छ, ध्यानमा मात्रै पनि भर नपर्नु होला । काम गर्नै पर्छ, तपाईंहरूको रक्तसञ्चार हुनै पर्छ । हात पाहुहरू चल्नै पर्छन्, तपाईंको गर्धन चल्नै पर्छ, तपाईंको हातले केही उठाउनै पर्छ, तपाईंका मसल चुस्तदुरुस्त हुनै पर्छ, नत्र भने मसल कमजोर हुने छ । अनि डाक्टरले फिजियोथेरापिस्ट कहाँ जानुस् भनेर अनि फिजियोथेरापीले गर्छ । आफैँले फिजियोथेरापी कहाँ जानु पर्ने स्थिति बनाउनु हुन्छ, आरामको जिन्दगी बाँच्न खोज्नुभयो भने । आरामको जिन्दगी होइन, सुखको जिन्दगी बाँच्नूस् । आरामको जिन्दगी होइन, स्वस्थ जिन्दगी बाँच्नूस् । आरामको जिन्दगी होइन, स्वस्थ, सुखी, मज्जाको जिन्दगी बाँच्नुस् । पसिना ननिस्किएको जिन्दगी होइन, पसिना काँढेको जिन्दगी बाँच्नुस् । हातपाउ खियाएको, हिँडेको जिन्दगी बाँच्नुस्, चलेको जिन्दगी बाँच्नुस् । त्यस कारण योगले ती कुराहरू सिकाउँछ । यदि हामी हाम्रो आचरणमा यम र नियममा ध्यान दिँदैनौँ भने हुँदैन । सरकारले अहिले मात्र होइन, म प्रधानमन्त्री हुनेबित्तिकै मैले निरोगी नेपाल भन्ने नारा दिएँ । निरोगी नेपालको नीतिभित्र के पर्छ भने, मानिसलाई रोगी हुन नदिने, नेपाललाई निरोगी बनाउने पहिलो कुरा आरोग्यता । निरोगी नेपाल, बिमारी हुनै नदिने, कसरी खाना, काम र आरामको सन्तुलन । सबै चिज स्वस्थ । यससँगै मनको स्वस्थता । मनको पवित्रता । यससँगै हामी सामाजिक प्राणी हौँ, समाजले निर्धारण गरेका चिज योगले सिकाउनु पर्छ । योग एउटा पक्ष मात्रै होइन, योग जीवनको बहुआयामिक दृष्टिकोण हो । वैज्ञानिक दृष्टिकोण हो, जो हाम्रा पूर्खाले हजारौँ वर्षअगाडि मानव कल्याणका लागि, मानव जातिका लागि र बिनाविभेद, धर्मको विभेद, जातिको विभेद, भाषाको विभेद कुनै विभेदबिना, पेसाको विभेदबिना, रङको विभेदबिना, लैङ्गिक विभेदबिना, जातीय वा अरू कुनै प्रकारका रङ्गभेदबिना, पेसा व्यवसायका भेदबिना सबैको कल्याणका लागि योग हाम्रा पुर्खाले धेरै अगाडि निर्माण गर्नुभएको हो । यसका विभिन्न शाखा छन् । म तपाईंहरूलाई के आग्रह गर्न चाहन्छु भने, यम मानिएन भने योग सुरु नै नगरे हुन्छ । यम मान्नु हुन्न, नियम मान्नु हुन्न, जिम जानुहुन्छ भने तपाईंले कसैको के भत्काउनु हुन्छ । जिम जानुहुन्छ, पाखुरा ठुलो हुन्छ । के गरुँ के गरौँ भएर आउँछ, मति बुद्धि ठिकमा ल्याएको छैन, अनि के हुन्छ ? त्यस कारण मति बुद्धिसहितको मसल हुनु पर्छ । यो योगले काम गर्छ । बाटो देखाउने टर्चलाइट जस्तो, बाटो देखाउने उज्यालो, तमसोमा ज्योतिर्गमय योगले त्यो काम गर्छ । त्यस कारण योग दैनिक जीवनमा गरौँ । आज योग दिवस हो । त्यस कारण आज एकछिन हामीले यहाँ अभ्यास गर्ने होइन, घर घरमा अभ्यास गरौँ । योग भनेको मस्तिष्कको, मनको, तनको, सबै चिज शुद्ध, पवित्र र सामाजिक रह्यो भने हामी निरोगी र स्वस्थ हुन्छौँ र समाजलाई स्वस्थ ढङ्गले अगाडि बढाउन सक्छौँ । सबैलाई यही मेरो आग्रह छ । सरकारको तर्फबाट यस सन्दर्भमा दिने ध्यान हामी दिइरहेका छौँ र निरोगी नेपाल, रोग लाग्नै नदिने, लागिहालेमा उपचार गर्ने, आकस्मिक दुर्घटना केही भए उपचार गर्ने, प्राकृतिक खालका कुनै चिज परे उपचार गर्ने तर साधारणतया भन्ने हो भने सधैँ स्वस्थ रहन प्रेरित गर्ने, सधैँ स्वस्थ रहने बाटो हिँड्ने, स्वस्थताको, स्वस्थ मन र प्रसन्नता । खासमा भन्ने भने इम्मुन सिस्टमको सबैभन्दा प्रमुख जग प्रसन्नता हो । पहिले आफूलाई पवित्र सोच्न थाल्नूस्, तपाईं योगी हुन थाल्नुभयो । पवित्र सोच्नूस्, सत्य सोच्नूस्, अहिंसा सोच्नूस्, अर्काको सम्पत्तिमा लोभ नगर्ने, आफ्नोबाहेक र चाहिनेबाहेक अपरिग्रह, चाहिनेबाहेकका कुराहरूप्रतिको लोभलाई पन्छाइदेउ, प्रत्याहार आठ वटामध्येको एउटै हो । त्यस्ता चिजको कुनै पनि दुष्प्रभावलाई टाडैबाट हटाइदेउ आदि । घरै बसेर योगी हुनुस् । मेरो विनम्र आग्रह छ । म फेरि पनि योग मानवजातिको कल्याणका लागि, मानव जातिले गर्ने मानवका लागि गर्ने, आफ्ना लागि, परिवारका लागि, समाजका लागि, विश्वका लागि, शान्ति र सभ्यताका लागि गर्ने, समृद्ध नेपाल, सुखी नेपाली बनाउन हामीले गर्ने, स्वस्थ सुखी नेपालीहरूको नेपाल बनाउन हामीले गर्ने हो । त्यसर्थ योगलाई त्यसै गरी बुझेर अगाडि बढौँ भन्ने आग्रहका साथ सबैमा शुभकामना । (प्रधानमन्त्री केपी शर्मा ओलीले विश्व योग दिवसका अवसरमा ललितपुरमा शनिबार आयोजित कार्यक्रममा गर्नुभएको सम्बोधनको सम्पादित अंश ।)  """
कविता तथा चित्रकला प्रतियोगिता सम्पन्न,"""बुटवल समाचारदाता बुटवल, असार ८ गते । जिल्लास्तरीय कविता लेखन तथा वाचन प्रतियोगितामा रुपन्देहीको देवदह इङ्ग्लिस बोर्डिङ स्कुलकी दिया न्यौपाने प्रथम हुनुभएको छ । नेसनल प्याब्सन रुपन्देहीको आयोजनामा शनिबार भएको प्रतियोगितामा सिद्धार्थ बोर्डिङ स्कुलकी स्मृति भट्टराई दोस्रो हुनुभएको छ भने तृतीय ग्लोरी बोर्डिङ स्कुलकी सिद्धिकेशरी तथा सान्त्वना बुटवल ग्लोरी स्कुलका गुराँस गहतराज हुनुभएको थियो । प्रतियोगिताले विद्यार्थीमा लुकेको साहित्य लेखन तथा कला प्रतिभालाई बाहिर ल्याउन र उनीहरूको आत्मविश्वास बढाउन मद्दत पुगेको आयोजक नेसनल प्याब्सनले जनाएको छ । त्यस्तै चित्रकला प्रतियोगितामा ब्राइट स्टार बोर्डिङ स्कुलका करन मौर्य प्रथम हुनुभएको छ भने ग्लोरी बोर्डिङ स्कुलकी प्राप्ति श्रेष्ठ दोस्रो हुनुभएको छ ।  नमुना एभरग्रिन स्कुलकी स्मारिका नामजाली तृतीय हुनुभएको थियो । """
नेपालीको उद्धार गर्न सबै उपाय अवलम्बन गरिने,"""काठमाडौं, असार ६ गते । परराष्ट्रमन्त्री डा आरजु राणा देउवाले इजरायल र इरानमा रहेका नेपाली नागरिकको सुरक्षा र उद्धारका लागि  सम्भव भएका सबै उपाय अवलम्बन गर्ने बताउनु भएको छ । उहाँले विकसित परिस्थिति अनुसार त्यहाँ रहेका नेपाली नागरिकहरूको सुरक्षा र उद्धारका लागि नेपाल सरकारले सम्भव भएका सबै उपाय अवलम्बन गर्ने र नेपाल फर्कन चाहनेहरुलाई उद्धार गर्ने तयारीमा रहेको बताउनुभएको हो । शुक्रबार परराष्ट्र मन्त्रालयमा सम्पन्न श्रम रोजगार तथा सामाजिक सुरक्षा, संस्कृति पर्यटन तथा नागरिक उड्डयन र गृह मन्त्रालयसँगको संयुक्त बैठकमा मन्त्री डा राणाले इजरायल र इरानमा जारी रहेको युद्धका कारण उत्पन्न परिस्थिति र त्यसको तयारी बारेमा छलफलका क्रममा सो जानकारी गराउनुभएको हो । मन्त्री डा राणाले परराष्ट्र मन्त्रालयको समन्वयमा इजरायलस्थित नेपाली दूताबासले सक्रिय रुपमा काम गरिरहेको, स्वदेश फर्कन चाहने नेपालीका लागि रजिष्ट्रेसन पनि खुलेको र उहाँहरु स्वदेश फर्कन चाहेमा उद्धारका लागि त्यसको प्रबन्धको तयारीमै सरकार रहेको जानकारी दिनुभयो । उहाँले भन्नुभयो, “जिटुजी प्रक्रिया अन्तर्गत इजरायल पुगेका नेपालीहरू नेपाल फर्कन वा सुरक्षित स्थानमा जान चाहेमा सोका लागि सहजीकरण गर्नु इजरायलको पनि दायित्व हो । त्यसका लागि सीमा क्षेत्रबाट अन्य मुलुकमा जान सहयोग गरिदिन इजरायल सरकारलाई अनुरोध गरिसकिएको छ । नेपालीहरु स्वदेश फर्कन चाहेमा उहाँहरुको उद्धारका लागि नेपाल सरकार तयारी अवस्थामै छ ।” सो बैठकमा श्रममन्त्री शरदसिंह भण्डारीले मन्त्रालय पनि त्यहाँ रहेका नेपालीहरुसँग निरन्तर सम्पर्कमा रहेको र उहाँहरु स्वदेश फर्कन चाहनुभएमा उद्धारको तयारीमा नेपाल सरकार लाग्नुपर्ने बताउनुभयो । उहाँले हाल इजरायल जाने अन्तिम तयारीमा रहेकाहरुलाई श्रम स्वीकृति नदिइ रोकि राखिएको पनि बताउनुभयो । यही जुन १३ मा इजरायल र इरानबीच युद्ध सुरु भएकै दिन परराष्ट्र मन्त्रालयले विज्ञप्तिमार्फत् दुवै पक्षलाई अधिकतम संयमता अपनाउन र वार्ताद्वारा समस्या समाधान गर्न अपिल गर्दै ती मुलुकमा रहेका नेपालीलाई सम्बन्धित नेपाली राजदूतावासहरूसँग सम्पर्कमा रहन अनुरोध गरेको थियो । त्यसपछि जुन १५ मा सम्पर्क विवरण सहितको ट्राभल एड्भाइजरी जारी गरी सुरक्षाका दृष्टिकोणले अधिकतम सतर्कता अपनाउन नेपालीहरुलाई अनुरोध गरिएको थियो । ती मुलुकमा हाल हवाई मार्ग बन्द रहेको अवस्थामा सुरक्षित स्थान वा सीमावर्ती मुलुकमा जान चाहने नेपालीहरूलाई अनलाइन भिसा उपलब्ध गराउने लगायतका काममा सहजीकरण गरिदिन खाडीस्थित सबै नेपाली नियोगलाई परराष्ट्र मन्त्रालयले गत बुधबार नै निर्देशन दिएको छ । साथै मन्त्रालयले अनलाइन पोर्टल खोलेर नेपालीहरूको विवरण लिन सुरू गरेको र उक्त पोर्टलमा हालसम्म ६ सय जनाभन्दा बढीले विवरण दर्ता पनि गराइसकेका छन् । यो क्रम जारी नै छ । परराष्ट्र मन्त्रालयले गत बुधबार नै दोस्रो पटक ट्राभल एड्भाइजरी जारी गरेर हाल इजरायल तथा इरानमा रहेका नेपाली नागरिकहरूलाई सुरक्षाका दृष्टिकोणले अधिकतम सतर्कता अपनाउन र नेपालबाट इजरायल वा मध्यपूर्वका अन्य मुलुकको भ्रमण नगर्न अनुरोध पनि गरिएको थियो । यसै हप्ता नेपालका लागि इजरायलका राजदूत स्मुलिक एरी बाससँग परराष्ट्र मन्त्री डा राणाले भेट गरी नेपाली नागरिकहरूको सुरक्षाको उचित प्रबन्ध मिलाउन इजरायल सरकारलाई अनुरोध गर्नुभएको थियो । त्यसैगरी, इजरायलस्थित नेपाली राजदूतावास र इरान हेर्ने कतारस्थित नेपाली राजदूतावासलाई सम्बन्धित सरकारी अधिकारीहरू, यस क्षेत्रमा काम गर्ने संघसंस्थाहरू र नेपाली समुदायसँग निकटको सम्पर्क स्थापित गर्न र सोका सम्बन्धमा मन्त्रालयलाई ‘रियल टाइम रिपोर्टिङ’ गर्न निर्देशन दिइएको छ । हाल इजरायलमा पाँच हजार ५०० देखि सात हजार नेपाली रहेका र तीमध्ये धेरैजसो तेल अबिब, जेरुसेलम र हाइफामा रहेका छन् । त्यस्तै इरानमा १८ जना नेपाली छन् । """
खर्कमै पुगेर चौँरी वितरण,"""रलिङ समाचारदाता रलिङ (हुम्ला), असार ८ गते । हुम्लाको सिमकोट गाउँपालिकाका सात जना किसानलाई चौँरीगाई वितरण गरिएको छ । सिमकोट गाउँपालिकाको पशु सेवा शाखाको आर्थिक सहयोगमा सो किसानलाई १४ वटा चौँरीगाई वितरण गरिएको हो । शनिबार बिहान सिमकोट गाउँपालिका–८ का सात जना किसानलाई प्रतिकृषक दुई/दुई वटाका दरले चौँरीगाई वितरण गरेको पशु शाखामा कार्यरत विष्णु बुमीले बताउनुभयो । किसानलाई वितरण गरिएका चौँरीगाई उत्तरी नाम्खा गाउँपालिका–३ को लुयटा खर्कमा पशुपालक कृषक रहेकै ठाउँमा पुगेर वितरण गरिएको हो । चौँरी पाउने कृषकमा सिमकोट–८ स्याडागाउँका मानबहादुर बुढा, वीरबहादुर बुढा, भक्तवीर दमाईं, भैबहादुर बुढा, रत्न बुढा, देवबहादुर बोहोरा र जनकबहादुर शाही रहेका छन् । सिमकोट गाउँपालिका पशु शाखाको आयोजनामा किसानलाई चौँरीगाई वितरण गर्नुअघि चौँरीगाई प्राप्त गर्ने किसानलाई दुई दिने तालिमसमेत दिएको थियो । उक्त तालिममा किसानलाई चौँरीगाई पाल्ने तरिका, औषधी उपचार गर्ने विधि, घाँसको व्यवस्थापन, पोषण युक्त खाने कुरा खुवाउने जस्ता विषयमा तालिम दिएको वुमीको भनाइ छ । याक प्रवर्धनका लागि याक वितरण गरिएको र हुम्ला जिल्लाको सिमकोट गाउँपालिका–८ मा याकपालनका लागि राम्रो वातावरण भएको र सो वडालाई पशुपालनका क्षेत्रमा आत्मनिर्भर बनाउनका लागि पनि उक्त याक वितरण गरिएको सिमकोट गाउँपालिकका प्रमुख प्रशासकीय अधिकृत वर्षबहादुर फडेराले बताउनुभयो । किसान चौँरी दिनुअघि तालिम दिएर गाउँपालिकाले उहाँहरूलाई अनुदानस्वरूप वितरण गरिएको हो । """
छात्रालाई प्रोत्साहन गर्न साइकल वितरण,"""ज्योति पन्थी बबई (बर्दिया) असार ८ गते । विद्यालयमा अध्ययनरत बालिकालाई नियमित विद्यालय जानका लागि प्रोत्साहन गर्न बर्दिया जिल्लाको राजापुर नगरपालिकामा आर्थिक अवस्था कमजोर भएका छात्रालाई साइकल वितरण गरिएको छ । आर्थिक अवस्था कमजोर भएका कारण बालिका विद्यालय जानबाट वञ्चित हुन नपरोस् भन्ने उद्देश्यले साइकल वितरण गरिएको हो । राजापुर नगरपालिका ९ गोडियानाको नेपाल राष्ट्रिय माध्यमिक विद्यालयमा अध्ययनरत रहेका पाँच जना छात्रा र वडा नं. ८ मा रहेको भेरी माध्यमिक विद्यालयमा अध्ययनरत ९ जना छात्र गरी १४ जना छात्राका लागी साइकल वितरण गरिएको हो । विद्यालयमा अध्ययनरत रहेका छात्राको आर्थिक अवस्था न्यून भएका कारण उनीहरूको अध्ययनमा प्रोत्साहन गर्ने उद्देश्यले साइकल वितरण गरिएको हो । राजापुर नगरपालिका र मधुवन नगरपालिकाका विद्यालयमा अध्ययनरत ३१ जना  छात्रालाई अध्ययनमा रुचि जगाउने उद्देश्यले साइकल वितरण गरिए पछि विद्यालय आउन समस्या भएका छात्राहरू समेत खुसी भएका छन् । आफ्नो घर देखि विद्यालय आउन समस्या भएका बेला आफूलाई साइकल सहयोग गरेर विद्यालय आउने वातावरण तयार गरी दिएकोले बाँके युनेश्क्को क्लबलाई धन्यवाद दिन चाहेको भेरी माध्यमिक विद्यालय कक्षा ८ मा अध्ययनरत छात्रा रित्तीका थारूले बताउनुभयो । परिवारको आर्थिक अवस्था कमजोर हुँदा छात्राहरूको पढाई बिचमानै छुटने देखिए पछि उनीहरूको अध्ययनलाई निरन्तरता दिन साइकल वितरण गरिएको भेरी माध्यमिक विद्यालय ललितापुरका प्रधानाध्यापक शिवकुमार कोइरालाले बताउनुभयो । छात्राहरूलाई साइकल वितरण गर्न विभिन्न मापदण्ड बनाएर छात्राहरूको घर देखि विद्यालय सम्मको दुरी, स्वास्थ्य अवस्था र सुरक्षालाई मध्यनजर गरेर बाँके युनेस्काे क्लब को सहयोगमा साइकल वितरण गरिएको राजापुर नगरपालिकाका उपप्रमुख मनकला कुमारी चौधरीले बताउनुभयो । राजापुरमा रहेका दुई वटा विद्यालयका १४ र मधुवन नगरपालिकामा रहेका १७ जना छात्रालाई विद्यालयमा आवत जावत गर्न सहज होस भन्ने उद्देश्यले प्लान इन्टरनेसनलको सहयोगमा साइकल वितरण गरिएको बाँके युनेस्काे क्लब सुरक्षा परियोजनाका कार्यक्रम संयोजक ईश्वर बि.कले बताउनुभयो । बालविवाह न्यूनीकरणमा काम गर्दे आइरहेको बाँके युनेस्काे क्लबले सशक्त बालिका परियोजना अन्तर्गत छात्राहरूको अध्ययनका लागि विभिन्न कार्यक्रम सञ्चालन गर्दे आइरहेको छ । """
दलीय संवेदनशीलता,"""पूर्वसचिव पद्मप्रसाद पोखरेलले हालै आफ्नो जीवनी प्रकाशन गर्नुभएको छ । त्यसमा लोकतन्त्रका बारेमा उहाँका विचार प्रस्तुत छन् । उहाँको आशय छ – लोकतन्त्र जनउत्तरदायी व्यवस्था हो । सामान्य जनताका लागि व्यवस्थाको त्यति अर्थ हुँदैन । मतदान गर्नुमा नै सर्वसाधारणको लोकतन्त्रप्रतिको कर्तव्य सकिए जस्तै हुन्छ । आफ्नो दैनिकी चलाउन आफैँ कमाउँछ, खान्छ र परिवार पाल्छ । जुन व्यवस्थाले औषधीमूलोमा केही सहुलियत प्रदान गर्न सक्छ, बालबच्चाका लागि विद्यालय सहज हुन्छ, जुन सरकार आउँदा सरकारी सेवा सरल रूपमा प्राप्त हुन सक्छ, आमनागरिकका लागि त्यही सही ठहरिन्छ । सर्वसाधारणका यस्तै साधारण चाहना परिपूर्ति गर्दै मुलुकलाई अग्रगतिमा डोर्‍याएर नागरिकमा उत्साह बढाउनु लोकतान्त्रिक सरकारको कर्तव्य हो । सत्तारूढ दलहरूले आफूलाई लोकतन्त्रवादी भएको प्रमाणित गर्ने पनि यस्तै कार्यबाट हो । नागरिक सन्तुष्ट हुन सकेनन् भने नेपालमा लोकतन्त्र छ कि छैन भन्ने प्रश्न बारम्बार उठिरहन्छ । नेपाली कांग्रेस र नेकपा एमालेका बिचमा सहकार्यको आवश्यकता किन महसुस गरियो ? एमालेले नेकपा माओवादी केन्द्रसँगको हुँदाखाँदाको सरकार बिचैमा ढालेर कांग्रेससँग गठबन्धन गर्नुपर्ने बाध्यता किन आइप¥यो ? गठबन्धन गर्दा यसको औचित्यका बारेमा जनतालाई के–के भनेर प्रस्ट पारियो ? कांग्रेसले आफू सबैभन्दा ठुलो दल हुँदाहुँदै पनि सरकारको नेतृत्व गर्न बढी अवधि एमालेलाई दिएर किन सहमति गर्ने बाध्यता आइप¥यो ? यस्ता विषयलाई सदैव मस्तिष्कमा राखेर दुई दल मिलेर बनाएको सरकारले काम गर्ने हो भने नागरिकमा उत्साह थपिने थियो । लोकतन्त्रको आवरणमा अर्कै प्रणाली त सञ्चालित भएको छैन ? भन्ने प्रश्नको उत्तर जनतालाई दिने सरल उपाय यही नै हो । कांग्रेस र एमाले दुई ठुला दल सम्मिलित सरकारको प्रमुख ध्येय जनतामा बढ्दै गएको निराशा अन्त्य गर्नु थियो, त्यस्तै हुन्छ भन्ने सर्वत्र अपेक्षा गरिएको थियो । मुलुकमा गठबन्धन गरी बनेका यसअघिका अन्य सरकारभन्दा यो सरकार सर्वाधिक बलियो र दिगो मानिएको थियो, हो पनि । दुई दलले गठबन्धन गर्दा तयार पारिएको सातबुँदे सहमति अक्षरशः पालना हुने र त्यसमा परेको प्रमुख बुँदा भ्रष्टाचारको अन्त्य र सुशासनको प्रत्याभूतिले प्राथमिकता पाई आमसर्वसाधारणमा उत्साह पैदा हुने विश्वास सबैमा पलाएकै हो । त्यसमा कति सफलता प्राप्त भएको छ र कति विषयमा ठोस कदम चाल्न बाँकी छ भन्ने सरकारमा रहेकाहरूबाट मूल्याङ्कन गरिएकै हुनु पर्छ । सरकार गठन भएको दश महिना नाघिसकेको छ । दीर्घकालीन योजना र लामो समय लाग्ने सुधारका विषयको प्रतिफल अहिले नै चाख्न पाउने समय निश्चय नै भएको छैन । अल्पकालीन योजनाको पूर्णता देखाएर वा सरकार कार्यान्वयनको चरणमा प्रवेश गरेका दृष्टान्त प्रस्तुत गरेर सरकार जनता र देशका हितमा अग्रसर छ भन्ने देखाउन ढिलो भइसकेको पनि अनुभूत गर्न सक्नु पर्छ । दुई ठुला दल मिलेर सत्ता सञ्चालन गर्न थालेपछिका अवधिमा लोकतन्त्र, संविधान, सरकार, कांग्रेस र एमालेलाई हेर्ने दृष्टिकोणमा जनतामा के कस्तो परिवर्तन आयो भनी अध्ययन गरेर आवश्यकीय सुधार सत्तासीन गर्नु आवश्यक छ । लोकतन्त्र फस्टाउने भनेको सत्तासीन दल र प्रतिपक्षमा रहेका दलकै क्रियाकलापबाट हो । गणतन्त्रमा खिया लाग्ने भनेको पनि आफूलाई गणतन्त्रवादी भनेका दलका अवाञ्छित क्रियाकलापले जरा गाड्दै जाँदा नै हो । अहिलेसम्म नेपाली जनताको अभिमत सत्तारूढ दल र प्रमुख प्रतिपक्षी दलकै पोल्टामा छ । यसलाई जोगाउँदै आआफ्ना दलको लोकप्रियता अभिवृद्धिमा यी दल लाग्ने हो भने नेपालको लोकतन्त्र सुदृढ हुँदै जान्छ । एकले अर्काको खोइरो खनेर भए/नभएका आरोप लगाउँदै एकले अर्कालाई नङ्ग्याउने प्रवृत्ति बढ्दै गयो भने यदुवंशीको परिणाम भोग्नुबाहेक केही उपलब्धि हासिल हुन सक्दैन । लोकतन्त्रमा जनताका आँखा संसद्मा परिरहेका हुन्छ । आफूले निर्वाचित गरेर पठाएका सांसद देश र जनताप्रति कत्तिको प्रतिबद्ध छन् भनेर मूल्याङ्कन गरिरहेकै हुन्छन् । हाजिर गरेर हिँड्ने, दलीय स्वार्थका कुरा मात्रै गर्ने, जनताका मुद्दा ओझेलमा पर्ने, ऐन–नियम–कानुन निर्माणमा सांसद उदासीन देखिने जस्ता विषय भए भने सकारात्मक प्रभावको अपेक्षा गर्न सकिँदैन । ससाना मुद्दामा समेत अहिले जस्तै संसद् लामो समयसम्म बन्धक बन्न थाल्यो भने संसद्प्रतिको भरोसा टुट्न सक्छ । आन्दोलनकारी सांसदलाई संसद् चल्न नदिएकोमा गर्व लाग्ला तर आमजनताको पैसा परेको संसद्मा बेथिति भइरहँदा कसैलाई फाइदा हुँदैन भन्ने सबैले सोच्न सक्नु पर्छ । जनसङ्घर्षका उपलब्धि रक्षा गर्न सत्तारूढ दल जति संवेदनशील हुन जरुरी छ, प्रमुख प्रतिपक्षी दलको काँधमा समेत त्यत्तिकै जिम्मेवारीको भाग पर्छ । सरकारले समाजवादी क्रियाकलापलाई अघि बढाउँदै तल्लोस्तरका जनताको समृद्धि खातिर कदम चालेको प्रस्टै देखिनु पर्छ भने प्रतिपक्षी दलले भने सुझबुझपूर्ण तबरले सरकारलाई देश र जनता केन्द्रित बाटोमा हिँडाउन प्रयत्न गर्नु पर्छ । विरोधका लागि विरोध गर्ने मात्रै दायित्व आफ्नो हो भन्नेमा प्रतिपक्षी दल केन्द्रित भए भने सत्तारूढ दलले राम्रा काम गर्दागर्दै पनि लोकतन्त्रको राम्रो प्रभाव पर्दैन । प्रतिपक्षीबाट रचनात्मक विरोधको अपेक्षा लोकतन्त्रले गरिरहेकै हुन्छ । आमनागरिकको अत्यधिक भिड हुने सरकारी कार्यालयमा हुने ढिलासुस्ती र त्यहाँ बुझाउनुपर्ने दस्तुरका कारण जनता वाक्क भइरहेका थिए । त्यस्ता क्रियाकलापमा यो १० महिनामा केही कमी आयो कि झन् बढेको छ सरकारले नियमन गर्नु पर्छ । बढेको छ भने नियन्त्रण गर्न सरकार अग्रसर हुनु पर्छ । घटेको छ भने त्यसमा सक्रिय हुनेलाई पुरस्कृत गर्नसमेत पछि पर्न हुँदैन । संस्थाहरूमा बारम्बार हडताल हुने र हडतालमा सत्तारूढ दलका कार्यकर्ताकै नेतृत्व रहने जस्ता काम भइरहँदा दलप्रतिको अनास्था बढ्दै गएको अब दलहरूले बुझ्न सक्नु पर्छ । संस्था नै तहसनहस हुने अवस्था आउँदा पनि दलका नेताले प्रत्यक्ष–परोक्ष संलग्नता प्रदर्शन गरी क्षणिक स्वार्थका लागि संस्था ध्वस्त बनाउने काम बन्द गर्न ढिलो भइसकेको छ । यसका लागि पनि सत्तारूढ भएका दुई ठुला दलले नेतृत्व लिएर प्रतिपक्षीलगायतका सबै दललाई सहमत गराउने अभियान चाल्नै पर्छ । राजनीतिक पर्यवेक्षणमा चासो दिने वर्तमान पुस्ताले कांग्रेस एक्लैको सरकार देखेकै हो । एमालेले अन्य दलसँग गठबन्धन नगरी एक्लै सत्ता चलाएको पनि जनताले भोगिसकेका छन् । नेकपा माओवादीले अन्य दलको भन्दा प्रचण्ड बहुमत ल्याएर मुलुक हाँकेको पनि अब कसैलाई नौलो छैन । कांग्रेस र नेकपा माओवादीको सहकार्यमा सरकार चलाउँदा कस्तो हुन्छ र माओवादी र नेकपा एमालेको गठबन्धनमा सरकार बने के परिवर्तन आउला भन्ने पनि अब कसैका लागि जिज्ञासाको विषय रहेन । नयाँ उदाएका दल सत्तामा पुगे भने केही गर्छन् कि भन्ने आशा पनि मारिसकेको छ । जनताको रगत र पसिनाबाट आर्जित लोकतन्त्रलाई पुनः राजाको खल्तीमा बुझाएर निरङ्कुश शासन ल्याउन प्रयत्न गर्नेहरूबाट त झन् कसैले केही अपेक्षै गर्दैन । सच्चिनुपर्ने, सुध्रिनु पर्ने र गर्नुपर्ने लोकतन्त्रवादी दलले नै हो । दुई भिन्न विचारधारा बोकेका दल सत्ताका निमित्त एकै ठाउँमा उभिए पनि कतिपय सन्दर्भमा मतभेद हुन्छ भन्नेमा कुनै शङ्का छैन । एउटै दलभित्र त गुट उपगुट सिर्जना भएर विवादरहित सत्ता सञ्चालन गर्न कठिन हुन्छ भने सिद्धान्ततः फरक धार बोकेका सम्पूर्ण क्रियाकलापमा एउटै निष्कर्षमा पुग्छन् भन्ने आशा पनि कसैले गर्दैन । मुलुक र जनताका एजेन्डामा भने दलीय स्वार्थलाई थाती राखेर एउटै विन्दुमा उभिनु अहिलेको बाध्यता हो । राजनीतिक स्वार्थ बेग्लाबेग्लै भए पनि राजनीतिक अस्थिरताले आत्तिएका जनतालाई त्राण दिनु प्रमुख कर्तव्य ठानेर कांग्रेस र एमालेले दलीय स्वार्थलाई एक कदम पछि राख्न तयार हुनु नै बुद्धिमत्ता ठहर्छ । आफ्ना पार्टीका समर्थक भए क्षमतावानलाई पञ्छाएर अक्षमलाई अवसर दिने पुरानै परिपाटीले निरन्तरता पाइरहे देश छाड्ने युवाको लर्कोमा कमी आउने छैन । पहिले आफ्ना नातेदारलाई अवसर दिने र त्यसपछि मात्रै योग्य नागरिकको खोजी गर्ने परम्परागत पद्धतिमा सुधार नआए कांग्रेस र एमालेले आफ्नो लोकप्रियतामा ह्रास वृद्धि त गर्छन् नै मुलुकको प्रगतिमा समेत उल्टो ग्राफ खिचिन पुग्छ । आफ्नै दलको भविष्यका खातिर पनि दुई ठुला दलको सरकारले विधि र प्रक्रियामा ध्यान दिँदै विकृतिका सबै मुहान बन्द गर्न सक्नै पर्छ । उखु किसानलाई दिँदै आएको राहत काटिने, किसानलाई कहिल्यै पर्याप्त मल दिन नसक्ने अनि उच्च ओहोदाका पदाधिकारीलाई सवारी साधन खरिदमा अर्बौं खर्च गर्ने नियत राखियो भने सरकारप्रतिको जनताको विश्वास गुम्दै जान्छ । सीमान्त गरिबीको रेखामुनि रहेका जनताका समस्या ज्युँका त्युँ रहने, विशिष्ट र पूर्वविशिष्ट भनिएका पदाधिकारीको सेवा सुविधा वृद्धि गर्दै जाने काम भए भने सत्तामा सहभागी भएका दलसँगको नागरिकको सम्बन्ध टुट्दै जानेमा कुनै शङ्का रहँदैन । यस्ता विषयमा सचेत भएर सरकार अघि बढ्नु पर्छ । दलका नेताले ठुलाठुला महँगा विद्यालय खोल्ने र नारा भने सामुदायिक विद्यालयको समृद्धिका दिने गर्दा अबका जनताले पत्याउन मुस्किल पर्छ । दलमा व्यापारीको हालीमुहाली देखिने, दलका केन्द्रीय समितिमा विचौलियाको बाहुल्य हुने, ठेकेदारको नियन्त्रणमा नेता परिचालित हुने जस्ता व्यवहार सतहमा आए भने निश्चय नै जनमत अभिवृद्धि गर्ने विषय दिवास्वप्न मात्रै हुने छ । दलका नेतामा स्वच्छताको गन्धबाहेक केही नभेटिने अवस्था सिर्जना गर्न सक्नुमा नै दलको सफलता र असफलता मापन हुने छ । यस्तो परिस्थितिमा कांग्रेस र एमालेका नेतामा अझ बढी गाम्भीर्य जनताले खोजिरहेका छन् । विशेष गरी सत्ता र सरकारमा बसेका नेताले इतिहासमा घटेका घटना विश्लेषण गर्दै जनचाहना विपरीतका कार्य हुनै नदिने गरी संवेदनशील हुन जरुरी छ । जनतामा के कारणले वितृष्णा उत्पन्न हुन्छ र कुन काम गरेमा आमनागरिकका आँखामा हर्षका आँसु देख्न पाइन्छ भन्ने राम्रैसँग बुझेका नेताले कुर्सीमा बस्ने बित्तिकै चटक्कै बिर्सन हुँदैन भन्ने पनि बुझेकै हुँदा सरकारका क्रियाकलापलाई त्यतैतिर मोड्नु नै अहिलेको आवश्यकता हो ।  """
"इजरायली भूमिमा मिसाइल प्रहार, १६ जना घाइते","""जेरुसेलम,  असार ८ गते । अमेरिकाले आणविक साइटहरूमा बम प्रहार गरेलगत्तै इरानले इजरायलमा दुईवटा मिसाइल प्रहार गरेपछि मध्य इजरायलमा कम्तीमा १६ जना घाइते भएका र कम्तीमा एक ठाउँमा प्रहार भएको उद्धार सेवा र रिपोर्टहरूले बताएका छन् । इजरायलको म्यागेन डेभिड एडोम (एमडिए) उद्धार सेवाले एक विज्ञप्तिमा भनेको छ, “१६ जनालाई अस्पतालमा लगिएको छ, जसमा एक ३० वर्षीय व्यक्ति गोलीको छर्राले शरीरको माथिल्लो भागमा घाइते भएपछि मध्यम अवस्थामा छन् ।” बिहान ७ः३० बजे इजरायलमा मिसाइलको दुई लहरका मिसाइल प्रहार भएपछि सार्वजनिक प्रसारणकर्ता क्यान ११ ले मध्य इजरायलमा रहेको भग्नावशेषको ढिस्कोले घेरिएको भवनको तस्बिर देखाएको छ । इजरायली सेनाले आउने मिसाइलहरूको सूचना दिएपछि देशभरि साइरन बजेको थियो । त्यसको केही समयपछि हवाई सुरक्षा सक्रिय भयो, जसले गर्दा तेल अभिव र जेरुसेलममा चर्को विस्फोटको आवाज सुनियो । इजरायली प्रहरीले हाइफा बन्दरगाह वरपरको उत्तरी क्षेत्रमा ‘हतियारका टुक्राहरू खसेको’ रिपोर्ट गरेको छ । त्यहाँ स्थानीय अधिकारीहरूले आपत्कालीन सेवाहरू ‘दुर्घटनास्थल’ तिर जाँदै गरेको बताएका छन् । मिसाइल आक्रमणका बारेमा रिपोर्ट गर्नु इजरायलमा कडा सैन्य सेन्सरसिप नियमहरूको अधीनमा छ, तर आधिकारिक तथ्याङ्क अनुसार जुन १३ मा इरानसँग युद्ध सुरु भएदेखि कम्तीमा ५० प्रहार राष्ट्रव्यापी रूपमा आधिकारिक रूपमा स्वीकार गरिएको छ र २५ जना मारिएका छन् । तटीय केन्द्र तेल अभिव, दक्षिणी शहर बेयरसेबा र उत्तरी बन्दरगाह हाइफा इरानद्वारा सबैभन्दा बारम्बार लक्षित गरिने तीन क्षेत्रहरू छन् । इजरायली सेनाका पछिल्लो तथ्याङ्कअनुसार इजरायलको परिष्कृत वायु रक्षाले करिब एक हजार ड्रोनसँगै चार सय ५० भन्दा बढी मिसाइल रोकेको छ । रासस, एएफपी """
सडक सञ्जालसँग जोडिँदै पाडी,"""शेरबहादुर सार्की बाजुरा, असार ८ गते । बाजुराको पूर्वीउत्तर क्षेत्रमा पर्ने हिमाली गाउँपालिकाका अति दुर्गम गाउँ पाडी पछिल्लो समय सडक सञ्जालसँग जोडिँदै गएको छ। पाडी गाउँ हिमाली गाउँपालिकाको अति दुर्गम ठाउँमा पर्छ । यो गाउँ लामो समयदेखि सडक सञ्जालको पहुँचमा हुन सकेको थिएन । यहाँका स्थानीयलाई पालिका आउजाउ गर्न तथा दैनिक उपभोग्य सामग्री ढुवानी गर्न सहज हुनेगरी पालिकाले गत वर्ष सडक निर्माण कार्यलाई पहिलो प्राथमिकता दिएसँगै अहिले यो पाडी गाउँ सडक सञ्जालसँग जोडिएको हो । यहाँका स्थानीयलाई पालिका आउन समेत दुई तीन दिन लाग्थ्यो । अहिले पाडी गाउँ सडक सञ्जालले जोडिएसँगै दुइ चार घण्टामै पालिकादेखि घरमा पुग्ने गरेको हिमाली गाउँपालिका-६ का स्थानीय नरजित रावलले बताउनुभयो । उहाँले भन्नुभयो, “अहिले सडक गाउँमै पुगेपछि हामीलाई घरदेखि पालिका जान आउन निकै सहज भएको छ । यसरी सडक पुगेपछि सवारी साधन आउन जान थालेपछि अहिले यहाँका स्थानीयहरूको जीवनशैली समेत बदलिँदै गएको छ ।” पहिला गाउँमा उत्पादन भएका तरकारी वस्तु कतै बिक्री हुँदैन थिए । अहिले ती वस्तुलाई खरिद गर्नका लागि व्यपारीहरू समेत घरमै पुग्ने गरेका छन् । गाउँमा उत्पादन गरेका फलफुल तथा तरकारी वस्तु समेत अहिले बजारमा लिन समेत निकै सहज भएपछि यहाँका स्थानीयको आर्यआर्जनमा समेत टेवा पुगेको रावलले बताउनुभयो । हिमाली गाउँपालिका सदरमुकाम मार्तडीदेखि झण्डै ६५ किलोमिटरकाे दुरीमा पर्छ । यहाँका वडापालिका यो भन्दा अझै ३५ देखि ५० किलोमिटर टाढा छन् । पहिला यहाँका स्थानीयलाई वडापालिका आउन समेत चार पाँच घण्टा र पालिकामा आउन जान एक  एक दिनको बाटो हिँड्नु पर्थ्याे । अहिले गाउँपालिकाले यहाँका सबै पालिका सडक सञ्जालले जोडिएसँगै यहाँका स्थानीयलाई वडा तथा पालिकामा आउन गाडीमा दुइ चार घण्टाको समय लाग्ने गरेको छ । हिमाली गाउँपालिकाले यहाँका दुई तीन वडा बाहेक अन्य सबै वडा सडक सञ्जालको पहुँचमा राख्दै आएको छ । यहाँका अति दुर्गम गाउँ रुगिन विच्छ्या बाहेक अन्य सबै वडापालिकामा सडक पुगाएको छ । यो सडक सञ्जालले अहिले यहाँका स्थानीयलाई एक गाउँ देखि अर्को गाउँ सम्म आउजाउमा समेत निकै सहज भएको छ । यहाँ विभिन्न गाउँ बस्ती निकै टाढा रहेकोले यहाँ स्थानीयवासीको पहिलो समस्या भनेकै सडक थियो । यहाँका स्थानीयलाई एक गाउँ देखि अर्को गाउँ सम्म जान दुई चार दिन लाग्थ्यो । अहिले हामीले यहाँका स्थानीय एक गाउँदेखि अर्को बस्तीसम्म जान सहज हुने गरी ती सबै गाउँ बस्तीलाई सडक सञ्जालको पहुँचमा राखेको हिमाली गाउँपालिका अध्यक्ष गोविन्द्रबहादर मल्लले बताउनुभयो । उहाँले भन्नुभयो, “अहिले यहाँका अधिकाशं वडा सडक सञ्जालको पहुँचमा छन् । यहाँको वडा नं २ र ३ का केही गाउँ बस्तीमा अँझै सडक विस्तार भएको छैन् । ती गाउँ बस्तीमा अहिले पनि सडक खन्ने काम निरन्तर भइरहेको छ । ” सडक पुगेका गाउँ बस्तीमा अहिले निरन्तर गाडी चल्दै आएका छन् । जसका कारण अहिले यहाँका स्थानीयलाई दैनिक उपभोग्य सामाग्री ढुवानी गर्न निकै सहज भएको हिमाली गाउँपालिका अध्यक्ष मल्लले बताउनुभयो । """
बजेटका उद्देश्य र प्राथमिकता : विषयगत प्रश्नोत्तर,"""बजेटका उद्देश्य र प्राथमिकता १. नेपाल सरकारको आर्थिक वर्ष २०८२/८३ को लागि सङ्घीय संसद्मा पेस गरेको बजेटका उद्देश्य र प्राथमिकताहरू उल्लेख गर्नुहोस् । साथै प्रदेश सरकारहरूले प्रदेश सभामा पेस गरेको आगामी आवको बजेटले लिएका उद्देश्यहरूको तुलनात्मक विश्लेषण गर्नुहोस् । कुनै आवका लागि सरकारले गर्ने आय र व्ययको अनुमानलाई बजेट भनिन्छ । नेपालको संविधानले तीनै तहका सरकारले नीति, योजना र वार्षिक बजेट तर्जुमा गर्न र कार्यान्वयन गर्न सक्ने व्यवस्था गरेको छ । संविधानबमोजिम नेपाल सरकारको अर्थमन्त्रीले जेठ महिनाको पन्ध्र गते राजस्व र व्ययको अनुमान सङ्घीय संसद्को दुवै सदनको संयुक्त बैठकमा पेस गर्नुपर्ने व्यवस्था छ । अन्तरसरकारी वित्त व्यवस्थापन ऐनबमोजिम प्रदेश सरकारको अर्थमन्त्रीले प्रत्येक वर्ष असार महिनाको एक गतेभित्र आगामी आवको राजस्व र व्ययको अनुमान प्रदेश सभामा पेस गर्नुपर्ने व्यवस्था रहेको छ । नेपाल सरकारले लिएका राष्ट्रिय नीति, उद्देश्य र प्राथमिकतासँग तालमेल हुने तथा प्रादेशिक आवश्यकता र प्राथमिकतासमेत सम्बोधन हुने गरी प्रदेश सरकारले वार्षिक बजेट तर्जुमा गर्नुपर्ने अवस्था रहेको छ । यस सम्बन्धमा नेपाल सरकारले आव २०८२÷८३ को लागि सङ्घीय संसद्मा पेस गरेको बजेटका उद्देश्य तथा प्राथमिकता र प्रदेश सरकारहरूले प्रदेश सभामा पेस गरेका बजेटका उद्देश्य निम्नानुसार रहेको पाइन्छ : सङ्घीय बजेटका उद्देश्य र प्राथमिकताहरू : क) उद्देश्यहरू : – उच्च, दिगो एवं फराकिलो आर्थिक वृद्धि हासिल गरी गरिबी निवारण गर्ने, – उद्यमशीलता विकास र सार्वजनिक तथा निजी लगानी विस्तार गरी रोजगारी सिर्जना गर्ने, – आधुनिक प्रविधिको प्रयोग बढाउँदै आर्थिक दक्षता वृद्धि गर्ने, – सामाजिक संरक्षण एवं विकासका माध्यमबाट सामाजिक न्याय कायम गर्ने र – गुणस्तरीय सार्वजनिक सेवा र सुशासन प्रवर्धन गर्ने । ख) प्राथमिकताहरू : – उद्यमशीलता, रोगारी, उत्पादन तथा उत्पादकत्व अभिवृद्धि, प्रतिफलयुक्त गुणस्तरीय भौतिक पूर्वाधारमा लगानी विस्तार, सामाजिक क्षेत्रमा गुणात्मक सुधार, – सन्तुलित विकास र सामाजिक सुरक्षाको सुनिश्चितता र नागरिकमैत्री सेवा, भ्रष्टाचार नियन्त्रण र शासकीय सुधार । प्रदेश सरकारको बजेटका उद्देश्यहरू : क) कोशी प्रदेश सरकार : – समग्र आर्थिक आधारको सबलीकरण गरी उच्च, दिगो र फराकिलो आर्थिक वृद्धि हासिल गर्ने, – सार्वजनिक–निजी साझेदारीको माध्यमबाट लगानी विस्तार गरी रोजगारीको अवसर सिर्जना र प्रदेशको समग्र आयमा वृद्धि गर्ने, – कृषि र उद्योग क्षेत्रमा उत्पादन र उत्पादकत्व वृद्धि गरी राष्ट्रिय पुँजीको निर्माण गर्ने, – भौगोलिक क्षेत्रको सन्तुलित एवं समन्यायिक विकास गर्ने, – हिमाली, पहाडी यथा ग्रामीण क्षेत्रमा शिक्षा, स्वास्थ्य, आवास, रोजगारी, खाद्यान्न र सामाजिक सुरक्षामा पहुँच अभिवृद्धि गरी बसाइँसराइ न्यूनीकरण गर्ने । ख) मधेश प्रदेश सरकार : मधेश प्रदेश सरकारले बजेटका उद्देश्यहरू छुट्टै उल्लेख गरेको देखिँदैन । बजेटका सिद्धान्त, उद्देश्य प्राथमिकता र प्रमुख नीतिहरू समग्रमा उल्लेख गरेको पाइन्छ । बजेटले देहायका विषयलाई जोड दिएको छ । – सङ्घीय सरकारप्रतिको परनिर्भरता घटाउन तथा मधेश प्रदेशको अर्थतन्त्रलाई आत्मनिर्भर, समृद्ध र सशक्त बनाउन उपलब्ध स्रोतसाधनको अधिकतम उपयोगमा बजेट केन्द्रित हुने, – कार्यान्वयनयोग्य, उच्च प्रतिफल र लाभ हुने योजना छनोट गरी प्रभावकारी कार्यान्वयन गर्ने, – प्राकृतिक स्रोतको दोहन न्यूनीकरण र जलवायु परिवर्तनका असर न्यूनीकरण गर्ने, – सार्वजनिक निजी साझेदारी र निजी क्षेत्रलाई प्रोत्साहन गरी प्रदेशभित्र रोजगारीका अवसर सिर्जना गर्ने, – तहगत सरकारबिच समन्वय कायम गरी विपत् जोखिम न्यूनीकरण तथा व्यवस्थापन गर्ने, – तहगत समन्वय गरी कार्यक्षेत्रमा दोहोरोपना हटाउँदै बजेट प्रणालीमा क्रमिक सुधार गर्ने, – सन्तुलित विकास र स्रोतसाधन वितरणमा समन्याय कायम गर्ने, – खाद्य सुरक्षा र कृषि उत्पादनमा आत्मनिर्भरता हासिल गर्ने, – दिगो विकास लक्ष्यको आन्तरिकीरण र स्थानीयकरण गर्ने, – सार्वजनिक प्रशासनलाई स्वच्छ र सक्षम बनाई सूचना प्रविधिको प्रयोगमार्फत सेवालाई सरल, मितव्ययी र सेवाग्राहीमैत्री बनाउने । ग) बागमती प्रदेश सरकार : – सहकार्य र साझेदारीमार्फत लगानी गरी उत्पादन र उत्पादकत्व अभिवृद्धि गर्ने, – आर्थिक तथा सामाजिक पूर्वाधारको क्षेत्रको विकासमार्फत् गरिबी न्यूनीकरण गर्ने, – उद्यमशीलता विकास र आधुनिक प्रविधिको उपयोग विस्तार गरी रोजगारीका अवसर सिर्जना गर्ने, – बजेट प्रणालीमा सुधार गरी सार्वजनिक खर्चको प्रभावकारिता कायम गर्ने, – सुशासन प्रवर्धनका लागि सार्वजनिक सेवा प्रवाहमा गुणस्तरीयता ल्याउने, घ) गण्डकी प्रदेश सरकार : – दिगो आर्थिक वृद्धिमार्फत रोजगारी र आय वृद्धि गर्नु, – गुणस्तरीय र आधुनिक पूर्वाधार विकास गर्नु, – आधुनिक प्रविधिमा दक्ष र उत्पादनशील मानव पुँजी निर्माण गर्नु, – सामाजिक न्याय र समुन्नति हासिल गर्नु, – गुणस्तरीय सार्वजनिक सेवा प्रवाहमार्फत सुशासन अभिवृद्धि गर्नु । ङ) लुम्बिनी प्रदेश सरकार : – उच्च, दिगो र फराकिलो आर्थिक वृद्धि हासिल गर्ने, – उत्पादन, उत्पादकत्व र रोजगारी वृद्धि गर्ने, – स्वस्थ र दक्ष मानव पुँजीको निर्माण गर्ने, – लगानीमैत्री वातावरण निर्माण गरी निजी क्षेत्रको लगानी वृद्धि गर्ने, – स्रोत र साधनलाई सन्तुलित र समन्यायिक ढङ्गले परिचालन गरी आर्थिक असमानता र गरिबी न्यूनीकरण गर्ने, र – गुणस्तरीय सार्वजनिक सेवा र सुशासन प्रवर्धन गर्ने । च) कर्णाली प्रदेश सरकार : – उत्पादन तथा उत्पादकत्व अभिवृद्धिमार्फत आय आर्जन वृद्धि गरी गरिबी न्यूनीकरण गर्ने, – दिगो र प्रतिफलमुखी भौतिक पूर्वाधार निर्माण गरी सघन आबद्धता कायम गर्ने, – पर्याप्त पूर्वाधार निर्माण र उपयुक्त प्रोत्साहन प्रदान गरी लगानी आकर्षण गर्ने, – गुणस्तरीय मानव पुँजी निर्माण, उपयोग र उद्यमशीलता विकासमार्फत रोजगारीका अवसर सिर्जना गर्ने, – गुणस्तरीय सार्वजनिक सेवा र सुशासन प्रवर्धन गर्ने । छ) सुदूरपश्चिम प्रदेश सरकार : – सार्वजनिक वित्त सन्तुलन, बजेट प्रणाली सुधार र राजश्व प्रणालीको सुदृढीकरण गरी वित्तीय अनुशासन कायम गर्नु, – सार्वजनिक–निजी–सहकारी साझेदारी र लगानीमैत्री वातावरणको सिर्जना गर्नु, – विकासमा समन्वय र सहकार्य कायम गर्नु, – कृषिको व्यवसायीकरण, पर्यटन क्षेत्रको विकास र विस्तारमार्फत रोजगारी सिर्जना, स्वरोजगार प्रवर्धन, गरिबी न्यूनीकरण गर्नु, – गुणस्तरीय शिक्षा र स्वास्थ्य सेवामार्फत दक्ष तथा स्वस्थ मानव पुँजी निर्माण गर्नु, – सामाजिक सांस्कृतिक रूपान्तरण, सामाजिक न्याय, समता र समावेशी विकास गर्नु, – गुणस्तरीय भौतिक पूर्वाधार विकास, डिजिटल पूर्वाधार र डिजिटल अर्थतन्त्र निर्माण गर्नु, – दिगो, जलवायु परिवर्तन अनुकूलन र विपत् प्रतिरोधी विकास गर्नु, – नागरिकमैत्री सेवा प्रवाह, भ्रष्टाचार न्यूनीकरण र सुशासन कायम गर्नु । – प्रदेश सरकारले प्रदेश सभामा पेस गरेको बजेटका उद्देश्य अध्ययन गर्दा देहायबमोजिम रहेको पाइन्छ । कोशी प्रदेशले हिमाल र पहाडबाट तराईतर्फ हुने बसाइँसराइ र ग्रामीण क्षेत्रबाट सहरी क्षेत्रतर्फ हुने बसाइँसराइलाई नियन्त्रण गर्न बजेटमार्फत शिक्षा, स्वास्थ्य, आवास, रोजगारी खाद्यान्न र सामाजिक सुरक्षामा नागरिकको पहुँच बढाउने विषयलाई जोड दिएको छ । जुन अन्य प्रदेशले स्पष्ट रूपमा उल्लेख गरेका छैनन् । अन्य प्रदेशभन्दा पृथक् कर्णाली प्रदेशले प्रदेशभित्रको सडक सञ्जाललगायतका भौतिक पूर्वाधारको न्यूनतालाई सम्बोधन गरी सघन आबद्धता कायम गर्न भौतिक पूर्वाधार निर्माणमा जोड दिएको पाइन्छ । सुदूरपश्चिम प्रदेशले सार्वजनिक वित्त सन्तुलन, बजेट प्रणाली सुधार, राजस्व प्रणाली सुदृढीकरण गरी वित्तीय अनुशासन कायम गर्न जोड दिएको छ । बागमती प्रदेशले बजेट प्रणालीमा सुधार गरी सार्वजनिक वित्तको प्रभावकारिता कायम गर्न जोड दिएको छ । जुन कुरा अन्य प्रदेशको बजेट उद्देश्यमा घोषणा गरेको पाइँदैन । प्राय सबै प्रदेशले उत्पादन र उत्पादकत्व अभिवृद्धि गरी रोजगारी सिर्जना, गरिबी न्यूनीकरण र आर्थिक वृद्धि गर्ने कुरामा जोड दिएका छन् । अधिकांश प्रदेशले मानव पुँजी निर्माणलाई बजेटको उद्देश्यको रूपमा उल्लेख गरेका छन् । अधिकांश प्रदेशले निजी लगानी आकर्षण गर्न जोड दिएका छन् । सुदूरपश्चिम प्रदेशले तीन खम्बे अर्थ नीतिबमोजिम सरकार, निजी क्षेत्र र सहकारी क्षेत्रको साझेदारी र लगानीमैत्री वातावरण निर्माणमा जोड दिएको छ । चालु सोह्रौँ योजनाको सोच तथा नेपाल सरकारको बजेट उद्देश्यसँग तालमेल हुने गरी अधिकांश प्रदेशले सुशासन प्रवर्धन र सार्वजनिक सेवा प्रवाह सुधारमा जोड दिएका छन् । अन्त्यमा तहगत सरकारका नीति, कार्यक्रम र बजेटबिचको तालमेलबाट नै मुलुकको अर्थतन्त्रमा देखा परेका समस्या सम्बोधन गर्न सकिन्छ । राष्ट्रिय नीति, उद्देश्य र प्राथमिकतालाई तिनै तहका सरकारले कार्यान्वयन गर्न सकेमा मात्र साझा गन्तव्यमा पुग्न सकिन्छ । नेपाल सरकार र प्रदेश सरकारको आव २०८२/८३ को बजेटका उद्देश्य र प्राथमिकता अध्ययन गर्दा सङ्घ र प्रदेशबिच बजेट तालमेलको अवस्था सन्तोषजनक रहेको देखिन्छ । आयोजना तथा कार्यक्रम तहमा देखापर्ने दोहोरपना न्यूनीकरण गर्न कार्यान्वयन चरणमा समेत ध्यान दिनु आवश्यक छ । २. वैयक्तिक गोपनीयतासम्बन्धी ऐन, २०७५ अनुसार वैयक्तिक सूचना भन्नाले कस्ता सूचनालाई जनाउँछ ? प्रस्ट पार्नुहोस् । – वैयक्तिक गोपनीयतासम्बन्धी ऐन, २०७५ बमोजिम वैयक्तिक सूचना भन्नाले कुनै पनि व्यक्तिसँग सम्बन्धित देहायका सूचनालाई जनाउँछ : – निजको जातजाति, जन्म, उत्पत्ति, धर्म, वर्ण वा वैवाहिक स्थिति, – निजको शिक्षा वा शैक्षिक उपाधि, – निजको ठेगाना, टेलिफोन वा विद्युतीयपत्र (इमेल) को ठेगाना, – निजको राहदानी, नागरिकताको प्रमाणपत्र, राष्ट्रिय परिचयपत्र नम्बर, सवारीचालक अनुमतिपत्र, मतदाता परिचयपत्र वा सार्वजनिक निकायबाट जारी भएका परिचयपत्रको विवरण, – वैयक्तिक सूचना उल्लेख गरी निजले कसैलाई पठाएको वा निजले प्राप्त गरेको पत्र, – निजको औलाको छाप, हस्तरेखा, आँखाको रेटिना, रगत समूह वा निजको अन्य वायोमेट्रिक सूचना, – निजको आपराधिक पृष्ठभूमि वा निजले फौजदारी कसुरमा सजाय पाएको वा कसुर भुक्तान गरेको विवरण, कुनै निर्णय प्रक्रियामा पेसागत वा विशेषज्ञ राय दिने व्यक्तिले त्यस्तो प्रक्रियामा के, कस्तो राय वा धारणा व्यक्त गरेको थियो भन्ने विषय । अन्त्यमा नेपालको संविधानले व्यक्तिको गोपनीयताको हकलाई मौलिक हकको रूपमा उल्लेख गरेको सन्दर्भमा व्यक्तिको गोपनीयताको हकको प्रचलन गराउने मुख्य दायित्व राज्यसँग रहन्छ । त्यसैले राज्यका निकाय व्यक्तिको गोपनीयताको हक कार्यान्वयनमा संवेदनशील बन्नु पर्छ । ३. अन्तःशुल्क इजाजतपत्रको निलम्बन र रद्द सम्बन्धमा अन्तःशुल्क ऐनमा भएको व्यवस्था लेख्नुहोस् । अन्तःशुल्क लाग्ने वस्तु तथा सेवासम्बन्धी कारोबार सुरु गर्नुपूर्व सो कारोबार गर्नका लागि लिइने अनुमतिपत्रलाई अन्तःशुल्क इजाजतपत्र भनिन्छ । अन्तःशुल्क ऐन, २०५८ मा व्यवस्था भएबमोजिम अन्तःशुल्क इजाजतपत्रलाई स्थगन, निलम्बन वा रद्द गर्न सकिन्छ । इजाजतपत्रको निलम्बन र रद्द हुने सम्बन्धमा ऐनमा देहायका विषय उल्लेख गरिएको छ । क) इजाजतपत्र निलम्बन : अन्तःशुल्क लाग्ने मदिरा, चुरोट वा सूर्तीजन्य वस्तुको उत्पादन गर्ने इजाजतपत्रवालाले आफूले उत्पादन गरेको त्यस्तो वस्तुमा अन्तःशुल्क टिकट नलगाई त्यस्तो वस्तुको उत्पादन, निष्कासन वा बिक्री वितरण गरेमा वा त्यस्तो वस्तुमा नक्कली वा प्रयोग भएको टिकट पुनः प्रयोग गरी त्यस्तो वस्तुको उत्पादन, निष्कासन वा बिक्री वितरण गरेमा वा त्यस्तो वस्तुको उत्पादनका लागि आवश्यक कच्चा पदार्थको अभिलेख नदेखाई उत्पादन र भण्डारण गरी अन्तःशुल्क छलेको कुरा प्रारम्भिक अनुसन्धानबाट देखिएमा अन्तःशुल्क अधिकृतले त्यस्तो इजाजतपत्रवालाको इजाजतपत्र तीन महिनासम्म निलम्बन गर्न सक्ने व्यवस्था रहेको छ । इजाजतपत्र निलम्बन भएको अवधिभर इजाजतपत्रवालाले आफूले उत्पादन गरी आएको वस्तु उत्पादन, बिक्री वा निष्कासन गर्न पाउँदैन । कसैले यसबमोजिम कार्य गरेको प्रमाणित भएमा सो कार्यलाई ऐनबमोजिमको कसुर गरेको मानिन्छ । ख) अन्तःशुल्क इजाजतपत्र रद्द गर्न सक्ने अवस्था : – इजाजतपत्रमा तोकिएका सर्त तथा बन्देज उल्लङ्घन भएको पाइएमा, – सार्वजनिक हित विपरीत हुने देखिएमा, – अन्तःशुल्क नतिरेमा, – इजाजतपत्रवाला संस्था विघटन भएमा वा इजाजतपत्रवालाले आफ्नो इजाजतपत्र रद्द गर्न निवेदन दिएमा, – तोकिएबमोजिम इजाजतपत्र नवीकरण नगरेमा । अन्त्यमा अन्तःशुल्क इजाजतपत्र लिनु भनेको कारोबारलाई अन्तःशुल्कमा दर्ता गरेको भन्ने पनि बुझिन्छ । अन्तःशुल्क लाग्ने वस्तु तथा सेवाको कारोबार गर्ने व्यक्तिले त्यस्ता वस्तु तथा सेवाको उत्पादन, पैठारी, खरिद, बिव्रmी, सञ्चय, निकासी तथा सेवा प्रदान गर्ने जस्ता कारोबार अन्तःशुल्क इजाजतपत्र लिएर मात्र गर्नु पर्छ । ४. बालअधिकार भनेको के हो ? बालअधिकारसम्बन्धी महासन्धिबमोजिम बालअधिकारका चार आधारभूत सिद्धान्त उल्लेख गर्नुहोस् । बालबालिका भन्नाले १८ वर्ष उमेर नपुगेका व्यक्तिलाई जनाउँछ । यिनै बालबालिकालाई प्राप्त हुने विशेष अधिकारलाई बालअधिकार भनिन्छ । गर्भदेखि बालक रहुन्जेलसम्म उपभोग गर्न पाउने सम्पूर्ण अधिकार बालअधिकार अन्तर्गत पर्छन् । बालअधिकार मानव अधिकारको एक अंश हो । बालबालिका संसारको जुनसुकै ठाउँमा जन्मे वा हुर्के पनि उनीहरूले माया, ममता, संरक्षण, स्वस्थ वातावरण, उचित पोषण, शिक्षा र विकासका अवसर जस्ता आधारभूत आवश्यकता उपभोग गर्न पाउनु बालबालिकाको नैसर्गिक अधिकार हो । नेपालको संविधानको धारा ३९ मा बालबालिकाको हकलाई मौलिक हकको रूपमा उल्लेख गरिएको छ । बालबालिका सम्बन्धी ऐन, २०७५ ले बालबालिकाका अधिकारलाई विस्तृतमा उल्लेख गरी प्रचलनका लागि आवश्यक व्यवस्था गरेको छ । नेपालले बालअधिकारसम्बन्धी महासन्धिलाई अनुमोदन गरी सोबाट सिर्जित दायित्व निर्वाह गर्दै आएको छ । बालअधिकारसम्बन्धी महासन्धिमा उल्लिखित बालअधिकारका धारालाई सरल तरिकाले बुझ्न निम्न चार समूहमा विभाजन गरी अध्ययन गर्न सकिन्छ : क) बाँच्न पाउने अधिकार, ख) संरक्षणको अधिकार, ग) विकासको अधिकार र घ) सहभागिताको अधिकार । बालअधिकारसम्बन्धी महासन्धिका चार आधारभूत सिद्धान्त अन्तर्गत निम्न विषय पर्छन् : क) भेदभावरहितता, ख) बालबालिकाको सर्वोत्तम हित, ग) दीर्घजीवन र विकास, घ) बालबालिकाका विचार र भावनाको कदर । अन्त्यमा बालबालिका परिवारको खुसी मात्र नभई मुलुकको भविष्यका कर्णधारसमेत हुन् । मुलुकको भविष्य नै वर्तमानमा बालबालिकाप्रति सरकारको प्राथमिकता र दृष्टिकोणमा निर्भर गर्छ । नेपालको संविधान, प्रचलित कानुन र अन्तराष्ट्रिय प्रतिबद्धतासमेतका आधारमा बालबालिकाप्रतिको राज्यको दायित्व पूरा गर्न सरकार र सरकारी निकाय सदैव क्रियाशील हुनु पर्छ । प्रस्तुतकर्ता : अर्जुन शर्मा """
उपल्लो मुस्ताङमा फस्टाउँदै स्याउ खेती,"""हरिकृष्ण शर्मा मुक्तिनाथ (मुस्ताङ), असार ८ गते । उपल्लो मुस्ताङको लोघेकर दामोदरकुण्ड गाउँपालिका वडा नं २ घमीगाउँमा साढे ९ सय रोपनीमा स्थानीयले स्याउ खेती गरेका छन् । आधा दशक अघिदेखि स्याउ खेतीमा आकर्षित घमीका कृषकले स्थानीय प्रजातिको स्याउ उत्पादन गरी अघिल्लो वर्ष करिब डेढ लाखको बिक्री गरेका थिए । करिब ४३ घरधुरीले सामूहिक तथा एकल लगानीमा परीक्षणका लागि लगाइएको स्याउ खेती सफल भएपछि अहिले स्थानीय कृषक उत्साहित छन् । हरेक बर्ष नयाँ बिरूवा विस्तार गरेको लोघेकर दामोदरकुण्ड गाउँपालिका अध्यक्ष लोप्साङ छोम्पेल बिष्टले बताउनुभयो । अध्यक्ष विष्ट भन्नुहुन्छ, ‘‘तल्लो मुस्ताङमा हुने फलफूल अब उपल्लो मुस्ताङमा उक्लिएको छ, हामीले कृषि खेतीलाई प्राथमिकता दिएर सहयोग गरेका छौं ।’’ गाउँपालिकाले स्थानीयलाई कृषि खेतीमा आकर्षित गर्न यन्त्र, उपकरणसहित विभिन्न अनुदानको सुविधा दिएको अध्यक्ष बिष्टको भनाइ छ । गाउँपालिकाको वडा नं २ सुर्खाङको ध्येगाउँका २६ घरधुरीले १२ सय रोपनीमा स्याउ खेती गरेका छन् । जलवायु परिवर्तनका कारण गाउँमा पानीका मुहान सुक्दै गएपछि थामजुङमा बसाइ सरेको स्थानीयले अहिले स्याउ खेतीमा आकर्षित भएको वडा अध्यक्ष पासाङ गुरुङले बताउनुभयो । वडा अध्यक्ष गुरूङका अनुसार हरेक वर्ष नयाँ बिरुवा विस्तार भइरहेको छ । ध्येगाउँ समुद्री सतहदेखि करिब ४ हजार मिटर उचाइमा छ । थामजुङमा बसोबास गर्ने स्थानीय कृषि, पशुपालनका लागि ध्येगाउँमा जाने गरेको वडा अध्यक्ष गुरूङले बताउनुभयो । दामोदर कुण्ड गाउँपालिकाको घमी, ध्ये बाहेक चराङमा स्थानीयले स्याउ खेती गरेका छन् ।  उपल्लो मुस्ताङमा ताङ्वे, याराघारा लगायतका क्षेत्रमा स्याउ खेती हुन थालेपछि शीतोष्ण बागवानी विकास केन्द्र मार्फाले लोघेकर दामोदरकुण्ड गाउँपालिका –२ को घमी गाउँमा स्याटलाइट कृषि फार्म स्थापनाको अन्तिम तयारी गरेको छ । केन्द्रका प्रमुख पद्मनाथ आत्रेयले तल्लो मुस्ताङको थासाङ, घरपझोङ, वारागुङ मुक्तिक्षेत्र गाउँपालिमा हुने स्याउ जलवायु परिवर्तनका कारण माथिल्लो क्षेत्रमा समेत हुन थालेपछि दुई गाउँपालिकाका कृषकलाई लक्षित गरी ८ सय १ रोपनी जग्गा केन्द्रको नाममा ल्याएर शाखा स्थापना गर्न लागिएको बताउनुभयो ।  तल्लो मुस्ताङमा आवश्यक पर्ने हिउँ पर्न छाडेपछि उत्पादन घटेको छ । अघिल्लो वर्ष ९५ करोडको स्याउ निर्यात भएकोमा यस पटक उत्पादन कमी हुने प्रमुख आत्रेयले बताउनुभयो । तापक्रम वृद्धि र जलवायु परिवर्तनको सबैभन्दा धेरै असर मुस्ताङमा देखिएको छ । बागवानीको मुस्ताङमा रहेका चारवटा ब्लकमा ३५ प्रजातिका स्याउको बिरुवा छ । """
"सुनचाँदी बजारः सुन बढ्यो, चाँदी घट्यो","""काठमाडौँ,  असार ८ गते ।  विगत केही दिनदेखि उच्च वृद्धि भएको सुनचाँदीको मूल्यमा बिहीबारदेखि सामान्य गिरावट आएको छ । शुक्रबारको तुलनामा आज बजार खुल्दा सुन तोलामा रु. ५०० ले बढेको छ भने र चाँदी रु. १० ले घटेको छ । नेपाल सुनचाँदी व्यवसायी महासङ्घका अनुसार आज एक तोला सुनको मोल रु. एक लाख ९५ हजार २०० तथा सोही परिमाणको चाँदीको मोल रु. दुई हजार १६० निर्धारण भएको छ । शुक्रबार प्रतितोला सुन रु. एक लाख ९४ हजार ७०० र चाँदी रु. दुई हजार १५० मा कारोबार भएको थियो । अन्तर्राष्ट्रिय बजारमा आज एक औँस सुन तीन हजार ३६७ अमेरिकी डलरमा खरिदबिक्री भइरहेको अन्तरराष्ट्रिय सञ्चारमाध्यमले जनाएका छन् । रासस """
किसानलाई कृषि औजार वितरण,"""चन्द्र पन्दाक ताप्लेजुङ, असार ८ गते। ताप्लेजुङको पाथीभरा याङ्वरक गाउँपालिकाले किसानलाई हाते ट्रयाक्टर वितरण गरेको छ। धान खेती लगाउने मुख्य समयलाई लक्षित गरी गाउँपालिकाले खेतबारी जोत्नमा प्रयोग गरिने हाते ट्रयाक्टरसहित कृषि औजार वितरण गरेको हो। गाउँपालिकाभित्रका किसानलाई गाउँपालिका अध्यक्ष केशरकुमार सुब्बा, उपाध्यक्ष रनमाया गुरुङलगायतले औजार वितरण गर्नुभएको छ। गाउँपालिकाले ५० प्रतिशत अनुदानमा किसानलाई हाते ट्याक्टरसहितका कृषि उपकरण तथा औजार वितरण गरेको प्रमुख प्रशासकीय अधिकृत सङ्गम पौडेलले जानकारी दिनुभयो। पौडेलका अनुसार २० वटा हाते ट्याक्टरका साथै कृषि स्प्रेयर र टनेल वितरण गरिएको छ। चालु आर्थिक वर्षको मागका आधारित कृषि कार्यक्रमअन्तर्गत किसानलाई उक्त कृषि औजार वितरण गरिएको उहाँले बताउनुभयो। धान खेती लगाउने सिजन (मौसम) मा हाते ट्याक्टरसहित कृषि औजार प्राप्त गरेपछि स्थानीय किसान भने हर्षित भएका छन्। """
प्रतिनिधिसभा बैठक (प्रत्यक्ष प्रसारण),"""काठमाडौँ, असार ८ गते । प्रतिनिधिसभा बैठक सुरु भएको छ । सङ्घीय संसद् भवन नयाँ बानेश्वरमा आइतबार मध्याह्नदेखि सुरु भएको बैठकमा विनियोजन विधेयक, २०८२ को विभिन्न शीर्षकहरूमाथिको छलफल जारी रहनेछ । सङ्घीय संसद् सचिवालयले तयार पारेको सम्भावित कार्यसूचीअनुसार आजको बैठकमा युवा तथा खेलकुद, महिला बालबालिका तथा ज्येष्ठ नागरिक, अर्थ, सहरी विकास मन्त्रालय र प्रधानमन्त्री तथा मन्त्रिपरिषद् कार्यालय, राष्ट्रिय योजना आयोगको सचिवालय, राष्ट्रपति कार्यालय एवं उपराष्ट्रपति कार्यालयको विनियोजनमाथिको छलफल हुनेछ । यस्तै, सांसदहरूले राख्नुभएको खर्च कटौतीको प्रस्तावसमेत पेस हुनेछ । यसैगरी, सभामुख देवराज घिमिरेले प्रतिनिधिसभाअन्तर्गतको विषयगत समितिमा सदस्यहरूको नाम हेरफेर गर्नुहुनेछ । उहाँले प्रधानमन्त्री तथा मन्त्रिपरिषद्को कार्यालयबाट प्राप्त पत्रको व्यहोरा पढेर सुनाउनुहुने कार्यसूची तय भएको सङ्घीय संसद् सचिवालयले जनाएको छ ।  """
औषधि मूल्य नीति सहमतिमा बनाइएको हो : महानिर्देशक ढकाल,"""काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:  औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ? – औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो । कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो । त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ । प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ? – उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो । उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ? – उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला । सबैलाई समेटेर लैजानुपर्ने दायित्व होइन र ? –  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त । औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ? – मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो । औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ? –  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ । यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो । कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो । यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन । """
सवारी दुर्घटनामा दुईको मृत्यु,"""देवरामप्रसाद यादव सप्तरी, असार ८ गते । सप्तरीको हनुमाननगर कङ्कालिनी नगरपालिका–१ स्थित कोशी बाँधमा दुई मोटरसाइकल एक आपसमा ठोकिँदा दुई जनाको मृत्यु भएको छ भने एक घाइते भएका छन् । जिल्लाको शम्भुनाथ नगरपालिका ११ राजपुरका १९ वर्षीय आशाराम मण्डल र कञ्चनरुप नगरपालिका १ बैरवाका ३४ वर्षीय ओमप्रकाश पंजियारको मृत्यु भएको हो । कङ्कालनी मन्दिरदेखि भलुवातर्फ जाँदै गरेको स १० प ५६२ नम्बरको मोटरसाइकल र विपरित दिशाबाट आउँदै गरेको बा ५५ प ६६३९ नम्बरको मोटरसाइकल एकआपसमा ठोकिँदा सो दुर्घटना भएको इलाका प्रहरी कार्यालय कन्चनपुरका प्रमुख प्रहरी नायब उपरीक्षक माधवप्रसाद काफ्लेले जानकारी दिनुभयो । उहाँका अनुसार दुर्घटना गम्भीर घाइते बा ५५ प ६६३९ नम्बरको मोटरसाइकल चालक मण्डलको राजविराजस्थित गजेन्द्रनारायण सिंह अस्पतालमा उपचारको क्रममा मृत्यु भएको हाे । यस्तै, उहाँले स १० प ५६२ नम्बरको मोटरसाइकल चालक पंजियारको विराटनगरस्थित न्यूरो अस्पतालमा उपचारको क्रममा मृत्यु भएको बताउनुभयो । यसैगरी, मोटरसाइकलको पछाडि सवार सप्तरीको कञ्चनरुप १ बैरवाका ३० वर्षीय सुभाष महतो घाइते भएका छन् । महतोको खुट्टा र शरीरको विभिन्न भागमा चोटपटक लागेकाले विराटनगरस्थित न्यूरो अस्पतालमा उपचारपछि घर फर्केको प्रहरी नायब उपरीक्षक काफ्लेले जानकारी दिनुभयो । मृतक दुवै जनाको शव परिक्षण गजेन्द्रनारायण सिंह अस्पताल, राजविराजमा गरी परिवारको जिम्मा लगाएको र दुवै मोटरसाइकल इलाका प्रहरी कार्यालय भारदहको नियन्त्रणमा राखी घटना बारे थप अनुसन्धान भइरहेको प्रहरी नायब उपरीक्षक काफ्लेले बताउनुभयो । """
हुम्लामा पहिलो पटक बालविवाह बदर,"""मोहनसिंह बुढाअदानचुली, (हुम्ला) असार ६ गते । जिल्लामा उमेर नपुगी गरिएको एक बालविवाह बदर भएको छ । जिल्लाको सिमकोट गाउँपालिका–२ का १५ वर्षीय युवक र खार्पुनाथ गाउँपालिका–२ की १४ वर्षीया बालिकासँग हालै गरिएको बिवाह बदर भएको हो । उमेर नपुगी बालविवाह गर्ने बालबालिकाहरू खार्पुनाथ गाउँपालिका–२ की १४ वर्षीया अस्मिता रावल र सिमकोट गाउँपालिका–२ का १५ वर्षीय भूपेन्द्र भण्डारी छन् । उनीहरू दुबै जना विद्यालयमा अध्ययनरत छन् । बालविवाह भएको जानकारी प्राप्त भएपछि सिमकोट र खार्पुनाथ गाउँपालिकाको समन्वयमा अभिभावकहरूको उपस्थितिमा खार्पुनाथ गाउँपालिकाका अध्यक्ष कर्णबहादुर रावलको रोहवरमा बालविवाह बदर गरी बालबालिकालाई सम्झाई अब २० वर्ष पूरा भएपछि मात्र विवाह गर्ने सर्तमा हाललाई आ–आफ्नो घर फर्काउने सहमति भएको अध्यक्ष रावलले बताउनुभयो । शुक्रबार अपराह्न दुबै जनालाई अभिभावकको जिम्मा लगाउँदै घर पठाइएको हो । साथै पालिकामा भएको सहमति अनुसार नभएमा प्रचलित कानुन अनुसार कारबाही प्रक्रिया अगाडि बढाइने चेतावनीसमेत दिएको छ । बालविवाह रोकथामका लागि खार्पुनाथ गाउँपालिकाले गरिएको यो प्रयासले जिल्लामा सचेतना र कानुन कार्यान्वयन दुवै पक्ष सशक्त रुपमा अगाडि बढिरहेको सङ्केत दिएको छ । जिल्लामा पछिल्ला वर्षमा सानै उमेरमा छोरीको विवाह गरे पुण्य प्राप्त हुन्छ भन्दै बालविवाह गर्ने चलन अझै कायमै रहेका कारण बालविवाहले प्रश्रय पाएको स्थानीयवासीको भनाइ छ । पुण्यका नाममा जिल्लामा बालविवाह बढ्न थालेपछि यहाँका स्थानीय तहले बालविवाह अन्त्य गर्ने भन्दै रणनीतिक योजना तयार गरी लागू गरेको भए पनि उक्त योजना यहाँका गाउँघरमा लागू हुन सकेको छैन । बालविवाह गर्नेलाई कानुनी दायमा ल्याउन नसकेका कारण बालविवाह जस्ताको तस्तै अवस्थामा रहेको सामाजिक क्षेत्रमा काम गर्दै आएका विभिन्न सङ्घ संस्थाको बुझाइ छ । """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चार/पाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रmममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
समयमै राष्ट्रिय खेलकुद,"""राष्ट्रिय गौरव बढाउन खेलकुद क्षेत्रको भूमिका महत्वपूर्ण हुन्छ । खेलकुद क्षेत्रबाट राष्ट्रिय गौरव बढाउन नेपालमा अनेक सम्भावना भए पनि यो क्षेत्र चाहे जसरी अगाडि बढ्न सकेको छैन । राष्ट्रिय खेलकुदले नियमितता पाउन सकेको छैन । विसं २०३८ मा पहिलो पटक आयोजना भएको राष्ट्रिय खेलकुद अहिले १० औँ संस्करणको नयाँ मिति निर्धारणको चर्चासम्म आइपुग्दा ४४ वर्ष पुगिसकेको छ । यद्यपि अहिले कर्णाली प्रदेशमा हुने भनिएको १० औँ संस्करण पनि पूरा भएको छैन । प्रत्येक दुई वर्षमा गरिने भनिएको नेपालको सर्वाधिक ठुलो खेलकुद महोत्सवको आयोजनाको गति निकै सुस्त छ । २०७९ कात्तिकमा पोखरामा भएको नवौँ राष्ट्रिय खेलकुदको समापनमा दुई वर्षपछि कर्णालीमा भेट्ने वाचा गर्दै विश्राम लिएको थियो । समय तालिका अनुसार १० औँ संस्करण २०८१ मङ्सिर २ देखि ९ गते हुनुपर्ने थियो तर अहिलेसम्म १० औँ संस्करण हुन सकेको छैन । यसबिच तीन पटक मिति तय भएर पनि  सरेको सर्‍यै छ । पोखरामा तोकिएको मिति सुरुवातमै अलपत्र पर्‍यो । दोस्रो पटक तोकिएको २०८१ चैत २३ देखि ३० गतेसम्म थियो । त्यसपछि २०८२ जेठ ३ देखि १० गतेसम्म हुने भनिए पनि भएन । नयाँ मिति पनि तोकिएको छैन । विश्वका ठुला खेलकुद मेला ओलम्पिक, एसियाली खेलकुद र दक्षिण एसियाली खेलकुदकै स्वरूपमा राष्ट्रिय खेलकुद हुने गर्छ । विश्वको सबभन्दा ठुलो खेलकुद मेला ओलम्पिकको आयोजना निकै कठिन हुन्छ । विश्वभरका राष्ट्रका १० हजारभन्दा बढी शीर्ष खेलाडीले भाग लिने ओलम्पिक आर्थिक दृष्टिकोणले पनि बोझिलो हुन्छ । सुरक्षालगायत अन्य पक्ष पनि उत्तिकै चुनौतीपूर्ण हुन्छ तर पनि प्रत्येक आयोजकले ओलम्पिकलाई समयमै गरेर सफल बनाएका छन् । प्रत्येक चार वर्षमा हुने ओलम्पिक सन् १८९६ मा सुरु भएको हो । ओलम्पिकको ३३ औँ संस्करण भइसकेको छ । १२९ वर्षको इतिहासमा ओलम्पिकको तय भएको मिति एक पटक मात्र सरेको छ । त्यो पनि कोभिड महामारीले ३२ औँ संस्करण एक वर्ष ढिला भएको थियो । नेपालमा दुई/दुई वर्षमा आयोजना गर्ने प्रावधान अनुरूप अहिलेसम्म राष्ट्रिय खेलकुदको २२ औँ संस्करण हुनुपर्ने हो । १० वटासम्म पुग्न पनि कठिन भएको छ । अलिकति इतिहास पनि हेरौँ । राष्ट्रिय खेलकुदका सुरुका तीन संस्करण समयमै आयोजना भए । दोस्रो संस्करण पोखरामा २०४० साल र तेस्रो संस्करण २०४२ सालमा वीरगन्जमा सम्पन्न भयो । त्यसपछि भने विविध कारणले यस प्रतियोगिताले समयमै निरन्तरता पाउन सकेन । तेस्रो राष्ट्रिय खेलकुद भएको १३ वर्षपछि मात्र २०५५ सालमा नेपालगन्जमा चौथो राष्ट्रिय खेलकुद प्रतियोगिताको आयोजना भएको थियो । काठमाडौँमा भएको पाँचौँ राष्ट्रिय खेलकुद हुन पनि यसले ११ वर्ष पार गर्नु परेको थियो । पाँचौँ संस्करण पहिले निर्धारण गरिएको सुदूरपश्चिममा हुन नसक्ने भएपछि काठमाडौँमा भएको थियो । छैटौँ राष्ट्रिय खेलकुद प्रतियोगिता सुदूरपश्चिमको कैलाली, कञ्चनपुर र डडेलधुरामा २०६८ साल र २०७३ सालमा सातौँ राष्ट्रिय खेलकुद प्रतियोगिता सम्पन्न भयो । यसै गरी आठौँ राष्ट्रिय खेलकुद प्रतियोगिता २०७५ सालमा बाँके, बर्दिया, दाङलगायत जिल्लामा आयोजना गरियो । त्यसपछि नवौँ संस्करण पोखरामा हुन पनि चार वर्ष पर्खनु परेको थियो । राष्ट्रिय खेलकुद एकदमै महत्वपूर्ण प्रतियोगिता हो । खेलकुद अभियानलाई विकेन्द्रीकरण गरी खेलाडीको दक्षता वृद्धि गर्न यो महत्वपूर्ण छ । राष्ट्रिय खेलकुदले खेलक्षेत्रको पूर्वाधार विस्तारमा ठुलो भूमिका खेल्छ । सङ्घीयतापछि आयोजक प्रदेशमा राष्ट्रिय खेलकुद हुने भएपछि ठुलो उत्साह छाउने गर्छ । खेलकुद क्षेत्रका आर्थिक लाभ पनि छ । सम्बद्ध क्षेत्रका आर्थिक जीवनलाई सकारात्मक प्रभाव पार्छ । खेल पर्यटनलाई पनि बढावा दिन्छ । त्यति मात्र होइन, राष्ट्रिय खेलकुद देशभरकै खेलाडीका लागि प्रतिभा, क्षमता र खुबी देखाउने ठुलो मञ्च हो । यसलाई सरकारले प्राथमिकतामा राख्नु पर्छ । बजेट विनियोजन गरी पूर्वाधारसमेत विस्तार गरिसकेपछि राष्ट्रिय खेल महोत्सव हुन नसक्नु राम्रो होइन । खेलकुद क्षेत्रमा अनावश्यक राजनीतीकरण भएको भनेर आलोचना गर्नेहरू पनि छन् । त्यस्ता आलोचकलाई स्थान दिने गरी राष्ट्रिय खेलकुद जस्तो महान् पर्वलाई पटक पटक पछाडि धकेल्नु हुन्न । वास्तवमा राष्ट्रिय खेलकुदलाई राष्ट्रिय गौरवका साथ मुख्य प्राथमिकतामा राख्नु पर्छ । खेलकुदलाई देशको गौरव, खेलाडीको प्रतिभा र व्यावसायिक जीवनको उन्नयनसँग जोड्नु जरुरी छ । त्यसैले पनि दसौँ राष्ट्रिय खेलकुद अब चाहिँ ढिला हुँदैन । """
‘आत्मनिर्भर भरतपुर’ को रोडम्याप अघि सारिने,"""शान्ता अधिकारी चितवन, असार ८ गते । भरतपुर महानगरपालिकाले आत्मनिर्भर भरतपुरको रोडम्याप अगाडि सारेको छ । नगर प्रमुख रेनु दाहालले आगामी आर्थिक वर्ष २०८२-०८३ को आइतबार सुरु भएको नगर सभाको १७ औं अधिवेशनमा महानगरका समग्र नीति तथा कार्यक्रम मार्फत त्यस्तो रोडम्याप अगाडि सार्नु भएको हो । नीति तथा कार्यक्रममा रोजगारी र सुशासनमा दूरदर्शी योजनाका रूपमा अगाडी सारिएको छ । नीति तथा कार्यक्रममार्फत महानगरले आगामी वर्षलाई कृषिमा उत्पादन वृद्धि, युवालाई स्वरोजगार, सहकारी सशक्तीकरण, राजस्व सुधार, डिजिटाइजेसन, र सुनिश्चित सेवाप्रवाहको वर्षका रूपमा घोषणा गरेको छ । “दिगो पूर्वाधार, समृद्धिको आधार” भन्ने हाम्रो मान्यता अनुरूप एकीकृत सहरी विकास गुरूयोजना बमोजिम महानगरलाई समृद्ध, स्वच्छ, सफा, हरियालीयुक्त र सुरक्षित सहरका रूपमा विकास गर्ने आकाङ्क्षा पूरा गर्ने । ‘श्रमको सम्मान, राष्ट्रको अभियान’ भन्ने नारासहित रोजगार र आत्मनिर्भर अर्थतन्त्रको बाटो निर्माण गर्ने पनि महानगरको नीति कार्यक्रममा समेटिएको छ । कृषक परिचयपत्र वितरण, बाली बिउ र यान्त्रिक उपकरणमा अनुदान, एक वडा, एक हाट बजार, एग्रो–टुरिजम प्रवर्धन, युवा उद्यमशीलता कार्यक्रम, श्रम स्वीकृति सहजीकरण, उत्कृष्ट करदातालाई सम्मान, राजस्व वृद्धिलाई नीति तथा कार्यक्रमा समेटिएको छ । “युवा उद्यमशीलता कार्यक्रम” सञ्चालन गरी युवाहरूलाई स्वरोजगार र व्यवसायी बनाइने, श्रम संस्कृतिको विकास गर्न “श्रमको सम्मान, राष्ट्रको अभियान” कार्यक्रम सञ्चालन गर्ने, स्थानीय तहमा उपलब्ध हुने रोजगारीको अवसरको पहिचान, समस्याको निदान तथा रोजगारीको क्षेत्रमा नवीनतम उपाय र विधिको पहिचान गर्न निजी क्षेत्रको समेत सहभागितामा रोजगार संवाद मञ्च कार्यक्रम सञ्चालन गरिनुका साथै स्थानीय तहको रोजगार रणनीति तर्जुमा गरिने जस्ता योजना नीति तथा कार्यक्रममा समेटिएको छ । मुख्य सहरी क्षेत्रमा ढलसहितको कालोपत्रे सडक निर्माणको नीति लिइने एकीकृत सहरी खानेपानी तथा ढल व्यवस्थापन आयोजना कार्यान्वयन प्रारम्भ गरिने छ । “उज्यालो भरतपुर” अभियान अन्तर्गत नेपाल विद्युत् प्राधिकरणसँगको सहकार्यमा निर्माणाधीन पहिलो र दोस्रो चरणको स्मार्ट सडक बत्ती, हाई मास्ट एवम् मिनी मास्ट बत्ती जडान र विस्तारको साथै मुख्य बजार क्षेत्रमा बिजुलीका तारहरूलाई भूमिगत प्रणालीमा लैजाने काम सम्पन्न गरिने छ । महानगरभित्रका पार्क, सामुदायिक वन तथा अन्य पर्यटकीय क्षेत्रहरूको अवलोकन गर्ने व्यवस्था गरी राजस्वको दायरामा ल्याइने छ । भौतिक संरचनाहरूको निर्माण गर्दा वातावरण एवम् अपाङ्गमैत्री संरचना निर्माण गर्ने नीति लिइने छ । महानगरपालिकाभित्रका खोला तथा नाला संरक्षण अभियानलाई तीव्रता दिई केरूङ्गा घोल, पुङ्गी खोला, पोखरी, ताल, सिमसार क्षेत्रहरूको संरक्षण गरी आकर्षक पर्यटकीय करिडोरका रूपमा विकास गरिने छ। सङ्घ तथा प्रदेश सरकारसँगको साझेदारीमा सञ्चालित नारायणी नदी किनारमा निर्मित सी बिच मोडेल सहितको मनोरञ्जन पार्कलाई गुरूयोजना बमोजिम सञ्चालन गरिने छ । नारायणी नदीमा जस्तै राप्ती नदीमा तटबन्ध निर्माणको काम आगामी आवमा सुरु गर्ने भएकाे छ । महानगरभित्रका नगर गौरवका आयोजनाहरूलाई सार्वजनिक(निजी(साझेदारी विधिबाट सञ्चालन गरिने छन् । महानगरीय चक्रपथ र लिङ्करोडको बाँकी खण्डमा निर्माण कार्य अगाडि बढाउन सङ्घ र प्रदेशसँग सहकार्य गरिने छ । सिँचाइ, खानेपानी, सामुदायिक भवन, सतह ढल, सडक ढलान लगायतका योजनाहरूमा कम्तीमा १० प्रतिशत जनसहभागिता अनिवार्य गरिने छ । राष्ट्रिय गौरवको आयोजनाका रूपमा रहेको गौतमबुद्ध अन्तर्राष्ट्रिय क्रिकेट रङ्गशाला बामामसङ्घ, प्रदेश र महानगरपालिकाको साझेदारीमा निर्माण कार्यलाई तीव्रता दिई आगामी आर्थिक वर्षमा सम्पन्न गरिने छ । भवन निर्माण संहितालाई कडाइका साथ लागु गरिने छ । नक्सा पास बिना कुनैपनि सरकारी नीजि संरचना निर्माण गर्न पाइने छैन । विमानस्थल विस्तारको कार्य सुरूवात गर्न आवश्यक पहल गरिने छ । एक वडा, एक पार्क ,एक वडा, एक खेल मैदान  र नगरवासीको स्वस्थ जीवनको लागि एक वडा, एक खुला व्यायमशालाको नीतिलाई निरन्तरता दिइने छ । सुरक्षा निगरानी र ट्राफिक व्यवस्थापनका लागि सिसिटिभी जडान र स्मार्ट ट्राफिक व्यवस्थापन प्राणाली लागु गरिने छ । जीआइएस मा आधारित घर नम्बर प्रणाली तयार गरी घर नम्बर राख्ने कार्य प्रारम्भ गरिने छ । देवघाटमा निर्माणाधीन विद्युतीय शव दाहगृह सञ्चालनमा ल्याउन आवश्यक कार्यविधि निर्माण गरिने छ । वडा नं २८ को गोलाघाट क्षेत्रमा विभिन्न जातजातिको कला(संस्कृति, भेष(भुषा झल्कने सांस्कृतिक ग्राम निर्माण गरी विशेष पर्यटकीय आकर्षण क्षेत्रको रूपमा विकास गर्ने कार्य अघि बढाइने छ । महानगरपालिकाभित्र आवश्यक स्थानमा सार्वजनिक शौचालयहरू निर्माण कार्यलाई निरन्तरता दिइने छ । मुख्य चोक र पार्क क्षेत्रमा  निःशुल्क इन्टरनेट सुविधा, एकीकृत स्मार्ट सिटी एप विकास गरिने छ । नीति तथा कार्यक्रममा सार्वजनिक तथा निजी भवनहरूमा हरित छत कार्यक्रम सुरु गरिने छ । छतमा जस्ता पाता लगाउने कार्यलाई निरुत्साहित गर्दै लगिने छ । मासिक ७ हजार लिटरसम्म खानेपानी उपभोग गर्ने महानगरवासी उपभोक्ताको खानेपानी महसुल भुक्तानी हुने व्यवस्थालाई निरन्तरता दिइने छ । विपन्न समुदायका घरधुरीलाई शुद्ध पिउने पानीको व्यवस्थाका लागि निःशुल्क धारा तथा मिटर जडान गरिने छ । “भरतपुर महानगरः हरियाली तथा स्वच्छ सहर” अवधारणालाई सार्थक बनाउन हरियाली एवं सरसफाइ वर्ष कार्यक्रम सञ्चालन । “एक घर, दुई रुखको नीति” लाई घर निर्माण सम्पन्न प्रक्रियामै समावेश गरी प्रभावकारी कार्यान्वयन गरिने छ । यसैगरी, नदी किनार र सार्वजनिक जग्गामा वृक्षरोपण गर्दै बिरुवा हुर्काउने अभियानलाई निरन्तरता दिइने छ । स्थानीय निर्माण सामाग्रीको प्रयोगलाई प्रवर्धन गरिने छ। फोहरलाई स्रोतमा नै वर्गीकरण गर्न प्रेरित गरिने छ । सूचकमा आधारित वातावरणमैत्री घर, टोल, वडा घोषणा गर्ने कार्यक्रमलाई निरन्तरता दिइने छ । अस्पतालजन्य फोहरमैला व्यवस्थापन गर्न सम्बन्धित स्वास्थ्य संस्थालाई  निर्मलीकरण गराउन पूर्ण जिम्मेवार बनाइने छ । प्लास्टिकमुक्त महानगरका लागि प्रर्वधनात्मक कार्यक्रम गरिने छ ।हरियाली तथा सरसफाइमा उत्कृष्ट कार्य गर्ने वडा तथा टोल सुधार समितिलाई महानगरपालिकाबाट तोकिएको सूचाङ्कको आधारमा सम्मान तथा पुरस्कारको व्यवस्था गरिने छ । १६१ बुँदे नीति तथा कार्यक्रमका अधिकांश बुँदाहरू गत वर्षका दोहरिएका भएनि बेपत्ता र सहिद परिवारका लागि दिँदै आएको मासिक दुई हजार रुपिंयाँलाई तीन हजार पुर्‍याइएको छ । शिक्षा क्षेत्रमा प्रारम्भिक बाल विकास, नीजि शिक्षालयहरूको नियमन मापदण्डसँगै निरन्तर मूल्याङ्कन प्रणालीमा सामाजिक परीक्षण समावेश गरिने छ। विद्यार्थी कम भएका सामुदायिक विद्यालयहरू एक आपसमा मर्च गर्ने, दरबन्दी मिलान गर्नेलायतका कम सम्पन्न गर्ने नीति तथा कार्यक्रममा उल्लेख छ । “व्यावहारिक शुक्रबार” कार्यक्रमलाई रचनात्मक, व्यवहारिक, प्रयोगात्मक र परियोजनामा आधारित बनाइने छ । विद्यालयको अनुगमन र सुपरिवेक्षणलाई सूचकमा आबद्ध गरी प्रभावकारी बनाइने छ। शैक्षिक क्रियाकलापहरूलाई शैक्षिक क्यालेन्डरमा आधारित बनाउँदै सामुदायिक र संस्थागत विद्यालयहरूको शैक्षिक क्रियाकलापहरूमा एकरूपता ल्याइने छ। सामुदायिक विद्यालयहरूको कार्यसम्पादन परीक्षण सुरू गरिने छ । न्यून सिकाइ उपलब्धि भएका विद्यालयहरूको सिकाइस्तर सुधारको लागि उच्च सिकाइ उपलब्धि भएका सामुदायिक विद्यालयहरूसँग शैक्षणिक क्रियाकलापमा साझेदारी गराइने छ । विद्यालय तहदेखि नै खेल प्रतिभा प्रस्फुटनको अवसर प्रदान गर्न राष्ट्रपति रनिङ शिल्डका अतिरिक्त मेयर कप क्रिकेट, फुटबल र उपमेयर कप भलिबल साथै कराँते, तेक्वान्दो, बुद्धिचाल लगायतका अन्तर विद्यालय प्रतियोगितालाई निरन्तरता दिइने छ। महिला, ज्येष्ठ नागरिक तथा अपाङ्गतालाई भरतपुर अस्पतालबाट प्रदान गरिँदै आएको निःशुल्क ओपिडी टिकट, सरकारी वर्थिङ सेन्टरमा सुत्केरी हुने महिलाहरूलाई पोषण सहयोगको कार्यक्रमलाई निरन्तरता दिइने छ । समुदायसँग मेयर स्वास्थ्य कार्यक्रमलाई पररिमार्जन सहित निरन्तरता दिइनेछ।बालबालिका, महिला, ज्येष्ठ नागरिक लगायत लक्षित समूहका लागि विशेष स्वास्थ्य कार्यक्रम सञ्चालन गरिने छ । सङ्घीय लोकतान्त्रिक गणतन्त्र प्राप्तिका लागि भएका जनआन्दोलन तथा सबै प्रकारका आन्दोलनमा सहिद भएका तथा बेपत्ता पारिएका परिवारका लागि प्रदान गर्दै आएको मासिक दुई हजार जीविकोपार्जन सहयोग तथा आर्थिक सहायता कार्यक्रम ३ हजार पुर्‍याइने छ । “हाम्रो लागि हाम्रै प्रयास कर अभियान मार्फत समृद्धि” भन्ने नारा सहित सम्पूर्ण कदाताहरूलाई कर शिक्षा प्रदान गरी करको दायरामा ल्याउने नीतिलाई निरन्तरता दिइने छ। विश्वविद्यालयसँगको साझेदारीमा भरतपुर महानगरपालिकाको आर्थिक सर्वेक्षण तयार गरिने छ। विगतका अधुरा योजना पूरा गर्न मात्रै ८४ करोड भरतपुर महानगरपालिकाले विगतका अधुरा योजना पूरा गर्न मात्रै ८४ करोड रुपियाँ छुट्याएको छ । पछिल्ला वर्षमा सुरु गरिएर अधुरा रहेका पूर्वाधार आयोजना, निर्माणाधीन भवन, सडक, पुल आदिका लागि भरतपुर महानगरले यो वर्ष  ८४ करोड ५० लाख रुपियाँ बजेट छुट्याएको हो । महानगरपालिकाका उपप्रमुख चित्रसेन अधिकारीले आज नगरसभामा प्रस्तुत गरेको आगामी आर्थिक बर्षको बजेटमा त्यसरी अधुरा योजना पूरा गर्न मात्रै ८४ करोड छुट्टाइएको छ । """
‘माग्ने राजा’ को पोस्टर,"""गोरखापत्र समाचारदाता काठमाडौँ, असार ७ गते । चलचित्र ‘माग्ने राजा’ को दुई वटा पोस्टर शुक्रबार एक कार्यक्रमबिच सार्वजनिक गरिएको छ । केदार घिमिरे (माग्ने बुढा) मुख्य भूमिकामा रहनुभएको एउटा पोस्टरमा केदार मात्रै देखिनुभएको छ भने अर्कोमा केदारसँगै वर्षा शिवाकोटी र विल्सनविक्रम राईलाई देख्न सकिन्छ । चलचित्रमा आर्यन सिग्देल, मिस पवि र शिशिर बाङदेलको पनि अभिनय रहेको छ । ऋषि लामिछाने निर्देशित चलचित्रको पटकथा सामीप्यराज तिमल्सेनाले लेख्नुभएको छ । चलचित्र भदौ ६ गते प्रदर्शन हुँदै छ ।  """
ग्वार्को ‘ओभर पास’ प्रधानमन्त्री ओलीद्वारा उद्घाटन (फोटो फिचर),"""काठमाडौँ, असार ६ गते । ललितपुरको ग्वार्को चोकमा ‘ओभर पास’ आज प्रधानमन्त्री केपी शर्मा ओलीले उद्घाटन गर्नुभएको छ । उद्घाटनसँगै सञ्चालनमा आएको ओभरपासका कारण  काठमाडौँ उपत्यकाको निकै व्यस्त सडक चक्रपथको जाम कम हुने विश्वास गरिएको छ । चक्रपथमा हुने गरेको सवारी आवागमनको अत्यधिक चाप व्यवस्थापन गर्न सरकारले ग्वार्कोमा ओभर पास निर्माण गरेको हो । चक्रपथको सातदोबाटो–कोटेश्वर सडक खण्ड र मंगलबजार-इमाडोल-लुभूमा कुद्ने सवारीलाई सुरक्षित, सहज तथा व्यवस्थित भएको छ । अब चक्रपथको गाडी नरोकी सिधै ओभर पासमाथिबाट गुड्नेछ । मंगलबजारदेखि इमाडोल वा इमाडोलतर्फबाट मंगलबजारतर्फ जाने सवारी भने पुलमुनिबाट जानेछन् । भौतिक पूर्वाधार तथा यातायात मन्त्रालय, सडक विभागअन्तर्गत गुणस्तर अनुसन्धान तथा विकास केन्द्रले काठमाडौँ उपत्यकामा निर्माण सम्पन्न बहुप्रतिक्षित ग्वार्को ओभरपास परियोजना निर्माणको प्रक्रिया अगाडि बढाएको थियो । दुई वर्षभित्र सक्ने गरी २०७८ साल फागुन १२ गते आशिष्–समानान्तर रेलिगेर जेभी निर्माण व्यवसायी कम्पनीसँग ओभर पास ठेक्का सम्झौता भएको थियो ।  """
प्रदेश बजेटका विविधता,"""लामो एकात्मक शासनव्यवस्थामा सन्तुलित विकास हुन नसकेका कारण नै देश सङ्घीय लोकतान्त्रिक गणतन्त्रको अभ्यासमा अग्रसर छ । एक दशकको अभ्यासमा सङ्घ, प्रदेश र स्थानीय सरकार आआफ्नै विधि अनुरूप अगाडि बढेका छन् । संविधानले नै सङ्घलाई प्रत्येक वर्षको जेठ १५ गते नयाँ आर्थिक वर्षको बजेट सङ्घीय विधायिकामा प्रस्तुत गर्नुपर्ने तोकेको छ । त्यसै अनुसार आव २०८२/८३ को बजेट प्रस्तुत भई यतिबेला सङ्घीय विधायिकामा विचाराधीन छ । सङ्घीय बजेटले प्रदेश तथा स्थानीय तहलाई अनेक खालका स्रोतसाधन प्रदान गर्छ । सङ्घीय सरकारबाट प्राप्त स्रोत तथा प्रदेशमा उपलब्ध स्रोतसाधनका आधारमा सबै प्रदेशले असार १ गते प्रदेश विधायिकामा बजेट प्रस्तुत गर्नुपर्ने कानुनी प्रावधान छ । अन्तरसरकारी वित्त व्यवस्थापन ऐन, २०७४ अनुसार प्रत्येक वर्ष असार १ गतेभित्र प्रदेश सरकारले बजेट सार्वजनिक गर्नुपर्ने अनिवार्य प्रावधान छ । त्यस अनुसार नै आइतबार प्रदेश सरकारहरूले आआफ्ना प्रदेश सभामा नयाँ बजेट प्रस्तुत गरेका छन् । प्रतिपक्षीको विरोध र आन्तरिक विवाद आदिका बिच प्रदेश सरकारले आइतबार आगामी आव २०८२÷८३ को आय तथा राजस्वको अनुमानित बजेट प्रस्तुत गरे । कोशी प्रदेशले सबैभन्दा चाँडो दिउँसै बजेट प्रस्तुत गर्न सफल भयो । कतिपय प्रदेशमा साँझतिर बजेट प्रस्तुत भयो भने बागमतीमा प्रशासनिक झन्झटलगायतका कारण राति अबेर बजेट प्रस्तुत गरियो । कर्णालीमा भने राजनीतिक विवादका कारण बजेट धेरै ढिला भयो । मध्यराततिर मात्र सहमति भई बजेट प्रस्तुत गर्ने वातावरण बन्यो । प्रतिपक्षीको विरोधका कारण कर्णाली प्रदेश सभा अन्योलमा थियो । बजेट प्रस्तुत हुँदा असार १ गतेको राति ११ बजेर ५३ मिनेट नै भइसकेको थियो । प्रदेश बजेटका अनेक प्राथमिकता छन् । विश्लेषकले बजेट छरेको पनि भन्न सक्छन् । विवेचना जे भए पनि सबै प्रदेशले बजेट प्रस्तुत गरी सङ्घीयताको अभ्यासलाई अगाडि बढाएका छन् । बजेट सङ्घीय अनुदान र बाँडफाँटसमेतमा बढी निर्भर देखिन्छ । सङ्घीय अनुदान र बाँडफाँट रकम घटेपछि कतिपय प्रदेशले बजेटको आकार पनि घटाएका छन् । कतिपयले भने सीमित स्रोतकै बिच पनि बजेट बढाएका छन् । समग्र बजेट बढेको छ । आगामी बजेटको समग्र आकार चालु आवभन्दा करिब नौ अर्ब रुपियाँले बढी छ । सातै प्रदेशको बजेटको कुल आकार दुई खर्ब ८७ अर्ब रुपियाँ रहेको छ । चालु आवमा दुई खर्ब ७८ अर्ब रुपियाँको बजेट थियो । चालु आवमा पनि सबै जसो प्रदेशको पुँजीगत बजेट कार्यान्वयनको अवस्था उति उत्साहजनक छैन । खर्च गर्न नसकेका कारणले हुन सक्छ, लुम्बिनी र गण्डकी सरकारले भने नयाँ बजेटको आकार घटाएर यथार्थवादी हुन खोजेको देखिन्छ । सात प्रदेशमध्ये बागमती प्रदेशको बजेट सबैभन्दा ठुलो छ । बागमतीले चालु आवको तुलनामा तीन अर्ब रुपियाँ बढाएर ६७ अर्ब ४७ करोड रुपियाँको बजेट ल्याएको छ । राजधानी काठमाडौँसमेत रहेको यो प्रदेशले भौतिक पूर्वाधारलाई उच्च प्राथमिकता दिएको छ । भौतिक पूर्वाधारलाई करिब २५ अर्ब रुपियाँ विनियोजन छ । भौतिक पूर्वाधारमा पनि निर्माण क्षेत्रलाई बढी प्राथमिकता दिइएको छ । दोस्रो ठुलो बजेट मधेश प्रदेशको छ । सो प्रदेशले ४६ अर्ब ५८ करोड रुपियाँको बजेट प्रस्तुत गरेको छ । चालु आवमा सो प्रदेशको बजेट ४३ अर्ब ८९ करोड रुपियाँ मात्र थियो । मधेश प्रदेशले कृषि र पर्यटनलाई प्राथमिकतामा राखेको छ । देशलाई पाल्न सक्ने कृषि भूमि भएको मधेशले कृषिलाई प्राथमिकता दिनु उचित नै हो । आकारका हिसाबले लुम्बिनी प्रदेश तेस्रो स्थानमा छ । लुम्बिनीले ३८ अर्ब ९२ करोड रुपियाँ खर्चको अनुमान गरेको छ । त्यसपछि कोशीले ६० करोड रुपियाँ बढाएर ३५ अर्ब ८७ करोड रुपियाँको बजेट प्रस्ताव गरेको छ । सुदूरपश्चिम प्रदेशले ३३ अर्ब ४७ करोड रुपियाँको बजेट प्रस्तुत गरेको छ । त्यस्तै कर्णालीले ३२ अर्ब ९९ करोडको बजेट प्रस्तुत गरेको छ । प्रदेशमा सबैभन्दा कम बजेट गण्डकीको छ । गण्डकीले ३१ अर्ब ५७ करोड रुपियाँको बजेट प्रस्तुत गरेको छ । बजेटका प्राथमिकता विविधीकरण छ । प्राथमिकता पनि छरिएका छन् । छरिएका प्राथमिकतामा आएका सबै प्रदेश बजेटको प्रभावकारिता भने सफल कार्यान्वयनमै निर्भर रहने देखिन्छ । """
यस्तो छ आजको सागसब्जी र फलफूलको थोक मूल्य,"""काठमाडौँ, असार ८ गते ।   कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा ठूलो (भारतीय) प्रतिकिलो रु ९०, गोलभेँडा सानो (लोकल) प्रतिकिलो रु ३४, गोलभेँडा सानो (टनेल) प्रतिकिलो रु ४८, आलु रातो प्रतिकिलो रु ४५, आलु रातो (भारतीय) प्रतिकिलो रु ४०, आलु रातो (मुडे) प्रतिकिलो रु ३९, आलु सेतो प्रतिकिलो रु ३५, प्याज सुकेको (भारतीय) प्रतिकिलो रु ४६, गाजर (लोकल) प्रतिकिलो रु ७०, गाजर (तराई) प्रतिकिलो रु ५०, बन्दा (लोकल) प्रतिकिलो रु ३०, काउली स्थानीय प्रतिकिलो रु ९०, मूला रातो प्रतिकिलो रु ४५, सेतो मूला (लोकल) प्रतिकिलो रु २५, सेतो मूला (हाइब्रिड) प्रतिकिलो रु २०, भन्टा लाम्चो प्रतिकिलो रु २०, भन्टा डल्लो प्रतिकिलो रु ३०, तने बोडी प्रतिकिलो रु ३५ कायम भएको छ । यसैगरी, मटरकोसा प्रतिकिलो रु १८०, घिउ सिमी (लोकल) प्रतिकिलो रु ५०, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु ११०, टाटे सिमी मूल्य प्रतिकिलो रु ६०, भटमास कोसा प्रतिकिलो रु १३०, तीतो करेला प्रतिकिलो रु ३५, लौका प्रतिकिलो रु ३०, परबर (लोकल) प्रतिकिलो रु ३५, परबर (तराई) प्रतिकिलो रु ४०, चिचिण्डो प्रतिकिलो रु ३०, घिरौला प्रतिकिलो रु ५०, झिगुनी प्रतिकिलो रु ४५, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ३०, हरियो फर्सी (डल्लो) प्रतिकिलो रु ३५, भिण्डी प्रतिकिलो रु ४० कायम गरिएको छ । यस्तै, सखरखण्ड प्रतिकिलो ७०, पिँडालु प्रतिकिलो रु ९०, स्कूस प्रतिकिलो रु ५५, रायोसाग प्रतिकिलो रु ३०, पालुङ्गो साग प्रतिकिलो रु ४०, चमसुुर साग प्रतिकिलो रु ३५, तोरीको साग प्रतिकिलो रु ३५, मेथी साग प्रतिकिलो रु ८०, हरियो प्याज प्रतिकिलो रु १००, च्याउ (कन्य) प्रतिकिलो रु २००, च्याउ (डल्ले) प्रतिकिलो रु ३००, कुरिलो प्रतिकिलो रु ३००, निगुरो प्रतिकिलो रु ३० निर्धारण गरिएको छ । ब्रोकाउली प्रतिकिलो रु ७५, चुकुन्दर प्रतिकिलो रु ७०, सजिवन प्रतिकिलो रु १६०, रातो बन्दा रु ८५, जिरीको साग प्रतिकिलो रु १००, ग्याठकोभी प्रतिकिलो रु ७०, सौफको साग प्रतिकिलो रु ११०, पुदिना प्रतिकिलो रु ११०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३००, केरा (दर्जन) रु १५०, कागती प्रतिकिलो रु १४०, अनार प्रतिकिलो रु ३५०, आँप (माल्द) प्रतिकिलो रु ७०, आँप (दशहरी) प्रतिकिलो रु ८०, अङ्गुर (हरियो) प्रतिकिलो रु २५०, अङ्गुर (कालो) प्रतिकिलो रु ३५०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १९०, काँक्रो (लोकल) प्रतिकिलो रु ७०, काँक्रो (हाइब्रिड) प्रतिकिलो रु १५, रुखकटहर प्रतिकिलो रु ६०, मेवा (नेपाली) प्रतिकिलो रु ६०, मेवा (भारतीय) प्रतिकिलो रु १००, लिची (लोकल) प्रतिकिलो रु २३० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ३५, खुर्सानी हरियो (बुलेट) प्रतिकिलो रु २५, खुर्सानी हरियो (माछे) प्रतिकिलो रु ३५, खुर्सानी हरियो अकबरे प्रतिकिलो रु ३००, भेडे खुर्सानी प्रतिकिलो रु ७०, हरियो धनियाँ प्रतिकिलो रु ६५, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकिलो रु ९०० तोकेको छ । रासस """
"तुलसीपुरको नीति : ‘जहाँ छहारी, त्यहाँ चौतारी’","""गोकर्ण पौडेल तुलसीपुर, असार ८ गते । तुलसीपुर उपमहानगरपालिकाले आर्थिक वर्ष २०८२-८२ को नीति तथा कार्यक्रममा स्वच्छ पर्यावरणलाई प्राथमिकता दिँदै ‘जहाँ छहारी, त्यहाँ चौतारी ’ समावेश गरेको छ । तुलसीपुर उपमहानगरपालिकाका नगर प्रमुख टीकाराम खड्काले नीति तथा कार्यक्रम प्रस्तुत गर्दै सार्वजनिक स्थलमा रहेका वर, पीपल, समी लगायतका रुखहरूको संरक्षण र पर्यावरण जोगाउनका लागि समावेश गरिएको बताउनुभयो । साथै कार्यक्रममा पालिकाभित्र रहेका सार्वजनिक स्थलमा एक हजार वर पीपलका बिरुवासमेत रोपण गर्ने समावेश गरिएको छ । नगर प्रमुख टीकाराम खड्काले सुखमा पनि साथ दिने दुःखमा पनि साथ दिने स्थानीय सरकार भएकाले ‘पर्दा सरकार,मर्दा सरकार’ कार्यक्रम समावेश गरिएको बताउनुभयो । उहाँले कृषि क्षेत्रको प्रवर्धनका लागि १९ वटै वडामा कृषि सञ्जाल, कृषि समूह, रैैथाने बाली संरक्षण, अग्र्यानिक नगर, एक वडा एक कृषि उत्पादन केन्द्र, हाट बजार सञ्चालन र बगर खेतीलाई प्रोत्साहन गरिने बताउनुभयो । नगर प्रमुख खड्काले एक वडा एक पर्यटन केन्द्र,घुम्न जाउ तुलसीपुर कार्यक्रमलाई निरन्तरता दिँदै नगरभित्रको गौरव र पहिचानका रूपमा रहेको नेपाल संस्कृत विश्वविद्यालयसँगको सहकार्यमा संस्कृत वाङ्मय,पूर्वीय दर्शन,आयुर्वेद,योगजस्ता विषयको प्रवर्धन गरिने बताउनुभयो । नीति तथा कार्यक्रममा शिक्षातर्फ विद्यार्थीलाई टिकाउने, भित्र्याउने र सिकाउने कार्यक्रम समावेश गरिएको छ भने पालिकाले सञ्चालनमा ल्याएको मेट्रो कलेजलाई तुुलसीपुर सिकाई केन्द्रका रूपमा विकास गरिने भएको छ । """
लेकमा बाख्रा गोठ स्थानान्तरण गरिँदै,"""मुस्ताङ, (जोमसोम),  असार ५ गते । म्याग्दीको सिख गाउँ आसपासका लेकबाट मुस्ताङको थासाङ गाउँपालिका–२ अन्तर्गतको बतासे लेकमा बाख्रा लग्दै किसान । चिसो मौसममा ६ महिना बेंसी  र  गर्मी मौसममा ६ महिना लेक राख्ने परम्परालाई अङ्गाल्दै उनीहरुले  मुस्ताङको बतासे हुँदै विभिन्न लेकहरुमा  ६ महिनाका लागि गोठ स्थानान्तरण गरेका हुन्  । """
इरानमा रहेका नेपालीको उद्धार गरिँदै,"""काठमाडौँ, असार ७ गते । इजरायल–इरान युद्धका कारण इरानमा रहेका नेपालीलाई उद्धार गरिने भएको छ । भारत सरकारको सहयोगमा उनीहरूको उद्धार गरिने परराष्ट्रमन्त्री डा. आरजु राणा देउवाले बताउनुभयो । इरानमा रहेका १६ जना नेपालीको उद्धारका निम्ति आफूले भारत सरकारसँग आग्रह गरेको जानकारी दिँदै उहाँले त्यसप्रति भारत सकारात्मक रहेको बताउनुभयो । परराष्ट्रमन्त्री डा. राणाले भन्नुभयो, “इरानमा केही नेपाली हुनुहुन्छ । आफ्ना नागरिकको उद्धार गर्दा नेपालीको पनि उद्धारका निम्ति मैले भारत सरकारसँग आग्रह गरेकी छु । हामी भारतबाट सकारात्मक जवाफ आउनेमा विश्वस्त छौँ ।” भारतका लागि नेपाली राजदूत डा शङ्कर शर्मा पनि नेपालीको उद्धारका निम्ति भारत सरकारसँग निरन्तर सम्पर्क एवं समन्वयमा हुनुहुन्छ । तेहरानस्थित भारतको दूतावासले आफ्ना नागरिकको उद्धार गर्दैैछ । यस क्रममा उक्त दूतावासले नेपालीलाई पनि सम्पर्कमा आउन सूचना जारी गरेको छ । परराष्ट्र मन्त्रालयका प्रवक्ता लोकबहादुर पौडेल क्षेत्रीले इरानमा रहेका नेपालीको उद्धारका लागि त्यहाँस्थित भारतीय दूतवासका उपप्रमुखसँग सम्पर्क र समन्वय गरिरहेको बताउनुभयो । रासस """
"मकैबालीमा फौजी किराको प्रकोप, किसान चिन्तित","""केशवराज भट्टबैतडी (बाशुलिङ्ग), असार ८ गते । बैतडी जिल्लामा प्रमुख खाद्यबालीका रूपमा रहेको मकैबालीमा अमेरिकन फौजी किराको प्रकोप देखापरेको छ । किराको प्रकोप बढेसँगै यहाँका किसान चिन्तित बनेका छन् । कृषि ज्ञान केन्द्र बैतडीका प्रमुख हरिदत्त जोशीका अनुसार दोगडाकेदार र शिवनाथ गाउँपालिकाका विभिन्न वडामा मकैबालीमा किराको व्यापक प्रकोप देखिएको छ । ‘‘फौजी किराले मकैको पात, डाँठ, घोगा र टुप्पासम्म खाएर बाली पूर्ण रूपमा नष्ट पार्ने गरेको देखिएको छ,’’ प्रमुख जोशीले बताउनुभयो । फौजी किरा के हो ? फौजी किरा मूलतः अमेरिका महादेशको किरा हो, जुन सन् २०१६ तिर अफ्रिकाबाट एसियाली मुलुकहरूमा फैलिएको थियो । नेपालमा पहिलोपटक सन् २०१९ मा यो किराको प्रकोप देखापरेको हो । यो किराले विशेषगरी मकैमा आक्रमण गर्ने गर्छ तर धान, गहुँ, जौ, टमाटर, बन्दा, गाभालगायतका ८० भन्दा बढी बालीमा समेत यसले क्षति पुर्‍याउने गरेको पाइन्छ । यो किराको विशेषता भनेकै दिनभर माटो वा पातभित्र लुकेर बस्ने र राति सक्रिय भई बालीमा ठुलो क्षति पुर्‍याउने हो । लामो समयको खडेरीपछि वातावरण अनुकूल हुँदा यस किराको सक्रियता झनै बढ्ने कृषि विज्ञहरू बताउछन् । कृषक त्रसित, उत्पादनमा गिरावटको आशङ्का दोगडाकेदार गाउँपालिका–७ का किसान मीना भट्ट भन्नुहुन्छ, ‘‘फौजी किराले मकैबाली पूरै सखाप पारिसकेको छ । समयमै नियन्त्रण नभए उत्पादनमा भारी गिरावट आउन सक्छ ।’’ दोगडाकेदार गाउँपालिकाका कृषि शाखा प्रमुख सुरेश भट्टका अनुसार किराले रातको समयमा मकैको बोटमा आक्रमण गर्ने र छोटो समयमा बाली नष्ट गर्ने गर्छ । ‘‘हामी किराको प्रकोप देखिएका स्थानका किसानहरूलाई विषादी छर्कन सुझाव दिइरहेका छौँ,’’ उहाँले बताउनुभयो । विषादी अभावमा थप चुनौती कृषि ज्ञान केन्द्र बैतडीले किराको नियन्त्रणका लागि इमामेक्टिन बेन्जोएट नामक विषादी वितरण गर्दै आएको भए पनि हाल उक्त विषादीको अभाव रहेको जनाएको छ । किराको प्रभाव मकैको पकेट क्षेत्रमै देखिएको हुँदा विषादीको पहुँच नहुँदा नियन्त्रण कार्यमा थप चुनौती देखिएको हो । बैतडीमा हाल १३ हजार हेक्टर क्षेत्रफलमा मकै खेती हुँदै आएको छ । कृषि ज्ञान केन्द्रले किराको प्रकोपबाट बच्नका लागि सतर्कता अपनाउन र जैविक तथा रासायनिक उपायहरूको प्रयोग गर्न किसानहरूलाई अनुरोध गरेको छ । पाँच वर्षदेखि निरन्तर प्रकोप बैतडीमा पाँच वर्षयता हरेक वर्ष अमेरिकन फौजी किराको प्रकोप देखिँदै आएको छ । तर समयमै नियन्त्रण नहुँदा यसले उत्पादन क्षतिमा ठूलो प्रभाव पार्ने गरेको छ । किसानहरूले किराको दीर्घकालीन समाधानका लागि सरकारी तहबाट प्रभावकारी रणनीति आवश्यक रहेको बताएका छन् । """
मुग्लिन-मलेखु सडकखण्ड आजबाट राति बन्द नहुने,"""चितवन, असार ८ गते । मुग्लिन-मलेखु सडकखण्डको चार वटा पुलमा आरसिसी बिम (गर्डर) राख्ने काम बिहान सम्पन्न भएको छ । यससँगै आजबाट रातिको समयमा सडक आवागमन नरोकिने भएको छ। नागढुङ्गा–मुग्लिन सडक आयोजना, पश्चिम खण्डका प्रमुख केदारप्रसाद नेपालका अनुसार बरबाङ्, मोवा, खटौती र गोमती खोलाको पुलमा आरसिसी बिम राख्ने काम सम्पन्न भएको हो । उहाँले तीमध्ये दुईवटा पुलको ढलान असार मसान्तभित्रमा सक्नेगरी काम अघि बढाइएको बताउनुभयो । भारतबाट ठूलो क्रेन झिकाएर बाहिर बनाइएको बिम पुलमा राख्नुपर्ने भएकाले गत जेठ ३० गतेदेखि असार ७ गतेसम्म रातको समयमा सडक आवागमन रोकेर काम गरिएको थियो । मुग्लिन-मलेखु सडक खण्डको ३२ प्रतिशत काम सम्पन्न भएको आयोजना कार्यालयले जनाएको छ । यस खण्डमा आठ किलोमिटर सडक कालोपत्र गरिएको छ । चितवनतर्फ लेवाटार, कुरिनटार, चुम्लिङ्टार र फिस्लिङ् बजार क्षेत्रमा कालोपत्र गरिएको छ । धादिङतर्फ मझिमटार, चरौंदी र विशाल टारमा चार लेन सडक चौध मिटर फराकिलो कालोपत्र गरिएको छ । धादिङको मझिमटार र विशालटारमा  झण्डै दुई किलोमिटर क्षेत्र कालोपत्रको तयारी गरिएको छ । नेपालले भन्नुभयो, “करिब आठ किलोमिटर क्षेत्र कालोपत्र भएको छ । मौसमले साथ दियोभने थप दुई किमी कालोपत्र गर्दैछौँ ।” आयोजनाका इञ्जिनीयर विजय दरैका अनुसार अरु दुईवटा पुलको फाउण्डेसनको काम भइरहेको छ । धादिङतर्फका चरौदी र हुग्दीमा फाउण्डेसनको काम हुँदैछ । “यो खण्डमा दुई दशमलव दुई किमी छ लेन सडक बन्नेछ । जुन मलेखु, बेनिघाट र मुग्लिन खण्डमा पर्दछ । चार लेन सडक सात दशमलव दुई किमी हुनेछ । यो रमाइलोडाँडा, कुरिनटार, फिस्लिङ, चुम्लिङ, मझिमटार, चरौँदी र विशालटार क्षेत्रमा हुनेछ । उकालो-ओरालो खण्डमा तीन लेनको क्लाइम्बिङ लेन पनि बनाइनेछ, जुन दुई दशमलव तीन किलोमिटर हुनेछ”, इञ्जिनीयर दरैले भन्नुभयो । उहाँका अनुसार बाँकी सडक डेडिकेटेड दुई लेनको हुनेछ । विसं २०७९ पुस १५ मा तीन वर्षमा सम्पन्न गर्नेगरी यो सडक ठेक्का लगाइएको हो । पृथ्वी राजमार्गअन्तर्गत मुग्लिन-नागढुङ्गा सडक खण्डलाई तीन ‘प्याकेज’ बनाएर बोलपत्र आह्वान गरिएको हो । यो तेस्रो प्याकेजमा पर्दछ । यो प्याकेजमा ३८ दशमलव ८६ किलोमिटर छ । शर्मा–जेडआइसिजीले चार अर्ब ८० करोड ५९ लाखमा यस खण्ड स्तरोन्नतिको ठेक्का लिएको आयोजनाका इञ्जिनियर दरैले बताउनुभयो । सडकको विभिन्न क्षेत्रमा नाला बनाउने, पहिरो रोकथामको काम, भित्तो काट्ने, पर्खाल लगाउने, सडक सुरक्षा लगायतका काम भइरहेको छ । यो सडक विश्व बैंकको सहयोगमा बनाइएको हो । रासस """
इरानद्वारा सुरक्षा परिषदको आपतकालीन बैठकको माग,"""तेहरान, असार ८ गते । इरानले संयुक्त राष्ट्रसङ्घको सुरक्षा परिषद्सँग आपतकालीन बैठक बोलाउन र अमेरिकालाई अन्तर्राष्ट्रिय नियम उल्लङ्घनका लागि जवाफदेही ठहराउन माग गरेको छ। इरानी इस्लामी गणतन्त्रको परराष्ट्र मन्त्रालयले अमेरिकाले इरानका तीन वटा शान्तिपूर्ण आणविक पूर्वाधारमाथि गरेको हवाई आक्रमणलाई संयुक्त राष्ट्रसङ्घको सन्धि र अन्तर्राष्ट्रिय कानुनको अत्यन्तै गम्भीर उल्लङ्घन भएको भन्दै कडा शब्दमा निन्दा गरेको छ। मन्त्रालयले जारी गरेको विज्ञप्तिमा इरानले आफ्ना सार्वभौमिकता र राष्ट्रिय हितको रक्षा गर्न सम्पूर्ण अधिकार सुरक्षित राखेको स्पष्ट पारेको छ। अमेरिकाले आइतबार बिहानै तेहरानको आणविक प्रतिष्ठानमाथि हवाई हमला गर्दा इजरायली आक्रमणको दशौँ दिन चलिरहेको थियो। इरानी परराष्ट्र मन्त्रालयको भनाइमा, यस कदमले अमेरिका र ‘जातीय सफाया गर्ने’ इजरायली शासनबिचको आपराधिक सहकार्यलाई उदाङ्गो बनाएको छ। इरानी परराष्ट्र मन्त्रालयको वक्तव्य अनुसार,  ‘‘संयुक्त राष्ट्रसङ्घ सन्धिको मूल मर्मको उल्लङ्घन, अमेरिकी आक्रमणले राष्ट्रसङ्घको सन्धिमा उल्लिखित सबभन्दा आधारभूत सिद्धान्तहरू—शक्ति प्रयोगमा निषेध र राष्ट्रहरूको सार्वभौमिकताको सम्मानको अपमान गरेको मन्त्रालयको ठहर छ।’’ इरानका सबै आणविक कार्यक्रमहरू अन्तर्राष्ट्रिय आणविक ऊर्जा एजेन्सीको निगरानीमा छन्। यस्तो अवस्थामा अमेरिकी हमला गम्भीर प्रकृतिको अपराध भएको मन्त्रालयको दाबी छ। मन्त्रालयले राष्ट्रसङ्घ, सुरक्षा परिषद्, महासचिवलाई यस्ता आक्रामकता विरुद्ध तुरुन्त कदम चाल्न आग्रह गरेको छ। यसप्रति मौनता राख्नुले विश्वलाई थप जोखिमपूर्ण बनाउने चेतावनी दिइएको छ। वक्तव्यमा उल्लेख छ, “शान्ति चाहने र स्वतन्त्रता खोज्ने इरानी जनताको विरुद्ध अमेरिकाले देखाएको गहिरो द्वेष र अमानविक सोच उसकै विदेश नीतिमा विद्यमान भ्रष्टाचारको संकेत हो।” इरानले अमेरिकाको यो कार्यलाई ‘एक आपराधिक, गैरकानुनी र अत्यन्तै खतरनाक युद्ध घोषणा’ भनी परिभाषित गर्दै विश्व समुदायलाई समयमै हस्तक्षेप गर्न आह्वान गरेको छ। परराष्ट्र मन्त्रालयले अन्त्यमा भनेको छ, “आजको दिनमा अमेरिकाले कूटनीतिलाई धोका दिएको छ, इजरायली अपराधलाई प्रोत्साहन दिएको छ र विश्वको सुरक्षामा गम्भीर सङ्कट निम्त्याएको छ।” (तास्नीम समाचार एजेन्सी) """
राजमार्गको यात्रा कष्टकर,"""गोरखापत्र समाचारदाता काठमाडौँ, असार ८ गते । बाढीपहिरोका कारण देशभरका राजमार्ग प्रभावित हुँदा सडक यात्रा कष्टकर बनेको छ । २४ वटा राजमार्ग तथा अन्य सडक अवरुद्ध छन् । सडक विभागको शनिबार साँझसम्मको रेकर्ड अनुसार ४७ स्थानमा दुईतर्फी सवारी सञ्चालनमा छन् भने ५१ स्थानमा एकतर्फी सवारी चलेका छन् । दुई वटा राजमार्ग अवरुद्ध छन् । पूर्व–पश्चिम राजमार्गको नवलपुर विनयीखोला र तानसेन–रिडी–कोरला सडकको गुल्मी गरगरेमा अवरुद्ध छ । राजमार्ग छिनछिनमा बन्द हुने र खुल्नेक्रम चलिरहेको विभागले जनाएको छ । कतिपय राजमार्ग रातमा बन्द गरिएको छ । नौबिसे–मुग्लिङखण्डको परेवा भिरमा पहिरो खसिरहने भएकाले सावधानी अनपाउन आग्रह गरिएको छ । पूर्व–पश्चिम राजमार्गको नारायणघाट–बुटवल सडकखण्ड राति १० घण्टा बन्द गरिएको छ । साँझ ७ देखि बिहान ५ बजेसम्म सडक पूर्ण रूपमा बन्द हुने सडक विभागले जनाएको छ । दुम्कीबासखण्डमा दुर्घटना जोखिम बढेकाले सडक बन्द गरिएको विभागले जनाएको छ । ठुला तथा मालवाहक सवारीसाधनलाई वैकल्पिक मार्ग प्रयोग गर्न र साना सवारीसाधनलाई दिउँसो मात्र यात्रा गर्न भनिएको विभागका उपनिर्देशक एवं प्रवक्ता प्रतापकुमार झाले जानकारी दिनुभयो । बिपी राजमार्गमा राति यात्रुवाहक सवारी सञ्चालनमा रोक लगाइएको छ । अरनिको राजमार्ग, कालीगण्डकी कोरिडोर, कान्ति राजपथ बन्द हुने र खुला हुनेक्रम चलिरहेको प्रवक्ता झाले बताउनुभयो । मुख्यतः पहिरोका कारण सडक अवरुद्ध भएको उहाँको भनाइ छ । बर्सातले मात्र नभई सुक्खा पहिरोले पनि राजमार्ग अवरुद्ध हुन पुगेका छन् । त्यस्तै पृथ्वी राजमार्गको नौबिसे–मलेखुखण्डमा आइतबार राति १०:३० देखि बिहान ३ बजेसम्म सवारी सञ्चालनमा रोक लगाइएको छ । निर्माणाधीन गलौदीखोला पुलमा ठुलो क्रेन प्रयोग गरी आरसिसी बिम राख्न लागिएको हुँदा ९ गतेसम्म सो समयमा सवारी रोक लगाइएको हो । उक्त समयमा अत्यावश्यक सवारीबाहेकका यातायात सञ्चालनमा रोकिएको सडक विभागले जनाएको छ ।  """
टेस्लाद्वारा शाङ्घाइमा नयाँ ‘ग्रिड साइड ऊर्जा भण्डारण’ स्टेसन निर्माण गर्ने सम्झौता,"""शाङ्घाइ, असार ७ गते । अमेरिकी कार निर्माता कम्पनी टेस्लाले शुक्रबार चिनियाँ साझेदारहरूसँग मिलेर शाङ्घाइमा मेगाप्याक ऊर्जा भण्डारण ब्याट्री प्रयोग गरी ग्रिडको लागि ऊर्जा भण्डारण स्टेसन बनाउने सम्झौता गरेको छ । कुल ४ अर्ब युआन (लगभग ५५६ मिलियन अमेरिकी डलर) को लगानीमा भएको यो परियोजनाले टेस्लालाई चीनको तेजीसँग बढि रहेको ऊर्जा भण्डारण बजारमा प्रवेश गर्ने मौका दिएको हो । यसले चीनको विशाल विद्युत् ग्रिडसँग जोडिने सम्भावना पनि बढाएको छ, जुन संसारकै सबैभन्दा ठूलो विद्युत् ग्रिड हो । यो गिगावाट-घण्टा स्तरको ऊर्जा भण्डारण स्टेसन चीनको शाङ्घाइको लिङगाङ विशेष क्षेत्र, चिनियाँ अन्तर्राष्ट्रिय मुक्त व्यापार क्षेत्र (पाइलट फ्री ट्रेड जोन) मा निर्माण हुने छ । यस सम्झौता अनुसार, टेस्ला, लिङगाङ विशेष क्षेत्रको प्रशासनिक समिति, शाङ्घाइको फेंग्सियान जिल्लाको सरकारी निकाय र चिनियाँ काङफु इन्टरनेसनल लीजिङ कम्पनी लिमिटेडले भाग लिएका छन् । यो टेस्लाको पहिलो ग्रिड साइड ऊर्जा भण्डारण स्टेसन हुने भएकाले यसले चीनको मुख्य भूमिमा स्थापना हुने पहिलो यस्तो परियोजना हो । टेस्लाका चीनका ऊर्जा व्यवसायका महाप्रबन्धक डोंग कुनले भन्नुभयो, “यस स्टेसनले एक पटक सञ्चालनमा आएपछि, यसले बिजुलीको स्पट ट्रेडिङमा सहभागी भएर स्थानीय ग्रिडमा चरम र कम आवश्यकताहरू बिच सन्तुलन कायम गर्न मद्दत गर्नेछ, जसले ग्रिडको स्थिरता बढाउँछ ।” यसैबिच, टेस्लाले चीन काङफुसँगको सहकार्यलाई अझ विस्तारित गरी विश्वव्यापी रूपमा शुन्य-कार्बन ऊर्जा समाधानहरू ल्याउने योजना बनाएको छ । यस वर्षको फेब्रुअरीमा, टेस्लाको नयाँ मेगाफ्याक्ट्री लिङगाङ विशेष क्षेत्रमा सुरु भएको थियो, जुन यसको दोस्रो प्लान्ट हो र यसले मेगाप्याक ब्याट्री उत्पादन गर्न थालेको छ । टेस्लाले २०२५ मा ऊर्जा भण्डारणको डिप्लोयमेन्टमा वार्षिक ५० प्रतिशत वृद्धि अपेक्षा गरेको छ । रासस/सिन्ह्वा """
बन्दीपुर बजार,"""तनहुँको पर्यटकीय नगरी बन्दीपुर बजार। पछिल्लो समय बन्दीपुर आन्तरिक तथा बाह्य पर्यटकको आकर्षणको केन्द्र बनेको छ । तस्बिरः कृष्ण न्यौपाने/रासस """
त्रिशुल जात्रा,"""काठमाडौँ, असार ६ गते । पशुपति मन्दिर परिसरमा बिहीबार गरिएको ऐतिहासिक त्रिशुल जात्रा । नेपाल भाषाामा मचाति जात्रा भनिने यो जात्रा पशुपति क्षेत्रका वछलेश्वर र वज्रघरमा राखिएको विशेष प्रकारको रथमा कुमार गणेश रूपी बालकलाई त्रिशुलले साङ्केतिक छेदन गरेर रथमा राखेर भक्तजनबाट रथ बोकेर परिक्रमा गरिन्छ । जयबागेश्वरको खटमा एक कुमार र दुई कुमारी रहन्छ । """
अर्गानिक आँप बिक्री गरेर लाखौं आम्दानी,"""सुधा देव भारदह (सप्तरी), असार ८ गते । सप्तरीको कञ्चनरूप नगरपालिका–१२ रूपनगर, बस्तीपुरका कृषकहरूले विषादी प्रयोग नगरी अर्गानिक आँप उत्पादन गरी बिक्री गरेर लाखौं रुपियाँको आम्दानी गर्न सफल भएका छन् । स्थानीय युवाहरूले उपभोक्ताको स्वास्थ्यको ख्याल गरेर २०७९ सालमा बस्तीपुर म्याङो फार्मिङ एग्रिकल्चर प्रालि सञ्चालन गरेर बिषादीरहित अर्गानिक आँपको खेती गर्न थालेपछि यहाँको आँपको माँग बढेको हो । काठमाडौ, झापा, विराटनगर, गाईघाट, धरानलगायत मुलुकको विभिन्न ठाउँबाट उपभोक्ताहरू आँप किन्न आउने गरेको प्रालिका अध्यक्ष रमेश श्रेष्ठले जानकारी दिनुभयो । उहाँले भन्नुभयो, “काठमाडौँलगायत पूर्वको अधिकांश भाटभटेनीमा हाम्रो आँप जाने गरेको छ ।”  हाम्रो समितिमा भएकाहरूको आफ्नै २० बिघा र अर्काको २० बिघा क्षेत्रफलमा आँपको बगैँचा रहेको र लिजमा लिएर ४० विघामा आँप उत्पादन गरेर बिक्री सुरू गरेको उहाँले जानकारी दिनुभयो । उहाँले भन्नुुभयो, “बिषादीरहित अर्गानिक आँप उत्पादन गरेर उपभोक्तालाई आँप दिन पाउँदा र भनेजस्तो आम्दानी हुँदै आएकाले हामी सन्तुष्ट छौं ।” आँपको सिजनमा बजारमा विषादीयुक्त आँपका कारण सर्वसाधारणको स्वास्थ्यमा नराम्ररी असर परिरहेका बेला अर्गानिक आँप उत्पादन हुन थालेपछि बगैँचामै आँप किन्न आउनेको भिड लाग्दै आएको उहाँले बताउनुभयो । गत वर्ष ८० लाखको आँप बिक्री भए पनि यस वर्ष करिब १ करोडको आँप बिक्री गर्ने लक्ष्य रहेको उहाँले जानकारी दिनुभयो । दैनिक बगैँचाबाट तीन सयदेखि पाँच सय टन आँप बिक्री हुँदै आएको उहाँले बताउनुभयो । आँपको राजधानीको रूपमा सप्तरी जिल्ला प्रख्यात मानिन्छ । जिल्लामा सबैभन्दा बढी रूपनगरमा आँप उत्पादन हुँदै आएको छ । यहाँ करिब पाँच सय बिघा आँप उत्पादन हुँदै आएको स्थानीयको भनाइ छ । वैशाखदेखि आठ जना बगैँचा रूँगने कामदारलाई मासिक आठ हजारदेखि अठार हजारसम्म मासिक तलब दिएर राख्दैआएको उहाँले बताउनुभयो । उहाँले भन्नुभयो, “वैशाखदेखि साउन दोस्रो हप्तासम्म बगैँचामा काम गर्ने मजदुरलाई एघार लाख ज्याला मात्र दिँदै आएको छु ।” आँप तौल गर्ने प्याकिङ गर्ने लोड गर्ने ६ जना भारतीय मजदुरले मात्र मासिक १५ देखि २० हजार भारू रुपियाँ तलब लिँदै आएको छ । जेठ अन्तिम हप्तादेखि साउन पहिलो हप्तासम्म दैनिक आँप टिप्ने र बटुल्ने मजदुरमात्र सोह्रदेखि २८ जना मजदुरले दैनिक खाना र खाजासहित जनही ६ सय लिँदै आएका छन् ।“ बगैचामा माल्दह, बम्बै, दसहरी, अम्रपाली, सिपी, कलकतिया, कृष्णभोग लगायतको आँप भए पनि माल्दह आँपको सबैभन्दा बढी माग रहेको अध्यक्ष श्रेष्ठले जानकारी दिनुभयो ।  पाकेको आँपमात्र बेच्नुभन्दा आँपको रूखबाट झर्ने टिकुला र पाकेर आफै झर्ने आँपबाट कसरी प्रोडक्ट तयार गरेर बजारीकरण गर्ने तयारीमा प्रालि लागेको उहाँले बताउनुभयो । उहाँले भन्नुभयो, “राम्रो आँप त सबैले किन्छ । खेर जाने आँपको प्रोडक्ट तयार गर्न सक्यो भने सबैखाले आँपको सदुपयोग हुन्छ र आम्दानी पनि राम्रो हुन्छ ।” आँप किन्न बगैँचामा आउनुभएका सुनसरी इटहरी नगरपालिका–१२ का ६८ वर्षिय रामप्रसाद अर्यालले विषादी भएको आँप बजारमा छ्यापछ्याप्ती भए पनि विषादी प्रयोग नभएको स्वास्थ्यकर आँप किन्न आएको बताउनुभयो । """
सुरक्षित सन्तान जन्माउन हिँडेकी रेनुका श्रीमान् र सासूसहित बाटोमै अस्ताइन्,"""स्मिता अर्जेल मकवानपुरगढी, असार ८ गते। शनिबार बिहान चितवनको राप्ती नगरपालिका ३ स्थित पूर्वपश्चिम राजमार्गमा धनगढीबाट काँकडभिट्टा जाँदै गरेको प्रदेश १– ०१– ००१ ख. ३५८३ नम्बरको बस र विपरीत दिशातर्फ आइरहेको बागमती प्रदेश ०३–००१ ज. २९९ नम्बरको इभी (विद्युतीय गाडी) ठोक्किँदा गम्भीर दुर्घटना भयो। दुर्घटनामा पर्नुको मुख्य कारण तीव्र गतिमा रहेको र त्यसैमाथि इभी गाडीले ओभरटेक लिन खोज्नु रहेको चितवन ट्राफिक प्रहरीको निष्कर्ष छ। दुर्घटनामा इभी गाडीमा सवार सात यात्रुको मृत्यु भयो। चितवनका डिएसपी रविन्द्र खनालका अनुसार सातमध्ये तीन जना एकै परिवारका सदस्य हुन्। दुर्घटनामा मकवानपुरको हेटौंडा उपमहानगरपालिका वडा नम्बर ५ की ५३ वर्षीया मैयाकुमारी न्यौपाने पहाडी, उहाँका ३५ वर्षीय छोरा सरोज पहाडी र गर्भवती बुहारी २७ वर्षीया रेनुका कँडेलको घटनास्थलमै मृत्यु भयो। रेनुका र श्रीमान् सरोज दोस्रो सन्तानको आगमनको खुसी बटुल्दै झोलामा चाहिने सामान बोकेर चितवनको भरतपुर अस्पतालतर्फ निस्किनुभएको थियो। फेरि हजुरबुवा, हजुरआमा बन्न लागेको खुसीयाली मनाउन उस्तै आतुर हुनुहुन्थ्यो। आफ्नो साथी घरमा भित्रिने पखाइमा हुनुहुन्थ्यो रेनुकाकी ४ वर्षीया छोरी। पारिवारिक स्रोतका अनुसार चितवनको भरतपुर अस्पतालमा सुत्केरी गराउन हिँड्नुभएकी रेनुकालाई डाक्टरले आइतबारको समय तोकेका थिए। सोही तयारीका साथ श्रीमान् र सासू साथमा लिएर उहाँ भरतपुरको यात्रामा निस्किनुभएको थियो। दुर्घटनामा मकवानपुरका ४४ वर्षीय सोमप्रसाद रुपाखेती, रौतहटको चन्द्रनिगाहपुर–६ की ३१ वर्षीया सीता कुमारी, माइक्रो चालक हेटौँडा– १० का राजु थिङको मृत्यु भएको छ। """
लुम्बिनी प्रदेशसभा सदस्य सुमन रायमाझी विरुद्ध पक्राउ पुर्जी,"""लक्ष्मण पौडेल भैरहवा, असार ८ गते । लुम्बिनी प्रदेशसभा सदस्य सुमन शर्मा रायमाझीविरुद्ध बैङ्किङ कसुरको आरोपमा पक्राउ पुर्जी जारी भएको छ । उहाँ जनमत पार्टीको तर्फबाट लुम्बिनी प्रदेशसभा सदस्य हुनुहुन्छ । जिल्ला अदालत पर्साले जेठ १६ गते नै उहाँ विरुद्ध पक्राउ आदेश जारी गरेपछि पर्सा प्रहरीले असार ३ गते बर्दिया प्रहरीलाई पत्र लेखी रायमाझीलाई पक्राउ गरी बुझाइदिन अनुरोध गरेको हो । प्रहरीको पक्राउ पुर्जी भने आइतबार मात्रै सार्वजनिक भएको हो । सुमन हालसम्म फरार रहेको र उहाँको खोजी जारी रहेको प्रहरीले जनाएको छ । रायमाझीमाथि जनमत पार्टीकै नेतृ आशाकुमारी चौहानले उजुरी दिनुभएको थियो । उहाँका अनुसार सुमनले साढे पाँच लाख रुपियाँ सापटी लिनुभएको थियो र उक्त रकम फिर्ता गर्न विभिन्न चेकहरू दिनुभएको थियो । तर ती सबै चेक बाउन्स भएपछि आशाले जिल्ला प्रहरी कार्यालय पर्सामा उजुरी दर्ता गर्नुभएको हो । यस प्रकरणमा सुमनमाथि आधा रकम चेक अनादर र आधा बैङ्किङ कसुरअन्तर्गत मुद्दा दायर गरिएको छ । आशा र सुमनको चिनजान पार्टीभित्रै भएको बताइएको छ । पर्सामा आयोजना गरिएको एक कार्यक्रममा सहभागी हुन पुग्नुभएकी सुमन केही दिनको बहानामा आशाको घरमै १० दिनसम्म बस्नुभएको थियो । आशाका अनुसार त्यस अवधिमा उहाँले सुमनलाई होटेल खर्च, कपडा र नगद सहयोग समेत गर्नुभएको थियो । उहाँले भन्नुभएको छ, “प्रदेशसभा सदस्य भएकाले पैसा पक्कै फिर्ता आउला भन्ने सोचेँ, तर अन्ततः ठगिएको महसुस भयो ।” सुमनले आफू मन्त्री बन्ने तयारीमा रहेको भन्दै विश्वास जित्नुभएको थियो । पटक–पटक पार्टीभित्र कुरा राख्दा पनि कसैले चासो नदेखाएको आशाको गुनासो छ । अन्ततः न्याय खोज्दै उहाँ प्रहरीमा उजुरी गर्न पुग्नुभएको हो ।  लुम्बिनी प्रदेशसभा सदस्य सुमन र उहाँ विरुद्ध जारी भएको पक्राउ पुर्जी । तस्बिर: गोरखापत्र  """
विनियोजन विधेयकका विभिन्न शीर्षकमाथि छलफल जारी,"""काठमाडौँ,  असार ८ गते ।  प्रतिनिधिसभाको आजको बैठकमा विनियोजन विधेयकका विभिन्न शीर्षकमाथिको छलफल जारी छ । बैठकमा सांसदहरूले बजेटलाई नागरिक र विकासमैत्री बनाउन माग गर्नुभयो । विनियोजन विधेयक-२०८२ अन्तर्गत राष्ट्रपति तथा उपराष्ट्रपति कार्यालयसहित विभिन्न मन्त्रालय, आयोगका विभिन्न शीर्षकमाथि खर्च कटौतीको प्रस्ताव प्रस्तुत गर्दै उहाँहरूले कतिपय मन्त्रालयको बजेट सन्तुलित नभएको भन्दै परिस्कृत गरेर लैजान सभामुखमार्फत सरकारको ध्यानाकर्षण गराउनुभयो । खर्च कटौतीको प्रस्तव राख्दै नेपाल कम्युनिष्ट पार्टी (माओवादी केन्द्र) का प्रमुख सचेतक हितराज पाण्डेले ‘भिजिट भिसा’ प्रकरणबारे अभिलम्ब छानबिन समिति गठन गर्न सरकारसमक्ष माग गर्नुभयो । उहाँले महिला, बालबालिका तथा ज्येष्ठ नागरिक मन्त्रालयलाई बजेटले उपेक्षा गरेको भन्दै बालबालिकको शिक्षा, ज्येष्ठ नागरिकको सामाजिक सुरक्षा तथा महिलाको अधिकार र सुरक्षाको सुनिश्चितताका लागि प्रयाप्त बजेट छुट्याउनुपर्नेमा जोड दिनुभयो । उहाँले खेलकुद क्षेत्रलाई पनि बजेटले उपेक्षा गरेको भन्दै खेलकुदको विकास र खेलाडीलाई प्रोत्साहन हुन नसकेको उल्लेख गर्नुभयो । सांसद पाण्डेले योजना बैँकमार्फत तीन करोड मुनिका योजना नहुने भनिए पनि यसको प्रभावकारी कार्यान्वयन हुन नसकेको भन्दै अर्थमन्त्रीको ध्यानाकर्षण गराउनुभयो । माओवादी केन्द्रका गङ्गा कार्कीले बजेटमा उत्पादन वृद्धि र अनावश्यक खर्च कटौतीलाई ध्यान दिन सरकारको ध्यानाकर्षण गराउनुभयो । उहाँले आर्थिक कार्यक्रम सुधार, कृषि उत्पादन प्रवर्धन, खेलकुद र पर्यटन क्षेत्रको विकासलगायत क्षेत्रलाई विनियोजन विधेयकले प्राथमिकता नदिएको गुनासो गर्नुभयो । उहाँले बजेटले दोलखालाई विभेद् गरेको बताउनुभयो । राष्ट्रिय जनमोर्चाका सांसद चित्रबाहदुर केसीले नेपालमा युवाहरूको स्थितिका बारेमा राज्यले जानकारी लिनुपर्ने बताउनुभयो । उहाँले भन्नुभयो, “अहिले नेपालमा युवाहरूको स्थिति कस्तो छ, हामीले हाम्रा युवालाई के पढाइरहेका छौँ रु, के सिकाइरहेका छौँ ? हाम्रो शैक्षिकस्तर कस्तो छ ? अहिले हाम्रा नयाँ युवालाई सिकाएको ज्ञान तिमी विदेश जान तयार हुनुपर्छ भन्ने सिकाइ त होइन ? त्यसैले शिक्षा प्रणाली परिवर्तन गर्न आवश्यक छ ।” रासस """
२० अर्बको बिजुली बेच्ने लक्ष्य : उत्पादन  बढाउन  सुझाव,"""काठमाडौँ, असार ८ गते ।  नेपाल सरकारले असार १ गतेदेखि ४० मेगावट विद्युत् बङ्गलादेश निर्यात गर्दै आएको छ । वर्षायाममा बढी भएको विद्युत् निर्यात गर्ने सम्झौता अनुरुप नेपालले जुन १५ देखि नोभेम्बर १५ सम्म पाँच महिनाका लागि सो विद्युत् निर्यात् गरेको हो । नेपाल विद्युत प्राधिकरणका निर्देशक एवम् प्रवक्ता राजन ढकालका अनुसार अहिले भारत र बङ्गलादेश गरी समग्रमा पाँचदेखि ६ सय मेगावट विद्युत् निर्यात भएको अवस्था छ । उहाँले भन्नुभयो, “बङ्गलादेशमा जुन १५ देखि नोभेम्बर १५ सम्मको लागि हो । यस्तै, इन्डियाको हरियाणा, विहारसँग पनि निर्यातका लागि सम्झौता भएको छ । विहार राज्यलाई जुन १५ देखि अक्टोबर ३० सम्म दिन्छौं ।” नेपालमा खपत नभएको विद्युत् विदेशमा निर्यात भएको उहाँको भनाइ छ । नेपाल विद्युत् प्राधिकरणका विद्युत प्रणाली नियन्त्रण विभागका उप–प्रबन्धक सुवर्ण सापकोटाका अनुसार उक्त विद्युत् बिक्रीमार्फत नेपालले पाँच महिनामा ९४ लाख अमेरिकी डलर अर्थात् एक अर्ब २९ करोड नेपाली रुपियाँ आम्दानी गर्ने छ । उहाँका अनुसार बङ्गलादेशमा पाँच महिनाको अवधिमा १४ करोड ६८ लाख ८० हजार युनिट विद्युत निर्यात हुनेछ । सो विद्युत् ६.४० अमेरिकी प्रतियुनिटका दरले बङ्गलादेशमा विद्युत् बिक्री गर्ने सम्झौता भएको छ । उक्त विद्युत् नेपालको ४०० केभी ढल्केबर सबस्टेस्नबाट भारतको मुजफरपुर, बेहरामपुर हुँदै बङ्गलादेशको भेरमारा सबस्टेशनसम्म पुग्ने छ । प्राधिकरणका प्रवक्ता ढकालका अनुसार यो आर्थिक वर्षमा २० अर्ब रुपियाँ बराबरको विद्युत् बिक्री गर्ने लक्ष्य रहेको छ ।  उहाँले भन्नुभयो, “यो आर्थिक वर्षमा २० अर्बको बिजुली बेच्ने लक्ष्य लिएका छौं । विगतमा असोजको बाढीले केही नोक्सानी   पुर्‍यायो । यसकारण, असार अन्तिमसम्म १८ अर्ब बराबरको विद्युत् निर्यात गर्छौं होला ।” अर्थविद् डा. चन्द्रमणि अधिकारीले विद्युत् निर्यातले व्यापार घाटामा सहजीकरण गरेको बताउनुभयो । नेपालले सकेसम्म कम लागतमा बिजुली उत्पादन गर्ने र सो विद्युत् उत्पादन क्षेत्रमा यही खपत गर्नुपर्नेमा उहाँको जोड छ । उहाँले भन्नुभयो, “पहिलो प्राथमिकता के हुनुपर्छ भने सकेसम्म कम लागतमा बिजुली उत्पादन गर्ने, त्यो बिजुली यही खपत गर्ने र एउटा निश्चित बिन्दुपछि खपत नभएको बिजुली समय अनुसार बाहिर बेच्नुपर्छ । औद्योगिक, शिक्षा, स्वास्थ्य, सेवा, हवाई, यातायातको क्षेत्रमा जति बिजुलीको प्रयोग गर्छौं, उत्पादन लागत घट्छ र हाम्रो अर्थतन्त्र बलियो हुँदै जान्छ । मान्छेले रोजगारी पाउँछन् । प्रतिव्यक्ति आय पनि बढेर जान्छ ।” उहाँले विगतमा २४ प्रतिसम्म चुहावट हुने गरेकोमा अहिले यो घटेको भन्नुहुँदै विद्युत् प्रणाली सुधार गर्नुपर्ने बताउनुभयो । उहाँले भन्नुभयो, “अहिले विद्युत् निकासी भएकाले थोरे भए पनि व्यापार घाटामा सहजीकरण गरेको छ । विदेशी मुद्रा आएको छ, यसलाई राम्रो मान्नुपर्छ तर निकासीमै अत्यन्त धेरै भर पर्नु हुँदैन । हिजो २४ प्रतिशतसम्म विद्युतको चुहावट थियो । अहिले घटेर कम भएको छ । चुहावट अझै घटाउन बाँकी छ । यसका लागि प्रणालीमा सुधार गर्नुपर्छ । ट्रान्सफर्मरहरू गुणस्तर बनाउने र आवश्यक ठाउँमा राख्नुपर्छ । प्रणाली खराब हुँदा विद्युतीय उपकरण बिग्रने हुन्छ यसले क्षति पनि पुर्‍याउँछ । प्रणाली सुधार गर्न बाँकी छ ।” उहाँले नेपालका नागरिकले कम मूल्यमा गुणस्तरीय विद्युत उपभोग गर्न पाउने अवस्था निर्माण भए यसले सामाजिक न्यायसमेत गर्ने भनाइ राख्नुभयो । यसका लागि विद्युतको क्षेत्रमा अझै स्तरोन्नति गर्दै लानुपर्ने उहाँको भनाइ छ । """
सांसद सिंहले बोल्नुभएको शब्द संसदको रेकर्डबाट हटाउन निर्देशन,"""काठमाडौँ, असार ८ गते । प्रतिनिधिसभा सदस्य अमरेशकुमार सिंह बोल्दाबोल्दै नेकपा (एमाले)का प्रमुख सचेतक महेश बर्तौलाले नियमापत्ति जनाउनुभएको छ । आइतबार बसेको प्रतिनिधिसभा बैठकमा बोल्दै उहाँले यस्तो बताउनुभएको हो । सांसद सिंहले सरकारले पाँच वटा जिल्लालाई मात्रै प्राथमिकतामा राखेर बजेट ल्याएको भन्दै आपत्ति जनाउनुभएको हो । साथै उहाँले पाँच जिल्लालाई नेपालमा राखेर अन्य जिल्लालाई अमेरिका, भारत वा चीनलाई लिजमा दिनुपर्ने बताउनुभएको थियो । सांसद अमरेशको भनाइ रोक्दै एमालेका प्रमुख सचेतक बर्तौलाले बिचमा रोक्दै नियमापत्ति जनाउनुभयो । बर्तौलाले संसदको रोष्टमबाट आपत्तिजनक र देशद्रोही अभिव्यक्ति दिएको भन्दै कारबाही गर्न माग गर्नुभयो । उहाँले उक्त अभिव्यक्ति राष्ट्रघाती भएको भन्दै संसदको रेकर्डबाट हटाउन मात्रै नभएर अन्य कारबाही गर्नुपर्ने बताउनुभयो । त्यसपछि, सभामुख देवराज घिमिरेले सांसद सिंहले अरु मुलुकको नाम लिएर नेपालको भूमिलाई दिए हुन्छ भनेर बोलेको विषयलाई संसद्को रेकर्डबाट हटाउन निर्देशन दिनुभयो । सो पश्चात् संसदमा सभामुख घिमिरे, सांसद सिंह र एमाले सचेतक बर्तौलाबिच सवालजवाफ चलेको थियो । """
पुनः प्रयोग योग्य रकेटको सफल परीक्षण,"""टोकियो, असार ४ गते । जापानको दोस्रो ठुलो कार निर्माता होन्डाले अन्तरिक्ष क्षेत्रमा विस्तार गर्न खोज्दै एक प्रयोगात्मक पुनः प्रयोग योग्य रकेटको सफल परीक्षण गरेको कम्पनीले बताएको छ । सन् २०२९ सम्ममा सबअर्बिटल प्रक्षेपणका लागि प्राविधिक क्षमता विकास गर्ने आशा राखेको होन्डाले उत्तरी जापानी टापु होक्काइडोमा आफ्नो रकेटको परीक्षण उडान सञ्चालन गरेको छ । “परीक्षण सफलतापूर्वक सम्पन्न भएको छ, करिब तीन सय मिटरको उचाइमा पुगेपछि होन्डाले पहिलो पटक रकेट अवतरण गरेको थियो”, कम्पनीले मङ्गलबार एक विज्ञप्तिमा भन्यो । करिब छ मिटर (२० फिट) अग्लो प्रोटोटाइप उपकरण एक मिनेटको उडानपछि तोकिएको अवतरण स्थानबाट मात्र ३७ सेन्टिमिटर टाढा अवतरण भएको थियो । ‘बाह्य अन्तरिक्षमा डाटा प्रणाली’ को अपेक्षा बढ्दै जाँदा आगामी वर्षहरूमा स्याटेलाइट प्रक्षेपण रकेटहरूको मागमा वृद्धि हुने अपेक्षा गरिएको होन्डाको विज्ञप्तिमा भनिएको छ । “होन्डाले विभिन्न उत्पादन र स्वचालित ड्राइभिङ प्रणालीको विकासमा एकत्रित होन्डा प्रविधिहरू प्रयोग गरेर पुनः प्रयोगयोग्य रकेटहरू विकास गर्ने प्राविधिक चुनौतीलाई लिन रोजेको छ”, कम्पनीले भन्यो । भविष्यमा रकेटहरू उपग्रह-आधारित सञ्चार उपकरणहरू स्थापना गर्न र ग्लोबल वार्मिङजस्ता वातावरणीय अवस्थाहरू निगरानी गर्न प्रयोग गर्न सकिने होन्डाले बताएको छ । एलन मस्कको स्पेसएक्स पुनः प्रयोगयोग्य रकेटहरूको प्रयोगका लागि परिचित छ । यो द्रुतरूपमा बढ्दो क्षेत्र हो जहाँ विश्वभरका विभिन्न कम्पनीहरू आफ्ना मोडलहरू विकास गर्न दौडमा छन् । जापानको अन्तरिक्ष एजेन्सी जाक्सा पनि उपग्रह प्रक्षेपणका लागि प्रमुख खेलाडी बन्ने अभियानमा छ । यसमा यसको एच ३ रकेट समावेश छ र यो पुनः प्रयोगयोग्य छैन । यसैबिच जापानी स्टार्टअपहरू व्यस्त क्षेत्रमा प्रवेश गर्न प्रतिस्पर्धा गरिरहेका छन् । यसमा स्पेस वन समावेश छ । यसले डिसेम्बरमा आफ्नो दोस्रो असफल रकेट प्रक्षेपणको सामना गरेको थियो । रासस/एएफपी """
बिचौलियाको सिन्डिकेट जनप्रतिनिधि संस्थाभन्दा बलियो छः विराजभक्त श्रेष्ठ,"""काठमाडौँ, असार १ गते । राष्ट्रिय स्वतन्त्र पार्टी (रास्वपा) संसदीय दलका उपनेता विराजभक्त श्रेष्ठ काठमाडौँ निर्वाचन क्षेत्र नं ८ बाट प्रतिनिधिसभामा प्रतिनिधित्व गर्नुहुन्छ । नौ वर्षअघि विवेकशील नेपाली दल हुँदै राजनीतिमा प्रवेश गर्नुभएका पूर्वयुवा तथा खेलकुदमन्त्री श्रेष्ठ बागमती प्रदेशका पूर्वप्रदेशभा सदस्य हुनुहुन्छ । पर्यटन व्यवसायीसमेत रहनुभएका उहाँ सम्पदा संरक्षणलगायत विभिन्न सामाजिक सेवामा आबद्ध हुनुहुन्छ । काठमाडौँको इन्द्रचोकमा जन्मिनुभएका युवा सांसद श्रेष्ठसँग गरिएको अन्तर्वार्ताको सम्पादित अंशः माननीयज्यू, आजभोलि केमा व्यस्त हुनुहुन्छ ? — पछिल्लो समय संसदीय गतिविधिमा अलि बढी व्यस्त छु । योसँगै काठमाडौँ निर्वाचन क्षेत्र नं ८ मेरो निर्वाचन क्षेत्र भएकाले निर्वाचन क्षेत्रका काम अनि मतदातासँग भेटघाटमा समय बितिरहेको छ । निर्वाचन क्षेत्रमा सांस्कृतिक र संस्कृतिका सवालमा स्थानीयका गुनासो सुन्ने र त्यसको सम्बोधन गर्न सक्दो पहल गर्ने काम भइरहेको छ । अहिले भइरहेको संसदीय अभ्यासलाई कसरी हेर्नुभएको छ ? — संसद्ले गर्नुपर्ने धेरै काम छ । संविधान कार्यान्वयनकै चरणमा छ । संविधानबमोजिम संसद्ले समयसापेक्ष ऐन, कानून र नीतिहरू बनाउनुपर्ने छ । कानुन निर्माणमा सबै पक्षको तदारुकताको आवश्यकता छ । सङ्घ र प्रदेशको साझा अधिकारलाई कानुनमार्फत खुकुलो बनाइनुपर्नेछ । त्यसतर्फ संसद्को आवश्यक ध्यान पुग्नसकेको छैन । जसले जनआक्रोश बढाउन सहयोग पुर्याएको हो कि भन्ने लागेको छ । जुन उद्देश्यले संविधान ल्याएको हो, सोहीअनुसार प्रभावकारी काम नभएपछि जनतामा एक खालको आक्रोश देखिनुलाई अन्यथा भन्न मिल्दैन । संसद्मा परिवर्तनकारी र रुपान्तरकारी शक्तिबीचमै पनि हार्दिकता भएन भन्ने सुनिन्छ, यसबारे तपाईँको भनाइ के छ ? — हाम्रो पार्टीको उदय नै अरु पार्टीले देश र जनताको हितमा काम गर्न सकेनन् भन्ने कोणबाट भएको थियो । निर्वाचनमा पनि सोहीअनुरुप मत प्राप्त भयो । सरकारमा सहभागी भएपछि हामीप्रतिको आशामा परिवर्तन भयो । पार्टीको उदयसँगै हामीले सुशासन र सेवा प्रवाहका कुरा उठाएका थियौँ । किनभने कानुन कागजमा मात्र सीमित हुँदैन । मानिसले कानुनको अनुभूति गर्न पाउनुपर्छ । त्यो नहुँदा समाजमा द्वन्द्व सृजना गर्छ । समग्रमा सदनमा आआफ्ना दलीय एजेण्डा उठाए पनि एकअर्का नेता र दलप्रति सद्भाव र हार्दिकता कायमै छ । अहिले भइरहेको संसदीय अभ्यासलाई अझै उत्कृष्ट बनाउन कहाँनिर सुधार गर्नुपर्छ होला ? — अहिले  जनताको प्राथमिकताको विषय सुशासन हो, त्यतातिर ठोस रूपमा काम हुनुपर्नेमा भएको छैन । सदन समयसापेक्ष कानुन बनाउने थलो हो । तर, गएको साढे दुई वर्षलाई समीक्षा गर्ने हो भने त्यतातिर ध्यान गएको देखिँदैन । कतिपय ठाउँमा राजनीतिक स्वार्थभन्दा पनि माथि उठेर काम गर्नुपर्ने हुन्छ । यसअघि म बागमती प्रदेश सांसद थिएँ । कानुन निर्माणमा हामी दत्तचित्त भएर लाग्यौँ, संसदीय समिति पनि सक्रिय बनायौँ । त्यो कार्यकालमा ६५ वटा कानुन बनाइयो । त्यसअनुसारको सङ्घीय सदनमा सक्रियता देखिन्न । सदनलाई चलायमान गराउन सरकारको पनि महत्त्वपूर्ण भूमिका हुन्छ । किनभने विधेयक ल्याउने भनेको सरकारले नै हो । यहाँनिर ठूला दलको ध्यान पुग्न सकेन भन्ने मेरो बुझाइ छ । तपाईँ पूर्वमन्त्री पनि हुनुहुन्छ, तपाईँको बुझाइमा सरकार भनेको के रहेछ ? — सरकार भनेको राज्य सञ्चालन गर्न आवश्यक स्रोत साधन जुटाउने तथा परिचालनका लागि आवश्यक व्यवस्थापन गर्ने निकाय र अभिभावक हो । विकास भनेको कानुन र नीतिले गर्ने हो, मन्त्रीले होइन । खेल खेलाडीले खेल्ने हो, त्यसका निम्ति सरकारले नीति, नियम र कानुन बनाइदिने हो । मैले युवा तथा खेलकुदमन्त्री हुँदा पाँचवटा जति नीतिनिर्माणका काम गरेँ । त्यसबेला राष्ट्रिय स्वयंसेवा नीति अगाडि बढाइयो । मन्त्री र मन्त्रालयले चाहेको खण्डमा धेरै काम गर्न सक्ने ठाउँ छ । बजेट विनियोजनका हिसाबले युवा तथा खेलकुद मन्त्रालयलाई गरिब मन्त्रालयका रूपमा हेरिन्छ । तर ‘स्टेन्थ’ भनेको बजेटभन्दा पनि नीति हो ।  हामीले मौद्रिक नीतिलाई खेलसँग जोडेर कसरी लैजान सकिन्छ भनी काम गर्न कोसिस गरियो । खेलकुदलाई व्यावसायिक र प्राज्ञिक बनाउनेतर्फ पनि काम गरेका थियौँ ।  फलस्वरुप अहिले खेलाडी खेलबाट नै पैसा कमाएर जीवनयापन गर्न सक्ने भएको छ । नेपाली खेलाडीले नै देशलाई अन्तरराष्ट्रिय रूपमा चिनाएका छन् । तर  खेल र खेलाडीलाई त्यसअनुरुप बुझ्ने र  सम्मान गर्ने काम हुनसकेको पाइँदैन । तपाईँहरूले उठाउँदै आएको सुशासनको मुद्दाले अहिले पार्टी नेतृत्वलाई नै अप्ठ्यारो बनायो भनिन्छ नि ? — हामी ठिक अरु सबै गलत भनेको होइन । तर सुशासनका मुद्दाले नै हामी स्थापित भएको हो । त्यो कायम गर्ने क्रममा हामीलाई केही अप्ठ्यारो भएको हो । मैले खेलकुद मन्त्रालय सम्हाल्दै गर्दा मन्त्रालयको एउटा विभागमा रु. एक अर्ब २७ करोडको भ्रष्टाचार भएको पाएँ । त्यो अवस्थामा सुशासन कायम गर्छु भन्दा घेराबन्दीमा परियो । देशमा राजनीतिक नेतृत्व, नीतिनियमभन्दा पनि बिचौलिया विस्तारै संस्थागत भइरहेकोजस्तो लाग्छ । बिचौलिया सबै क्षेत्रमा छन् । हरेक मन्त्रालयको आआफ्नो सिन्डिकेट रहेछ । त्यो सिन्डिकेट जनप्रतिनिधि संस्थाभन्दा पनि बलियो हुँदै गएको छ । पहिलोपटक सदनमा आएको रास्वपा त्यसबेला सरकारमा जान अलि हतारो गर्यो भनी आएका टीकाटिप्पणीलाई के भन्नुहुन्छ ? — पहिलोपटक हाम्रो पार्टी सरकारमा सहभागी हुने बेलामा सभापतिजीले सोध्नु भएपछि  मैले भने हामीलाई सरकारमा जाने ‘म्यान्डेट’ दिएका छैनन् भनेको थिएँ । तर सभापतिले यत्तिकै बसेर हुँदैन, जनताले सेवा प्रवाह खोजिरहेका छन् भन्नुभयो । संसद्को चौथो ठूलो दल हुनुका नाताले सरकारमा जानै हुन्न भन्ने पनि हुँदैन ।  त्यतिबेला सरकारलाई समर्थन गर्ने तर सरकारमा नजाने, गए पनि शर्तका आधारमा जाने, भरसक नजाने विषयमा सल्लाह दिएको थिए । तर सभापतिको चाहना जनताले तत्काल राहत खोजेकाले सुशासन र डेलिभरी दिन जानुपर्छ भन्ने भयो । युवा पलायनलाई कसरी विश्लेषण गर्नुभएको छ ? — युवा पलायनलाई एकतर्फी मात्र नभई बृहत्तर रूपमा हेरिनुपर्छ । मानिसको बसाइँ सर्ने विषय नियमित प्रक्रिया हो । यद्यपि विदेश जानुको कारण भने खोज्नुपर्छ । देशको राजनीतिक, सामाजिक वा बेरोजगारी के कारण युवा विदेश गएका हुन् भनी कारण पत्ता लगाउनुपर्छ । सेवा सुविधा आदि कारणले पहाडमा समस्या भयो भनी तराईमा बसाइँसराइ भएको कुरा यथार्थ हो । नौ महिना खेती गरेर तीन महिना पनि खान नपुगेपछि मानिस तराईमा सर्न बाध्य भएका हुन् । सुविधा खोज्दै बसाइँ सर्ने क्रम बढ्दो छ । त्यसैले युवा विदेश गएको विषयलाई पूर्ण रूपमा नकारात्मक परिभाषा पनि गर्नु हुँदैन । यद्यपि, रोजगारीमा विदेश जाने युवाका निम्ति रोजगारीका अवसर व्यवस्था राज्यले यही गर्नुपर्छ । युवालाई विदेश पठाउने हो भने दक्ष बनाएर मात्र पठाउनुपर्छ । युवा पलायन हुनु भनेको राजनीतिमा भ्रष्टाचार पनि हो । तपाईँहरूले भनेजस्तो मुलुकमा सुशासन कसरी कायम गर्न के गर्न सकिएला ? — अहिले प्रमुख दुई ठूला दल मिलेर गठन भएको सरकार दुईतिहाइको छ । सुशासन कायम गर्ने हो भने सरकारलाई उपयुक्त समय छ । संविधान संशोधन, कानुन र नीतिनियम नै परिवर्तन गर्न सक्ने बहुमत छ । उनीहरूको सत्ता सञ्चालनको लामो अनुभव पनि छ । यी सबै कारणले वर्तमान सरकारलाई देशमा सुशासन काम गर्न बाटो खुला छ । तर सुशासन कायम हुनसकेको छैन । सुशासनको सवालमा जनताले धेरै ठूलो कुरा खोजेको पनि होइन । बत्ती झ्याप्पझ्याप्प नजाओस्, बाढीले घर नबगाओस्, राज्यबाट प्रदान गरिने सेवासुविधा लिन जाँदा आत्मसम्मानमा ठेस नपुगोस् भन्ने जनताले खाजेको छ । संविधान संशोधनको विषयमा तपाईँको पार्टीको धारणा के हो ? — जनतालाई तीनवटा विषय हेरिदिन अनुरोध गर्दछु । पार्टीको वाचापत्र, जलेश्वरको प्रस्तावना र पछिल्लो राष्ट्रिय भेलाको दस्तावेजलाई बुझ्नुपर्छ ।  त्यहाँ भद्दाखाले शासकीय स्वरुपमा संशोधन गर्नुपर्छ भनेका छौँ । यसअघि म प्रदेशको सांसद थिएँ, तथापि प्रदेश सरकारको औचित्यमा प्रश्न उठेको छ । जनतालाई हामीले रगतपसिना बगाएर तिरेको करबाट सांसद र मन्त्रीले तलब खाएका छन्, तर काम  गरेका छैनन् भन्ने परेको छ । हामीले तिरेको करले दुईचार जना मन्त्रीलाई झण्डा हल्लाउन मात्र हो र भन्ने छ । स्थानीय तहको सङ्ख्या र निर्वाचन प्रणालीमा संविधान संशोधन गर्नुपर्छ भन्ने छ । प्रत्यक्ष निर्वाचित कार्यकारी राष्ट्रप्रमुख हुनुपर्छ भन्ने पार्टीको धारणा हो । यी विषय जनतामा लगेर छलफल गरिनुपर्छ । संविधान संशोधनका क्रममा जनताबाट लिएको सुझावलाई पनि अध्ययन गरी सम्बोधन गर्नुपर्छ । अन्त्यमा, आमजनतालाई तपाईँको सन्देश के छ ? — देश बनाउने भनेको राजनीतिक नेतृत्वले मात्र होइन । आमनागरिकको पनि उत्तिकै भूमिका हुन्छ । हामी सबैले अतिकति सकारात्मक सोच राखेर काम गरियो भने देशमा परिवर्तन गर्न सकिन्छ । रचनात्मक हिसाबले हामीले काम गर्न सकेको खण्डमा देश विकासको सम्भावना खोज्न सक्छौँ । त्यसका लागि नागरिक पनि विवेकशील हुनुपर्छ ।रासस """
कैलारीको बजेट ७२ करोड २५ लाख,"""अविनाश चौधरी धनगढी, असार ८ गते। कैलालीको कैलारी गाउँपालिकाले आगामी आर्थिक वर्ष २०८२/८३ का लागि ७२ करोड २५ लाख रुपियाँको वार्षिक बजेट सार्वजनिक गरेको छ। उपाध्यक्ष भगवतीकुमारी चौधरीले आज गाउँ सभामा बजेट प्रस्तुत गर्नुभयो। कैलारीले कार्यालय सञ्चालनतर्फ ११ करोड ५४ लाख, समपूरक कोषतर्फ पाँच करोड २५ लाख, बाँकी भुक्तानीका लागि दुई करोड ५० लाख, भूमि व्यवस्थापनतर्फ ६० लाख, अध्यक्ष कप रनिङ प्रतियोगिताका लागि २५ लाख बजेट विनियोजन गरेको छ। यस्तै, विद्युतीय सुशासन तथा सूचना प्रविधि कार्यक्रमका लागि सात लाख, उपाध्यक्ष समावेशी कार्यक्रमका लागि १० लाख र अध्यक्ष रोजगार कार्यक्रमका लागि १० लाख रुपियाँ बजेट छुट्टयाइएको छ। यसैगरी, नौ वटै वडालाई ६० लाखका दरले कुल पाँच करोड ४० लाख रुपियाँ बजेट विनियोजन गरेको उपाध्यक्ष चौधरीले जानकारी दिनुभयो। यो पालिकाको आयस्रोतमा आन्तरिक आय दुई करोड ५७ लाख, चालु आर्थिक वर्षको खर्च हुन बाँकी ४० लाख रुपियाँ रहेको छ। यस्तै, सङ्घीय सरकारको समानीकरण अनुदान १४ करोड १८ लाख, राजस्व बाँडफाँट १२ करोड ८२ लाख, सशर्त अनुदान ३० करोड ५७ लाख रुपियाँ रहेको छ। यस्तै, विशेष अनुदान ५४ लाख, समपूरक अनुदान दुई करोड ६५ लाख रुपियाँ गरेर सङ्घबाट जम्मा ६० करोड ७६ लाख रुपियाँ रहेको उपाध्यक्ष चौधरीले जानकारी दिनुभयो। प्रदेश सरकारको समानीकरण अनुदान एक करोड ४३ लाख, राजस्व बाँडफाँट ४३ लाख, समपूरक अनुदान ५५ लाख र विशेष अनुदान तीन करोड २६ लाख रुपियाँ रहेको छ। यसैगरी, गैरसरकारी संस्थाको कार्यक्रम बजेट पाँच करोड २४ लाख रुपियाँ रहेको जनाइएको छ। गाउँपालिकाका अध्यक्ष राजसमझ चौधरीले आजै आगामी आर्थिक वर्षको नीति तथा कार्यक्रम गाउँ सभामा प्रस्तुत गर्नुभएको थियो। """
दाङमा चार सय शय्याको अस्पताल निर्माण हुने,"""काठमाडौँ, असार ८ गते। राप्ती स्वास्थ्य विज्ञान प्रतिष्ठानको सभाको छैटौँ बैठकले आगामी आर्थिक वर्षका लागि दुई अर्ब ७४ करोड ४१ लाख बजेट पारित गरेको छ । प्रधानमन्त्री निवास, बालुवाटारमा आइतबार प्रधानमन्त्री एवं कुलपति केपी शर्मा ओलीको अध्यक्षतामा भएको बैठकले चार सय शय्याको अस्पताल निर्माण, शैक्षिक, अनुसन्धनात्मक र व्यवस्थापकीय कामका लागि नीति, योजना, बजेट तथा कार्यक्रम पारित गरेको हो। बैठकले प्रतिष्ठानको ‘शिक्षक तथा कर्मचारीको सेवाका शर्त र सुविधासम्बन्धी नियमावली, २०७८’ का केही प्रावधानमा संशोधनका साथै प्रतिष्ठानको लोगो परिवर्तनलगायतका निर्णय गरेको छ। बैठकमा सम्बोधन गर्दै प्रधानमन्त्री ओलीले नेपाल स्वास्थ्य विज्ञानको आदि भूमि भएकाले प्रतिष्ठानलाई पूर्वाधार र जनशक्ति सबै हिसाबले सुविधासम्पन्न बनाउँदै गुणस्तरीय शिक्षा र सेवा दिन आग्रह गर्नुभयो। उहाँले नेपाल सरकारको निरोगी नेपालको सोचलाई आत्मसात् गर्दै आरोग्यताका लागि आमसञ्चार र समाजिक सञ्जालबाट जनचेतना फैलाउने काममा विज्ञ चिकित्सक र स्वास्थ्यकर्मी परिचालित हुनुपर्नेमा जोड दिनुभयो।  प्रतिष्ठानका सहकुलपति एवं स्वास्थ्य तथा जनसङ्ख्यामन्त्री प्रदीप पौडेललगायत सहभागी बैठकमा प्रतिष्ठानका उपकुलपति डा. विकास लामिछानेले गत पाँचौँ सिनेटबाट स्वीकृत भएबमोजिम चार सय शय्याको शिक्षण अस्पताल निर्माणसम्बन्धी गुरुयोजना कार्यान्वयन सुरु भएको जानकारी गराउनुभयो। """
प्रभावकारी बन्दै योग साधना,"""भवानीदत्त भट्ट सुदूरपश्चिम प्रदेशसहित विभिन्न क्षेत्रमा योग साधना प्रभावकारी बन्दै गएको छ । प्रादेशिक आयुर्वेद चिकित्सालय धनगढीले छुट्टै योग परार्मश केन्द्र स्थापना गरेर योग साधनालाई नियमित गरेको छ । सुदूरपश्चिम प्रदेशका नौ वटै जिल्लाका आयुर्वेदिक औषधालयमा योग शिक्षा लागु गरिएको प्रादेशिक आयुर्वेद चिकित्सालयका मेडिकल सुपरिन्टेन्डेन्ट रामकामेश्वर ठाकुरले बताउनुभयो । मानसिक तनाव, मुटुको समस्या, ढाड कम्मरसम्बन्धी समस्या, उच्च रक्तचापलगायत सर्ने नसर्ने रोगका बिरामीले योग साधनाबाट स्वास्थ्य लाभ लिने गरेका छन् । चालु आर्थिक वर्षमा आठ हजारभन्दा बढीले योग परार्मश केन्द्रबाट लाभ लिनुभएको प्रादेशिक आयुर्वेद चिकित्सालयका योग गुरु खगेन्द्र जोशीले बताउनुभयो । पछिल्लो समय जटिलभन्दा जटिल प्रकृतिका बिरामीसमेत योगाभ्यासबाट पूर्ण रूपमा निको हुँदै गएका छन् । कञ्चनपुरमा योग शिक्षालाई थप प्रभावकारी बनाउन प्रदेश र स्थानीय सरकारले बजेट नै छुट्याएर कार्यव्रक्रम सञ्चालन गर्दै आएका छन् । कञ्चनपुरको भीमदत्त नगरपालिकाले पाठ्यक्रम निर्माण गरेर अनिवार्य रूपमा योग शिक्षा लागु गरेको छ भने दार्चुलाको मालिकार्जुन गाउँपालिकाले समग्र गाउँपालिकालाई योगमय गाउँपालिका घोषणा गरेको छ । योग गरेर कतिपय जटिल अवस्थाका बिरामीसमेत पूर्ण रूपमा निको भएर अहिले स्वस्थकर जीवन बिताइरहनुभएको छ । दमरोगी थापा योग शिविर चलाउँदै झन्डै २० वर्षपहिले दमको रोगबाट पीडित पाल्पाको रितकोटका कमला थापा अहिले पुनर्जन्म पाएको अनुभव सुनाउनुहुन्छ । सन् २००६ देखि थापामा दम देखिन सुरु भयो । उपचारका लागि उहाँ भारतसहित विभिन्न अस्पतालमा धाउनुभयो । दमबाट ग्रस्त हुँदै गएपछि आफूले आठ वर्ष नियमित अस्पताल धाएको उहाँले बताउनुभयो । आठ वर्षको अवधिमा थापाले छ लाखभन्दा बढी रकम औषधी उपचारमा खर्च भएको बताउनुभयो तर त्यो अवधिमा उहाँ शारीरिक रूपले पूर्ण रूपमा अशक्त हुनुभएको थियो । उहाँले भन्नुभयो, न त हिँडडुल गर्न सक्ने न त खाना खान सक्थेँ । घरमा छोरीले लुगाकपडा धोइदिने, परिवारले खाना खुवाइने गर्नुहुन्थ्यो, जिउने आशा एक प्रतिशत पनि थिएन । सन् २०१४ जुलाईमा आफूले एउटा टेलिभिजनमार्फत योगसम्बन्धी कार्यक्रम सुनेपछि त्यसतर्फ आकर्षित भएको अनुभव उहाँले सुनाउनुभयो ।  बिहान ५ बजे उठेर कमलाले टेलिभिजन हेर्दै योगा गर्न थाल्नुभयो । टेलिभिजन हेरेर प्राणायाम, कपाल भातीलगायतका अभ्यास उहाँले थाल्नुभयो । लगातार छ महिना योगाभ्यास गरेपछि उहाँले शरीरमा २५ प्रतिशत सन्चो महसुस गरेको अनुभव सुनाउनुभयो । त्यसपछि दुई वर्षको समयमा उहाँले सम्पूर्ण योगाभ्यासबाट पूर्ण रूपमा नयाँ जीवन पाएको अनुभव सुनाउनुभयो । टेलिभिजन र कञ्चनपुर आएर योगा सिक्नु भएकी ५३ वर्षीय थापाले हाल स्थानीय सरकारको सहयोगमा योग शिविर सञ्चालन गरिरहनुभएको छ । उहाँले योगाबाट थुप्रै जटिल बिरामीलाई मुक्ति दिलाउन सफल भएको बताउनुभयो । योगा नै सबै रोगको मुक्तिको मार्ग भएको सुनाउँदै उहाँले सबैमा योगा गर्न आग्रह पनि गर्नुभएको छ । मिर्गौलाको रोग निको दार्चुलाको नौगाड गाउँपालिकाका पूर्वअध्यक्ष प्रेमसिंह धामी योगाभ्यासबाट अहिले स्वस्थ हुनुभएको छ । दुवै मिर्गौलामा समस्या देखिएपछि जीवनमरणको सँघारमा पुग्नुभएका धामीले योग गरेपछि भने हाल पूर्ण रूपमा निको हुनुभएको बताउनुभयो । २०७४ साउनमा दुवै मिर्गौलामा खराबी देखिएपछि धामी काठमाडौँस्थित ग्रान्डी हस्पिटलमा उपचारका लागि तीन महिना बस्नुभयो । सो अवधिमा ५० औँ पटक उहाँले डायलासिस पनि गराउनुभयो तर मिर्गौलाको समस्या निको नहुने भएपछि जीवनमरणको सँघारमा पुग्नुभएका धामीले योगको विषयमा बुझेपछि योगाभ्यास थालेको बताउनुभयो । करिब तीन वर्ष योग गर्दै जाँदा उहाँ मिर्गौला समस्याबाट मुक्त हुँदै जानुभयो । उहाँले हाल पनि योग गरिरहनुभएको छ । “स्वास्थ्यमा जटिल समस्या आएपछि जीवनबाट हार खाएको महसुस हुने गरेको थियो,” धामीले भन्नुभयो, ‘योगा सुरु गरेपछि अहिले कुनै प्रकारको पनि औषधी सेवन गर्न छोडेको छु ।” योगाबाट स्वस्थ हुँदै गएपछि प्रदेशको सामाजिक विकास मन्त्रालयको सहयोगमा उहाँले विभिन्न स्थानमा पाँच पटक योग शिविर पनि सञ्चालन गरिएको बताउनुभयो । अहिले योगाभ्यास गर्दै गएका विभिन्न स्वास्थ्य समस्याबाट मुक्त हुँदै गएको उहाँले बताउनुभयो । योगले नयाँ जीवन पाउनुभएकी कलावती माइग्रेनलगायत थुप्रै स्वास्थ्य समस्याबाट गुज्रिनुभएका कञ्चनपुरको शुक्लाफाँटा नगरपालिका–१०, झलारीका कलावती भट्ट अहिले पूर्ण रूपमा स्वस्थकर जीवन बिताइरहनुभएको छ । २०७७ सालदेखि टाउकोसम्बन्धी समस्याले ग्रसित हुनुभएका भट्टले डेढ वर्ष भारतमा मासिक रूपमा औषधी सेवन गर्नुभयो तर औषधी छोडनेबितिक्कै पुनः टाउकोसम्बन्धी समस्या निको नभएपछि उहाँ घरपरिवारमा पनि कसैले बोले छिटो रिसाउने, रातमा निद्रा नलाग्ने, एकान्तमा बस्ने गरेको समस्याबाट गुज्रेको सुनाउनुभयो ।  योग गरेर जटिल रोगबाट छुटकारा पाउनुभएका कमला थापा । औषधीमा मात्रै एक लाख ८० हजार खर्च भइसक्दासमेत सन्चो नभएपछि उहाँ दैनिक जसो निराश रहने गरेको सुनाउनुहुन्छ तर २०७९ कात्तिक महिनामा एफएमबाट बृहत् योग शिविरका विषयमा सूचना पाएपछि उहाँले झलारीमा योगाभ्यास सुरु गर्नुभयो । योग गरेको तीन महिनामै उहाँलाई सुधार भएको महसुस भयो । “योगाले मेरा लागि नयाँ जीवन फर्काएको छ,” उहाँले भन्नुभयो, “अहिले औषधी सेवन गर्न पनि छोडेकी छु ।” आफू पूर्ण रूपमा सन्चो भएपछि कलावतीले अहिले झलारीमा योगाभ्यास प्रशिक्षण पनि गराइरहनुभएको छ । उहाँ योग प्रशिक्षक पनि हुनुहुन्छ । दैनिक योगबाट झलारीमा अहिले धेरै मानिस विभिन्न स्वास्थ्य समस्याबाट मुक्त भएर स्वस्थकर जीवनयापन गरिरहेको उहाँ बताउनुहुन्छ । ढाडको दुखाइबाट मुक्त बलबहादुर जीवनको ५५ वर्षको उमेरमा ढाडको तल्लो भाग दुख्ने समस्याले पीडित हुनुभएका नेपालगन्ज उपमहानगरपालिका–१८, कर्कटा चोकका ७० वर्षीय बलबहादुर केसी अहिले तन्दुरुस्त जीवन बिताउँदै आउनुभएको छ । २०७७ मा ढाड दुख्ने समस्यालाई लिएर उहाँ भारतको लखनउस्थित पिडिआई अस्पतालमा भर्ना हुनुभयो । त्यहाँ अपरेसन गर्नुपर्ने चिकित्सकले बताएपछि उहाँले तत्काल अपरेसन गर्न सकिने अवस्था नरहेको भन्दै औषधी सेवन गर्नुभयो । लखनउमा सन्चो नभएपछि केसी काठमाडौँस्थित कैलाश आयुर्वेदिक चिकित्सालयमा तीन महिना भर्ना हुनुभयो । त्यहाँ थेरापी गरिएको तर जीवनभर थेरापी गर्नुपर्ने चिकित्सकले सुनाएपछि केही समयका लागि उहाँ नेपालगन्ज फर्किनुभयो ।  बलबहादुर केसी । औषधी उपचारमा दुई लाखभन्दा बढी खर्च गर्नुभएका उहाँले जीवनभर औषधीको सहारा लिनुपर्ने भनी आफू चिन्तित भएको सुनाउनुभयो । २०७९ कात्तिक महिनामा नेपालगन्जस्थित पतञ्जलि योग साधना केन्द्रमा मीना केसीबाट योगसम्बन्धी जानकारी पाएपछि त्यहाँ योग गर्न सुरु गरेको उहाँ बताउनुहुन्छ । उहाँले भन्नुभयो, “गुरुले मर्कट आसन गर्न भन्नुहुन्थ्यो तर शारीरिक अस्वस्थताले सुतेर मात्रै गर्न सक्थे ।” “दुई महिना योग गरेर १० मिनेट बस्न सक्ने भएँ, छ महिना योग गरेर दुई घण्टा बस्न सक्ने भए, अहिले पूर्ण रूपमा सन्चो भएको छु ।” उमेरको ७० वर्षमा प्रवेश गर्नुभएका केसी अहिले तन्दुरुस्त हुनुहुन्छ । उहाँ मजाले हिँडडुल गर्ने, व्यायाम गर्ने, घरायसी कामकाज गर्न सक्ने भएको सुनाउनुहुन्छ । विगत केही महिनायता स्थानीय सरकारको आर्थिक सहयोगमा उहाँले योग शिविर पनि सञ्चालन गर्दै आउनुभएको छ । उहाँले झन्डै दुई सय जनालाई योग प्रशिक्षण पनि गराएको बताउनुभयो । योग गुरु लवराज भट्ट कञ्चनपुरको भीमदत्त नगरपालिका–४ का योग गुरु लवराज भट्ट विगत दुई दशकयता योग प्रशिक्षण दिइरहनुभएको छ । भट्टले नेपालसहित भारतमा पनि योगका कार्यक्रम सञ्चालन गर्नुभएको छ । उहाँले नेपालका उच्च पदस्थ नेता, कार्यकर्ता र आमनागरिकलाई उहाँले योगाभ्यास गराउनु भएको छ ।  योग गुरु लवराज भट्ट । सन् २०२४ जुन २१ मा अन्तर्राष्ट्रिय योग शिविरको अवसरमा  नेकपा (एमाले) का अध्यक्ष एवं प्रधानमन्त्री केपी शर्मा ओलीसहित अन्य नेता कार्यकर्ता शिविरमा सहभागी हुनुभएको थियो । सोही अवसरमा एमाले अध्यक्ष ओलीलाई योग शिक्षा नेपालमा अनिवार्य रहेको र लागु गर्नसमेत आग्रह गर्नुभएको थियो । विगत दुई दशकदेखि योगाभ्यास गराउँदै आउनुभएका योग गुरु भट्टले निरोगी मानिसले योग गर्नुपर्ने बताउनुहुन्छ । रोग लाग्नेबित्तिकै योगा सुरु गरेमा रोग चाँडो निको हुने र लथालिङ्ग अवस्थामा योग सुरु गरे केही ढिलो समयमा रोग निको हुने उहाँले बताउनुभयो । दुई दशकको अवधिमा उहाँले पाँचभन्दा सय बढी योग शिविर सञ्चालन गरिसक्नुभएको छ । सो अवधिमा सयौँ मानिस रोगमुक्त भएर सुखी जीवनयापन गरिरहनुभएको उहाँ सम्झनुहुन्छ । """
इरानमाथि अमेरिकी आक्रमण  ‘गलत’  आइक्यान,"""जेनेभा, असार ८ गते । इरानका आणविक केन्द्रहरूमा अमेरिकी सेनाले गरेको सैन्य आक्रमण ’मूर्खता र लापरबाहीपूर्ण’ भएको नोबेल शान्ति पुरस्कार विजेता आणविक हतियार उन्मूलन अन्तर्राष्ट्रिय अभियानका प्रमुखले आइतबार बताउनु भएको छ । “इरानमाथि इजरायलको आक्रमणमा सामेल भएर अमेरिकाले अन्तर्राष्ट्रिय कानुन पनि तोडेको छ। आइक्यानका कार्यकारी निर्देशक मेलिसा पार्कले इरानविरुद्धको सैन्य कारबाही तेहरानको आणविक कार्यक्रमसम्बन्धी चिन्ता समाधान गर्ने तरिका नभएको बताउनु भएको छ । विज्ञप्तिमा भनिएको छ, “इरानले आणविक हतियारको खोजी नगरेको आँकलन अमेरिकी गुप्तचर निकायले गरिरहेका छन् । यस्तो अवस्थामा भएको  यो आक्रमण मूर्खता र लापरबाहीपूर्ण कार्य हो । यसले आणविक हतियारको थप प्रसार रोक्ने अन्तर्राष्ट्रिय प्रयासलाई कमजोर पार्न सक्छ।” जेनेभास्थित आइक्यानले सन् २०२१ मा लागू भएको आणविक हतियार निषेधसम्बन्धी सन्धिको मस्यौदा तयार पार्न महत्वपूर्ण भूमिका खेलेको भन्दै सन् २०१७ को नोबेल शान्ति पुरस्कार जितेको थियो । हालसम्म करिब ६९ देशले यसलाई अनुमोदन गरिसकेका छन्, अन्य चार देशले यस सन्धिलाई प्रत्यक्ष रूपमा स्वीकार गरिसकेका छन् र अन्य २५ देशले हस्ताक्षर गरेका छन्। ‘‘इजरायलले अवैध बल प्रयोग गर्नुअघि नै अमेरिकाले कूटनीतिक प्रक्रियालाई निरन्तरता दिनुपथ्र्यो। यसले यो क्षेत्र वा विश्वलाई सुरक्षित बनाउँदैन । यसले सुरक्षा चिन्ता र क्षेत्रिय स्थिरतालाई अझ खतरनाक बनाउँछ,” पार्क भन्नुभयो । “आणविक प्रतिष्ठानहरूमा आक्रमण गर्नु अन्तर्राष्ट्रिय कानून अन्तर्गत स्पष्ट रूपमा प्रतिबन्धित छ र मानव स्वास्थ्य र यसले वातावरणको लागि हानिकारक रेडियोधर्मी प्रदूषणको जोखिम निम्त्याउछ । अमेरिकाले सबै प्रकारका सैन्य कारबाही रोकेर कूटनीतिक मार्गमा फर्किनुपर्छ। जुन १३ मा इजरायलले इरानमाथि आक्रमण सुरु गरेकै दिन आइक्यानले आणविक शक्ति सम्पन्न राष्ट्रहरुले गत वर्ष आफ्नो आणविक शस्त्रागारमा १०० अर्ब डलरभन्दा बढी खर्च गरेको उल्लेख गरेको छ । बेलायत, चीन, फ्रान्स, भारत, इजरायल, उत्तर कोरिया, पाकिस्तान, रुस र संयुक्त राज्य अमेरिकाले सन् २०२३ को तुलनामा करिब १० अर्ब डलर बढी खर्च गरेको आइक्यानले जनाएको छ । आइक्यानका अनुसार सन् २०२४ मा अमेरिकाले ५६ अर्ब ८० करोड डलर, चीनले १२ अर्ब ५० करोड डलर, बेलायतले १० अर्ब ४० करोड डलर, रुसले आठ अर्ब १० करोड डलर र फ्रान्सले छ अर्ब ९० करोड डलर खर्च गरेका छन् । रासस, एएफपी  """
सम्झनामा ‘जयतु संस्कृतम्’,"""नेपालमा समय समयमा विविध किसिमका आन्दोलन हुँदै आएका छन् । यसै क्रममा ‘जयतु संस्कृतम्’ पनि एउटा अविस्मरणीय र अद्वितीय आन्दोलनको रूपमा रहिआएको छ । यो आन्दोलनको आफ्नै किसिमको अस्तित्व, वर्चस्व र भूमिकाको कारणले गर्दा नै प्रत्येक वर्ष असार १ गतेलाई ‘जयतु संस्कृतम्’ का रूपमा प्रभातफेरी र अन्य विविध कार्यक्रम गरी मनाउने गरिएको पाइन्छ । यसरी ‘जयतु संस्कृतम्’ नेपाली समाजको एउटा अभिन्न आयाम बन्दै आएको छ । यसो हुनुका पछाडि स्वतन्त्रता र सामाजिक पक्षको विषयमा यो आन्दोलनले निर्वाह गरेको भूमिका प्रंशसनीय रही आउनु नै हो । परिवर्तनका दिशामा अग्रणी भूमिका मात्र निर्वाह नगरी समाजमा मानसिक, नैतिक, अध्यात्मिक र भागवत् सभ्यता आदिको संरक्षणमा पनि महत्वपूर्ण भूमिका निर्वाह गर्न सकेको कारणले यो आन्दोलन स्वयम्मा नेपालको एउटा अविस्मरणीय, सार्थक र गौरवशाली विषयको रूपमा रहिआएको इतिहास साक्षी  छ । संस्कृत शिक्षामा पनि अङ्गे्रजी, भूगोल, इतिहास, अर्थशास्त्र, गणित आदि आधुनिक विषय समावेश गरिनु पर्छ भन्ने उद्देश्यका साथ विसं २००४ असार १ गतेदेखि आरम्भ भएको यो आन्दोलन मङ्सिर महिनासम्म सञ्चालित थियो । यस दृष्टिले हेर्दा राणाकालीन क्रूर शासन समयमा संस्कृत वाङ्मयको संरक्षण र उत्थानका साथै संस्कृत विषयको पठनपाठन प्रणालीमा आधुनिक विषय पनि समावेश गरिनु पर्छ भनेर संस्कृतका विद्यार्थीद्वारा अत्यन्त सक्रिय भूमिका निर्वाह गर्दै गरिएको यो आन्दोलन एउटा लामै आन्दोलनको रूपमा सुपरिचित आन्दोलन बनेको छ । यो आन्दोलनले प्रत्यक्ष रूपमा संस्कृत वाङ्मयको संरक्षण र संस्कृत शिक्षाको समुत्थानको उद्देश्य लिएको थियो । यसो भए पनि अप्रत्यक्ष रूपमा भने जनमानसमा लोकतन्त्र स्थापनाका माध्यमबाट समाजका सबै सदस्यमा सही अर्थमा मनुष्यत्वको भाव उत्पन्न गरी शोषणरहित न्यायपूर्ण र समतामूलक समाजको स्थापना गर्ने लक्ष्यबाट नै यो आन्दोलन विशेष रूपमा अभिप्रेरित थियो । प्रस्ट छ यो आन्दोलन तत्कालीन राणा शासनको निरङ्कुश हुकुमी शासनविरुद्ध परिलक्षित थियो र यसले नेपालमा विधिको शासनको आवश्यकता बोध गरेको थियो । यसरी यो स्वयम्मा नेपालका विद्यार्थीद्वारा नेपालमै सञ्चालित एउटा अविस्मरणीय पहिलो ऐतिहासिक विद्यार्थी आन्दोलन थियो भन्ने तथ्य स्वतः स्पष्ट हुन्छ । त्यसबेलाको कठोर शासनका समयमा यस्तो कार्य गर्नु निश्चय पनि अति दुरुह काम थियो । आफ्नो जीवन नै दाउमा पारेर आन्दोलनको क्रममा नेपालका विद्यार्थीले आफ्नो उद्देश्य परिपूर्तिका लागि धैर्य, संयम, आत्मबल र साहसका साथ जुन किसिमको भूमिका निर्वाह गरे त्यो निकै प्रशंसनीय रहिआएको छ । यो आन्दोलन स्वयम्मा एउटा अमूर्त आन्दोलन थियो । बाहिरी रूपमा राणा शासनविरुद्ध सञ्चालित जस्तो नदेखिने यो आन्दोलनको प्रारम्भ विविध टोल टोलमा ‘श्रीमद्भागवत् सप्ताह’ वाचन गरी भएको थियो । आन्दोलनरत विद्यार्थी संस्कृत शिक्षाको संरक्षणका नाउँमा घरदैलो वा सडकमा पुगेर भिक्षा दान माग गर्दथे । उनीहरू टोल टोलमा पुगेर भागवत् वाचनको आयोजना गर्दथे । मनकारी दाता र जिज्ञासु श्रोताको साथ पाएर आन्दोलनकै लागि सञ्चालन गरिएको सप्ताह वाचन कार्यक्रम पछि गएर लोकतान्त्रिक चेतना विस्तारको सशक्त माध्यम नै बन्न पुग्यो । यस क्रममा श्रीभद्र शर्मा, राजेश्वर देवकोटा, पूर्णप्रसाद ब्राह्मण, कमलराज रेग्मी, प्रेमनारायण शर्मा गौतम आदि अनेकौँ व्यक्तिले अत्यन्त कठिन तर सार्थक भूमिका निर्वाह गर्न सकेको पाइन्छ । काठमाडौँवासीको राम्रो साथ पाएकाले आन्दोलनकारीलाई हौसला प्रदान गर्ने कार्यमा सप्ताह वाचन कार्यक्रमले थप ऊर्जा प्रदान ग¥यो । दृश्य रूपमा संस्कृत वाङ्मयको विकास र अदृश्य रूपमा राणा शासनविरुद्ध चेतना–विस्तार गर्ने मूल उद्देश्यका साथ अगाडि बढेको यो कार्यक्रमले अलि पछि गएर राणा शासकका मनमा संशय उत्पन्न गराउन पुग्यो । सप्ताह कार्यक्रमको सूक्ष्म दृष्टिका साथ निरीक्षणका लागि अनेकौँ पोख्त सुराकी खटिए । यसपछि ‘जयतु संस्कृतम्’ आन्दोलनलाई कमजोर पार्न वा सुस्त पार्न अनेकौँ प्रपञ्च रचियो । यसक्रममा छलकपट झेलबखेडा आदि अनेकौँ खेल भए गरिए । आन्दोलनकारी विद्यार्थीलाई पूर्ण रूपमा काठमाडौँ उपत्यकाका जनताको सहानुभूति र समर्थन प्राप्त थियो । त्यसै कारणले राणा शासकहरूका लागि सहज किसिमले यो आन्दोलनलाई पूर्ण रूपमा तितरवितर पार्ने काम सोचे जस्तो सहज हुन सकेन । यसपछि आन्दोलनलाई बर्बर किसिमले दमन गर्ने नीति लिई राणा शासकहरूले आन्दोलनकारीमाथि कठोर प्रहार गर्न सुरु गरे । यसरी आन्दोलन दबाउने नीति लिइएका कारण समालिँदासमालिँदै पनि आन्दोलनकारी विद्यार्थी तितरवितर हुन पुगे । केही समयछि अझ राम्ररी सङ्ठित भएर विसं २००४ को मङ्सिर २१ गतेदेखि उनीहरूले फेरि पनि ‘जयतु संस्कृतम्’ को नारा लगाउँदै झन् कडा र सशक्त प्रकृतिको आन्दोलन प्रारम्भ गरे । भोलिपल्टै अनेकौँ विद्यार्थीलाई देश फर्कन नपाउने गरी देश निकाला गरियो । उनीहरूलाई नेपालमा पढ्न, जागिर खान, बस्नसमेत नपाउने आदि सजाय सुनाइयो । धेरैको चारपाटा मुडियो । देश निकाला गरिएका विद्यार्थी अत्यन्त कठिनताका साथ बनारस पुगे । उनीहरू त्यहाँ पनि राणा शासनविरुद्ध सङ्गठित हुन पुगे । कतिपय विश्वेश्वरप्रसाद कोइरालाको संसर्गमा पुगे र नेपाली कांग्रेसमा आबद्ध भए । यी विद्यार्थीमध्ये कतिपय त नेपाली कांग्रेसको कार्य समितिमा समेत रही नेपालको प्रजातान्त्रिक आन्दोलनमा सरिक हुन थाले । बनारस पुगेका तर नेपाली कांगे्रससँग आबद्ध हुन नचाहेका केही अन्यत्रतिर लागे । उनीहरू पनि आआफ्नो किसिमले नेपालमा राणा शासनको अन्त्य र विधिमा आधारित लोकतान्त्रिक शासन व्यवस्थाको स्थापनाको पक्षमा कुनै न कुनै रूपमा सङ्गठित भएर लागि परेका थिए । यसरी हेर्दा विसं २००७ को क्रान्तिको पृष्ठभूमिको रूपमा नेपालका विद्यार्थीले नेपालभित्र सञ्चालन गरेका ‘जयतु संस्कृतम्’ आन्दोलन स्वयम्मा नेपालमा प्रजातन्त्रका स्थापनाको ‘बीज भूमि’ थियो । विसं १९९७ मा सहिदहरूको त्याग, समर्पण र बलिदानपछि एकतन्त्रीय राणा शासनको अवसानका दिशामा विसं २००४ मा सञ्चालित ‘जयतु संस्कृतम्’ आन्दोलनले पनि अत्यन्त सार्थक भूमिका निर्वाह गरेको थियो भन्ने यथार्थ अस्वीकार गर्न सकिँदैन । विश्वका अनेकौँ विश्वविद्यालयमा संस्कृत विषयको पठनपाठन हुन्छ । तर नेपालमा यसको महìव र महिमा अनि विशेषतालाई मनन नगरी यसलाई केवल कर्मकाण्डी विषयका रूपमा लिने वा हेर्ने सङ्कीर्ण सोच र दृष्टिकोण अझै व्यापक छ । संस्कृत भाषाको उद्गम थलो मानिएको नेपाल र नेपालीका लागि यो विषय अत्यन्त विडम्बनापूर्ण र दुर्भाग्यको विषय बन्दै आएको छ । शब्द भण्डार, साहित्य, दर्शन, ज्योतिष, अर्थशास्त्र, राजनीतिशास्त्र आदि अनेकौँ विधाका विशेषता संस्कृत वाङ्मयमा छ । यति हुँदाहुँदै पनि विश्वमा यसको प्रयोग बढ्नु र नेपालमा यसको अधोगति हुँदै गएको देखा पर्नु निश्चय पनि विडम्बनापूर्ण छ । उपर्युक्त यथार्थलाई मनन गर्दा लोकतान्त्रिक शासन व्यवस्था र विधिको शासनका सापेक्षतामा संस्कृत वाङ्मयको महत्व बुझेर यसलाई समयसापेक्ष रूपमा सार्थक गन्तव्य प्रदान गर्ने कार्यमा अल्पकालीन र दीर्घकालीन सरकारी योजना अझै आउन नसकेको विषयलाई भने निश्चय पनि दुर्भाग्यपूर्ण विषय मान्नु पर्छ । ‘जयतु संस्कृतम्’ ले विसं २०५४ मा स्वर्ण महोत्सव मनाइसकेको छ । यसले विसं २००४ देखि २०८२ सालसम्मका समयावधिभित्र अनेकौँ आरोहअवरोह पार गरेको छ । विसं २०५५ मा आएर यसले संस्थागत स्वरूपसमेत प्राप्त गरिसकेको छ । अहिले ‘जयतु संस्कृतम्’ आफैँमा संस्था बनिसकेको छ । यो स्वदेशमा मात्र होइन विदेशमा पनि पैmलिएको छ । यस अन्तर्गत अनेकौँ कार्यक्रम पनि हुँदै आएका छन् । यति हुँदाहुँदै पनि संस्कृत वाङ्मयको संरक्षण, संवर्धन र यसको विकासका लागि विश्वसनीय किसिमले राष्ट्रको सत्प्रयास अगाडि बढ्न सकेको भने पाइँदैन । संस्कृत आफैँमा विशिष्ट वाङ्मय हो । विश्वका अनेकौँ भाषाभित्र मात्र होइन नासाको अध्ययन अनुसन्धानमा पनि यो भाषाप्रति विशेष आकर्षण बढेको  छ । कम्प्युटरको भाषा पनि संस्कृतलाई नै बनाउनुपर्ने सोच अगाडि बढिरहेको छ । यी यथार्थलाई मनन गर्दा नेपालमा संस्कृत वाङ्मयको उन्नयनप्रति उदासीन हुनु आश्चर्यजनक विषय बन्दै आएको छ । संस्कृतको अधोगति हुनु भनेको नेपाली संस्कृति र सभ्यतालाई नै क्रमिक रूपमा ओझेलमा पार्दै जानु हो । यो एक किसिमले आर्य सभ्यतामाथि नै प्रहार गर्दै जानु हो । यो आफ्नो खुट्टामा आफैँ बन्चरो प्रहार गर्दै जानु जस्तै हो । यस यथार्थप्रति सम्बद्ध पक्षले समयमै ध्यान पु¥याउनु आवश्यक छ । यस दिशामा संस्कृतका विद्वान्, सम्बद्ध सबै पक्ष र सरकारको संयुक्त, सार्थक र ऐक्यबद्ध प्रयास अगाडि बढ्न सक्नु आजको सामयिक आवश्यकताको विषय बन्न पुगेको छ । ‘जयतु संस्कृतम् ।’  """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
एसिसी पुरुष क्रिकेटः नेपालद्वारा सिङ्गापुर पराजित,"""काठमाडौँ,  असार ८ गते ।  एसिसी पुरुष यु–१६ पूर्वी क्षेत्रीय क्रिकेट प्रतियोगितामा नेपालले सिङ्गापुरलाई पराजित गर्दै प्रतियोगितामा सुखद सुरुआत गरेको छ । मलेसियाको युकेएम ओभल क्रिकेट मैदानमा सम्पन्न खेलमा नेपालले सिङ्गापुरमाथि छ विकेटले जित निकालेको हो । जितका लागि एक सय ३९ रनको लक्ष्य पछ्याएको नेपालले ३३ दशमलव तीन ओभरमा चार विकेट गुमाएर पूरा गर्‍यो । नेपालका लागि ओपनर प्रसिद्ध जैसीले सर्वाधिक ५५ रनको योगदान गरे । उनले ९७ बलमा पाँच चौकाको सहयोगमा ५५ रन जोडेका हुन् । रौनक श्रीवास्तवले ४० रन बनाए । सिङ्गापुरका लागि आकाश तेजाले तीन विकेट लिए भने युभान पाण्डेले एक विकेट झारेका हुन् । त्यसअघि टस जितेर पहिला ब्याटिङ रोजेको सिङ्गापुले ३६ दशमलव एक ओभरमा सबै विकेट गुमाउँदै एक सय ३८ रनको योगफल बनाएको थियो । सिङ्गापुरका लागि कप्तान रियन नायकले सर्वाधिक ५३ रनको योगदान गरे । ओपनर आहान भुधानभामले ३८ रन बनाउँदा अर्का ओपनर रोशन अरुनले ११ रन जोडे । नेपालका लागि कप्तान विपिन शर्माले चार विकेट लिए भने सचिन भट्टले तीन विकेट झारे । त्यसैगरी शुभम खनाल र अभय यादवले समान एक, एक विकेट लिए । यो जितसँगै नेपालले दुई अङ्क बटुलेको छ । अब नेपालले आफ्नो दोस्रो खेल यही असार १० गते जापानसँग खेल्ने छ । एसियाली क्रिकेट परिषद् ९एसिसी० को वार्षिक कार्यतालिका अनुसार सञ्चालन भएको उक्त प्रतियोगितामा विभिन्न १० टोलीको सहभागिता छ । प्रतियोगितामा नेपाल समूह ‘ए’ मा छ । नेपालको समूहमा सिङ्गापुर, इण्डोनेसिया, भुटान र जापान छन् । त्यस्तै  समूह ‘बी’ मा आयोजक मलेसियासहित हङकङ, माल्दिभ्स, थाइल्याण्ड र म्यानमार छन् ।  रासस """
एसिसी पुरुष यु–१६ : नेपालसामु सिङ्गापुरद्वारा एक सय ३९ रनको लक्ष्य,"""काठमाडौँ, असार ८ गते । एसिसी पुरुष यु–१६ पूर्वी क्षेत्रीय क्रिकेट प्रतियोगितामा सिङ्गापुरले नेपाललाई जितको लागि एक सय ३९ रनको लक्ष्य दिएको छ । मलेसियाको युकेएम ओभल क्रिकेट मैदानमा जारी खेलमा टस जितेर पहिला ब्याटिङ रोजेको सिङ्गापुरले ३६ दशमलव एक ओभरमा सबै विकेट गुमाउँदै एक सय ३८ रनको योगफल बनायो । सिङ्गापुरका लागि कप्तान रियन नायकले सर्वाधिक ५३ रनको योगदान दिए । त्यसैगरी, ओपनर आहान भुधानभामले ३८ रन जोडे भने अर्का ओपनर रोशन अरुनले ११ बनाउँदै आउट भए । सिङ्गापुलाई एक सय ३८ रनमा समेटने क्रममा नेपालका कप्तान विपिन शर्माले चार विकेट लिए । त्यसैगरी  सचिन भट्टले तीन तथा शुभम खनाल र अभय यादवले समान एक–एक विकेट लिए । एसियाली क्रिकेट परिषद् (एसिसी)को वार्षिक कार्यतालिकाअनुसार सञ्चालन भएको उक्त प्रतियोगितामा विभिन्न १० टोलीको सहभागिता छ । प्रतियोगितामा नेपाल समूह ‘ए’मा छ । नेपालको समूहमा  सिङ्गापुर, इण्डोनेसिया, भुटान र जापान छन् । त्यस्तै  समूह ‘बी’मा आयोजक मलेसियासहित हङकङ, माल्दिभ्स, थाइल्याण्ड र म्यानमार छन् । नेपाल अहिले जवाफी ब्याटिङमा उत्रेको छ । रासस """
सार्वजनिक यातायातको मर्म,"""देश कति सभ्य छ, नागरिक कति सचेत छन् भन्ने कुरा त्यहाँको सार्वजनिक यातायातले देखाउँछ । हाम्रो सार्वजनिक यातायातको अवस्था भने दयनीय मात्र होइन चिन्ताजनक नै छ । नागरिक स्वयम् पनि सचेत हुन नसक्दा सार्वजनिक यातायातमा मनपरीले सीमा नाघेको छ । सार्वजनिक यातायात सुरक्षित र मर्यादित बन्न सकेन । यसमा निजी क्षेत्रको ठुलो लगानी छ । यसले धेरैलाई रोजगारी पनि दिएको छ । मुलुकको कठिन भौगोलिक अवस्थितिका साथै सडकको दुरवस्थाले गर्दा सार्वजनिक यातायात सहज बन्न सकेन । तैपनि यसको भरपर्दो विकल्प पनि छैन । सडक यातायात असुरक्षित बन्दा बर्सेनि हजारौँ नागरिकको अकालमा ज्यान गएको छ । अझ वर्षायाममा त सडक दुर्घटना चिन्ताको विषय बन्ने गर्छ । मनसुन सुरु भएसँगै बाढीपहिरोमा जान्छ । सडक भत्किने, भासिने र पहिरो जाने समस्या बढ्छ । यसै कारण सडक दुर्घटना झन् बढ्ने गरेको छ । दुर्घटना कम गर्न अग्रसर हुनुपर्ने व्यवसायी, चालक र सहचालकमा सुरक्षित व्यवसाय र सेवाभन्दा पैसाका लागि अस्वस्थ प्रतिस्पर्धा छ । सार्वजनिक यातायातमा सीमित व्यवसायीको एकाधिकार छ । यसमा अरूलाई छिर्न दिँदैनन् । मापदण्डविपरीतका सार्वजनिक सवारीसाधन चलाउने, मनपरी भाडा असुल्ने, यात्रुलाई दुव्र्यवहार गर्ने जस्ता घटना सामान्य भएका छन् । अनुगमनमा राज्यको उपस्थिति पनि कमजोर देखिएको छ । यस्ता अनेकौँ कारणले नेपालको सार्वजनिक यातायातमाथि प्रश्नचिह्न खडा भएको छ । एकाधिकार गर्न नपाएपछि गत महिना यातायात व्यवसायीले एकाएक देशव्यापी हडताल गरे । जेठ १९ र २० गते देशभर आवतजावत ठप्प हुँदा यात्रुले ठुलो सास्ती खेप्नु प¥यो । सरकार र व्यवसायीबिच वार्ता भयो । सर्वोच्च अदालतको अल्पकालीन आदेशसँगै व्यापक विरोधपछि हडताल फिर्ता भयो । हडतालको कारण भने गण्डकी प्रदेश सरकारले जारी गरेको ‘राइड सेयरिङ’ नियमावली थियो । विभिन्न मुलुकमा पछिल्लो समय प्रचलित ‘राइड सेयरिङ’ विरुद्ध देशभरकै यातायात अवरुद्ध पारियो । यो संविधानविरोधी काम थियो । नेपालको संविधानले अत्यावश्यक सेवामा बन्द, हडताल वा अवरोध गर्न रोकेको छ । अत्यावश्यक सेवा अवरुद्ध पार्नेलाई सजायसहित इजाजत रद्द हुने कानुनी व्यवस्था छ । नेपालमा सवारी दुर्घटनाबाट बर्सेनि ठुलो जनधनको क्षति हुने गरेको छ । सबैको सामूहिक प्रयासबाट सवारी दुर्घटना न्यूनीकरण नगर्दा यसले राष्ट्रिय समस्याकै रूप लिएको छ । प्रहरी प्रधान कार्यालयले सडक दुर्घटनाको कहालीलाग्दो तस्बिर प्रस्तुत गरेको छ । पछिल्लो पाँच वर्षमा मात्र सडक दुर्घटनामा १४ हजार ४८७ जनाको ज्यान गएको छ । एक लाख ७१ हजार ९५२ जना घाइते भएका छन् । दुर्घटनाबाट हुने गरेको भौतिक क्षतिको कुनै लेखाजोखा नै छैन । यो आफैँमा भयावह अवस्था हो । नागरिक सुरक्षा कति कमजोर छ भन्ने कुरा यसले देखाउँछ । आर्थिक वर्ष २०७६/७७ मा २५ हजार ७८८ वटा सडक दुर्घटनामा दुई हजार २९१ जनाको ज्यान गएको थियो । जसमध्ये एक हजार ८२३ जना पुरुष र ४६८ जना महिला छन् । दुर्घटना हुनेमा सार्वजनिक र भाडाका सवारीको सङ्ख्या १३ हजार ५८२ छ । आव २०७७/७८ मा २४ हजार ५३९ सवारी दुर्घटनामा दुई हजार ८८३ जनाको मृत्यु भयो । यसमध्ये दुई हजार ३६३ जना पुरुष र ५२० जना महिला थिए । दुर्घटना हुने सार्वजनिक तथा भाडाका सवारीको सङ्ख्या १३ हजार ४९५ थियो । त्यसै गरी आव २०८१/८२ को नौ महिनामा २२ हजार ८६० वटा सवारी दुर्घटनामा दुई हजार ७९ जनाको ज्यान गएको छ । जसमध्ये एक हजार ६२६ जना पुरुष र ४४३ जना महिला रहेका छन् । दुर्घटनामा परी ३५ हजार ७७८ जना घाइते भएका छन् । सडक दुर्घटनामा ज्यान गुमाउनेमध्ये अधिकांश २५ वर्षमाथि उमेर समूहका पुरुषको सङ्ख्या ८० प्रतिशतको हाराहारीमा रहेको पाइएको छ । सडक दुर्घटनामा दैनिक ८० वटा दुर्घटनामा हुने र औसतमा आठ जनाको मृत्यु हुने गरेको छ भने ७० जना घाइते हुने गरेका छन् । सडक दुर्घटना मुख्य कारण सवारी नियमको उल्लङ्घन, चालकको लापरबाही, तीव्र गति, मादक पदार्थ सेवन तथा सवारीसाधनको नियमित यान्त्रिक जाँच नहुनु रहेको छ । संयुक्त राष्ट्रसङ्घले सडक सुरक्षाका लागि सडकमा सुधार, चालकमा ज्ञान, सिप र मनोवृत्तिमा सुधार, सवारीसाधन कन्डिसन, उचित कानुनको विकास र लागु साथै दुर्घटनापछिको उद्धारलाई प्रभावकारी बनाउन सुझाव दिएको छ । अतः सार्वजनिक यातायातलाई सुरक्षित, भरपर्दो र मर्यादित बनाउन सबैको तत्परता आवश्यक छ । """
‘ब्रेक डान्स’ सार्वजनिक,"""गोरखापत्र समाचारदाता काठमाडौँ, असार ७ गते  । सीमा गुरुङ निर्देशित चलचित्र ‘रङ डेस्टिनेसन २’ को पहिलो गीत ‘ब्रेक डान्स’ सार्वजनिक भएको छ । गायिका समीक्षा अधिकारी र गायक ओम सुनारको स्वर रहेको प्रेमिल गीतमा सङ्गीत पनि गायक सुनारको रहेको छ । गीतका शब्द मुना शाहले लेख्नुभएको छ । नृत्यलाई प्राथमिकतामा राखेर निर्माण गरिएको चलचित्रमा आयशा तामाङ, किरण श्रेष्ठ, कालु राणा, आकी थेक्पा, उज्ज्वल, सञ्जय थापा, सकल रेग्मीलगायतको अभिनय रहेको छ । चलचित्र फुलमुन मोसन फिक्चर्स प्रालिको ब्यानरमा निर्माण भएको हो ।  """
हवाइ टिकट दर महँगो भयो : नेता महासेठ,"""गोरखापत्र अनलाइन काठमाडौँ, असार ८ गते । नेकपा (एमाले) का सांसद रघुवीर महासेठले हवाई टिकटको मूल्य महँगो भएको भन्दै मूल्य घटाउन संस्कृति, पर्यटन तथा नागरिक उड्डयन मन्त्रालयले पहल गर्नुपर्ने बताउनुभएको छ । आइतबारको अन्तर्राष्ट्रिय सम्बन्ध र पर्यटन समितिको बैठकमा उहाँले यस्तो आग्रह गर्नुभएको हो । उहाँले नेपालीहरूले दिल्ली जानलाई ६० हजारदेखि ८० हजार रुपियाँ इकोनोमिक क्लासका लागि तिर्नुपर्ने बाध्यता दुःखद् भएको बताउनुभयो । उहाँले यसलाई कसरी नियन्त्रण गर्ने भन्नेमा गम्भीर हुनुपर्ने बताउनुभयो । यस्ता कुराहरूको ब्रेक उड्डयनमन्त्रालयले गर्नुपर्ने उहाँको भनाइ छ । नेपाल—भारत हवाई यात्रा बढाउनुपर्ने उहाँको भनाइ छ । उहाँले भन्नुभयो, ‘हाम्रो एयरलाइन्सबाट धेरै कम हामी इन्डिया रुटमा प्रवेश गर्छौं । एउटा सामान्य नेपालीले दिल्ली जानलाई ६० हजार रुपियाँ, ८० हजार रुपियाँ एक इकोनोमिक क्लासमा तिर्नु भनेको त यो दुःखद् कुरा हो । यसलाई कसरी हामी नियन्त्रण गर्दछौँ ? अर्को कुरा ४० हजारमा एक साइडको टिकट लिनुस्’ ३० हजारमा एक साइडको टिकट लिनुपर्छ । अब कुन सिट रोज्ने ? अगाडिको सिटलाई पाँच हजार रुपियाँ छुट्टै तिर्नुपर्छ । यस्तो अरू देशमा त देख्दैनौँ । त्यो चिज ब्रेक गर्ने काम हाम्रो मन्त्रालयले गर्नुपर्छ । हाम्रो एयरलाइन्स कम होलान्, तर मात्रा बढाऔँ ।’ समितिको बैठकमा आइतबार नेपाल हवाई सेवा प्राधिकरण विधेयक, २०८१ माथि  समितिमा सैद्धान्तिक छलफल भएको छ । """
प्रज्ञा प्रतिष्ठानमा थारु कलाकारको मौलिक प्रस्तुति,"""काठमाडौँ, असार ८ गते। विश्व संगीत दिवसको अवसरमा काठमाडौँको कमलादीस्थित प्रज्ञा प्रतिष्ठानमा राष्ट्रिय थारू कलाकारले मौलिक गीतसहित  प्रस्तुति दिएका छन्। राष्ट्रिय थारू कलाकार मञ्चले आयोजना गरेको बृहत् राष्ट्रिय थारू सांस्कृतिक कार्यक्रममा कलाकारले प्रस्तुति दिएका हुन्। कार्यक्रममा प्रमुख अतिथिका रुपमा उपस्थित नागरिक उन्मुक्ति पार्टीका संरक्षक एवं पूर्व सांसद रेशम चौधरीले पहिचानको लागि आफूले सांस्कृतिक क्रान्ति गर्दा जेलमा बस्नु परेको दाबी गर्नुभयो। उहाँले भन्नुभयो, ‘मैले रेडियो नेपालमा २०४९ सालबाट गीत गाएर सुरु गरेको सांस्कृतिक क्रान्तिलाई गणतन्त्र देख्न सकेन। मलाई थुने,अनि राजनीतिमा बाध्य भएर आउनु पर्‍यो।’  देशभरका थारू कलाकारले आफ्नो भाषा, संस्कृति र परम्परागत संस्कृति झल्काउने प्रस्तुति दिने राष्ट्रिय थारू कलाकार संघका महासचिव विजय चौधरीले बताउनुभयो। कार्यक्रममा वीर चौधरी, ममता चौधरी, विवेक चौधरी, खेम चौधरी, मनोज महतो, सुनिल चौधरी, आर्या चौधरी, नन्दुराज चौधरी, शिव चौधरीको ग्रुप डान्स, सोमति थारूलगायत  देशभरका राष्ट्रिय कलाकारले आफ्नो क्षेत्रमा बोलिने थारू भाषाका मौलिक संस्कृति झल्‍कने प्रस्तुति दिनुभयो। कार्यक्रममा चारजना अग्रज स्रष्टालाई सम्मान गरिएको थियो। """
पहिलो चरणको खेलमा स्याङ्जा र तनहुँ विजयी,"""अमृतप्रसाद पौडेल म्याग्दी, असार ८ गते । म्याग्दीमा सुरु भएको गण्डकी प्रदेशस्तरीय अन्तर जिल्ला खुला पुरुष भलिबल प्रतियोगिता म्याग्दी भलिबल कप २०८२ को पहिलो चरणको खेलमा तनहुँ र स्याङ्जा विजयी भएका छन् । आइतबार बिहान भएको पहिलो खेलमा स्याङ्जाले नवलपुरलाई तीन शुन्यको सोझो सेटमा पराजित गरेको हो । नवलपुरलाई स्याङ्जाले २५–२३, २५–१९ र २५–१३ को सोझो सेटमा पराजित गरेको हो । त्यस्तै दोश्रो खेलमा मुस्ताङलाई १–३ सेटमा पराजित गर्दै तनहुँले आफ्नो मजबुत दावेदारी प्रस्तुत गरेको छ । तनहुँले १९-२५, २५–२३, २२–२५ र २२–२५ को सेटमा मुस्ताङलाई पराजित गरेको हो । लिग कम नकाउटका आधारमा सञ्चालित प्रतियोगितामा सहभागी टिमलाई दुईदुई टिमको समूह बनाएर समूह विजेता र उपविजेता क्वाटर फाइनल खेल्ने छन् । समूह 'ए' को विजेता 'सि' को उपविजेतासँग खेल्ने छ भने । 'बि' को विजेता समूह 'डि' को उपविजेतासँग खेल्ने छ । 'ए' को उपविजेता सि को विजेता र वि को उपविजेता 'डि' को विजेता सँग खेल्ने तालिका रहेको जिल्ला भलिबल सङ्घका अध्यक्ष तेजेन्द्र बानियाँले जानकारी दिनुभयो । प्रतियोगितामा आयोजक म्याग्दीसहित मुस्ताङ, बागलुङ, पर्वत, कास्की, तनहुँ, स्याङ्जा, नवलपुर गरी ८ जिल्लाको सहभागिता रहेको छ । प्रदेश खेलकुद परिषद गण्डकीको प्रवर्धन तथा जिल्ला खेलकुद विकास समिति म्याग्दीको सहकार्यमा जारी प्रतियोगितामा विजेता टिमले नगद दुई लाख, उपविजेताले नगद १ लाख तथा तेस्रो हुने टिमले नगद ५० हजार तथा चौथो हुने टिमले नगद २५ हजारका साथमा ट्रफी, मेडल तथा प्रमाणपत्र प्राप्त गर्ने छन् । प्रतियोगितामा उत्कृष्ट प्रशिक्षक र सर्वोत्कृष्ट खेलाडीलाई जनही पाँच, पाँच हजार तथा अन्य विद्यागत उत्कृष्ट स्पाइकर, उत्कृष्ट सर्भर, उत्कृष्ट ब्लकर, उत्कृष्ट लिबेरो, उत्कृष्ट डिफेन्डर र उत्कृष्ट सेटरले जनही तीनतीन हजारका साथमा ट्रफी र प्रमाणपत्र प्राप्त गर्नेछन् । """
पोखरा-२६ का ताल अव्यवस्थित,"""फडिन्द्र अधिकारी लेखनाथ, असार ८ गते । सात ताल सुन्दर नगरी पोखराका विशेष पहिचान हुन् । प्राय सबैका चुनावी नारा बन्ने यी तालमध्ये फेवा, वेगनास र रूपाको जति चर्चा छ, त्यतिकै गुमनाम छन् अन्य ४ वटा ताल। पछिल्लो समयमा रूपातालको भने संरक्षण अभियानका कारण प्रचारप्रसार हुन थालेको छ । पोखरा महानगरपालिका वडा नम्बर २६ मा मात्रै खास्टे, न्युरेनी र गुँदे गरी तीन वटा ताल छन् । यसअघि सहकारीमार्फत् व्यावसायिक रूपमा माछापालन हुँदै आएकोमा अहिले वडा र सहकारीबिचको द्वन्द्वका कारण तीनवटै ताल अस्तव्यस्त छन् । केही समयदेखि पोखरा महानगरपालिका वडा नम्बर २६ को कार्यालयले मत्स्यपालन सहकारीहरूलाई तालमा माछापालन गर्न रोक लगाएको थियो । वडा कार्यालयले वैकल्पिक व्यवस्था वा महानगरले नै व्यवस्थापन गर्ने संयन्त्र तयार नगरी सहकारीलाई ताल संरक्षण गर्न रोक्दा अनेक खालका अप्ठेरा आइपरेको सरोकारवालाहरू बताउँछन् । पछिल्लो समय दिनमा सयौं मानिस तालमा माछा मार्न आउने, होहल्ला गर्ने, धानबारीमा दौडिने गरेको खास्टेताल छेउका स्थानीय नवराज बरालले बताउनुभयो । बरालले सहकारी र वडा कार्यालयबिच कुरा नमिल्दा सुन्दर खास्टे ताल अस्तव्यस्त बनेको र अनियन्त्रित रूपमा बाहिरका मानिसहरू आई होहल्ला गर्ने, माछा मार्ने जस्ता क्रियाकलाप गर्न थालेको बराल भन्नुहुन्छ, “खास्टे ताल पहिला सहकारीले चलाएको थियो, अब वडाले नै चलाउने भए पनि चलाओस् यसमा हामी स्थानीयको गुनासो छैन तर तर ताल अव्यस्थित बनाउने, माछा चोरी गर्ने केन्द्र भने हुनुभएन ।” अहिले जथाभाबी रूपमा ताल दोहन हुँदा तालका जलचर र वनस्पती जोखिममा मात्र परेका होइनन् स्थानीयको जनजीवनमै प्रत्यक्ष असर परेको उहाँ बताउनुहुन्छ । प्रकृतिले दिएको सुन्दर उपहारलाई सम्बन्धित सबैले जोगाउनुपर्छ भन्ने उहाँको भनाइ थियो । यहाँका खास्टे, न्युरेनी र गुँदे ताल पर्यटकीय स्थलसमेत हुन् । २०७३ माघमा स्थानीयले खास्टे ताल मत्स्य तथा कृषि सहकारी स्थापना गरी ताल व्यवस्थापन र माछापालन थालेका थिए । त्यसबाट एकातिर ताललाई जोगाउने काम भएको थियो भने अर्कातिर व्यववसायिक रूपमा माछापालन पनि फस्टाएको थियो । सहकारीका पूर्वअध्यक्ष हरि अधिकारी २०६८ सम्म बेवारिसे तालहरूलाई स्थानीयले व्यवस्थित गरी सरकारीमार्फत् आयआर्जन गर्दै आएकोमा अहिले समस्या आएको बताउनुहुन्छ । “अहिले वडा कार्यालयले सिफारिस पनि दिएन । माछा पालन गर्ने र मार्नेहरूलाई पनि रोक्यो” उहाँले भन्नुभयो, “फेरि वडाले पनि व्यवस्थित नगरी छाडिदियो । हामीले डेढ दशक गरेको प्रयास र परिश्रम खेर गयो ।” सहकारीले माछापालनको जिम्मा दिएका झलक जलारी आफ्नो करिब डेढ करोड लगानी डुबेको बताउनुहुन्छ । उहाँले खास्टे र न्युरेनी तालमा माछापालन गर्ने गरी १० वर्षका लागि मासिक ८० हजार दिने गरी सहकारीसँग सम्झौता गर्नुभएको थियो । जलारीले नै गुँदेताल मत्स्य सहकारीसँग मासिक ४५ हजार दिनेगरी जिम्मा लिनुभएको थियो । गुँदेमा ६० लाख जति लगानी गरेको उहाँको दाबी छ । “पाँच महिना जति भो काम गर्न नपाएको,” जलारीले भन्नुभयो, “मैले हालेका माछा दिनमै सयौं बाहिरका मानिस गएर मारेको देख्छु । न वडाले राम्रोसँग चलायो । न मेरो लगानीबाट आम्दानी गर्न दियो ।” खास्टे ताल मत्स्य तथा कृषि सहकारीमा साढे सात सय सेयर सदस्य छन् । दुई सय ६९ हेक्टरमा फैलिएको यो तालमा पानीको क्षेत्रफल करिब दुई सय हेक्टर छ । यहाँ अनेक प्रजातिका रैथानेसहित हिउँदामा पाहुना चराहरू पनि आउँछन् । न्युरेनी ताल १८ हेक्टरमा रहेकोमा १० हेक्टर जति पानीले ढाकिएको छ । गुन्द्री बुन्न प्रयोग हुने गुँद पाइने भएकाले वडाको अर्काे तालको नाम गुँदे राखिएको छ । यो ताल ६१ हेक्टरमा छ । पोखरा महानगरपालिका-२६ का अध्यक्ष नरेन्द्र थापा प्राकृतिक सम्पदाहरू सरकारको अधिनमा रहनुपर्ने भएकाले तालहरूलाई व्यस्थित गर्न खोजिएको बताउनुहुन्छ । “सहकारीले ठगिरहेको थियो, त्यसो हुनुहुँदैन,” उहाँ भन्नुहुन्छ, “अब महानगरले यसको सञ्चालन गर्छ, आम्दानी गर्छ । व्यवस्थित रूपमा चलाउन महानगरले समिति बनाउँदै छ। हामी हाम्रो सम्पदालाई बिग्रन दिँदैनौँ ।” विगत केही दिनदेखि गाडी नै लिएर हुलका हुल मानिस खास्टे तालमा आई स्वीकृतिबिनै माछा मार्ने र होहल्ला गर्ने गरेका कारण ताल छेउका स्थानीयहरूले तालको संरक्षणका लागि आवाज उठाएका छन् । स्थानीय खेमराज बराल पोखराका यी प्राकृतिक स्रोतमाथि राजनीति गर्न नहुने बताउनुहुन्छ । सबैले तालको संरक्षण र सही सदुपयोग गरे यसबाट पोखराको पर्यटन विकासमा टेवा पुग्ने उहाँको भनाइ छ । """
अवरुद्ध कालीगण्डकी करिडोर अझै खुलेन,"""गुल्मी,  असार ८ गते ।  गत शुक्रबारदेखि अवरुद्ध बनेको गुल्मीको कालीगण्डकी करिडोर सडक अझै खुलेको छैन । लामो समयसम्म सडक अवरुद्ध बनेका कारण स्थानीयवासी थप समस्यामा परेका छन् । कालीगण्डकी गाउँपालिका–१ अन्तर्गत हर्मीचौर–अर्बेनी सडकअन्तर्गत गरगरेमा शुक्रबार अपराह्नदेखि सडकमा सुक्खा पहिराले उक्त सडक तीन  दिनदेखि पूर्ण रूपमा अवरुद्ध बनेको छ । सडक अवरुद्ध बनेपछि गाउँपालिका केन्द्र पुर्तिघाट जाने र पुर्तिघाटबाट बुटवलसम्म जाने सवारीसाधन बीच बाटोमा अलपत्र परेका छन् । सडक सञ्चालन गर्न पहिरोग्रस्त क्षेत्रमा तीनवटा डोजर तयारी अवस्थामा राखिएका भए पनि पहिरो खसिरहेको हुँदा सडक सञ्चालन गर्न समस्या परेको कालीगण्डकी गाउँपालिका अध्यक्ष वेदबहादुर थापाले बताउनुभयो । “सडकभन्दा धेरै माथिबाट लगातार सुक्खा पहिरो खसिरहेको छ, हामीले यात्रीको सुरक्षालाई ध्यानमा राखेर प्रहरी टोलीलाई पहिरोग्रस्त क्षेत्रमा खटाएका छौँ, यात्रीलाई हर्मिचौर माथिबाट देउराली हुँदै अर्बेनीकोटको वैकल्पिक सडक प्रयोग गर्न आग्रह गरेका छौँ”, जिल्ला प्रहरी कार्यालयका सूचना अधिकारी गङ्गाबहादुर सारुले भन्नुभयो । पहिरो झर्ने क्रम नरोकिएका कारण उहाँले आज बेलुकीसम्म पनि उक्त सडक सञ्चालन हुनसक्ने अवस्था नरहेको बताउनुभयो । लामो समयसम्म मुख्य सडक बन्द हुँदा त्यस क्षेत्रका नागरिकलाई समस्या परेको गाउँपालिका अध्यक्ष थापाले बताउनुभयो । “सडक कतिबेला खुल्छ भनेर नागरिकले बारम्बार सोधिरहनुहुन्छ, तीन दिन भयो सडक पूर्ण रूपमा बन्द छ, के भनेर नागरिकलाई जवाफ दिने अवस्था यस्तो छ”, उहाँले भन्नुभयो । रासस """
जनता मालिक हुन सकेनन् : सांसद प्रभु साह,"""काठमाडौँ, जेठ २४ गते। आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहले गणतन्त्रमा पनि जनता मालिक हुन नसकेको बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नु हुँदै साहले भन्नुभयो, ‘‘हामी गणतन्त्रका लागि लडेका थियौँ। गणतन्त्र भनेको जनताको हुन्छ तर यो गणतन्त्र जनताको हुन सकेन। हामी लोकतन्त्रका लागि लडेका थियौँ तर अहिले दलतन्त्र मात्र भयो। जनता मालिक हुने र जनताको कारिन्दा सरकार र संसद्‍ हुनुपर्ने थियो। तर त्यो हुन सकेन।’’ तीन पटक प्रत्यक्ष निर्वाचित सांसद बनिसक्नु भएका साहले विभिन्न तीन वटा मन्त्रालयको जिम्मेवारी सम्हाली सक्नुभएको छ। बुवा बाबुलाल साह र आमा लक्ष्मीमिया देवीको कोखबाट रौतहटको मौलापुरमा २०२८ सालमा जन्मनुभएका साहले औपचारिक शिक्षा रौतहटमै लिनुभएको हो। माध्यमिक तहको पढाइ रौतहटकै सदरमुकाम गौरबाट पूरा गर्नुभएका उहाँले नेपाल ल क्याम्पस, काठमाडौँबाट कानुन विषयमा स्नातक तहसम्मको अध्ययन पूरा गर्नुभएको छ। २०४६ सालदेखि राजनीतिमा सक्रिय साहको दलीय राजनीतिमा अबद्धता भने २०४९ सालबाट भएको हो। २०५४ सालको स्थानीय निर्वाचनमा रौतहटको पतौरा गाविसका वडाध्यक्ष बन्नुभएका साह २०५८ सालमा मधेशी राष्ट्रिय मुक्ति मोर्चाको महासचिव बन्नुभयो। मुक्ति मोर्चाको महासचिव बनेसँगै उहाँले रानीतिमा नेतृत्वदायी भूमिका निर्वाह गर्नुभएको देखिन्छ। नेता साह तत्कालीन नेकपा (माओवादी)मा लागेर २०५५ सालमा भूमिगत हुनुभयो। त्यसपछि जनयुद्धको समयमा नौ वर्ष भूमिगत बन्नुभएका साहले मधेशी मुक्ति मोर्चालाई सङ्गठित गर्नुभयो। त्यसताका उहाँले भोजपुरा राज्य समिति इन्चार्जसहितका महत्त्वपूर्ण जिम्मेवारी निर्वाह गर्नुभयो।  तत्कालीन राज्यविरुद्धको सङ्घर्षकै क्रममा उहाँ २०५९ सालमा गिरफ्तारीमा परेसँगै एक वर्ष बेपत्ता हुनुभयो। तत्कालीन माओवादी र राज्यपक्षको वार्ता सुरु भएपछि उहाँ सार्वजनिक हुनुभएको हो। २०६० सालमा माओवादीको केन्द्रीय सदस्य बन्नुभएका साह २०६३ सालमा अन्तरिम संसद्‍को सदस्य बन्नुभयो। देश सङ्घीयतामा गएपछि माओवादीले साहलाई मधेश प्रदेशको अध्यक्षको जिम्मेवारी दियो। माओवादीबाट मधेशको राजनीतिमा हाबी देखिनुभएका साह २०६४ सालमा पहिलो पटक संविधानसभा सदस्यमा प्रत्यक्ष निर्वाचित हुनुभयो। पहिलो संविधान निर्माणताका उहाँले संविधान सभा अन्तर्गतको न्याय प्रणाली सम्बन्धी समितिको सभापति बनेर काम गर्नुभयो। २०७० को दोस्रो संविधानसभा चुनावमा रौतहट-३ बाट निर्वाचित हुनुभयो। संविधान निर्माणताका उहाँले मस्यौदा समितिमा बसेर काम गर्नुभयो। २०७२ सालमा समिति सभापति कृष्णप्रसाद सिटौलाले अघिल्लो संविधानसभाले सर्वसम्मत रूपमा गरेका निर्णयको स्वामित्व ग्रहण गर्न अस्वीकार गरेको आरोप लगाउँदै साहले २०७२ साउन २९ गते मस्यौदा समितिबाट राजीनामा दिनुभयो। साह झलनाथ खनाल, शेरबहादुर देउवा र केपी शर्मा ओली नेतृत्वको सरकारमा क्रमश कानुन, सहरी विकास र भूमि व्यवस्था, सहकारी र गरिबी निवारण मन्त्रीसमेत बनिसक्नुभएको छ। नेता साह २०६८ र २०६९ मा क्रमशः कानुनमन्त्री र भूमिसुधार मन्त्री बन्नुभयो भने २०७३ मा सहरी विकास मन्त्री बन्नुभएको हो।  २०७५ सालमा माओवादी र एमालेले एकता गरेर नेकपा बनेपछि नेकपाको मधेश प्रदेश अध्यक्ष बन्नुभयो। त्यसपछि  नेकपा विभाजन हुँदा उहाँ एमालेमा प्रवेश गर्नुभयो। एमालेमा प्रवेश गरेपछि साह केही समय एमालेको स्थायी कमिटी सदस्यसमेत बन्नुभयो। उहाँले २०७९ असोजमा एमालेले दिएको टिकट त्यागेर रौतहट-३ मा स्वतन्त्र उम्मेवारी दिनुभयो। २०७९ मा स्वतन्त्र उम्मेदवारी दिएर भारी मतका साथ प्रतिनिधिसभा सदस्य निर्वाचित भएपछि साह आम जनता पार्टीको अध्यक्ष बन्नुभयो। मधेश राष्ट्रिय मुक्ति मोर्चा, माओवादी, नेकपा हुँदै एमाले जस्ता शक्तिशाली सङ्गठन भएका पार्टी परित्याग गर्दै उहाँ अहिले आफ्नै नेतृत्वको पार्टी आम जनता पार्टीको अध्यक्षका रूपमा राजनीतिमा सक्रिय हुनुहुन्छ। साह अहिले प्रतिनिधि सभा अन्तर्गतको अन्तर्राष्ट्रिय सम्बन्ध र पर्यटन समिति सदस्य हुनुहुन्छ। दलगत हिसाबले अस्थिर, सामूहिक निर्णयमा भन्दा आफ्नै हठमा रमाउने नेताको परिचय बनाउनुभएका साह मधेश राजनीतिमा प्रभावशाली नेताको रूपमा परिचित हुनुहुन्छ। आफ्नो निर्वाचन क्षेत्रका जनताबिच लोकप्रिय नेता साहले राजनीतिसँगै केही पुस्तकसमेत लेख्नुभएको छ। उहाँले मधेशका पीडा र आफ्नै जीवनको भोगाइ केन्द्रित भएर ‘मधेशी मुक्तिका आधार’, ‘मेरा यातनाका २७० दिन’, ‘जनयुद्ध र मधेशी मुक्तिको कार्यदिशा’ जस्ता पुस्तकसमेत लेख्नुभएको छ। साहले केही गीतसमेत रचना गर्नुभएको छ। प्रस्तुत छ - आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री : """
राष्ट्रिय सडक सञ्जालसँग जोडिने अन्तिम तयारी,"""राजन रावत हुम्ला, असार ८ गते । कर्णाली कोरिडोरको हुम्ला खण्डमा पर्ने खार्पुनाथ गाउँपालिका–५ को खार्पुको दोजाम कर्णाली नदीमा बेलिब्रिज निर्माण कार्य अन्तिम चरणमा पुगेको छ । नेपाली सेनाले सो बेलिब्रिज निर्माण गरिरहेकोले यही असार महिनाभित्र हुम्ला राष्ट्रिय सडक सञ्जालसँग जोडिने पक्का भएको हो । डेढ महिना अगाडि खार्पुको दोजाम कर्णाली नदीमाथि निर्माण कार्य सुरु भएको बेलिब्रिज अन्तिम चरणमा पुगेको नेपाली सेनाका बोक्चे गौंडादेखि याङ्चुकुना विकास निर्माण दलका प्रमुख अमृत पराजुलीले बताउनुभयो । हाल सेनाले सो बेलिब्रिजको स्टिल पार्टको जडान गरिरहेको बताउँदै उहाँले अब दुई/तीन दिनमा जडान कार्य पुरा हुने उल्लेख गर्नुभयो । पुलको जडान कार्यमा सेनाका प्राविधिक आफैँ खटिएका छन् । पुलको दुवैतर्फको एप्रोच वाल लगाउने काम पनि पुरा भइसकेको छ भने पश्चिमतर्फ ग्याविन वाल पनि लगाइएको छ । बेलिब्रिज ५२ मिटर लम्बाइको छ । पुलको औपचारिक उद्घाटन गराउने तयारीमा सेना लागेको छ । गतवर्ष असारमा खार्पुसम्म सडक सञ्जाल जोडिएको थियो । दोजाम कर्णाली नदीमा पुल नभएका कारण सदरमुकाम सिमकोट राष्ट्रिय सडक सञ्जालसँग औपचारिक रुपमा जोडिन पाएको थिएन । त्यही कारण हुम्लावासीले तत्काल सदरमुकाम सिमकोटलाई राष्ट्रिय सडक सञ्जालसँग जोड्नका लागि दोजाम कर्णाली नदीमा बेलिब्रिज निर्माणका लागि माग गरेका थिए । गत पुसमा सरकारले मन्त्रीपरिषद बैठकबाट निर्णय गरेर सो बेलिब्रिज निर्माण कार्यको जिम्मा नेपाली सेनालाई दिएको थियो । पुल निर्माण कार्य सम्पन्न भएपछि हालसम्म राष्ट्रिय सडक सञ्जालसँग नजोडिएको हुम्ला औपचारिक रुपमा जोडिने खार्पुनाथ गाउँपालिकाका अध्यक्ष कर्णबहादुर रावलले बताउनुभयो । बेलिब्रिजको निर्माण कार्य सम्पन्न भई सञ्चालनमा आएलगत्तै अब सदरमुका सिमकोटबाट सिधै सुर्खेत, नेपालगञ्ज र काठमाडौँसम्म गाडीमा यात्रा गर्न सकिने छ । अब एक मात्र सडक सञ्जाल नजोडिएको हुम्ला भन्ने भनाइको पनि अन्त्य हुनेभएको छ । सेनाले बोक्चे गौडा र भिगौडामा पनि चट्टनी क्षेत्रको विष्फोट गरेर स्तरोन्नति गर्ने काम पनि गरिरहेको छ । यी दुवै निर्माण कार्य असार मसान्तसम्म सेनाले सम्पन्न गर्ने लक्ष्य लिएको जानकारी दिइएको छ । """
सुनिनै छाडे पप गीत,"""सन्तोष सुवेदी कास्की, असार ७ गते । कुनैबेला पप गीतको खानी बनेको पोखरामा आजभोलि पप गीत विरलै सुन्न पाइन्छन् । पप ब्यान्डले भरिभराउ हुने पोखरामा हिजोआज पप ब्यान्ड पनि हराउँदै गएका छन् । २०५० दशकतिर पोखरामा हरेक हप्ता नयाँ नयाँ पप गीत रेकर्ड हुन्थे । विभिन्न पप ब्यान्डले हरेक हप्ता साङ्गीतिक कार्यक्रम आयोजना गर्थे  । रेडियो र टेलिभिजनमा पोखरेली गायक तथा ब्यान्डका गीतको चर्चा हुन्थ्यो । हिजोआज पोखरामा नयाँ पप गीत सुन्नै छाडिएको बर्सौं पुग्न थाल्यो । ब्यान्डको चहलपहल सुनसान हुँदा पप गीतका एल्बम पनि आएका छैनन् । पोखरामा एकताका पप ब्यान्ड खुल्ने क्रम फेसन जस्तै थियो । अहिले धेरै ब्यान्ड हराइसके । गायक विनोद बानियाँ पोखरामा पप ब्यान्ड हराएको झैँ भएको बताउनुहुन्छ । “एक समय निकै पप ब्यान्ड थिए । अहिले पहिलाको जस्तो छैन । औँलामा गन्न सकिने दुई/चार वटा मात्र सक्रिय होलान् तर ती ब्यान्डले पनि नयाँ गीत ल्याउन नसकेको अवस्था छ,” उहाँले भन्नुभयो । केही महिनापहिले पोखरा साङ्गीतिक कलाकार सङ्घले ‘ब्याक टु नाइन्टिज’ कार्यक्रम आयोजना गरेर पपको पुनरागमन गराउन खोजे पनि नयाँ सिर्जना हुन नसक्दा पपको लोकप्रियता हराउँदै गएको उहाँको भनाइ छ । यसबिचमा केही नयाँ ब्यान्ड नआएका होइनन् तर तिनीहरूको चर्चा कतै सुनिएन । “नयाँ  पुस्ता आएको देखिन्छ तर चर्चामा आउने गीत ल्याउन नसक्दा हराए जस्तै भएको छ,” उहाँले भन्नुभयो । आर्थिक अवस्था र गाएरै जीवन धान्न मुस्किल भएपछि धेरै गायक पलायन हुनु परेको उहाँको भनाइ छ । पोखराका राम्रा ब्यान्ड हराउनु चिन्ताको विषय हो । “सङ्गीत क्षेत्रमा भविष्य नदेखेर पलायन हुनेको सूची लामो छ । त्यही भएर पनि पप गीतमा खडेरी लागेको हो,” उहाँले भन्नुभयो । पोखरामा गीत रेकर्डिङ गर्ने र एल्बम ल्याउने पहिलो ब्यान्ड योङ टाइगर थियो । यस ब्यान्डले ‘एक्लो जीवन’ नामक एल्बम बजारमा ल्याएर पप गीतलाई उचाइमा पु¥याउने प्रयास गरेको थियो तर विडम्बना, अहिले यस ब्यान्डसँग सम्बिन्धत कलाकार कता छन् कमैलाई थाहा  छ । लोक पप सङ्गीतमा पोखराले ठुलो योगदान दिए पनि अहिले यो विधा सहरमा सुनसान जस्तै छ । पोखरामा कन्दरा, देउराली, ब्रोसिस, डिमोर्चा, मध्याह्न, परिवेश, नमस्ते, लेकाली, रियाज, दी एज, त्रिवेणी, सृष्टि, योङ टोइगर, जिरोसिक्स म्यान, हाइवे गाइज, अन्नपूर्ण, पछ्यौरी, द संस्कार, मोक्षलगायतका ब्यान्ड कुनै समय निकै सक्रिय थिए । यीबाहेक अन्य साना थुप्रै ब्यान्ड पनि थिए । तिनले पनि नयाँ पप गीत बजारमा ल्याउन सकेका छैनन् । पोखरामा अहिले पनि पप गीतको विधालाई नेपथ्यले भने धानिरहेको  छ  । गाउँका लोकलयका गीतलाई रिरेकर्डिङ गरेर नेपथ्यले सिर्जना गरिरहेको छ । त्यसबाहेक रेकर्डिङमा धेरै नै कमी आएको बानियाँको बुझाइ छ । """
वर्षाले मकै बालीमा क्षति,"""लीलाधर वली घोराही, असार ८ गते । मकै तयार भएर घर भित्राउने बेला पानीले भिजाएपछि किसान समस्यामा परेका छन् । हिउँद भर दुःख मिहिनेत गरि फलाएको मकै भाँचेर घर भित्राउने समयमा पानीले भिजाएपछि बिक्री गर्ने समयमा किसानलाई मकै सुकाउनुपर्ने भएको छ । असार १ गते भाँचेको मकै २ गते मेसिनले छोडाएर बिक्रीका लागि सुकाएको समयमा असार ४ गते परेको पानीले भिजाएपछि समस्यामा परेको लमही नगरपालिका–७ फचकपुर निवासी किसान हरिकृष्ण चौधरी बताउनुहुन्छ । पानीले नभिजाएको भए अहिलेसम्म बिक्री भइसक्ने भन्दै पानीले भिजाएकै कारण बिक्री हुन नसकेको बताउनुभयो । बिक्री नहुँदा पानीले भिजेको मकै बिग्रिन्छ कि भनेर बाटोमा सुकाउनुपरेको बताउनुहुन्छ । बिक्रीका लागि व्यापारीसँग कुरा भइसकेको समयमा करिब तीन बिघा जमिनमा रोपेको करिब ८४ क्विन्टल मकै पानीले भिजेको बताउनुहुन्छ ।  भिजेको मकै सडक, घरको आँगन र छतमा सुकाएको भन्दै किसान चौधरीले भन्नुभयो, ""भिजेको मकैलाई सुकाउनका लागि राम्रो घाम चाहिन्छ तर पानी परिरहेकाले सुक्न पाएको छैन । बिग्रिन्छ कि भन्ने डर छ ।"" मकै सुक्न नपाउँदा बिग्रिने र  उचित मूल्य नपाउने हो कि भन्ने चिन्ता थपिएको बताउनुभयो । उहाँले गतवर्ष ८० क्विन्टल बसन्ते मकै बिक्री गर्नुभएको थियो । दैनिक जसो छिटफुट रुपमा पानी परिरहने र घाम नलाग्ने गरेका कारण हरिकृष्णलाई जस्तै फचकपुरकै शङ्कर चौधरीलाई पनि मकै बिग्रिन्छ कि भन्ने चिन्ताले सताउने गरेको छ । घरको आँगनदेखि सडकसम्मै मकै सुकाउनुभएका चौधरीले घाम लागेन भने मकै बिग्रिएर खेर जान्छ कि भन्ने लागेको बताउनुभयो । करिव १३ देखि १४ क्विन्टल मकै पानी भिजाउँदा हिउँदभर गरेको मेहनत खेर जान्छ कि भन्ने चिन्ता थपिएको बताउनुहुन्छ । बिक्रीका गर्नका लागि मकै भाचेर गेडा छोडाएर घरको आगनदेखि सडकसम्म सुकाएको समयमा एक्कासी पानी पर्दा सवै मकै उठाउन नसकिएकाले धेरै भिज्न गएको भन्दै उहाँले भन्नुभयो, ""गाउँभरिका सबैले मकै सुकाएका थियौं । त्यही समयमा पानी पर्दा एकैचोटी उठाउन सकिएन ।"" हरिकृष्ण र शङ्कर जस्तै फचकपुरका करिब ४० घरमध्ये  करिब १६-१७ घरका किसानको बिक्रीका लागि तयार भएको मकै पानीले भिजेको अर्का किसान प्रेमलाल चौधरी बताउनुहुन्छ । वर्षाको समयमा खेतबारीमा राप्ती नदीको पानी पस्ने भएका कारण मकै हुने नहुने निश्चित नहुने र बर्खेभन्दा बसन्ते मकै राम्रो उत्पादन हुने भएका कारण गाउँका अधिकांश किसानले बसन्ते मकै रोप्ने गरेका छन् । उहाँका अनुसार बिक्रीका लागि तयार भइसकेको मकै भिजेपछि अहिले किसानले हिउँदे मकै घरको छत, सडक र आँगनमा सुकाइरहेका छन् । प्रधानमन्त्री कृषि आधुनिकीकरण परियोजना कार्यान्वयन एकाइका अनुसार गतवर्ष परियोजनाअन्तर्गत देउखुरीको एक सय ७० हेक्टर क्षेत्रफलमा  करिब नौ सय मेट्रिक टन मकै  उत्पादन भएको थियो । देउखुरीमा किसानले बसन्ते मकै प्रति क्विन्टल तीन हजार पाँच सय रुपियाँका दरले बिक्री गर्ने गरेका छन् । """
नेप्से परिसूचक ३२ दशमलव ९३ अङ्कले घट्यो,"""काठमाडौँ, असार ८ गते। यो साता कारोबारको पहिलो दिन नेपाल स्टक एक्सचेन्ज (नेप्से) परिसूचकमा गिरावट देखिएको छ। आज नेप्से परिसूचक ३२ दशमलव ९३ अङ्कले घटेर दुई हजार पाँच सय ९५ दशमलव ९७ को बिन्दुमा कायम भएको हो। आज ३१० कम्पनीको दुई करोड १५ लाख ४७ हजार ५५ कित्ता शेयर ८७ हजार तीन सय दुई पटक खरिद बिक्री हुँदा नौ अर्ब १४ करोड ५८ लाख ५८ हजार ५१० बराबरको कारोबार भएको हो। आजको कारोबारमा सबै समूहको उपसूचक घटेको छ। सबैभन्दा बढी होटल तथा पर्यटन समूह तिन दशमलव १३ र जलविद्युत् समूह दुई दशमलव ७८ प्रतिशतले घटेको हो। बैंकिङ शून्य दशमलव ८५, विकास बैँक शून्य दशमलव ८८, वित्त एक दशमलव शून्य नौ, लगानी शून्य दशमलव ९८ जीवन बिमा एक दशमलव शून्य छ र उत्पादन तथा प्रशोधन एक दशमलव शून्य पाँच प्रतिशतले घटेको छ। लघुवित्त एक दशमलव १५, म्युचुअल फन्ड शून्य दशमलव ३७, निर्जीवन बिमा शून्य दशमलव ४८, व्यापार शून्य दशमलव ७१ र अन्य समूह शून्य दशमलव ६१ प्रतिशतले घटेको छ। जोशी हाइड्रोपावर डेभलपमेन्ट कम्पनी लिमिटेडको शेयर मूल्य सबैभन्दा बढी नौ दशमलव ९८ प्रतिशतले बढेको छ। प्युअर इनर्जी लिमिटेडको शेयर मूल्यमा आज नकारात्मक सर्किट लागेको छ। कारोबार रकम र कारोबार भएका शेयर सङ्ख्याका आधारमा आज सबैभन्दा बढी दोर्दीखोला जलविद्युत् कम्पनी लिमिटेडको ७५ करोड ७३ लाख ९७ हजार ३७१ बराबरको २१ करोड ८३ लाख ८२२ बराबरको कारोबार भएको छ। रासस """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । वि.सं. २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले वि.सं. २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
दुई व्यक्तित्व पुरस्कृत,"""गोरखापत्र समाचारदाता काठमाडौँ, असार ८ गते । गिद्धे प्रेसले पत्रकार, अनुवादक दुई व्यक्तित्वलाई पुरस्कार प्रदान गरेको छ । शनिबार राजधानीमा आयोजित कार्यक्रममा पत्रकार तथा अनुवादक श्याम प्रधानलाई अमर स्रष्टा सत्यमोहन जोशी राष्ट्रिय सिर्जना पुरस्कार र पत्रकार बिपी कोइरालालाई सोमनाथ घिमिरे राष्ट्रिय पत्रकारिता पुरस्कार प्रदान गरिएको हो । सो अवसरमा ललितपुर महानगरपालिकाका प्रमुख चिरीबाबु महर्जनले ललितपुरमा जन्मनुभएका संस्कृतिविद्, शताब्दी पुरुष सत्यमोहन जोशीको जीवनकालमा महानगरले सक्दो सम्मान गर्र्र्दै सुविधा प्रदान गरेको बताउनुभयो । उहाँको इच्छा अनुसार उहाँ जीवित हुँदा नै हुलाक टिकट प्रकाशन र उहाँको नाममा सिक्कासमेत प्रकाशन गर्न पहल गरेको स्मरण गर्नुभयो । कार्यक्रममा साहित्यकार डा. तुलसी भट्टराईले पुरस्कृत व्यक्तित्व श्याम प्रधानबारे चर्चा गर्दै ७० वर्षको उमेरसम्म पनि विभिन्न अस्पतालको व्यवस्थापन, पत्रकारिता र अनुवादमा सक्रिय प्रधानले नेपाली पत्रकारितामा निकै योगदान पु¥याएको बताउनुभयो । उहाँले पत्रकार प्रधानले प्रेमचन्द्र, डा. देवदास, भारतका राष्ट्रपति राजेन्द्रप्रसादका आत्मकथा र रवीन्द्रनाथ टैगोरका बालिका बधू कृतिको नेपाली भाषामा अनुवाद गरेर नेपाली भाषाका पाठकलाई  उपलब्ध गराएको बताउनुभयो । गिद्धे प्रेसका सञ्चालक ठाकुर बेल्बासेले गिद्धे प्रेसले नेपाली पत्रकार, सर्जकको सम्मानका लागि पुरस्कार प्रदान गर्ने जमर्को गरेको र यस वर्षदेखि श्याम प्रधान र बिपी कोइरालालाई पुरस्कार दिएर थालनी गरेको  बताउनुभयो । पुरस्कृत व्यक्तित्व श्याम प्रधानले गिद्धे प्रेसले आफूलाई सम्झेर सम्मान गरेकोमा धन्यावाद दिँदै अमर स्रष्ट्रा सत्यमोहन जोशीको नाममा पुरस्कार पाएर अझै जिम्मेवारी थपिएको विचार व्यक्त गर्नुभयो । पत्रकार बिपी कोइरालाले करिब एक दर्जन सञ्चार माध्यममा काम गर्दा गिद्धे प्रेसले आफ्नो निरन्तर लगनशीलताको सम्मान गरेको भन्दै कृतज्ञता व्यक्त गर्नुभयो ।  """
सल्यानमा ३० प्रतिशत रोपाइँ सम्पन्न,"""शङ्कर केसी, सल्यान, असार ८ गते । सल्यानमा असारको पहिलो सातासम्म कुल धान खेती हुने क्षेत्रफलमध्ये करिब ३०.१२ प्रतिशत क्षेत्रमा रोपाइँ सम्पन्न भएको छ  । कृषि विकास कार्यालय सल्यानका अनुसार धान खेती हुने जिल्लाका नौ पालिकामा रोपाइँ चलिरहेको छ । जिल्लामा कुल ६ हजार १५८ हेक्टर क्षेत्रफलमा धान खेती हुने अनुमान रहेको छ । जसमध्ये असार पहिलो सातासम्म एक हजार ८ सय ५४ दशमलव ८७ हेक्टरमा धान रोपाइँ सकिएको कृषि विकास कार्यालय सल्यानका प्रमुखले महेश आचार्यले जानकारी दिनुभयो । समयमै पानी परेको कारण तथा सिँचाइ सुविधा भएका क्षेत्रहरूमा खनजोत लगायतको तयारी र किसानहरुको सक्रियताका कारण असार पहिलो सातामा नै ३० प्रतिशत बढी धान रोपाइँ सकिएको उहाँको भनाइ छ । विशेषगरी शारदा नदी आसपास क्षेत्रमा पानी पर्याप्त भएकाले छिटो रोपाइँ भएको हो । कार्यालयका अनुसार दार्मा गाउँपालिकामा ७० प्रतिशत, बागचौर नगरपालिकामा ५० प्रतिशत, छत्रेश्वरी गाउँपालिकामा ३५ प्रतिशत, शारदा नगरपालिकामा ३० प्रतिशत र कुमाख गाउँपालिकामा २५ प्रतिशत धान रोपाइँ सम्पन्न भइसकेको छ । यस्तै, कालिमाटी, कुपिण्डे र सिद्धकुमाखमा २० प्रतिशत तथा त्रिवेणीमा १५ प्रतिशत धान रोपाइँ सकिएको कृषि विकास कार्यालयले जनाएको छ । पाखो क्षेत्र तथा वर्षाको भर पर्नुपर्ने क्षेत्रहरूमा भने अझै पनि रोपाइँ कार्य सुस्त गतिमा भइरहेको छ । किसानहरुले यस वर्ष हाइब्रिड धानका जातहरुसँगै राम धान, खुमल, हार्दिनाथ, सुख्खा धान लगायतका धान लगाएका छन् । जिल्लाका केही पालिकामा चैते धान खेती पनि हुनेगरेको छ । कालिमाटी र कुमाख गाउँपालिकामा किसानले चैते धान खेती गरेको र कतिपयले चैते धान भित्र्याइसकेको तथा कतिपय किसान भित्र्याउने तयारीमा जुटेका छन् । यहाँका किसानले सीएच ४५ जातको चैते धान लगाउने गरेका छन् । धान खेती सल्यानको खाद्य सुरक्षामा महत्वपूर्ण योगदान गर्ने मुख्य अन्नबाली हो । समयमा रोपाई सकिएमा र मौसम अनुकूल भएको उत्पादन राम्रो हुने अपेक्षा गरिएको छ । पछिल्लो समय कृषि यान्त्रीकरणमार्फत केही कृषक समूहले मेशिनको प्रयोग गरी रोपाइँलाई सहज र छरितो बनाएका छन् । चालु आर्थिक वर्ष २०८१–८२ मा ६ हजार हेक्टर क्षेत्रफलमा २८ हजार ८७८ मेट्रिक टन धान उत्पादन भएको थियो । आर्थिक वर्ष २०८०–८१ मा छ हजार २९ हेक्टर क्षेत्रफलमा २८ हजार ५५९ मेट्रिक टन धान उत्पादन भएको थियो । कार्यालयका अनुसार आर्थिक वर्ष २०७९–८० मा जिल्लामा सात हजार ६६ हेक्टर क्षेत्रफलमा धान खेती भएको थियो । सहरीकरणको प्रभाव, जनशक्ति अभाव लगायतका कारण धान खेती हुने क्षेत्र घटेको छ । """
एक वर्षमा ६७.१६ प्रतिशत मुद्दा फर्छ्यौट,"""हरिकृष्ण ऐडी मुगु, असार ८ गते । जिल्ला अदालत मुगुले आर्थिक वर्ष ०८१–०८२ मा लक्ष्यभन्दा बढी मुद्दा किनारा लगाएको छ ।  यस आर्थिक वर्षमा नयाँ दर्ता भएका एक सय एक थान र अघिल्लो वर्षबाट जिम्मेवारी सरेका ३३ थान मुद्दामध्ये ९० थान मुद्दा किनारा लागेका हुन् । नयाँ दर्ता हुने एक सय एक थान र जिम्मेवारी सरेका पुरानासहित ७५ प्रतिशत मुद्दा फर्छ्यौट हुने लक्ष्य राखिएकामा १०३.४५ प्रतिशत मुद्दा फर्छ्यौट भएको जिल्ला अदालत मुगुका तहसिलदार प्रेमराज खनियाले बताउनुभयो । ‘‘अदालतमा अब १८ महिनाभन्दा पुराना मुद्दा बाँकी छैनन्,’’ खनियाले भन्नुभयो, ‘‘जिल्ला अदालतमा सबैभन्दा बढि ३० थान सम्बन्ध विच्छेद त्यसैगरी जबरजस्ती करणी ८ थान र बैङकिङ मुद्दा ८ थान दर्ता रहेका छन् ।’’ उहाँले भन्नुभयो यो आर्थिक वर्षमा जम्मा एक सय ३४ थान मुद्दा दर्ता भएकोमा जेठ महिनासम्म ९० थान मुद्दा फर्छ्यौट  भएका छन् । जिल्ला अदालतका अनुसार गएको आर्थिक वर्षमा ५६ प्रतिशत मुद्दा फर्छ्यौट  भएका थिए । यो आर्थिक वर्षमा ६७.१६ प्रतिशत मुद्दा फैसला भएका छन् । जिल्ला अदालत मुगुमा दर्ता भएको सम्बन्ध विच्छेद ३० थान, जवरजस्ती करणी ८ थान, बैकिङ कसुर ८ थान, चेक अनादर पाँच थान, लागुऔषध ६ थान, बहुविवाह ३ थान, अभद्र व्यवहार ५ थान र  घरेलु हिंसा १ थान मुद्दा दर्ता भएक छन् । जिल्ला अदालतले न्यायाधीश र सरकारी वकिलसहितको टोली गाउँमै गएर जनसमुदायको जनगुनासो सुन्ने, अदालतले दिने सेवाबारे जानकारी गराउने र विद्यार्थीलाई कानुनी विषयमा केहि जानकारी दिने उद्देश्यले विद्यालयमा कार्यक्रम गरिरहेको तहसिलदार खनियाले बताउनुभयो । विद्युतको नियमित आपूर्ति नहुँदा अदालतका काम कारबाहीमा बढी समय लाग्ने गरेको र  केन्द्रमा परिक्षणका लागि पठाइएका भौतिक प्रमाणको समयमा परीक्षण भई प्रतिवेदन प्राप्त नहँदा मार्ग समूह अनुसारको अवधि भित्र मुद्दा फर्छ्यौट गर्न नसकिने यस्ता समस्याले गर्दा सेवाग्राहीलाई समयमै सम्पादन गर्न नसकिएको गुनासो उहाँले गर्नुभयो । """
‘लोक सेवा युवाको भरोसा केन्द्र’,"""काठमाडौँ, असार २ गते । राष्ट्रपति रामचन्द्र पौडेलले राज्यका नीति निर्माण तहमा सबै वर्गको प्रतिनिधित्वले राष्ट्रिय एकतालाई मजबुत बनाउन योगदान पुग्ने बताउनुभएको छ । उहाँले लोकतान्त्रिक व्यवस्थाको मर्म र भावनालाई आत्मसात् गरी निजामती सेवामा समावेशी समूहमार्फत उम्मेदवार सिफारिस हुनु सकारात्मक पक्ष रहेको बताउनुभयो । लोक सेवा आयोगको हीरक महोत्सवका अवसरमा काठमाडौँमा आयोजित समारोहमा राष्ट्रपति पौडेलले नेपालमा निजामती सेवामा समावेशी रूपले कर्मचारी नियुक्ति प्रक्रिया सुरु भएयता विभिन्न समावेशी समूहमार्फत उम्मेदवार सिफारिस हुनु सकारात्मक पक्ष रहेको बताउनुभएको हो । उहाँले भन्नुभयो, “यसबाट राज्यका नीति निर्माण तहमा सबै वर्गको प्रतिनिधित्व भई राष्ट्रिय एकतालाई मजबुत बनाउने र सङ्घीयता अनुरूप समावेशी समूहतर्फ उम्मेदवार छनोट प्रक्रियालाई समयसापेक्ष परिष्कृत गर्दै यी समूहबाट थप उम्मेदवार सफल हुन सक्ने गरी आयोगले कार्यसम्पादन गर्ने विश्वास लिएको छु ।” राष्ट्रपति पौडेलले आयोगले वर्तमान पुस्ताप्रति न्याय तथा भविष्यका पुस्ताप्रतिको आशा एवं भरोसाको केन्द्रका रूपमा आफ्नो कर्तव्य, दायित्व, जिम्मेवारी निर्वाह गर्नुपर्ने आवश्यकता औँल्याउनुभयो । सङ्घीय लोकतान्त्रिक गणतान्त्रिक व्यवस्थामा जनताको मुख्य चाहना भनेको तीव्र आर्थिक विकासको बाटोमा अग्रसर हुनु रहेको उल्लेख गर्दै राष्ट्रपति पौडेलले यसको पहिलो खुड्किलो सुशासन रहेकाले त्यसप्रति कर्मचारीतन्त्र सचेत हुनुपर्नेमा जोड दिनुभयो । उहाँले भन्नुभयो, “अब सहज, सरल र प्रभावकारी तवरले सेवा प्रवाह गरेर कर्मचारीतन्त्रले नागरिकको मनसमेत जित्न सक्नु पर्छ । नागरिक हकका निम्ति सहज पहुँच नदिएसम्म लोकतन्त्र दह्रो हुन सक्दैन ।” उहाँले स्थायी सरकारका रूपमा लिइएको कर्मचारीतन्त्रले आधुनिक विधि, प्रविधि र दक्ष जनशक्तिको उपयोग गरी सुशासनको भावना र मर्म अनुरूप काम गर्नुपर्ने आवश्यकता औँल्याउनुभयो । लोक सेवामाथि विश्वास प्रबल : प्रधानमन्त्री सो अवसरमा शुभकामना मन्तव्य राख्ने क्रममा प्रधानमन्त्री केपी शर्मा ओलीले अहिले थुप्रै निकायमाथि जनविश्वास कमी भएको अवस्थामा लोक सेवा आयोगमाथिको जनविश्वास प्रबल हुनु सकारात्मक भएको बताउनुभयो । उहाँले शासन व्यवस्था प्रभावकारी रूपमा सञ्चालनका लागि सरकार र प्रशासनको भूमिका महट्टवपूर्ण रहेको बताउनुभयो । “सरकारको कार्य सफलता कर्मचारीतन्त्रको सक्षमतामा धेरै हदसम्म निर्भर हुन्छ । तसर्थ राज्य सञ्चालनका लागि छनोट गरिने कर्मचारी योग्य, दक्ष, निपुण हुनुका अतिरिक्त नेपालको राष्ट्रिय हितको जगेर्ना र प्रवर्धन गर्ने हुनु आवश्यक छ,” प्रधानमन्त्री ओलीले बताउनुभयो । प्रधानमन्त्री ओलीले नयाँ धारका विषयवस्तु समेटेर शैक्षिक योग्यता निर्धारण गर्न सुझाव दिनुभयो । उहाँले काम र परिवेश अनुसार समय सापेक्ष रूपमा कार्यसम्पादन गर्न उपयुक्त ज्ञान, सिप र क्षमता प्रदान गर्न सक्ने विषयवस्तु समेटिएका पाठ्यक्रम हुन आवश्यक रहेको तर्क गर्नुभयो । प्रधानमन्त्री ओलीले लाखौँ सङ्ख्यामा बिदेसिने युवा शक्तिलाई देशमै निष्पक्ष रूपमा रहेर रोजगारीमा छनोट गर्ने संस्थाको रूपमा लोक सेवा आयोगको भूमिकाको प्रशंसा गर्नुभयो । उहाँले भन्नुभयो, “संवैधानिक व्यवस्थाबमोजिम सरकारी निकायका लागि उपयुक्त उम्मेदवार छनोट गर्ने जिम्मेवारी लोक सेवा आयोगको हो । आयोगले जति निष्पक्ष, स्वच्छ र वस्तुनिष्ठ भएर कर्मचारी छनोट गर्छ, कर्मचारी संयन्त्र त्यति नै सबल र प्रभावकारी हुन्छ ।” प्रधानमन्त्री ओलीले आयोगको कार्यसम्पादनमा आवश्यक पर्ने साधन र स्रोत सम्पन्न तथा प्रविधिमैत्री बनाउने विषयमा सम्बन्धित सबै निकाय प्रतिबद्ध हुनुपर्ने बताउनुभयो । लोक सेवा आयोगले आफ्नो वार्षिक प्रतिवेदनमा औँल्याएका र सिफारिस गरेका सुझाव कार्यान्वयनमा सबै निकायले ध्यान दिन जरुरी रहेको उहाँको भनाइ थियो । शुभकामना मन्तव्यका क्रममा प्रतिनिधि सभाको राज्य व्यवस्था तथा सुशासन समितिका सभापति रामहरि खतिवडाले लोक सेवा आयोगले निष्पक्षता र स्वच्छताको मानक तयार गरेको भन्दै प्रशंसा गर्नुभयो । उहाँले भन्नुभयो, “राजनीतिक नेतृत्वले पनि पारदर्शिता, निष्पक्षता र स्वच्छताका लागि आयोगको कार्यसम्पादनबाट प्रेरित हुनु पर्छ ।” सो अवसरमा आयोगका अध्यक्ष माधवप्रसाद रेग्मीले आयोगले हालसम्म गरेको सुधारको प्रयासबारे जानकारी गराउनुभयो । उहाँले भन्नुभयो, “विगतका सफलताप्रति गौरवबोध गर्दै कमजोरीबाट सिक्ने एवं वर्तमान र भविष्यका आवश्यकताको पहिचान गर्दै आगामी कार्ययोजना निर्माण गर्न निरन्तर क्रियाशील रहने प्रतिबद्धता व्यक्त गर्दछु ।” सो अवसरमा आयोगका सदस्य दिनेश सिलवालले धन्यवाद ज्ञापन र सचिव किरणराज शर्माले स्वागत मन्तव्य राख्नुभयो । हीरक महोत्सव मनाउने क्रममा आयोगले चार जना कर्मचारीलाई सम्मानित गरेको छ । लोक सेवा आयोग बुटवल कार्यालयका खरिदार चित्रकुमार सुवाल, केन्द्रीय कार्यालय, कमलपोखरीका शाखा अधिकृतहरू लक्ष्मीप्रसाद पराजुली र ऋषिकेश चौलागाई तथा कम्प्युटर अपरेटर प्रल्हाद सिलवाललाई आयोगले सम्मान गरेको हो । विसं २००८ असार १ गते स्थापना भएको आयोगले स्थापनाको ७५ औँ वर्ष पुगेको अवसरमा बर्सैभरि विभिन्न कार्यक्रम गरी हीरक महोत्सव मनाउने छ ।  """
प्रदेशस्तरीय सिप महोत्सव हुने,"""मकवानपुर समाचारदाता मकवानपुर, असार ८ गते । सिप विकाससँग सम्बन्धित विविध आयामबारे उजागर गर्ने उद्देश्यले हेटौँडामा दुईदिने सिप महोत्सव, २०८२ आयोजना हुने भएको छ । बागमती प्रदेशको सामाजिक विकास मन्त्रालय र बागमती प्रदेश उद्योग परिसङ्घको संयुक्त आयोजनामा यही असार १२ र १३ गते बागमती प्रदेशस्तरीय सिप महोत्सव, २०८२ हुने भएको हो । महोत्सवका बारेमा हेटौँडामा शनिबार आयोजित पत्रकार सम्मेलनमा बजारको माग र आवश्यकता अनुरूपको दक्ष जनशक्ति उत्पादन, उत्पादित जनशक्तिलाई रोजगारका अवसरको सुनिश्चितता गर्ने लक्ष्यसहित सिप महोत्सव २०८२ आयोजना गर्न गइरहेको जानकारी गराइएको छ । बागमती प्रदेश उद्योग परिसङ्घका अध्यक्ष लेखराज पोखरेलले पत्रकार सम्मेलनमा रोजगारीप्रदायक, तालिमप्रदायक र रोजगारीको खोजीमा रहेका जनशक्तिलाई एकै स्थानमा भेला पारी सिप विकासको विविध आयामबारे जानकारी गराउने उद्देश्यले महोत्सव आयोजना गर्न लागेको जानकारी दिनुभयो  । “प्राविधिक जनशक्तिमाथिको परनिर्भरता कम गरी स्वदेश मै दक्ष प्राविधिक जनशक्ति उपलब्ध रहेको सन्देश प्रवाह गर्नु महोत्सवको उद्देश्य हो,” उहाँले भन्नुभयो, “महोत्सवले निजी क्षेत्रको अग्रसरतामा सिप, दक्षता र अनुभव साटासाटको वातावरण तयार पार्ने छ ।” महोत्सवमा इलेक्ट्रिकल र बाल विकास सहजीकरण विधामा लाइभ तालिम, एक हजारभन्दा बढी विद्यार्थी तथा युवाका लागि साइकोमेट्रिक परीक्षण, विद्यार्थी तथा युवालाई समूहमा वृत्ति परामर्शसहित प्राविधिक शिक्षा तथा व्यावसायिक तालिम र वृत्ति मार्गनिर्देशनसम्बन्धी अभिमुखीकरण र विद्यार्थीलाई उद्योग भ्रमण महोत्सवको आकर्षणका रूपमा रहने भएको छ । सामाजिक विकास मन्त्रालयको योजना तथा शिक्षा विकास महाशाखा प्रमुख घनश्याम खनालले महोत्सवको लक्षित समूह सूचना प्रविधि, होटेल व्यवस्थापन र अटोमोबाइल इन्जिनियरिङतर्फका प्रशिक्षार्थी, उद्योग प्रतिष्ठानका प्रतिनिधि र प्राविधिक शिक्षालय रहेको जानकारी दिनुभयो । यस्तै सूचना प्रविधि, हस्पिटालिटी, अटोमोबाइलका क्षेत्र र प्रदेश स्थानीय तथा जिल्लास्तरका सरकारी निकाय र सङ्घसंस्था महोत्सवका लक्षित समूह हुन् । """
हाइब्रिडले रैथाने मुलाको बिउ विस्थापित,"""रामकृष्ण बोहरा बागलुङ, असार ८ गते  । बर्खामा धान खेतीले भरिभराउ देखिने ठुलोखेत मङ्सिर लाग्दा नलाग्दै खनजोत गरेर ठिकठाक हुन्थ्यो । कतै मुलाका बिरुवा त कतै सेतो केराउ लगाउन किसानलाई भ्याइनभ्याइ हुन्थ्यो । अहिले भने बागलुङको जैमिनी नगरपालिका–१, कुश्मीसेरामा रहेको ठुलोखेत किसानका लागि बिरानो जस्तै बनेको छ ।  मुलाको बिउ बेचेरै किसानको गुजारा चलेको थियो । पछिल्लो समय हाइब्रिडले बजार ओगटेपछि ठुलोखेतमा स्थानीय जातको मुलाको बिउ उत्पादन हुन छाडेको छ । बिउ किन्न किसानको घरदैलोमै पुग्ने व्यापारी हाइब्रिडमा आकर्षित हुन थालेपछि उत्पादन गर्न छाडेको किसान बताउँछन् । स्थानीय जातभन्दा हाइब्रिड सस्तो भएपछि खेती छाडेको किसान मोतीप्रसाद पौडेलले बताउनुभयो । सात वर्षअघिसम्म लाखौँको मुलाको बिउ उत्पादन हुने ठुलोखेत आजभोलि किसानका लागि बिरानो बनेको पौडेल सुनाउनुहुन्छ । २०५२ सालदेखि कृषि मन्त्रालयको कोशी पहाडी तरकारी आयोजना र बिउबिजन प्रवर्धन कार्यक्रमले ठुलोखेतलाई मुलाको ब्याड बनाएको थियो । “धान बाली थन्क्याएपछि लगाइने मुलाले चार महिनामै उत्पादन दिन्थ्यो, मैलै एकै वर्षमा छ हजार केजीसम्म बिउ बेचेको थिएँ,” पौडेलले स्मरण गर्नुभयो । मुलाको बिउ बेचेर स्थानीय डिल्लीप्रसाद आचार्य र माया नेपालीलगायतका किसानले वार्षिक पाँच लाखभन्दा बढी रकम आम्दानी गर्न सफल भएको पौडेलले बताउनुभयो । ठुलाखेतमा उत्पादन हुने बिउ काठमाडौँ र भैरहवालगायतका बिउ भण्डारले खरिद गरेर लैजाने गर्दथे । बिउ बिक्री हुन छाडेपछि २०७६ सालपछि ठुलाखेतमा बिउ उत्पादनका लागि खेती हुन छाडेको हो । किसानले दुःख गरेर उत्पादन गर्दा प्रतिकेजी १५० रुपियाँ पर्ने बिउ बजारमा एक सयमै पाइन थालेको किसानले उत्पादन छाडेको पौडेल बताउनुहुन्छ । हाइब्रिड बिउ एक पटकका लागि मात्रै हो तर यहाँ उत्पादन भएको बिउ पटक पटक प्रयोग गर्न सकिने भए पनि व्यापारी र किसानले नबुझेको उहाँ बताउनुहुन्छ ।  कृषि ज्ञान केन्द्रका प्रमुख राजेन्द्र सिलवाल ल्याब परीक्षण गरेर बिउ बेच्ने चलन बसेपछि व्यापारीले चासो दिन छाडेको बताउनुहुन्छ । जिल्ला तहमा ल्याब राख्ने अवस्था नभएपछि किसान–व्यापारीको सम्बन्ध टुटेको पौडेलको भनाइ छ ।  """
सोलुदेखि एमआइटीसम्मको कठिन यात्रा,"""सन्तोष राउत सोलुखुम्बु, असार ८ गते । ‘आरोहणका बादसाह’, हिमाली क्षेत्रमै बसोबास र हिमालका चुचुरा चुम्ने शेर्पा समुदाय साहसी आरोहीको पहिचानबाट विश्व परिचित छ । हिमाल र शेर्पा पर्याय नै बनेका छन् । तथापि युवा पुस्ता अध्ययन र विद्वताको त्यस्तो शिखर चढिरहेका छन्, जुन नवीन र समुन्नत देशको नूतन आरम्भ गर्ने सोचाइ बोकेका युवाका लागि प्रेरणापथ बनिरहेको छ । बौद्धिक युवा देशबाट पलायन भइरहँदा सगरमाथाको काख सोलुखुम्बुमा जन्मिएका युवा वैज्ञानिक एवं अनुसन्धानकर्ता मिङ्मार शेर्पाले सेलुलर र आणविक जीव विज्ञानमा म्यासाच्युसेट्स इन्स्टिच्युट अफ टेक्नोलोजी (एमआइटी) मा अध्ययन पूरा गरी नेपाल फर्किएर काम आरम्भ गरेपछि उहाँ युवामाझ प्रेरणा पुञ्ज बन्नुभएको छ । उहाँले देशको गौरव बढाउने गरी वैज्ञानिक अन्वेषणको नयाँ अध्याय थालनी गर्नुभएको छ । अनुसन्धानका क्षेत्रमा काम गर्नेका लागि अवसरै अवसर प्राप्त हुने अमेरिकाबाट फर्किएका अनुसन्धाता शेर्पा आङजाङबु शेर्पा र पुटी शेर्पाका सात सन्तानमध्ये कान्छा छोरा हुनुहुन्छ । उहाँले कक्षा १२ को अध्ययन पूरा गरेपछि उच्चशिक्षाका लागि अमेरिका यात्रा तय गर्नुभयो । उहाँले भन्नुभयो, “कक्षा १२ सम्म पढ्दा इन्टरनेट र मोबाइल थिएन । एसएलसीमा उत्कृष्ट भएपछि डाक्टर बन्ने सोच थियो । मेहनत गरेँ । संयोगवश हिमालयन ट्रस्ट नेपालको छात्रवृत्तिमा डाक्टर बन्ने लक्ष्यसहित  काठमाडौँको सेन्ट जेभियर कलेजमा प्लस टुमा ए लेभल र विज्ञान पढेँ । त्यसपछि अमेरिकास्थित अलाबामा विश्वविद्यालय (युएबी) को छात्रवृत्तिमा सन् २०१७ मा चिकित्सकीय अध्ययनका लागि अमेरिका गएको हुँ ।” चुनौतीका माझ उदाएका युवा युवा वैज्ञानिक शेर्पा १८ वर्षको हुँदा अमेरिका पुग्नुभयो । काम र अध्ययनको सन्तुलन मिलाएर डाक्टर बन्ने लक्ष्य राखेका शेर्पाले एपिजेनेटिक्स, रोग विज्ञान र नेफ्रोलोजी (प्रतिरोध) मा अनुसन्धान गर्नुभयो । उहाँले सन् २०१९ मा विश्वविद्यालयका लागि अनुसन्धान राजदूतका रूपमा काम गर्दा प्रशासनिक सिप सिक्दै टोलीको नेतृत्व गर्ने अवसर पाउनुभयो । उहाँले चार वर्षको स्नातक अध्ययन अवधिमा सात स्थानीय र राष्ट्रिय सम्मेलनहरूमा भाग लिएर चार प्रमुख परियोजना पूरा गरेको र उत्कृष्ट शैक्षिक रेकर्ड कायम राख्न सफल भएका शेर्पाले प्रतिरक्षा विज्ञान अनुसन्धानमा केन्द्रित भएर हावर्ड विश्वविद्यालयमा अनुसन्धान गर्ने अवसर पाउनुभयो । उहाँले भन्नुभयो, “भाइरसहरू र तिनीहरूको प्रभावको अध्ययनमा संलग्न भएपछि सेलुलर र आणविक जीव विज्ञानमा एमआइटीमा थप अध्ययन अघि बढाएँ ।” एमआइटीमा मोर्फोजेनेसिस र सेलुलर विभाजन नियमनमा केन्द्रित स्वतन्त्र अनुसन्धान गरिरहेका शेर्पाले दुई वर्षमा दुई राष्ट्रिय, एक अन्तर्राष्ट्रिय र चार स्थानीय सम्मेलनमा भाग लिनुभयो । उहाँ संयुक्त अधिराज्यमा पार्किन्सन रोगका लागि औषधी विकासमा केन्द्रित अनुसन्धान परियोजनामा संलग्न रहनुभएको छ । साथै उहाँले ग्रामीण क्षेत्रका नेपाली विद्यार्थीलाई सहयोग गर्न ‘दी ब्राइट फ्युचर अर्गनाइजेसन’ पनि स्थापना गर्नुभयो । उहाँका अनुसार संस्थामार्फत कम्प्युटर साक्षरता र स्वास्थ्य सेवा र शैक्षिक सहयोग अघि बढाइने छ । अनुसन्धानमा सहकार्य युवा वैज्ञानिक शेर्पाले छाला क्यान्सर र पार्किन्सन रोगसम्बन्धी अनुसन्धान परियोजनामा सहकार्य गर्न अक्सफोर्ड विश्वविद्यालय र ब्रिस्टल विश्वविद्यालयको भ्रमण गर्नुभयो । उहाँका अनुसार फाउन्डेसन र सेन्ट जेभियर्स कलेजबिच अनुसन्धान कार्यमा सहकार्य गर्ने समझदारी भएको छ । फाउन्डेसनका अध्यक्ष गेल्बु शेर्पाले अनुसन्धान र सामाजिक विकासमा यो साझेदारी महत्वपूर्ण हुने बताउनुभयो । उहाँका अनुसार युवालाई अनुसन्धानका क्षेत्रमा प्रोत्साहन गर्ने र ज्ञानको आदानप्रदानमा सहयोग पुर्‍याउने छ । वैज्ञानिक एवं अनुसन्धानकर्ता शेर्पालाई नेपाल चिकित्सा अध्ययन संस्थान केन्द्रीय विभागले ‘भिजिटिङ स्कलर’ का रूपमा अनुसन्धान गर्न दिएको छ । उहाँले नेपालको दुर्गम क्षेत्रका समुदायमा देखिने स्वास्थ्य चुनौतीको समाधानमा केन्द्रित ‘माइक्रोन्युट्रियन्ट र स्वास्थ्य’ सम्बन्धी अनुसन्धान गरिने बताउनुभयो । उहाँका अनुसार अनुसन्धानले सार्वजनिक स्वास्थ्यमा सुधार ल्याउन महत्वपूर्ण भूमिका खेल्ने छ । पोषण र रोगप्रतिरोधात्मक क्षमताबिचको सम्बन्धको अध्ययन र रोग रोकथाम तथा समग्र स्वास्थ्य सुधारमा नयाँ दृष्टिकोण प्रदान गर्ने अपेक्षा गर्दै विभागले अनुसन्धानकर्ता मिङ्मारको प्रस्ताव स्वीकार गरेको हो । उहाँलाई एआईका माध्यमबाट छालामा हुने क्यान्सर रोगसम्बन्धी विषयमा शोधपत्र प्रकाशित गरेपछि एकाडेमी अफ मेडिकल साइन्स युकेले ४५ लाख रुपियाँको पुरस्कार दिएको छ । प्रधानमन्त्रीसँग भेट प्रधानमन्त्रीको आग्रह र स्वदेश प्रेमले आफू फर्किएको अनुसन्धानकर्ता मिङ्मार शेर्पाले बताउनुभयो । प्रधानमन्त्री केपी शर्मा ओलीसँग अनुसन्धानकर्ता शेर्पाले असार ३ गते पछिल्लो पटक भेट गर्नुभयो । भेटपछि अनुसन्धान र स्वास्थ्य क्षेत्रमा नवीन अनुसन्धान कार्य अघि बढाउन उत्प्रेरणा मिलेको उहाँ बताउनुहुन्छ । """
राजनीतिमा मधेशका महिला,"""राजनीतिक आन्दोलनमा महिला सहभागिताको इतिहास खोतल्ने हो भने शताब्दी नाघिसकेको छ । दिव्या कोइरालाले १९७४ सालमा महिला समिति गठन गरी महिला अधिकार र राणा शासनविरुद्ध सङ्गठित रूपमा पहिलो पटक आवाज उठाउनुभएको थियो । १९९७ सालमा योगमायाले धर्मराज्य माग गर्दै जलसमाधि लिएर विद्रोहको सशक्त राँको बाल्नुभएको थियो । विराटनगर जुट मिलमा २००३ सालमा भएको मजदुर आन्दोलनमा दिव्या कोइराला, नलिनी उपाध्याय, इन्दिरा आचार्य, कामिनी गिरीले सशक्त सहभागिता जनाएर महिला शक्तिको परिचय दिनुभएको थियो । २००४ सालमा मङ्गलादेवी सिंहको अध्यक्षतामा नेपाल महिला सङ्घ गठन भएपछि राजनीतिमा महिला सहभागिता अझ सशक्त भएको पाइन्छ । राजनीतिक सङ्घर्ष र आन्दोलनमा मधेशका महिलाको भूमिकालाई कम आँक्न मिल्दैन । २००७ सालको सशस्त्र सङ्घर्षपछि राजा, राणा र कांग्रेसबिच भएको त्रिपक्षीय दिल्ली सम्झौताको विरुद्धमा डा. केआई सिंहले सङ्घर्ष जारी राखेका थिए । सो सङ्घर्षमा मधेशी महिला कौलापति देवीले नेतृत्वदायी भूमिका निर्वाह गरेको पाइन्छ । विसं २०४६ सालको आन्दोलनमा फागुन ९ गते धनुषाको यदुकुहामा प्रहरीले हत्याकाण्ड मच्चाएको थियो । सो घटनामा प्रहरीको गोली लागी जानकीदेवी यादव, भुवनेश्वरीदेवी यादव, सोनावतीदेवी यादवको हत्या भएको थियो । नेपालको राजनीतिक इतिहासमा तीन मधेशी महिलालाई नेपालकै प्रथम महिला सहिद मानिन्छ । त्यसो त २०४६ को आन्दोलनमा मधेशका सडकमा चारतारे झन्डा बोकेर प्रजातन्त्र माग्नेमा धनुषा बलहा कठालका सरस्वती चौधरी पनि एक हुनुहुन्थ्यो । विद्यार्थीकालदेखि नै राजनीतिमा सक्रिय चौधरी नेपाली कांग्रेसबाट पहिलो संविधान सभा सदस्य र मधेश प्रदेश सभाको सदस्य हुनुभएको थियो । नेपाल म्यागजिनमा ‘मधेशी महिलाको आन्दोलन’ लेख (२०७६) मा रिता शाह लेख्नुहुन्छ, “दस वर्षे माओवादी युद्धका बेला पनि असङ्ख्य मधेसी महिला आन्दोलनमा होमिएका थिए । दलित र थारू महिलाको बढी सहभागिता थियो । २०६३ को मधेश आन्दोलनमा मधेसी महिलाको सक्रिय सहभागिता रह्यो । पछिल्लो मधेश आन्दोलन (२०७२) मा छ जना मधेसी महिला सहिद भए । सयौँ महिला घाइते भए । दर्जनौँ जेलमा गए । यसअघिका कुनै पनि आन्दोलनमा यति धेरै मधेसी महिलाको सशक्त भूमिका देखिएको थिएन ।” शाह लेख्नुहुन्छ, “मधेश आन्दोलनले पनि हेपिएका, थिचिएका महिलालाई लड्न सिकायो । २०७२ को आन्दोलनले मधेसी महिलालाई राजनीतिक र सामाजिक रूपले थप सचेत बनायो ।” विसं २०६३ को मधेश आन्दोलनमा ‘घुम्टो’ फालेर मधेशका महिला पहिलो पटक सडकमा जुलुस लिएर निस्किएका थिए । गोरुगाडा र ट्याक्टर चढेर गाउँ गाउँबाट तराईका सहरमा महिला ओइरिएका थिए । मार्टिन चौतारीको ‘पहिलो पाइला : स्थानीय सरकारमा एक महिला जनप्रतिनिधिको अनुभव’ पुस्तकमा सल्मा खातुनले लेख्नुभएको छ, “हात हातमा कुचो लिएर उनीहरू आन्दोलनको केन्द्रस्थल पर्सा जिल्लाको वीरगन्जस्थित मितेरी पुलमा उभिएको दृश्य लोभलाग्दो देखिन्थ्यो । त्यस्तै दृश्य मधेशका अन्य जिल्लामा पनि देखिँदै जान थाल्यो ।” राजनीतिक दलको केन्द्रीय नेतृत्वमा निर्वाचनबाटै आफूलाई स्थापित गर्ने महिला मधेशकै हुन् । नेपाली कांग्रेसको १३ औँ महाधिवेशनबाट केन्द्रीय कोषाध्यक्षमा सीतादेवी यादव विजयी हुनुभएको थियो । जब कि उहाँको प्रतिस्पर्धामा चित्रलेखा यादव हुनुहुन्थ्यो । दानादेवी भूमिहार्नी दानादेवी भूमिहार्नी नेपाली राजनीतिक इतिहासमा एक सङ्घर्षशील महिला नेतृका रूपमा स्थापित हुनुहुन्छ । २००८ सालमा महोत्तरीमा जन्मिएकी भूमिहार्नीले २०१७ सालमा गणेश नेपालीसँग विवाह गरेपछि राजनीतिक यात्रा सुरु गर्नुभएको हो । २०२५ सालदेखि नेपाली कांग्रेसमा सक्रिय भई दानादेवीले १६ वर्ष जिल्ला कमिटीमा रहेर राजनीतिक योगदान दिनुभयो । १२ वर्ष भारत प्रवासमा बिताएपछि २०३५ सालमा नेपाल फर्केर पुनः पार्टीका कार्यक्रममा संलग्न हुनुभयो । सत्याग्रहमा भाग लिएर जेल यात्रा गरेकी भूमिहार्नीले धनुषा र महोत्तरीमा कांग्रेस गतिविधि विस्तार गर्न महत्वपूर्ण भूमिका निर्वाह गर्नुभएको थियो । विसं २०४६ को जनआन्दोलनमा तराईका सडकमा उहाँले जुलुसको नेतृत्व गर्नुभएको थियो । बहुदलीय व्यवस्था पुनस्र्थापनापछि रिहा भएसँगै भूमिहार्नीले लोकतन्त्र संस्थागत गर्न निरन्तर सङ्घर्ष गरिरहनुभयो । मधेशमा महिलालाई सामाजिक तथा राजनीतिक रूपमा सशक्त बनाउने अभियानमा समेत उहाँले नेतृत्वदायी भूमिका निर्वाह गर्नुभयो । उहाँ भन्नुहुन्छ, “महोत्तरीमा अशिक्षितलाई साक्षर बनाउने अभियान अन्तर्गत रात्रि पाठशाला सञ्चालन गर्‍यौँ, जहाँ मेरा श्रीमान्ले पुरुष र मैलै महिलालाई साक्षर बनाउने भूमिका निर्वाह गरेका थियौँ ।” श्रीमान् गणेश नेपालीलाई पञ्चायती सरकारले तीन महिना डुम्रा जेलमा राख्दा उहाँ सन्तानसँग भारतमै बस्नुभएको थियो । उहाँ भन्नुहुन्छ, “राजाले सुट वारेन्ट जारी गरेपछि बिपी बाबुको आग्रहमा घरबार छोडेर प्रजातान्त्रिक सङ्घर्षको यात्रामा होमिनु पर्‍यो ।” सङ्घर्षको उतारचढावबिच भूमिहार्नीले पार्टीका लागि आफ्नो जीवन समर्पण गर्नुभयो । प्रजातन्त्र पुनस्र्थापना भइसकेपछि कर्मठ कार्यकर्ताको उचित मूल्याङ्कन नहुँदा भने उहाँले निराशा व्यक्त गर्नुभयो । कांग्रेसले आफ्नो योगदानको मूल्याङ्कन नगरे पनि विचारबाट विचलित भएको भनाइ उहाँको छ । भूमिहार्नीले राजनीतिमा लाग्न थुप्रै महिलालाई प्रेरित गर्नुभएको थियो । सिम्रीकी काशी देवी, चौरियाकी सरस्वती देवी, शारदा मल्ल, लक्ष्मी भण्डारी, सर्लाहीकी मञ्जु कोइराला, महोत्तरी गौशालाकी मिश्री भण्डारी र सीतादेवी यादव जस्ता महिला नेतृ उहाँको सङ्घर्षबाट प्रभावित हुनुभएको थियो । चित्रलेखा यादव नेपाली राजनीतिमा शक्तिशाली महिलाका रूपमा चित्रलेखा यादवले आफूलाई स्थापित गरिसक्नुभएको छ । उपसभामुख, नेपाली कांग्रेसको संसदीय दलको प्रमुख सचेतक, मन्त्रीका रूपमा योगदान दिएकी यादव २०६२/६३ को जनआन्दोलनमा अग्रमोर्चामा रहेर लोकतन्त्रका लागि लड्नुभएको थियो । उहाँले विघटित प्रतिनिधि सभाको बैठक सडकमै सञ्चालन गर्नुभएको थियो । त्यो बेला उहाँ उपसभामुख हुनुहुन्थ्यो । अहिले उहाँ अस्ट्रेलियाको राजदूत हुनुहुन्छ । विद्यार्थी जीवनदेखि नै राजनीतिमा लाग्नुभएकी चित्रलेखाको पहिलो असफलताले नै सफलताको सिँढी निर्माण गरेको हो । पार्टीभित्रको अन्तर्घातले सफलताको खाता खोल्दै गएको हो । सिराहा जिल्लाको साबिक नवराजपुर गाविसस्थित नहरनियाँ गाउँमा जन्मिनुभएकी यादवलाई पढाइप्रतिको लगनशीलताले काठमाडौँसम्म डोर्‍यायो । पढाइसँगै राजनीतिमा सक्रिय यादव नेपाल विद्यार्थी सङ्गठनको कोषाध्यक्ष पदमा निर्वाचित हुनुभयो । त्यति बेलै २०४६ सालको जनआन्दोलमा होमिनुपर्ने अवस्था आयो । चार दशकअघि राजनीतिमा महिला सहभागिता एकदमै न्यून थियो, त्यसमा पनि मधेशका महिला । २०५६ सालमा सांसद पदमा विजयी यादवलाई पार्टीले उपसभामुखको जिम्मेवारी दियो । बढ्यो महिला प्रतिनिधित्व विसं २०४६ को जनआन्दोलनपछि गजेन्द्रनारायण सिंह नेतृत्वको मधेशकेन्द्रित राजनीतिलाई अघि सार्दै नेपाल सद्भावना पार्टी पनि अस्तित्वमा आयो । त्यसपछि सङ्घीयताको मागसहित मधेशकेन्द्रित शान्तिपूर्ण राजनीतिक सङ्घर्षबाट पनि मधेशी महिलालाई राजनीतिमा अवसरको ढोका फराकिलो भएको पाइन्छ । त्यसबेलाका महिला राजनीतिकर्मीमा रेणुकुमारी यादव, सरिता गिरी, मञ्जु अन्सारी (स्वर्गवास) आदि चर्चित हुनुहुन्थ्यो । यता २०६२/६३ को जनआन्दोलनको सफलतापछि जारी अन्तरिम संविधानले महिलालाई थप अवसरका बाटाहरू खोलेको थियो । पछि २०७२ सालमा नेपालको संविधान जारी भएपछि राजनीतिमा महिलाको यात्रा थप सुनिश्चित बन्यो । यसका कारण राजनीतिमा महिला सहभागिता बढेको देखिन्छ । सङ्घीय लोकतान्त्रिक गणतन्त्रात्मक यस संविधानले तीन तहको सरकार गठनको व्यवस्था गरेको छ । तीन वटै तहका सरकारमा सक्रिय सहभागिताका लागि महिला प्रतिनिधित्वको आरक्षण गरिएको छ । प्रतिनिधित्वको आरक्षणले प्रत्यक्ष निर्वाचित र सामानुपातिक कोटामा महिला सहभागिता बढाएको छ । विसं २०६३ साल माघ २ गते मधेशी जनअधिकार फोरमले मधेशकेन्द्रित आन्दोलन सुरु गरेको थियो । २१ दिनसम्म चलेको सो आन्दोलनमा पहिलाका महिला नेतृहरू राजनीतिमा थप निखारिन पुगे । यसैको एक उदाहरण हुनुहुन्छ, महोत्तरीकी सुरिता साह । पहिलो संविधान सभा सदस्य उहाँ सूचना तथा सञ्चार राज्यमन्त्री पनि हुनुभयो । मधेश प्रदेश सभा सदस्य र मन्त्रीका रूपमा जिम्मेवारी निर्वाह गरेकी सुरिता भन्नुहुन्छ, “राजनीतिमा महिला सहभागिता बढेको छ । पहिला महिला राजनीतिमा त्यति आउँदैनथे तर अहिले परिवारले पनि साथसहयोग गरिरहेको अवस्थामा महिलाले अझ बढी अवसर पाएका छन् ।” प्रदेश सभा सदस्यको दोस्रो पटकको निर्वाचनमा पार्टीले उहाँलाई टिकट नदिएपछि स्वतन्त्र उम्मेदवारी दिएर निर्वाचित हुनुभयो । साह भन्नुहुन्छ, “मैले आँट गरेँ, मलाई जनताले विश्वास गरेका थिए । त्यसकारण निर्वाचित भएँ ।” अधिकारका आन्दोलनले धेरै महिला राजनीतिकर्मी जन्मायो, महिलालाई राजनीतिमा आउन प्रेरित गर्‍यो र अवसर पनि दियो । रेणु यादव, सरिता गिरी, सुरिता साह, रानीकुमारी तिवारी, चन्दा चौधरी, सलमा खातुन, करिमा बेगमलगायतका महिला नेतृको थप सक्रियतासँगै उनीहरूले राजनीतिमा नेतृत्वको अवसर पनि पाए । विसं २०३६ को आन्दोलनमा सहभागी मधेश प्रदेश सभा सदस्य पलटीदेवी महराले सुँडेनीदेखि प्रदेश सभा सदस्यसम्मको यात्रा तय गर्नुभएको छ । उहाँ २०७९ को प्रदेश सभा निर्वाचनमा नेकपा (एमाले) बाट समानुपातिक सदस्यका रूपमा दलित कोटाबाट प्रदेश सभा सदस्य हुनुभएको हो । पलटीदेवी मधेशमा दलितको भोगाइ स्मरण गर्नुहुन्छ, “दलित समुदायका मान्छेले चप्पल लगाउन पाउँदैनथे तर मैले सानैमा चप्पल लगाएँ । चप्पल लगाउँदा अन्य समुदायले किन चप्पल लगाएको भनेर हेप्थे ।” उहाँको विवाह नेपाल सरकारको जागिरे केटासँग भयो । विवाहपछि सासूले गर्दै आएको सुँडेनीको काममा पलटीदेवीले सघाउन थाल्नुभयो । उहाँले दलित अधिकारका लागि फेमिनिस्ट दलित अर्गनाइजेसन (फेडो) मा रहेर सामाजिक काम गर्नुभयो । २०५२ सालको स्थानीय निकायको निर्वाचनमा जनकपुर नगरपालिकामा वडा सदस्यमा भारी मतले विजयी हुनुभयो । उहाँ भन्नुहुन्छ, “सांसद बनेर दलित समाजका लागि केही गर्ने सोच थियो, त्यो पूरा भएको छ । दलित समाजको आवाज प्रदेश सभामा उठाउन सक्ने ठाउँमा पुगेकी छु ।” मुलुक सङ्घीयतामा गएपछि महिलाका लागि राजनीति सहज बनेको उदाहरण हुनुहुन्छ, जनमत पार्टीबाट मधेश प्रदेशकी सदस्य अनिताकुमारी साह । प्रदेश सभा सदस्य साहको पारिवारिक पृष्ठभूमि राजनीति भएका कारण उहाँलाई यस क्षेत्रमा लाग्न त्यति गाह्रो भएन । परम्परागत रूपमा पुरुषप्रधान भए पनि पारिवारिक प्रभाव र समर्थनले धेरै महिलालाई राजनीतिमा प्रवेश गर्न मद्दत गरेको बुझाइ उहाँको छ । साह जस्तै अन्य महिलाले पनि परिवारकै प्रेरणा वा राजनीतिक योगदानका आधारमा आफ्नो स्थान बनाउँदै आएका छन् । यसको अर्को उदाहरण सप्तरीकी नीलमकुमारी रजक हुनुहुन्छ । उहाँ नेपाली कांग्रेसबाट दलित महिला कोटामा सांसद हुनुभएको हो । मधेश प्रदेश सभाका सात समितिमध्ये चार वटा समितिका सभापतिको जिम्मेवारी महिलाले नै वहन गर्दै आएका छन्; जसमा अर्थ तथा योजना समितिका सभापति अनिताकुमारी शाह, प्राकृतिक स्रोत तथा वातावरण समितिका सभापति शारदा दास (पहाडी), महिला बालबालिका तथा सामाजिक न्याय समितिका सभापति रूपाकुमारी यादव र सार्वजनिक लेखा समितिमा मञ्जुकुमारी थापामगर हुनुहुन्छ । प्रदेश सभामा महिला सहभागिता मधेश प्रदेश सभाको दोस्रो कार्यकालमा १० राजनीतिक दलको प्रतिनिधित्व भएको छ । सभामा नेकपा (एमाले), नेपाली कांग्रेस, जनता समाजवादी पार्टी नेपाल, लोकतान्त्रिक समाजवादी पार्टी, नेकपा (एस), जनमत, नेकपा (माओवादी केन्द्र), नेपाल सङ्घीय समाजवादी, नागरिक उन्मुक्ति पार्टी र राष्ट्रिय प्रजातन्त्र पार्टी छन् । पार्टीगत महिला सहभागिता हेर्दा मधेश प्रदेश सभामा सबैभन्दा बढी सिट नेकपा (एमाले) ले हासिल गरेको छ । कुल २५ सिटमा प्रत्यक्षतर्फको १७ सिटमा १६ पुरुष र एक महिला तथा आठ समानुपातिक सिटमा एक पुरुष र सात महिला छन् । यस्तै नेपाली कांग्रेसका कुल २२ प्रदेश सांसदमध्ये प्रत्यक्षमा जितेका १३ जना सबै पुरुष छन् । समानुपातिकतर्फ नौमध्ये एक पुरुष र आठ महिला छन् । यसै गरी जनता समाजवादी पार्टी नेपालको १९ सिटमा प्रत्यक्षतर्फ १२ मा एक महिला र समानुपातिकतर्फ सात जनामध्ये छ महिला र एक पुरुष छन् । यसै गरी जनमतको कुल १३ मा प्रत्यक्षतर्फ छ पुरुष मात्र छन् र समानुपातिकमा सात जनामध्ये दुई पुरुष र पाँच महिला छन् । यस्तै लोकतान्त्रिक समाजवादी पार्टीमा कुल नौ प्रदेश सभा सदस्यमध्ये प्रत्यक्षमा छ पुरुष, एक महिला र समानुपातिकतर्फ दुईमा दुई महिला मात्र छन् । यस्तै नेकपा (माओवादी केन्द्र) को कुल नौमा प्रत्यक्षतर्फ पाँच पुरुष मात्र छन् र समानुपातिकतर्फ चारमध्ये तीन महिला र एक पुरुष छन् । नेकपा (एस) को कुल सातमा प्रत्यक्षतर्फ चारमध्ये तीन पुरुष, एक महिला र समानुपातिकतर्फ तीनमध्ये एक पुरुष र दुई महिला छन् ।  यसै गरी नेपाल सङ्घीय समाजवादी, नागरिक उन्मुक्ति पार्टी र राष्ट्रिय प्रजातन्त्र पार्टीबाट एक/एक जना समानुपातिक महिला मात्र छन् । मधेश प्रदेश सभाको दोस्रो कार्यकालमा प्रत्यक्ष र समानुपातिक गरी १०७ जना सदस्यमा महिला सांसदको सङ्ख्या ४० रहेको छ । यो कुल सङ्ख्याको ३७.३८ प्रतिशत हुन आउँछ । ४० महिला सांसद हुँदा पनि प्रदेश सरकारमा महिला मन्त्रीको सङ्ख्या एक मात्र छ । यो कुल सङ्ख्याको ०.०९ प्रतिशत हुन आउँछ । प्रदेशमा मुख्यमन्त्री कार्यालयसहित १२ वटा मन्त्रालय छन् । एक मुख्यमन्त्री र १० मन्त्री सबै पुरुष छन् । यसरी हेर्दा महिलालाई अझै पनि राजनीतिको निर्णायक तहमा पुग्न वा पुर्‍याउन पुरुषकै भर पर्नु परेको देखिन्छ । अर्थात् निर्णायक तहमा पुरुषकै बोलवाला बढी भएको प्रस्ट छ । महिला निर्णायक तहमा नहुँदा तिनले जिम्मेवारी वहन गर्ने अवसर पनि न्यून रूपमा पाइरहेका हुन्छन् । मधेशका महिला परम्परागत रूपमा घरेलु जिम्मेवारीमा सीमित थिए । आरक्षणले उनीहरूको सहभागिता सामाजिक तथा राजनीतिक क्षेत्रमा बढेको छ । नेपालको संविधानले ३३ प्रतिशत महिला सहभागिता सुनिश्चित गरेको छ । यसका कारण मधेश प्रदेश सभामा पनि ३३ प्रतिशत सहभागिता छ । स्थानीय तहमा वडा सदस्य, उपप्रमुख जस्ता पदमा महिला उपस्थिति छ तर उनीहरूको भूमिका अझै सीमित छ । मधेश प्रदेश सभामा महिलाको सङ्ख्यात्मक सहभागिता रहे पनि नीतिगत तह र निर्णायक भूमिकामा उनीहरूको सहभागिता भने न्यून छ । महिलाले राजनीतिमा लाग्दा धेरै चुनौती सामना गर्नु पर्छ । पारिवारिक समर्थनको अभाव, आर्थिक असक्षमता, सम्पत्तिमा अधिकार र लैङ्गिक भेदभावले उनीहरूको राजनीतिक यात्रालाई थप कठिन बनाएको छ । यसले गर्दा हाम्रो समाजमा महिला ‘घरभित्रको भूमिकामा सीमित रहनु पर्छ’ भन्ने सोच अझै पनि बलियो देखिन्छ । पार्टीभित्रकै खिचातानीका कारण सक्रिय राजनीतिबाट बाहिरिनु परेको अनुभव सप्तरीको शम्भुनाथ नगरपालिकाका सरस्वती चौधरीको छ । उहाँ भन्नुहुन्छ, “हामी अधिकारका लागि लडेर आएका थियौँ; पावर, पैसा, लबिङको कुनै खाँचो थिएन । अब भने पार्टीमा स्थान बनाउन पैसा, पावर, संरक्षण, आशीर्वाद चाहिन्छ । महिलालाई राजनीतिमा आउन सही प्रशिक्षणको खाँचो छ; जसले महिलाको मनोबल र क्षमता विकास गर्ने छ ।” महिलाको राजनीतिक अनुभवले उनीहरूलाई दृढ र सक्षम बनाएको छ । यसबाट आगामी दिनमा अझ धेरै महिलालाई राजनीतिमा आउने प्रेरणा दिने छ । चुनौतीका बिच राजनीतिक क्षेत्रमा सफल भएर लाग्ने मधेशका महिला भावी पुस्ताका लागि प्रेरणास्रोत हुन् । उनीहरूले आफूलाई स्थापित गर्दै लैङ्गिक समानताका लागि भूमिका खेलिरहेका छन् । महिलाको सङ्घर्षलाई सम्मान गर्दै, पार्टीभित्रको संरचना सुधार र लैङ्गिक समानताका लागि प्रतिबद्धता जरुरी छ । यसले गर्दा महिलाले समाज परिवर्तनमा अझ प्रभावकारी भूमिका खेल्ने छन् । राजनीतिमा महिलाका योगदानको सम्मान गर्दै उनीहरूका सङ्घर्ष र सफलताबारे अझ धेरै चर्चा हुनु आवश्यक छ । मधेशको राजनीतिमा महिला सहभागिता सङ्ख्यामा मात्र सीमित नभई नेतृत्व तहसम्म जरुरी छ । समाज र राजनीतिक प्रणालीले महिलालाई सम्मानजनक स्थान दिए मात्र समावेशी र न्यायपूर्ण राजनीति सम्भव हुने छ । महिला योग्य, सक्षम र अनुभवी छन्; अवसरको मात्र कमी छ । अवसर पाए महिलाले सफल नेतृत्वको भूमिका निर्वाह गरेका कैयौँ उदाहरण छन् । स्थानीय सरकारको प्रतिनिधित्व गरिरहनुभएका सप्तरीको सुरुङ्गा नगरपालिकाका प्रमुख गीता चौधरी, रौतहटको मौलापुर नगरपालिकाका प्रमुख रिनाकुमारी साह, रौतहटकै ईशनाथ नगरपालिकाका प्रमुख कौशल्या देवी, सर्लाहीको बरहथवा नगरपालिकाका प्रमुख कल्पनाकुमारी कटुवाल, पूर्वमन्त्री तथा प्रतिनिधि सभा सदस्य जुलीकुमारी महतो (महासेठ) र पूर्वमन्त्री ज्वालाकुमारी साह यसका उदाहरण हुनुहुन्छ । """
‘खण्ड खण्डमा जिन्दगी : जिज्ञासा र अनुभवको इतिवृत्त’ सार्वजनिक,"""गोरखापत्र समाचारदाता काठमाडौँ, असार ८ गते । पूर्वप्रशासक पद्मप्रसाद पोखरेलको आत्मवृत्तान्त ‘खण्ड खण्डमा जिन्दगी : जिज्ञासा र अनुभवको इतिवृत्त’ सार्वजनिक भएको छ । पूर्वराष्ट्रपति डा. रामवरण यादवले पोखरेलको आत्मवृत्तान्त शनिबार प्रज्ञा प्रतिष्ठानमा आयोजित कार्यक्रममा सार्वजनिक गर्नुभएको हो । कार्यक्रममा पूर्वराष्ट्रपति डा. यादवले भन्नुभयो, मेरो स्कुले मित्रको पुस्तक नयाँ पुस्ताका प्रशासकलाई पढाउनुपर्ने किसिमको छ । पूर्वमुख्य सचिव विमल कोइरालाले अचेलका धेरै जसो आत्मकथामा आत्मप्रशंसा बढी हुने बताउनुभयो । लेखकले पुस्तकमा उक्त धारणालाई तोडेको र यसभित्र भावना र प्रज्ञाको गजबको संयोजन रहेको धारणो व्यक्त गर्नुभयो । यस्तै वरिष्ठ पत्रकार किशोर नेपालले लेखकले आफूलाई जस्तो हो त्यस्तै रूपमा पुस्तकमा प्रस्तुत गरेको बताउनुभयो । आत्मवृत्तान्तमा पोखरेलले आफ्नो २५ बर्से सरकारी सेवामा रहँदा देशको राजनीति, प्रशासन, सुरक्षा, अन्तर्राष्ट्रिय परिस्थिति र देशभित्रै देखापरेका आन्तरिक कलहका विषयलाई समेटेका छन् । पुस्तकलाई पारसप्रकाश नेपालले सम्पादन गर्नुभएको हो । """
यस्तो छ आजको सागसब्जी र फलफूलको थोक मूल्य,"""काठमाडौँ, असार ७ गते । कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा ठूलो (भारतीय) प्रतिकिलो रु ९५, गोलभेँडा सानो (लोकल) प्रतिकिलो रु ३०, गोलभेँडा सानो (टनेल) प्रतिकिलो रु ५०, आलु रातो प्रतिकिलो रु ४४, आलु रातो (भारतीय) प्रतिकिलो रु ३५, आलु रातो (मुडे) प्रतिकिलो रु ३८, आलु सेतो प्रतिकिलो रु ३४, प्याज सुकेको (भारतीय) प्रतिकिलो रु ४३, गाजर (लोकल) प्रतिकिलो रु ६५, गाजर (तराई) प्रतिकिलो रु ५०, बन्दा (लोकल) प्रतिकिलो रु ३०, काउली स्थानीय प्रतिकिलो रु ८०, मूला रातो प्रतिकिलो रु ५०, सेतो मूला (हाइब्रिड) प्रतिकिलो रु २०, भन्टा लाम्चो प्रतिकिलो रु २५, भन्टा डल्लो प्रतिकिलो रु ४०, तने बोडी प्रतिकिलो रु ३०, कायम भएको छ । यसैगरी, मटरकोसा प्रतिकिलो रु १५०, घिउ सिमी (लोकल) प्रतिकिलो रु ५५, घिउ सिमी (हाइब्रिड) प्रतिकिलो रु ५०, घिउ सिमी (राजमा) प्रतिकिलो रु १२०, टाटे सिमी मूल्य प्रतिकिलो रु ७०, भटमास कोसा प्रतिकिलो रु ११०, तीतो करेला प्रतिकिलो रु ३०, लौका प्रतिकिलो रु २५, परबर (लोकल) प्रतिकिलो रु ३५, परबर (तराई) प्रतिकिलो रु ४०, चिचिण्डो प्रतिकिलो रु ३५, घिरौला प्रतिकिलो रु ५०, झिगुनी प्रतिकिलो रु ४५, फर्सी पाकेको प्रतिकिलो रु ५०, फर्सी हरियो (लाम्चो) प्रतिकिलो रु ३५, हरियो फर्सी (डल्लो) प्रतिकिलो रु ३५, भिण्डी प्रतिकिलो रु ४० कायम गरिएको छ । यस्तै, सखरखण्ड प्रतिकिलो ७०, पिँडालु प्रतिकिलो रु १००, स्कूस प्रतिकिलो रु ६०, रायोसाग प्रतिकिलो रु २५, पालुङ्गो साग प्रतिकिलो रु ४०, चमसुुर साग प्रतिकिलो रु ३५, तोरीको साग प्रतिकिलो रु ३०, मेथी साग प्रतिकिलो रु ८०, हरियो प्याज प्रतिकिलो रु १००, च्याउ (कन्य) प्रतिकिलो रु २००, च्याउ (डल्ले) प्रतिकिलो रु ३५०, कुरिलो प्रतिकिलो रु ३००, निगुरो प्रतिकिलो रु ३० निर्धारण गरिएको छ । ब्रोकाउली प्रतिकिलो रु ७०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा रु ८०, जिरीको साग प्रतिकिलो रु १००, ग्याठकोभी प्रतिकिलो रु ७०, सौफको साग प्रतिकिलो रु ११०, पुदिना प्रतिकिलो रु ११०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३००, केरा (दर्जन) रु १५०, कागती प्रतिकिलो रु १४०, अनार प्रतिकिलो रु ३५०, आँप (माल्द) प्रतिकिलो रु ७०, आँप (दशहरी) प्रतिकिलो रु ८०, अङ्गुर (हरियो) प्रतिकिलो रु २५०, अङ्गुर (कालो) प्रतिकिलो रु ३५०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १९०, काँक्रो (लोकल) प्रतिकिलो रु ६०, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ६०, मेवा (नेपाली) प्रतिकिलो रु ५०, मेवा (भारतीय) प्रतिकिलो रु १००, लिची (लोकल) प्रतिकिलो रु १९० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ३५, खुर्सानी हरियो (बुलेट) प्रतिकिलो रु २५, खुर्सानी हरियो (माछे) प्रतिकिलो रु २५, खुर्सानी हरियो अकबरे प्रतिकिलो रु २२०, भेडे खुर्सानी प्रतिकिलो रु ५०, हरियो धनियाँ प्रतिकिलो रु ५५, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकिलो रु ९०० तोकेको छ । रासस """
रास्कोटले ल्यायो नीति तथा कार्यक्रम,"""कालीकोट, असार ८ गते। स्थानीय तहले संंविधान अनुसार असार १० गतेसम्म आ–आफ्नो पालिकाको नीति तथा कार्यक्रम र बजेट ल्याइसक्नुपर्छ। त्यसैको तयारीमा स्थानीय तह जुटेका छन् । कालीकोटको रास्कोट नगरपालिकाले आगामी आर्थिक वर्ष २०८२/०८३ का लागि नीति तथा बजेट सार्वजनिक गरेको छ। शनिबार नगरसभाको १६ औँ अधिवेशनबाट ४७ करोड २२ लाख ८२ हजार ५५१ रुपियाँको बजेट सभामा प्रस्तुत गरेको छ। नयाँ नीति तथा कार्यक्रममा कालीकोट जिल्लाका जन्मदाता अर्थात् जिल्ला स्थापना गर्ने रास्कोट–४ का धर्मदत्त उपाध्यायको नाममा आधारभूत विद्यालय स्थापनादेखि रैथाने बालीको संरक्षण गर्ने उल्लेख छ। नीति तथा कार्यक्रम नगर प्रमुख धर्मराज शाहीले प्रस्तुत गर्नुभएको थियो भने बजेट प्रस्तुत उपप्रमुख मनिराज बरालले प्रस्तुत गर्नुभएको थियो। नगरपालिकाका एमआइएस अप्रेटर तथा गैरसरकारी संस्थाका फोकल व्यक्ति हुकुम शाहीले प्राय कार्यक्रम पुरानैलाई जोड दिँदै यहाँको रैथाने मार्सी धान स्याउ, कोदोलाई उत्पादन वृद्धि र किसानलाई अनुदानमा जोड दिने नयाँ नीति आएको बताउनुभयो। """
ढोरपाटन जिप दुर्घटना : मृतकको सङ्ख्या पाँच पुग्यो,"""रामकृष्ण बोहरा बागलुङ, असार ८ गते । बागलुङको ढोरपाटनमा गत शुक्रवार (जेठ २) भएको जिप दुर्घटनामा परी ज्यान गुमाउनेको सङ्ख्या पाँच पुगेको छ । दुर्घटनामा परी घाइते हुनुभएकी ढोरपाटन नगरपालिका वडा नं. २ की २३ वर्षीय इन्द्रा कुँवरको उपचारको क्रममा मृत्यु भएपछि ज्यान गुमाउने सङ्ख्या पाँच पुगेको हो । मणिपाल शिक्षण अस्पताल पोखरामा उपचाररत गम्भीर घाइते कुँवरको आइतबार दिउँसो मृत्यु भएको जिल्ला प्रहरी कार्यालय बागलुङका प्रहरी नायब उपरीक्षक वसन्त पाण्डेले जानकारी दिनुभयो । यसअघि ढोरपाटन नगरपालिका २ का नरबहादुर कार्की, भीमकुमारी बुढा, टीकाकुमारी कुँवर र मनकुमारी थापाको मृत्यु भएको थियो । कार्की र बुढाको बुर्तिवाङ अस्पताल, थापाको मणिपाल अस्पताल पोखरामा र कुँवरको उपचारका लागि मणिपाल अस्पताल पोखरा लैजाँदै गर्दा बाटोमा मृत्यु भएको हो । बुर्तिवाङ बजारबाट ढोरपाटन सालझण्डी सडक खण्ड हुँदै सही खोलातर्फ जाँदै गरेको लु. प्र. ०१–००१–१७७५ नम्बरको जिप ढोरपाटन नगरपालिका वडा नं. ५ बतासे डाँडामा दुर्घटना भएको थियो । जिप सडकदेखि ६० मिटर तल खसेको थियो । जिपमा १६ जना सवार थिए । क्षमताभन्दा बढी यात्रु बोकेको जिप ब्रेक फेला हुँदा भयानक दुर्घटनामा परेको प्रारम्भिक अनुसन्धानबाट खुलेको पाण्डेले बताउनुभयो । """
६ दिनदेखि मालवाहक सवारी साधन सडकमै,"""नवलपुर, असार ८ गते । नारायणघाट–बुटबल सडक खण्डअन्तर्गत दाउन्नेको सडक बन्द हुँदा ६ दिनदेखि मालवाहक सवारी साधन सडकमै रोकिएका छन् । नवलपुरको विनयी खोलाको बाढी र दाउन्नेमा बाटो चिप्लो भएका कारण माल बाहक सवारी साधन ६ दिनदेखि सडकमै रोकिएका हुन् । काठमाडौँबाट मालवाहक सामान लिएर नेपालगञ्ज जाँदै गरेको ट्रकका चालक राजेश विकले ६ दिनदेखि सडकमै गाडी रोकेर बस्नु परेको बाध्यता सुनाउनुभयो । ‘‘तीन दिनसम्म जङ्गलको बिचमा गाडीमै सुत्दा चर्को गर्मीको रापले सुत्नै सकिएन, अनि खानलाई पनि समस्या भयो,’’ आरुङखोला बजारमा भेटिएका विकले भन्नुभयो, ‘‘अहिले भने बजार क्षेत्रमा आएकाले खानलाई समस्या छैन, गन्तव्यमा त कहिले पुगिन्छ भन्न सकिन्न ।’’ जिल्ला ट्राफिक प्रहरी कार्यालयका प्रमुख, प्रहरी निरीक्षक जनक बन्जराले पाँच छ दिनदेखि गाडीहरु सडकमै ‘होल्ड’ गरेर राखेको जानकारी दिनुभयो । ‘‘लामो समयदेखि जाममा रहेका केही गाडीहरु जहाँबाट आएको हो उतै फर्केका छन्, केही अझै सडकमै छन्,’’ प्रहरी निरीक्षक बन्जराले भन्नुभयो, ‘‘साँघुरो ठाउँमा रहेका गाडीहरुलाई फराकिलो ठाउँमा लगेर राख्ने काम भएको छ, जङ्गलमा रहेका गाडीहरुलाई खान बस्न सजिलो होस् भनेर बजार क्षेत्रमा लगेर होल्ड गरेका छौं ।’’ पूर्वबाट पश्चिमतर्फ जाँदै गरेका सवारी साधन विनयी खोलाका कारण रोकिएका छन् भने पश्चिमबाट पूर्वतर्फ हिँडेका सवारी दाउन्नेको पहाडमा रोकिएका छन् । ८ पटकसम्म बगाउपछि दुम्किवासको विनयी खोलामा अब डाइभर्सन निर्माण नगरिने भएको छ भने  दाउन्नेको सडक मर्मत गर्नका लागि गाडी आवतजावत गर्न प्रतिबन्ध लगाइएको छ । विनयी खोलामा डाइभर्सन नहुँदा साना तथा हलुका सवारी साधन होङ्सी सिमेन्ट हुँदै झण्डै २८ किलो मिटर घुमेर दिउँसोको समयमा पार गर्न दिइए पनि साँझ ७ देखि बिहान ५ बजेसम्म सबै प्रकारका सवारी साधन आवागमनमा अर्को सूचना जारी नहुँदासम्मका लागि पूर्ण प्रतिबन्ध लगाइएको छ । गत पुस २६ गते दुम्किवासस्थित विनयी खोलाको पुल भाँचिएपछि डाइभर्सनमार्फत यातायात सञ्चालन गरिँदै आएकोमा खोलामा आउने बाढीले बगाउन थालेपछि अब डाइभर्सन निर्माण नगरिने प्रमुख जिल्ला अधिकारी भविश्वर पाण्डेले बताउनुभयो । गत बिहीबार राति विनयी खोलामा डाइभर्सनबाट जाँदै गरेको बस नै खोलाले बगाएको थियो । """
शारीरिक सुगठन प्रतियोगिता : ग्रेस महर्जनलाई ‘मिस्टर महानगर’ उपाधि,"""काठमाडौँ, असार ८ गते । ग्रेस महर्जनले ‘मिस्टर महानगर’ को उपाधि प्राप्त गर्नुभएको छ । काठमाडौँ महानगरपालिकाको वडा नम्बर २२ ले शनिबार राष्ट्रियसभा गृहमा आयोजना गरेको शारीरिक सुगठन प्रतियोगिताको ओभरअल विजेता भएपछि ‘मिस्टर महानगर’ को उपाधिसहित ट्रफी, मेडल, प्रमाण पत्र र नगद पाँच लाख ७५ हजार रुपियाँ, (क्याटागोरी विजेताका रुपमा ७५ हजार र ओभरअल विजेताका रुपमा पाँच लाख रुपियाँ) प्राप्त गर्नुभयो । उहाँलाई प्रधानमन्त्री केपि. शर्मा ओलीले पुरस्कार प्रदान गर्नुभएको थियो । त्यस अवसरमा बोल्दै प्रधानमन्त्री ओलीले स्वस्थ्य रहनु नै अमूल्य सम्पत्ति रहेको बताउँदै, निरोगी जीवन प्रवर्धनका कार्यक्रमलाई सरकारले प्राथमिकता दिएको उल्लेख गर्नुभयो । ‘‘आरोग्य जीवनका लागि सरकारदेखि समुदायसम्म सबैका आफ्नाआफ्नै भूमिका छन् । सबैले आफ्नाआफ्ना भूमिका निभाउनुपर्छ । नागरिकले स्वस्थ्य आचरण पालनामा ध्यान दिनुपर्छ ।’’ प्रधानमन्त्रीको भनाइ थियो । स्वस्थ्य जीवनका लागि शारीरिक र मानसिक दुवै अवस्था सन्तुलित हुन आवश्यक छ । महानगरपालिकाका उपप्रमुख सुनीता डङ्गोलले, यसप्रकारका प्रतियोगिताले सहरी जनस्वास्थ्यमा सकारात्मक सन्देश प्रवाह हुनेछ । ‘‘रोग लागेपछि उपचार गर्ने अस्पताल बनाउनुभन्दा रोग लाग्न नदिन खेल मैदान र व्यायामशाला बनाउन आवश्यक छ ।’’ आयोजक वडाका अध्यक्ष एवं महानगरपालिकाको स्वास्थ्य शिक्षा समितिका संयोजक चिनीकाजी महर्जनले भन्नुभयो, ‘‘यस्ता पूर्वाधार र संरचना बनाउने हो भने स्वास्थ्य क्षेत्रमा सरकारले गरिरहेको खर्च घट्छ ।’’ प्रतियोगितामा ६ तौल समूहमा ३८ जना खेलाडी प्रतिस्पर्धामा हुनुहुन्थ्यो । प्रतियोगिताको पहिलो दिन असार ६ गते तौल मापन गरिएको थियो । ७५ केजी. माथिको तौल समूहमा ६ जना खेलाडी हुनुहुन्थ्यो । यस समूहमा नेपाल व्यायाम मन्दिर, ज्याठाबाट भाग लिनुभएका महर्जन क्याटागोरी विजेताका रुपमा अन्तिम प्रतिस्पर्धामा जानुभएको थियो । ७५ केजीसम्म तौल समूहका ५ जना खेलाडीमा नेपाल व्यायाम मन्दिर, ज्याठाका सुरेश मुनिकार, ७० केजीसम्म तौल समूहका ६ जना खेलाडीमा पावर फिजिकल फिटनेस, पेप्सीकोलाबाट सुसन श्रेष्ठ, ६५ केजीसम्म तौल समूहका ८ जना खेलाडीमा फिटनेस ग्यारेज, थापाथलीका युवराज बस्नेत, ६० केजीसम्मको तौल समूह भएका सात जना खेलाडीमा फिटनेस ग्यारेज, न्यूरोडका सुमित गिरी र  ५५ केजीसम्मको तौल समूहका ६ जना खेलाडीमा फिटनेस ग्यारेज, थापाथलीका नेवबहादुर राना क्याटागोरी विजेता बन्नुभएको थियो । प्रिजजिङ् चरणपछि भएको प्रतियोगितामा उत्कृष्ठ पाँच छनोट हुनुभएको थियो । क्याटागोरीका हरेक प्रथम, द्वितीय र तृतीयलाई क्रमशः स्वर्ण र नगद ७५ हजार रुपियाँ, रजत पदक र ५० हजार रुपियाँ र कास्य पदक २५ हजार रुपियाँ नगद प्रदान गरिएको थियो । यस्तै चौथो स्थान हासिल गर्नेलाई १५ हजार नगद र पाँचौ स्थान हासिल गर्नेलाई १० हजार रुपियाँ नगदसहित पुरस्कृत गरिएको थियो । वडा नम्बर २२ ले ‘हेल्दी बडी, हेल्दी सोसाइटी’ नारासहित ‘फस्ट मिस्टर महानगर बडी बिल्डिङ् च्याम्पियनसिप २०८२’ आयोजना गरेको हो । प्रतियोगितामा नेपाल शारीरिक सुगठन तथा फिटनेस महासङ्घसँगको सहकार्य र काठमाडौँ शारीरिक सुगठन तथा फिटनेस सङ्घको प्राविधिक सहयोग थियो । यो प्रतियोगिताले शारीरिक सुगठन खेलका लागि नयाँ आयाम थप गरेको छ । वर्ल्ड बडी बिल्डिङ् फेडेरेसनका अन्तर्राष्ट्रिय निर्णायक एवं प्रतियोगिताका संयोजक ईश्वर श्रेष्ठले वडाबाट राष्ट्रिय स्तरको कार्यक्रम आयोजना हुनु खेल क्षेत्रका लागि सुखद भएको प्रतिक्रिया दिनुभयो । श्रेष्ठका अनुसार विजेताहरुलाई प्रदान गरिएको पदकलाई काठमाडौँको संस्कृतिको विम्ब हो । यहाँ मनाइने जात्रामध्येको पाहाँचह्रे जात्राको रङ्ग र त्यहाँ प्रयोग गरिने खड्गलाई पदकमा विम्बित गरिएको छ । जात्राका समयमा वडा नम्बर २२ मा रहेको ओटु अजिमाको प्रतीकका रुपमा प्रयोग गरिने निलो टोपी, टेबहाल अजिमाको प्रतीकका रुपमा प्रयोग गरिने पहेँलो टोपी र कंकेश्वरी अजिमाको प्रतीकका रुपमा प्रयोग गरिने रातो टोपीको रङ्ग मिसाएर पदकको रिबन निलो, रातो र पहेँलो ३ रङ्गको छ । यस्तै पदकको पछिल्लो भागमा राखिएका खड्गहरु टेबहाल र ओटु अजिमाका सङ्केतका रुपमा प्रयोग गरिएको छ । मेडलको अगाडिपट्टिको हर्ष मुद्रामा रहेको शारीरिक सुगठनको प्रतीक छ । प्रतीकले हात उठाएको छ । यसको माथि एउटा तारा छ । यसको अर्थ यो प्रतियोगिता पहिलो प्रतियोगिताको सङ्केत हो । लोगोको दायाँबायाँ धानको बाला छ । काठमाडौँको मुख्य बाली धान भएकोले यहाँको कृषि पेशालाई विम्बित गर्दै राखिएको हो । मेडल पाँच इञ्च गोलाइमा चार ग्राम तौलको छ । कार्यक्रममा शारीरिक सुगठन क्षेत्रको विकास र विस्तारका लागि योगदान गर्ने खेलाडी तथा पाको उमेरसम्म पनि नियमित शारीरिक व्यायाम गर्ने व्यक्तित्वहरुलाई सम्मान प्रदान गरेको थियो । यसरी सम्मानित हुनु हुने खेलाडी तथा खेल प्रवर्धकहरुमा सानुकाजी मानन्धर, रमेशनाथ खनाल, शिवलाल श्रेष्ठ, गोविन्द चित्रकार, उदय श्रेष्ठ, तीर्थ महर्जन, रत्नलाल महर्जन विजय कायस्थ, रविन्द्र कपाली, ज्ञानेन्द्र नकर्मी हुनुहुन्छ । त्यस अवसरमा ६८ वर्षको उमेरमा पनि नियमित शारीरिक व्यायाम गर्ने कृष्णसिंह शाहीलाई पनि सम्मानित गरिएको थियो । """
स्वास्थ्य क्षेत्रमा सुधार,"""नेपालको संविधानले प्रत्येक नेपाली नागरिकको आधारभूत स्वास्थ्य सेवालाई मौलिक हकका रूपमा स्थापित गरेको छ । स्वास्थ्य सेवासँगै संविधानले अरू धेरै क्षेत्रमा मौलिक हकको व्यवस्था गरेको छ । सङ्घीय लोकतान्त्रिक गणतन्त्र अभ्यासको यो एक दशकमा संविधानले प्रत्याभूत गरेका सबै मौलिक हकको कार्यान्वयन समान तवरले गर्न सकिएको छैन । प्रत्याभूत गरिएका मौलिक हक कार्यान्वयनका निम्ति पर्याप्त स्रोतसाधन र संरचना बन्नपर्ने हुन्छ । सीमित स्रोतसाधन र संरचनाले सबै मौलिक हक समान तवरले कार्यान्वयन गर्न नसकिएको हो । कतिपय क्षेत्रमा भने आशालाग्दो गरी मौलिक हक कार्यान्वयनले गति लिएको छ । त्यसमध्ये स्वास्थ्य क्षेत्रमा नागरिकले प्राप्त गर्नुपर्ने मौलिक हक कार्यान्वयनले तीव्र गति लिइरहेको छ । त्यति मात्र होइन देशका स्वास्थ्य पूर्वाधारका क्षेत्रमा यताको दशकमा राम्रो प्रगति हासिल गरेको छ । कुनै बेला कतिपय जटिल रोगका निम्ति मात्र होइन, सामान्य रोगका निम्ति पनि बिदेसिनुपर्ने बाध्यता थियो । आर्थिक क्षमता भएकालाई पनि छिमेकी मुलुक भारत तथा थाइल्यान्ड जस्ता देशमा जानुपर्ने अवस्था थियो । नेपालमा उपचारको व्यवस्था नहुँदा सक्नेका निम्ति बाहिर जानुको विकल्प पनि थिएन, नसक्नेले रोग पालेर बस्नुपर्ने थियो । अब बिस्तारै अवस्थामा परिवर्तन आएको छ । धेरै रोगका निम्ति बाहिर जानुपर्ने बाध्यता छैन । त्यति मात्र होइन, विदेशीसमेत नेपालमा उपचारका निम्ति आउन थालेका छन् । नेपाल स्वास्थ्य उपचार पर्यटनका निम्तिसमेत सम्भावनायुक्त मुलुक बन्दै छ । स्वास्थ्य क्षेत्रको सुधारले यस्तो प्रगति सम्भव भएको हो । क्षेत्रगत रूपमै भन्नुपर्दा एक दशकअघिसम्म नेपालमा मिर्गौला प्रत्यारोपण सम्भव थिएन । अब मिर्गौला प्रत्यारोपणकै निम्ति विदेश जानु पर्दैन । क्यान्सरको उपचार त झनै जटिल थियो । नेपालमा पूर्वाधार थिएन । क्यान्सरको उपचार नेपालमै सम्भव हुँदै छ । सरकारले सहयोग गर्ने वातावरणसमेत बनेको छ । मुटुको उपचार अझ राम्रो भएको छ । सरकारी तथा निजी क्षेत्रबाट मुटुसम्बन्धी उपचार तथा शल्यक्रियामा राम्रो प्रगति भएको छ । कलेजो प्रत्यारोपणसमेत नेपालमै हुन थालेको छ । आँखा तथा दाँतको उपचारमा पनि राम्रो पूर्वाधारसँगै सेवा विस्तार भएको छ । आँखा उपचारमा त नेपाल विश्वमै ख्याति कमाउँदै छ । दाँतको उपचार सस्तो र भरपर्दो बन्दै छ । यी क्षेत्रमा उपचारका निम्ति नेपालीलाई त सुबिस्ता भएकै छ, विदेशमा रहेका नेपाली तथा विदेशी नागरिक पनि नेपालमा आएर उपचार गर्न थालेका छन् । मिर्गौला प्रत्यारोपण अघि डायलासिसको ठुलो महत्व हुन्छ । यो सेवामा पनि व्यापकता आएको छ । सरकारले आर्थिक सहयोग पनि गरिरहेको छ । भक्तपुरस्थित सहिद धर्मभक्त राष्ट्रिय प्रत्यारोपण केन्द्रले मिर्गौला तथा कलेजो प्रत्यारोपणमा राम्रो सफलता हासिल गरिरहेको छ । यस्ता अनेक उदाहरण छन् । भारत र बङ्गलादेशका बिरामी पनि कतिपय स्वास्थ्य सेवा लिन नेपाल आउनु थाल्नु सकारात्मक पक्ष हो । आँखा उपचारमा त ठुलै आकर्षण बढेकै छ । वर्तमान सरकारले स्वास्थ्य क्षेत्रमा सुधारका अनेक कदम चालिरहेको छ । स्वास्थ्य बिमाको संस्थागत विकास र विस्तारले स्वास्थ्य सेवा सर्वसाधारणको पहुँचमा पुग्न थालेको हो तर अझै कतिपय समस्या भने छन् । स्वास्थ्य तथा जनसङ्ख्या मन्त्री प्रदीप पौडेलले स्वास्थ्य क्षेत्रमा सुधारका निम्ति प्रभावकारी काम गरिरहेको विषयलाई जनसाधारण तथा मिडियाले सकारात्मक रूपमा लिएको देखिएको छ । मन्त्री पौडेलका अनुसार स्वास्थ्य प्रणाली सुधारका क्रममा अङ्ग प्रत्यारोपण सेवा देशका सबै प्रदेशमा विस्तारतर्फ काम अगाडि बढेको छ । मुटु र क्यान्सर उपचार सेवालाई पनि विस्तारित छन् । स्वास्थ्य बिमा प्रावधान तथा संस्थागत सुधारका कारण जटिल रोगका उपचारलगायतका स्वास्थ्य सेवामा पहुँच विस्तारले नेपालको स्वास्थ्य प्रणाली प्रगतितर्फ उन्मुख छ । स्वास्थ्य क्षेत्रमा सरकारी सेवालाई गुणस्तरीय र सर्वसाधारणको पहुँचमा विस्तार गरिनु पर्छ । निजी क्षेत्रको स्वास्थ्य सेवा बलियो नियमनमा हुनु पर्छ । स्वास्थ्य पूर्वाधार विस्तारसँगै भइरहेको सेवाको गुणस्तरीयता र सुलभ पहुँचमा ध्यान पुर्‍याउन सक्नु पर्छ । उच्च तथा उच्च मध्यम वर्गका नागरिकले शुल्क तिरेर गुणस्तरीय सेवा पाउन सक्ने व्यवस्थाका साथै विपन्न तथा निम्न मध्यम वर्गका नागरिकले निःशुल्क स्वास्थ्य सेवा पाउने मोडालिटीमा अगाडि बढाउनु आवश्यक छ । दक्ष जनशक्ति विकास गरी तिनलाई स्वदेशमै राख्न सक्ने वातावरणका निम्ति पनि नीतिगत, कानुनी र संस्थागत प्रयास आवश्यक छ ।  """
"दाउन्नेखण्डमा गिट्टी, बालुवा पेलिँदै","""नवलपुर, असार ८ गते  । नारायणघाट–बुटवल सडकको दाउन्नेखण्डले निकै दुःख दिन थालेपछि तत्कालका लागि गिट्टी, बालुवा हालेर यात्रा सहज बनाउने प्रयास गरिएको छ । सडक विभागका आयोजना निर्देशक चूडाराज ढकाल, सडक आयोजना पूर्वीखण्डका प्रमुख अनुजा घिमिरे, पश्चिमखण्डका प्रमुख शशाङ्क मिश्र, चिनियाँ ठेकेदार कम्पनीलगायतले दाउन्नेखण्डको अनुगमन गरेपछि यस्तो प्रयास गरिने भएको हो । तत्कालका लागि दुम्कीबासदेखि खुर्सानीखोलासम्ममा कम्तीमा पाँच सय ट्रक गिट्टी, बालुवा हालेर बर्खाभरिलाई यात्रा सहज बनाउन निर्देशन दिएको पूर्वीखण्डका प्रमुख घिमिरेले जानकारी दिनुभयो । खाल्टाखुल्टी भएको र चिप्लिने ठाउँमा पाँच सय ट्रक अर्थात् पाँच हजार घनमिटर गिट्टी, बालुवा हालेर रोलरले पेलेर दुई दिनभित्रमा यो काम सम्पन्न गर्न निर्देशन दिएबमोजिम शुक्रबार यो कार्य थालिएको मिश्रले जानकारी दिनुभयो । अनुगमनमा गएको टोली नै लामो समय जाममा फसेको थियो । अनुगमनपछि पत्रकारसँग कुरा गर्दै निर्देशक ढकालले दाउन्नेको यात्रा निकै असहज भएकाले अत्यावश्यक काम नपरी यो मार्ग भएर यात्रा नगर्न सबैसित आग्रह गर्नुभएको छ । बिहीबार राति विनयीखोलाको बाढीले डाइभर्सन र यात्रुवाहक बससमेत बगाएपछि अर्को सूचना नहुन्जेलसम्मका लागि दुम्कीबास–दाउन्नेखण्डमा साँझ ७ देखि बिहान ५ बजेसम्मका लागि आवागमनमा रोक लगाइएको छ । दिउँसो साना सवारीसाधन मात्र चल्न अनुमति दिइएको छ । निर्देशक ढकालले दसैँ अघिसम्म नारायणघाटदेखि बुटवलसम्मको ११४ किलोमिटर बाटो कालोपत्रे भएर सकिने दाबी गर्नुभयो । “वर्षा सकिएको एक/ढेड महिनामा ढलान, कालोपत्रे सबै काम सकिन्छ, दसैँ, तिहारमा कसैले पनि यो बाटो असहज भयो भनेर गुनासो गर्नुपर्ने अवस्था आउँदैन,” निर्देशक ढकालले भन्नुभयो । वर्षा सुरु भइसकेकाले अब मर्मतबाहेक अन्य काम सम्भव नभएको उहाँको भनाइ छ । “पहिले कच्ची बाटो हुँदा गाडीहरू आउनै समय लाग्थ्यो, अहिले बुटवलबाट र नारायणघाटबाट एक सय प्रतिकिमीको गतिमा गाडीहरू आउँछन् र सबै दाउन्नेमै रोकिने भएकाले जाम बढी भयो, व्यवस्थापनमा पनि कठिनाइ भयो,” निर्देशक ढकालले भन्नुभयो, “असहजताकै बिच पनि हामीले चिनियाँ ठेकेदार कम्पनीलाई काम गराइरहेका छौँ, यात्रुले पाएको दुःख अब केही दिनमा हट्छ ।” सडक आयोजना पश्चिमखण्डका प्रमुख मिश्रका अनुसार अझै १० दिनसम्म बाटो सहज हुने छैन । “केही दिन समस्या हुन सक्छ तर अबको १० दिनपछि दाउन्नेमा समस्या भयो भनेर कसैले पनि गुनासो गर्नु पर्दैन,” मिश्रले भन्नुभयो । निर्माणलाई घटाएर मर्मतको कामलाई बढी महŒव दिने आयोजनाले जनाएको छ । दाउन्नेको १४ किलोमिटरमध्ये दुई सय मिटरले मात्र समस्या थपेको निर्देशक ढकालले बताउनुभयो । दुम्कीबासस्थित विनयीखोलाको पुल असार १६ गतेदेखि सञ्चालनमा आउने र बाँकी पुल वर्षापछि मात्र सञ्चालनमा आउने आयोजनाले जनाएको छ । चिप्लो बाटोका कारण बढी भार बोकेका ट्रक फस्दा जामले थप समस्या निम्त्याएको भन्दै सडक विभागले दुम्कीबासमा जुनसुकै समयमा पनि तयारी अवस्थामा रहने गरी एउटा लोडर राखेको पश्चिमखण्डका आयोजना प्रमुख शशाङ्क मिश्रले जानकारी दिनुभयो । लोडरले फसेका गाडीलाई तानेर उद्धार गर्ने छ । म्याद सकिएपछि काम सकिने अन्तिम पटक भन्दै तेस्रो पटक थपिएको चिनियाँ ठेकेदार कम्पनीको म्याद आगामी साउन ८ गते सकिँदै छ । यो अवधिसम्ममा ११४ किलोमिटर सडक कालोपत्रे गरिसक्नुपर्ने सर्त सरकारले अघि सारेको थियो तर अहिले सरकारले नै काम नसकिँदै मौखिक रूपमा म्याद थपिसकेको छ । “एकतर्फी कालोपत्रे सक्नु पर्छ भनेर सर्त हामीले नै राखेका हौँ तर ठेकेदार कम्पनीले दाउन्नेमा सक्दैनौँ भनेको थियो,” सडक विभागका आयोजना निर्देशक ढकालले भन्नुभयो, “उहाँहरूको कुरा पनि नाजायज होइन, भौगोलिक हिसाबले पनि दाउन्नेमा काम गर्न सजिलो छैन ।” उहाँले अब फेरि एक वर्ष म्याद थपेमा दुईतर्फी नै कालोपत्रे सक्नेमा आशावादी रहेको बताउनुभयो । """
एसिसी पुरुष यु–१६ : नेपालले सिङ्गापुरविरुद्ध बलिङ गर्दै,"""काठमाडौँ, असार ८ गते । मलेसियामा आइतबारदेखि सुरु भएको एसिसी पुरुष यु–१६ पूर्वी क्षेत्रीय क्रिकेट प्रतियोगिताअन्तर्गत सिङ्गापुरविरुद्धको खेलमा नेपालले टस हारेको छ । मलेसियाको युकेएम ओभलमा भर्खरै भएको टसमा सिङ्गापुरले टस जितेर पहिला ब्याटिङ रोजेको छ । यससँगै नेपालले पहिला बलिङ गर्दैछ । एसियाली क्रिकेट परिषद् (एसिसी)को वार्षिक कार्यतालिकाअनुसार उक्त प्रतियोगिता हुन लागेको हो । प्रतियोगितामा नेपालसहित विभिन्न १० टोलीको सहभागिता छ । नेपाल समूह ए’मा रहेको छ । नेपालको समूहमा सिङ्गापुर, इण्डोनेसिया, भुटान र जापान छन् । त्यस्तै  समूह बी’ मा आयोजक मलेसियासहित हङकङ, माल्दिभ्स, थाइल्याण्ड र म्यानमार रहेका छन् । रासस """
सिरिजङ्घाको बजेट ५८ करोड ७५ लाख,"""चन्द्र पन्दाक ताप्लेजुङ, असार ८ गते । ताप्लेजुङको सिरिजङ्घा गाउँपालिकाले झण्डै ५९ करोड रुपियाँको बजेट ल्याएको छ । आगामी आर्थिक वर्ष २०८२÷८३ का लागि गाउँपालिकाले उक्त रकम बराबरको बजेट ल्याएको हो । आइतबार प्रशासकीय केन्द्र तेल्लोकमा आयोजित गाउँपालिकाको १७ औं सभा तथा अधिवेशनमा उपाध्यक्ष डा. चित्रकुमार माबो लिम्बूले आगामी आवका लागि कुल ५८ करोड ७५ लाख आठ हजार ८६३ रुपियाँको बजेट प्रस्तुत गर्नुभएको हो । उपाध्यक्ष डा. माबोद्वारा प्रस्तुत कुल बजेटमध्ये सङ्घीय सरकारको वित्तीय समानीकरण अनुदानतर्फ १२ करोड ७८ लाख रुपियाँ रहेको छ । यस्तै सङ्घीय सरकारकै राजस्व बाँडफाँडतर्फ १० करोड ६० लाख ७१ हजार रुपियाँ, रोयल्टी बाँडफाड पर्वतारोहणतर्फ पाँच लाख ६९ हजार ८६३ रुपियाँ रहेको छ । सशर्त अनुदानतर्फ २६ करोड ३८ लाख, समपुरक अनुदानतर्फ ८७ लाख र विशेष अनुदानतर्फ एक करोड १३ लाख रुपियाँ रहेको छ । त्यस्तै उपाध्यक्ष डा. माबोले प्रस्तुत गर्नुभएको बजेट विवरणअनुसार प्रदेश सरकारको वित्तीय समानीकरण अनुदानतर्फ एक करोड १४ लाख ३४ हजार रुपियाँ रहेको छ । प्रदेश सरकारकै सवारीसाधन कर बाँडफाँडतर्फ ७१ लाख ८७ हजार रुपियाँ, समपुरक अनुदानतर्फ एक करोड ३० लाख रहेको छ । सशर्त अनुदानतर्फ भने एक करोड ५२ लाख ५७ हजार रुपियाँ रहेको बजेट विवरणमा उल्लेख छ । यसैगरी प्रदेश सरकारकै दहत्तर बहत्तर बाँडफाडतर्फ पाँच लाख रुपियाँ, घरजग्गा रजिष्ट्रेसन (मालपोत) बाँडफाडतर्फ १० लाख रुपियाँ र आन्तरिक आयतर्फ बैङ्क मौज्दातसहित ६६ लाख ६५ हजार रुपियाँ रहेको छ । गाउँपालिका अध्यक्ष लालकृष्ण चौहानले भने आगामी आवको नीति तथा कार्यक्रम प्रस्तुत गर्नुभएको प्रमुख प्रशासकीय अधिकृत डम्बरबहादुर आङ्देम्बेले जानकारी दिनुभयो । एक नगरपालिका र आठवटा गाउँपालिकासहित नौ स्थानीय तह रहेको जिल्लामा आगामी आवको बजेट प्रस्तुत गर्नेमा सिरिजङ्घा गाउँपालिका दोस्रो भएको छ । आगामी आवको बजेट प्रस्तुत गर्नेमा सिदिङ्वा गाउँपालिका पहिलो भएको छ । सिदिङ्वाले गत असार ५ गते बजेट तथा नीति कार्यक्रम प्रस्तुत गरेको थियो । सोमबार आठराई त्रिवेणी गाउँपालिकासहितका स्थानीयले आगामी आवको बजेट तथा नीति कार्यक्रम सार्वजनिक गर्ने तयारी गरेका छन् । जिल्लाको एक मात्र फुङ्लिङ नगरपालिका र फक्ताङ्लुङ गाउँपालिकाले असार १० गते मङ्गलबार बजेट सार्वजनिक गर्ने तयारी गरेका बुझिएको छ । """
एघार महिनामै सन्ताउन्न अर्बको ग्यास आयात,"""गोरखापत्र समाचारदाता काठमाडौँ, जेठ ८ गते । बजारमा खाना पकाउने एलपी ग्यासको आयात पाँच प्रतिशतले बढेको छ । खपत बढेसँगै आयातसमेत वृद्धि भएको हो । भन्सार विभागको तथ्याङ्क अनुसार चालु आर्थिक वर्ष २०८१/८२ को एघार महिनामा (साउन–जेठ) ५७ अर्ब ३६ करोड ६६ लाख ८० हजार रुपियाँ बराबरको पाँच लाख छ हजार मेट्रिक टन ग्यास आयात भएको छ । गत वर्ष सो अवधिमा ५१ अर्ब ७६ करोड २६ लाख ७९ हजार रुपियाँको चार लाख ८१ हजार मेट्रिक टन आयात भएको थियो । यो वर्ष गत आवको तुलनामा छ अर्ब रुपियाँ बराबरको २५ हजार हजार मेट्रिक टन ग्यास आयात बढी हो । ग्यासको मागसँगै खपत बढेकाले आयातमा समेत वृद्धिको तथ्याङ्कले देखाएको छ । निगमका प्रवक्ता मनोजकुमार ठाकुरले सहरी क्षेत्रसँगै ग्रामीण क्षेत्रमा ग्यासको प्रयोग बढ्न थालेकाले पनि ग्यासको खपत बढ्दै गएको जानकारी दिनुभयो । ग्यासको माग बढ्दै गएकाले आयातमा समेत वृद्धि भएको उहाँले जानकारी दिनुभयो । घरायसी प्रयोगसँगै व्यावसायिक प्रयोजनका लागि ग्यासको खपत हुने गर्छ । सरकारले विद्युत्को प्रयोग बढाएर ग्यासको आयात घटाउने लक्ष्य लिए पनि ग्यासको आयात भने घट्नुका साथै बढ्दै गएको छ । पछिल्लो समय घर घरमा विद्युतीय चुलो (इन्डक्सन) को प्रयोगसमेत बढ्दै गएको छ । खाना पकाउनका लागि विद्युतीय चुलोको प्रयोग भए पनि बिजुलीमा पूर्ण रूपमा भर नहुँदा ग्यासको खपत भने अझै बढ्दै गएको तथ्याङ्कले देखाएको छ । निगमले मासिक ४५ हजार मेट्रिक टन ग्यासको कोटा निर्धारण गरेको छ ।  सोही कोटा अनुसार ग्यास उद्योगीले ग्यासको आयात नियमित रूपमा गरिरहेका छन् । निगमले ग्यासको खरिद आदेश (पिडियो) जारी गर्ने र निजी व्यवसायीले ग्यास आयात गर्ने गर्छन् । गर्मी समयको तुलनामा जाडो समयमा ग्यासको खपत १० प्रतिशतले बढ्ने गर्छ । राष्ट्रिय जनगणना २०७८ अनुसार मुलुकभर ४४ प्रतिशत घरधुरीले ग्यासको प्रयोग गर्ने गरेका छन् । पछिल्लो समय सहरी क्षेत्रमा मात्र नभएर गाउँ गाउँमा समेत ग्यासको प्रयोग बढ्दै गएको छ । निजी उद्योगी व्यवसायीले भारतका विभिन्न रिफाइनरी केन्द्रबाट खाना पकाउने ग्यास आयात हुने गर्छ । मुलुकमा विभिन्न ५९ वटा ग्यास उद्योगले ग्यास आयात गरी बजारमा वितरण गर्ने गरेका छन् । हाल बजारमा प्रतिसिलिन्डर ग्यासको मूल्य एक हजार ९१० रुपियाँ रहेको ।  """
विदेशी लगानीकर्तालाई नेपाली मुद्रामै खाताको व्यवस्था,"""गोरखापत्र समाचारदाता काठमाडौँ, असार ८ गते । अब गैरआवासीय नेपाली (एनआरएन) ले संयुक्त लगानीको इन्भेस्टमेन्ट कम्पनीको सेयरमा आवेदन दिन विदेशी लगानीको स्वीकृतिअगावै रकम भित्र्याउन सक्ने भएका छन् । नेपाल राष्ट्र बैङ्कले विदेशी लगानी तथा विदेशी ऋण व्यवस्थापन विनियमावली, २०७८ लाई संशोधन गर्दै यस्तो व्यवस्था गरेको हो । नयाँ व्यवस्थाबमोजिम विदेशमा लगानीसम्बन्धी सर्त, लगानीको क्षेत्रगत सीमालगायत अन्य व्यवस्था समावेश गरी राष्ट्र बैङ्क विदेशी लगानी तथा विदेशी ऋण व्यवस्थापन विनियमावली, २०७८ मा चौथो संशोधन गरिएको हो । कम्पनीको सेयरमा आवेदन दिएपश्चात् सेयर बाँडफाँटमा नपरेर रकम फिर्ता गर्नु परेमा खाता रहेको बैङ्क–वित्तीय संस्था वा इन्भेस्टमेन्ट कम्पनी वा सोको सेयर रजिस्ट्रारको सिफारिससहित राष्ट्र बैङ्कको एकाइमा निवेदन दिनुपर्ने व्यवस्था संशोधनमार्फत मिलाइएको छ । यस्तै विदेशी लगानीकर्तालाई नेपाली मुद्रामा खाता खोलेर लगानी ल्याउन सक्ने व्यवस्था पनि संशोधनमार्फत गरिएको छ । विदेशी लगानीकर्ताले खाता खोल्ने र सञ्चालन गर्नेसम्बन्धी व्यवस्था गर्दै संशोधित विनियमावलीमा भनिएको छ, “विदेशी लगानीको स्वीकृति प्राप्त विदेशी लगानीकर्ताले विदेशी लगानीसम्बन्धी रकम नेपाली बैङ्क तथा वित्तीय संस्थामा परिवत्र्य विदेशी मुद्रा वा नेपाली रुपियाँको खाता खोली जम्मा गर्न सक्ने छन् ।” विदेशी लगानीबापत आर्जित रकम र लगानी फिर्ताको रकम सम्बन्धित विदेशी लगानीकर्ताको नेपाली बैङ्क वित्तीय संस्थामा खोलिएको नेपाली रुपियाँ खातामा जम्मा गर्न सकिने व्यवस्था गरिएको छ । संस्थाले विदेशमा लगानीबाट आर्जित रकम वा लगानी फिर्ता गरी नेपालमा रकम भित्र्याउँदा बैङ्किङ प्रणालीमार्फत भित्र्याउनुपर्ने राष्ट्र बैङ्कले जनाएको छ । """
