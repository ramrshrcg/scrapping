शीर्षक,विवरण
समतामूलक विकासमा चुनौती,"""विश्वमा असमानता घटेन । एकातिर केही मुलुक अत्यधिक धनी बन्दै गएका छन् भने अर्कातिर धेरै मुलुक गरिब र कमजोर छन् । सिद्धान्ततः प्रजातन्त्र, समाजवाद, लोकतन्त्र, गणतन्त्र, समतामूलक विकास, समृद्धि र समानता जस्ता नारा दिइए पनि व्यवहारमा लागु गर्न चुनौतीपूर्ण अवस्था छ । समतामूलक विकास आजको प्रमुख आवश्यकता हो । यसका लागि विश्वका सम्पन्न र धनी मुलुकले गरिब तथा कमजोर मुलुकलाई सहयोग गर्नु पर्छ । सबै बाँचौँ र बचाऔँ भन्ने भावना विकास गर्न जरुरी छ । गरिबी, बेरोजगारी, अभाव र असमानताले विश्वमै चुनौती खडा गरेको  छ । हिंसा, युद्ध, द्वन्द्व, गृहयुद्ध जस्ता मानवताविरोधी घटनाले विकासको लक्ष्य हासिल गर्न सकिएको छैन । प्रथम र दोस्रो विश्वयुद्धले अकल्पनीय जनधनको क्षति भएपछि सदाका लागि युद्ध अन्त्य गरी शान्ति र मेलमिलाप कायम गर्न विश्व संस्था संयुक्त राष्ट्रसङ्घको स्थापना भएको विदितै छ । राष्ट्रसङ्घले युद्धलाई अवैध घोषणा गरेको छ तर पनि विश्वमा युद्ध रोकिएको छैन । कतै गृहयुद्ध, कतै द्विपक्षीय युद्ध र द्वन्द्वले विश्वशान्ति तथा सुरक्षालाई कमजोर बनाउनुका साथै मानवीय मूल्य र मान्यतामाथि बलात् हस्तक्षेप भएको छ । यस्तो अवस्थामा राष्ट्रसङ्घको निर्णायक भूमिका हुनुपर्ने आवश्यकता सर्वत्र औँल्याइएको छ । राष्ट्रसङ्घको भूमिकालाई धनी तथा महाशक्ति राष्ट्रले कमजोर बनाइदिँदा समतामूलक समाज बनाउने र विश्वबाटै गरिबी अन्त्य गर्ने लक्ष्य पूरा हुने सम्भावना कमजोर बन्दै गएको छ । संयुक्त राष्ट्रसङ्घीय विकासका लागि वित्तसम्बन्धी चौथो अन्तर्राष्ट्रिय सम्मेलन सोमबारदेखि स्पेनको सेभिया सहरमा जारी छ । चार दिनसम्म चल्ने यो अन्तर्राष्ट्रिय सम्मेलनमा नेपाललगायत संयुक्त राष्ट्रसङ्घका अधिकांश सदस्यराष्ट्रका राष्ट्रप्रमुख तथा सरकार प्रमुखको सहभागिता छ । नेपाल र अति कम विकसित मुलुक समूहको अध्यक्षका तर्फबाट प्रधानमन्त्री केपी शर्मा ओलीले सोमबार सम्मेलनलाई सम्बोधन गर्दै विकसित र अति कम विकसित मुलुकबिचको असमानताको खाडल थप गहिरो हुँदै गएको बताउनुभएको छ । उहाँले कसैलाई पछाडि नछाड्ने प्रतिबद्धता विकसित मुलुकले बिर्सिंदै गएको भन्दै विकसित मुलुकका नेताहरूको ध्यानाकर्षण गराउनुभएको छ । एक दशकअघि अदिस अबाबामा विश्वले अल्पविकसित राष्ट्रसँग ऐक्यबद्धताको प्रतिज्ञा गरेको थियो । त्यो प्रतिबद्धता दिगो विकास २०३० लक्ष्यमा पनि प्रतिविम्बित भएको छ । त्यति बेला कसैलाई पनि पछाडि नछाड्ने र सबैभन्दा पछाडि परेकालाई पहिले माथि उठाउने प्रतिबद्धता व्यक्त गरिएको थियो । १० वर्षपछि विश्वले प्रगति गरिरहेको छ तर असमानता पनि उस्तै बढ्दै गएको छ । विश्वको कुल गार्हस्थ उत्पादन ७५ ट्रिलियनबाट ११५ ट्रिलियनमा पुग्दा पनि मुलुकबिच समानता छैन । सामूहिक एकता सबैभन्दा अत्यावश्यक रहे पनि विकास सहायताको स्वरूप घट्दै गएको छ । पछिल्लो दशकमा अल्पविकसित राष्ट्रको ऋण तीन गुणा बढेको छ । असमान व्यापारको वृद्धि र कमजोर लगानीका कारण विश्वव्यापी गरिबीको दर घटेन । विकसित देशमा प्रविधि र नवप्रवर्तन द्रुत गतिमा अगाडि बढिरहे पनि अल्पविकसित राष्ट्रले प्राविधिक र डिजिटल विभेदको सामना गरिरहेका छन् । विकसित मुलुकको तुलनामा एक प्रतिशतभन्दा कम हरितगृह ग्यास उत्सर्जन गर्ने अल्पविकसित राष्ट्रमा जलवायु परिवर्तनको मार अत्यधिक रहेको छ । नेपालसहित केही मुलुक विकासशील मुलुकमा स्तरोन्नतिको मार्गमा अग्रसर रहेका छन् । तैपनि ती मुलुकले धेरै चुनौती सामना गर्दै छन् । अल्पविकसित राष्ट्र विकास साझेदारको समर्थन र ऐक्यबद्धता प्राप्तिको आशामा छन् । अहिले विश्वमा ४४ वटा मुलुक अति कम विकसित राष्ट्रको सूचीमा छन् । अफ्रिका महादेशका ३२ वटा, एसिया महादेशका आठ वटा, उत्तर अमेरिका महादेशबाट एउटा र प्रशान्त क्षेत्रका तीन वटा मुलुक अतिकम विकसित राष्ट्रका रूपमा रहेका छन् । यीमध्ये जम्मा चार मुलुक मात्र स्तरोन्नतिको यात्रामा अग्रसर छन् । यस्तो अवस्थामा यस सम्मेलनमा उठेको प्रतिबद्धताले यी मुलुकलाई मार्ग प्रशस्त गर्ने अपेक्षा पनि गरिएको छ । दिगो विकासको लक्ष्य साकार पार्न पनि विश्वव्यापी वित्तपोषण प्रणालीमा सुधार गर्नु पर्छ । नेपाल जस्तो मुलुकलाई पर्याप्त जलवायु वित्तका लागि आह्वान गर्दै त्यसलाई पहुँचयोग्य बनाउन अपिल गरिएको छ । अल्पविकसित तथा साना मुलुकको विकासका लागि लगानीको मार्ग प्रशस्त गर्न स्वतन्त्र आयोगको भूमिका महत्वपूर्ण रहिआएको छ । यसका लागि नागरिक समाजको भूमिका अहम् छ । अन्तर्राष्ट्रिय वित्तीय प्रणालीलाई थप सुधार गर्न नागरिक समाजले आवाज बुलन्द गर्नुपर्ने देखिएको छ । यो सम्मेलन समतामूलक विकासका गर्ने दिशामा कोसेढुङ्गा बन्ने अपेक्षा गरिएको छ । """
किसानलाई आधुनिक मौरीको घार वितरण,"""विजयकुमार साह ढल्केबर, असार २० गते । धनुषाको मिथिला नगरपालिकाले स्थानीय किसानलाई व्यावसायिक मौरीपालनमा प्रोत्साहन गर्न निःशुल्क मौरीको घार वितरण गरेको छ । शुक्रबार नगरपालिकाले नगरभित्रका सात जना किसानलाई ४१ थान घार वितरण गरेको हो । नगरपालिकाका कृषि शाखा प्रमुख सञ्जयकुमार महतोले नगरभित्रका किसान आधुनिक मोरीको घार वितरण गरिएको बताउनुभयो । उहाँका अनुसार वितरण गरिएको घारमध्ये २१ थान मोरी गोलसहित र २० थान खाली घार रहेका छन् । किसानलाई मौरीपालनप्रति आकर्षित गर्दै आर्थिक रूपमा सबल बनाउने उद्देश्यले मौरीको घार वितरण गरिएको उहाँले जानकारी दिनुभयो । उहाँले  किसानलाई मौरी बाकस, सुरक्षा पोसाक, घार व्यवस्थापन सामग्रीलगायत मौरीपालनमा आवश्यक पर्ने उपकरण पनि प्रदान गरिने बताउँदै मौरीपालनमा रुचि राख्ने अन्य किसानलाई पनि आवश्यक सामग्री सहयोग गरिने बताउनुभयो । नगरपालिकाले यसअघि मह उत्पादनमा संलग्न गराउन १० जना किसानलाई मौरीपालन सम्बन्धी पाँच दिने तालिम प्रदान गरेको थियो । """
गिरिजाप्रसाद  क्रान्ति र शान्तिको नेता : राष्ट्रपति पौडेल,"""काठमाडौँ, असार २० गते। राष्ट्रपति रामचन्द्र पौडेलले पूर्वप्रधानमन्त्री गिरिजाप्रसाद कोइराला क्रान्ति र शान्तिको नेता भएको बताउनुभएको छ। पूर्वप्रधानमन्त्री गिरिजाप्रसाद कोइरालाको १०२औँ जन्मजयन्तीका अवसरमा शुक्रबार आयोजित कार्यक्रमलाई सम्बोधन गर्दै राष्ट्रपति पौडेलले भन्नुभयो, “मैले गिरिजाप्रसाद कोइरालाका बारेमा एकै शब्दमा भन्नुपर्दा उहाँ क्रान्तिको पनि नेता हो, शान्तिको पनि नेता हो।” राष्ट्रपति पौडेलले राजनीतिको दिशा बदल्ने सामर्थ्य राखेर गिरिजाप्रसादले लोकतान्त्रिक आन्दोलनको नेतृत्व गर्ने, शान्ति प्रक्रियालाई अगाडि बढाउने र गणतन्त्र स्थापन गर्ने पछिल्लो कालखण्डको महत्त्वपूर्ण तीन राजनीतिक परिघटनालाई नेतृत्व लिएको स्पष्ट पार्नुभयो। जीवनको उत्तरार्द्धमा गिरिजाप्रसाद कोइराला नेताबाट राजनेताको स्थान प्राप्त गर्न सफल हुनुभयोे जो, हामी सबैका लागि सधैँ प्रेरणाको स्रोत रहिरहनुभएको राष्ट्रपति पौडेलले भनाइ थियो।  उहाँले आफ्नो निर्णयमा जस्तोसुकै जोखिम मोल्ने आँट राख्ने कोइरालामा आत्मविश्वास अजेय भएको बताउँदै भन्नुभयो, “त्यसैले उहाँ निरन्तर लोकतन्त्रको लडाइँमा लागिरहनुुभयो। काममा नथाक्ने र साथीहरूलाई अगाडि बढ्न प्रेरित गर्ने उहाँको बानी थियो। अप्ठ्यारोमा पनि उहाँभित्रको लोकतन्त्रको दियो कहिल्यै निभेन।” राष्ट्रपति पौडेलले शान्ति, स्थायित्व, मेलमिलाप, सहकार्य, सुशासन र जनतामा सेवा प्रवाहको चुस्ततासहित हाम्रा स्रोत, साधनहरूको समुचित उपयोगबाट मात्र हामीले राखेको मुलुकको समृद्धिको लक्ष्य पूरा हुने बताउनुभयो। उहाँले भन्नुभयो, “जनता आफैँले बनाएको संविधान हामीले पाएका छौँ। जनताको जीवनस्तरमा सुधार र मुलुकको समृद्धि नै हाम्रो संविधान र सङ्घीय लोकतान्त्रिक गणतन्त्रले राखेको अभिष्ट हो। शान्ति, स्थायित्व, मेलमिलाप, सहकार्य, सुशासन र जनतामा सेवा प्रवाहको चुस्ततासहित हाम्रा स्रोत, साधनहरूको समुचित उपयोगबाट मात्र यो लक्ष्य पूरा हुन्छ।” उहाँले आर्थिक विकासको मोडेलमा दार्शनिक मतभिन्नता रहँदारहँदै पनि पुँजीवादी र कम्युनिष्ट चिन्तनबीच मध्यमार्गी धार समाएर गिरिजाप्रसदको कार्यकालमा आर्थिक विकासको मोडेलले संसारभर विभिन्न नकारात्मक आर्थिक झड्का आउँदा पनि नेपालको अर्थतन्त्र केही हदसम्म जोगिएको बताउनुभयो। """
महालक्ष्मी मन्दिरका लागि ३४ किलो चाँदी प्रदान,"""ललितपुर, असार २० गते। ललितपुर महानगरपालिकाले महालक्ष्मीथानस्थित ऐतिहासिक महालक्ष्मी मन्दिरमा चाँदीको अलङ्कार राख्नका लागि ३४ किलो ३०० ग्राम चाँदी प्रदान गरेको छ। शुक्रबार काठमाडौंमा आयोजित एक कार्यक्रममार्फत महानगरले महालक्ष्मीथान व्यवस्थापन समितिलाई उक्त चाँदी हस्तान्तरण गरेको हो। समितिले मन्दिरमा रहेका पित्तलका अलङ्कारहरूलाई प्रतिस्थापन गरी चाँदीका अलङ्कार निर्माण गर्ने तयारी गरेको छ। महानगर प्रमुख चिरीबाबु महर्जनले जीटुजी प्रणालीमार्फत राष्ट्र बैंकसँग चाँदी खरिद गरी हस्तान्तरण गरिएको जानकारी दिनुभयो। उहाँका अनुसार बिहीबारको बजार मूल्यअनुसार प्रतितोला २,१७० रुपैयाँ दरले २९४१ तोला चाँदी खरिद गरिएको हो। सोही आधारमा चाँदीको कुल मूल्य ६३ लाख ८१ हजार ९७० रुपैयाँ बराबर पर्न गएको हो। प्रमुख महर्जनले महालक्ष्मी मन्दिरमा चाँदीको अलङ्कार राख्ने अभियानमा साथ दिन पाउँदा महानगर गौरवान्वित भएको बताउनुभयो। उहाँले नगद सहयोगको साटोमा प्रत्यक्ष रूपमा चाँदी नै उपलब्ध गराउनु उपयुक्त हुने ठहर गर्दै सहयोग गरिएको जानकारी दिनुभयो। चाँदी अलङ्कार निर्माणको कार्य छिटो र गुणस्तरीय रूपमा सम्पन्न गर्न आग्रह गर्दै उहाँले भन्नुभयो, “काममा कसैले आलोचना नगर्ने गरी पारदर्शितापूर्वक अगाडि बढ्नूस्। चाँडोभन्दा चाँडो कार्य सम्पन्न गर्नूस्।” त्यस्तै उहाँले सम्पूर्ण प्रक्रिया पारदर्शी राख्न आग्रह गर्नुभयो। “जे काम गर्नुहुन्छ, त्यसमा पूर्ण पारदर्शिता अपनाउनूस् ताकि कसैले औंला उठाउन नपरोस्,” उहाँको भनाइ थियो। महानगरकी प्रमुख प्रशासकीय अधिकृत रेखा दासले ललितपुर महानगरले सम्पदा संरक्षण र सांस्कृतिक प्रवर्द्धनमा उदाहरणीय कार्यहरू गर्दै आएको उल्लेख गर्नुभयो। उहाँले भन्नुभयो, “हामीले गरेका कामहरू हेरेर अन्य पालिकाका प्रतिनिधिहरू पनि सिक्न आउनुहुन्छ। यसले हामीलाई थप उत्साह मिलेको छ।” प्रमुख प्रशासकीय अधिकृत दासले महालक्ष्मी मन्दिरका लागि सहयोग गर्न पाउनु महानगरका लागि गौरवको विषय भएको बताउनुभयो। महानगर वडा नं ५ का वडाध्यक्ष विकासमान श्रेष्ठले भक्तजनबाट एकदेखि डेढ करोड रुपैयाँसम्मको चाँदी सहयोग संकलन भइसकेको जानकारी दिनुभयो। उहाँले त्यस कार्यमा महानगरले पनि साथ दिएकोमा आभार प्रकट गर्नुभयो। चाँदी अलङ्कार व्यवस्थापन समितिका संयोजक द्वारिकानाथ खनालले विभिन्न उद्योग व्यवसायी, संघसंस्था र भक्तजनहरूबाट सहयोग प्राप्त भइरहेको बताउनुभयो। उहाँले सम्पूर्ण प्रक्रिया पारदर्शितापूर्ण हुने प्रतिबद्धता व्यक्त गर्दै कुनै पनि अपारदर्शिता नहुने स्पष्ट पार्नुभयो। ज्यापू समाजका अध्यक्ष तथा समितिका सल्लाहकार सन्तमान महर्जनले मन्दिर विगतको तुलनामा अहिले धेरै व्यवस्थित हुँदै गएको उल्लेख गर्दै सो उपलब्धिमा सबैको महत्वपूर्ण योगदान रहेको बताउनुभयो। उहाँले मन्दिरलाई अझ सुन्दर बनाउन चाँदीको अलङ्कार राख्न लागिएको र त्यसका लागि समाजबाट आवश्यक सहयोग हुने प्रतिबद्धता व्यक्त गर्नुभयो। """
अमेरिकी कर वृद्धिका कारण श्रीलङ्काको कुल गार्हस्थ्य उत्पादन १५ प्रतिशतले घट्ने : आइएमएफ,"""कोलम्बो, असार २० गते । संयुक्त राज्य अमेरिकाले श्रीलङ्काको निर्यातमा ४४ प्रतिशत कर कायम गरेमा र प्रतिस्पर्धी व्यापारिक साझेदारहरूमाथिको कर घटाएमा श्रीलङ्काको कुल गार्हस्थ्य उत्पादन (जिडिपी) मा १५ प्रतिशतसम्म गिरावट आउन सक्ने अन्तर्राष्ट्रिय मुद्रा कोष (आइएमएफ) को एक प्रतिवेदनले देखाएको छ । संयुक्त राज्य अमेरिकाले श्रीलङ्काविद्ध लगाएको ४४ प्रतिशत कर जुलाई ९ सम्मका लागि स्थगित भएको छ भने हाल आधारभूत १० प्रतिशत निर्यात करको सामना गरिरहेको छ । आइएमएफका अनुसार विशेष गरी गार्मेन्ट क्षेत्रका लागि नाफादर कम छ जसले फर्महरूको पर्याप्त कर वृद्धिलाई अवशोषित गर्ने क्षमतालाई सीमित गर्दछ । प्रतिवेदनमा बाह्य मागमा कमी र व्यापारमा देखिएको अस्थिरताका कारण कुल गार्हस्थ्य उत्पादनको तीन प्रतिशत बिन्दुले निर्यात घट्न सक्ने उल्लेख छ । आईएमएफले आयातित सामग्रीको न्यून आवश्यकता, विश्वव्यापी वस्तुको मूल्यमा आएको कमी र विनिमय दरको अवमूल्यनका कारण निर्यातमा आएको कमीलाई आंशिक रुपमा पूर्ति गर्ने बताएको छ । श्रीलङ्काको प्रतिस्पर्धात्मक क्षमतामा आएको कमी र बढ्दो अनिश्चितताले व्यावसायिक लगानीलाई निरुत्साहित गर्ने र कुल गार्हस्थ्य उत्पादनमा नोक्सानी हुने आइएमएफले जनाएको छ । आइएमएफले बेरोजगारी बढ्ने चेतावनी पनि दिएको छ भने  सहयोग प्रदान गर्न सरकारमाथि सार्वजनिक दबाबले सुधार कार्यान्वयनलाई सुस्त बनाउन सक्छ र कार्यक्रमको कमजोर प्रदर्शनको जोखिम बढाउन सक्छ । राससएएफपी """
वैदेशिक रोजगारीको पीडा : ३७ जना बाकसमा फर्किए,"""अमरराज नहर्कीतनहुँ, असार २० गते । मुलुकभित्र रोजगारीका अवसरको कमीले गर्दा विदेशी भूमिमा पसिना बगाएर परिवार सुखसँग पाल्ने र छोराछोरीलाई राम्रो शिक्षादीक्षा दिने उद्देश्यले विदेशिएका तनहुँका ३५ युवा सम्झनामा सीमित भएका छन् । वैदेशिक रोजगारीकै क्रममा ज्यान गुमाएपछि उनीहरु सम्झनामा सीमित भएका हुन् । चालु आर्थिक वर्षको हालसम्म जिल्लाबाट वैदेशिक रोजगारीमा गएका ३७ जनाले ज्यान गुमाएर बाकसमा फर्किएको सुरक्षित आप्रवासन (सामी) कार्यक्रमअन्तर्गत आप्रवासी स्रोत केन्द्रले जनाएको छ । विदेशमा काम गर्दा सो सङ्ख्यामा ज्यान गुमेको केन्द्र तनहुँका संयोजक लुना रानाले बताउनुभयो । व्यास नगरपालिकाका आठ जना, शुक्लागण्डकी नगरपालिकाका सात, भिमाद नगरपालिका चार, भानु नगरपालिकाका चार, म्याग्दे गाउँपालिकाका एक, बन्दीपुर गाउँपालिकाका चार, घिरिङ गाउँपालिका तीन, ऋषिङ गाउँपालिका दुई र अन्य जिल्लामा घर भई यहाँ अस्थायी बसोबास गर्ने चार गरी ३७ जनाको रोजगारीका क्रममा मृत्यु भएको रानाले जानकारी दिनुभयो । यस्तै, चालु आर्थिक वर्षमा वैदेशिक रोजगारीका क्रममा तनहुँमा ठगीका घटना १२०, जेलसम्बन्धी चार, स्वास्थ्य उपचारपारिवारिक स्वास्थ्य उपचार २३, उद्धार  २२, अन्य छ वटा दर्ता हुन आएकोमा १०८ वटा समाधान गरिएको र सात करोड २२ लाख नौ हजार २५७ रुपियाँ क्षतिपूर्ति प्रदान गरिएको उहाँले जानकारी दिनुभयो । देशमा रोजगारीको अवसर नहुँदा प्रत्येक वर्ष नेपाली युवा जनशक्ति विदेशिने क्रम बढ्दै गएको केन्द्रले जनाएको छ । केन्द्रका अनुसार तनावमा र अत्यधिक काम गर्नेलगायतले गर्दा उनीहरूको ज्यान गएको पाइएको छ । ठुलो रकम खर्चेर विदेश गएकोले धेरै आम्दानी गर्ने दबाबले लगातार काम गर्दा पनि कतिपय घटना हुने केन्द्रका परामर्शदाता गोमा तिवारी बताउनुहुन्छ । मुख्य रूपमा हृदयको गति बन्द (कार्डियाक एरेष्ट), हृदयाघात, कार्यस्थलमा दुर्घटना, सवारी दुर्घटनालगायतले गर्दा नेपालीको विदेशी भूमिमा मृत्यु भइरहेको केन्द्रले जनाएको छ । केन्द्रका अनुसार कामदारका मुख्य गन्तव्यका रूपमा मलेसिया, कतार, साउदी अरेबिया र संयुक्त अरब इमिरेट्स (युएई) रहेका छन् । केन्द्रले बिहीबार दमौलीमा पत्रकार सम्मेलन गरेर आफ्नो सेवा प्रवाहको बारेमा जानकारी दिएको थियो । सञ्चारकर्मीहरुले बैदेशिक समस्यालाई प्राथमिकता दिएर कलम चलाइदिएकोले वैदेशिक रोजगारीका क्रममा ठगिएका र अलपत्र परेका धेरै पीडितले राहत पाएको भन्दै भविष्यमा यस्ता विषयहरुलाई प्राथमिकता दिन सञ्चारकर्मीहरुले भूमिका खेल्नुपर्ने संयोजक रानाको भनाइ थियो । व्यास नगरपालिकाका प्रमुख वैकुण्ठ न्यौपानेले वैदेशिक रोजगारीमा जाने व्यक्तिका लागि सामी कार्यक्रम प्रभावकारी बनेको बताउनुभयो । यस कार्यक्रमले समस्यमा पर्न नदिन र परिसकेकालाई उद्धारका लागि प्रभावकारी ढङ्गबाट काम गरेकाले पीडितलाई राहत दिलाउन सजिलो भएको न्यौपानेको भनाइ थियो । """
आम्दानीको स्रोत बन्दै च्याउ खेती,"""हरिकृष्ण ऐडी मुगु, असार २० गते । मुगुको छायाँनाथ रारा नगरपालिका– ५ कार्कीवडागाउँका किसान राजकन्या कार्कीले दुई वटा टनेलमा च्याउखेती गर्नुभएको छ । तीन वर्ष अघि च्याउखेती गर्ने तरिकाको बारेमा तालिम लिएपछि घरमै टनेल बनाएर व्यवसायिक रुपमा खेती सुरु गरेको कार्कीले बताउनुभयो । ‘‘सुरुमा आफूले खानका लागि मात्र लगाएको थिए, अहिले यहि च्याउ बेचेर घरपरिवार टार्ने गरेको छु,’’ उहाँले भन्नुभयो, ‘‘स्वदेशमा नै श्रम लगानी गरेपछि दोब्बर आम्दानी गर्न सकिने रहेछ ।’’ च्याउ फर्मबाट जिल्लाका अन्य ठाउँहरुमा पनि च्याउखेती गर्ने योजना बनाएको उहाँले बताउनुभयो । उहाँले उत्पादन गर्नुभएको च्याउ जिल्लाको सदरमुकाम गमगढी बजारका विभिन्न ठाउँमा दैनिक दसदेखि २० केजीसम्म बिक्री हुने गरेको बताउनुभयो । च्याउ प्रति किलो चार सय रुपियाँमा बिक्री हुने गरेको उहाँ बताउनुहुन्छ । दुईवटा टनेलबाट वार्षिक एक लाख पचास हजारदेखि दुई लाखसम्म आम्दानी गर्ने गरेको कार्कीले बताउनुभयो । ‘‘पछिल्लो समयमा यहाँका मानिसहरुले अहिले मासुभन्दा च्याउ बढी खोज्ने गरेका छन् । त्यसैले माग पूरा गर्न सकेको छैन ।,’’ उहाँले भन्नुभयो, ‘‘हिमाली जिल्लामा चिसो बढी हुने भएकाले र सानो लगानीबाट व्यवसाय सुरु गरेकाले धेरै उत्पादन गर्न नसकेको र अब विस्तारै उत्पादन बढाउदै लैजाने योजनामा छु ।’’ उहाँले दुई वटा टनेलमा एक सय ३० वटा बल राख्नुभएको छ । च्याउखेती गर्नलाई उहाँका श्रीमान र छोरीहरुले पनि सघाउने गर्नुभएको छ । च्याउ बेचेर आएको आम्दानीले घर खर्च र बालबालिकाको पढाइ खर्च राम्ररी टरेको उहाँको भनाइ छ । यता कृषि विकास कार्यालय मुगुका कार्यालय प्रमुख गणेश अधिकारीका अनुसार च्याउ एक बहुउपयोगी खाद्य पदार्थ हो । च्याउमा तरकारी तथा मासुमा पाइने सबै प्रकारका प्रोटिन तत्त्वहरु पाइने र सजिलैसँग पचाउन सकिने भएकाले बच्चादेखि वृद्धवृद्धाहरुका लागि अति उपयोगी छ । यसमा सबै प्रकारका एमिनो एसिड लगायत विभिन्न किसिमका प्रोटिनहरुको अतिरिक्त खनिज पदार्थ, चिल्लो पदार्थ पनि प्रशस्त मात्रामा पाइन्छ । च्याउ खाने मानिसहरू बढेसँगै यसको व्यवसाय पनि बढिरहेको छ । खेती गर्नलाई धेरै ठुलो ठाउँ, समय पनि नचाहिने र बेच्नलाई पनि सजिलो भएकाले यसप्रति किसानको आकर्षण बढेको हो । उहाँका अनुसार च्याउमा पानीको मात्रा ९० प्रतिशत पाइने हुनाले यो एकदम महत्त्वपूर्ण मानिन्छ । च्याउ क्यान्सर, मुटुरोगजस्ता रोगहरू लाग्नबाट बचाउँन सकिने कार्यालय प्रमुख अधिकारीले बताउनुभयो ।  """
सात लाखको पत्रकारिता पुरस्कार कोष स्थापना,"""रामकृष्ण बोहरा बागलुङ, असार २० गते । नेपाल पत्रकार महासङ्घ बागलुङमा स्थापित हरिलक्ष्मी नारायणप्रसाद स्मृति पत्रकारिता पुरस्कार कोषलाई वृद्धि गरिएको छ । दशकअघि स्थापित पुरस्कारलाई कोषका संरक्षकको परिवारले ७ लाख रुपियाँ पुर्‍याएका हुन् । चार लाख रुपियाँबाट स्थापित यो पुरस्कार कोषलाई संरक्षक बागलुङ नगरपालिका २ निवासी तीर्थप्रसाद श्रेष्ठ, कृष्णप्रसाद श्रेष्ठ, बलराम श्रेष्ठ, श्याम श्रेष्ठ र मनोविज्ञान श्रेष्ठ तथा नाति श्रीजय श्रेष्ठको परिवारले बढाउनुभएको हो । महासङ्घले उक्त कोषबाट हरेक वर्ष २ जना पत्रकारलाई पुरस्कार दिंदै आएको थियो । केही वर्षदेखि रोकिएको पुरस्कार महासङ्घको रजत वर्षको अवसरमा असार २५ गते वितरण गर्ने तयारी छ । उक्त कोषबाट बालबालिकाको क्षेत्रमा पनि सहयोग गर्ने महासङ्घका प्रतिनिधि र श्रेष्ठ परिवारबाट श्रीजय श्रेष्ठबिच सहमति भएको छ । श्रेष्ठ परिवारले अन्य विभिन्न सामाजिक क्षेत्रमा समेत गरी ३० लाख रुपियाँ हाराहारीको सहयोग हस्तान्तरण गरेका छन् । श्रेष्ठ परिवारले निर्माणाधीन मानवसेवा आश्रमको भवनका लागि ५ लाख ११ हजार ५ सय ११ रुपियाँ, ब्रह्मकुमारी ईश्वरीय विश्वविद्यालयलाई ३ लाख रुपियाँ सहयोग गरेको छ । यसअघि पनि ३ लाख सहयोग गरेको परिवारले ६ लाख सहयोग पुर्‍याएको हो । विद्यामन्दिर माविमा त यो परिवारले झण्डै ४० लाख खर्चेर तीन कोठा, शौचालय र अन्य व्यवस्थापकीय काममा लगाएको तत्कालीन प्रधानाध्यापक जगन्नाथ आचार्यले बताउनुभयो। भूकम्पले क्षतविक्षत भएको जिल्लाकै जेठो विद्यामन्दिर माविको पुनर्निर्माणमा उक्त सहयोगबाट भवन बनेको हो । श्रेष्ठ परिवारले विद्यामन्दिरमा पढ्ने ६ जना बालबालिकालाई ५ हजार रुपियाँका दरले छात्रवृत्ति र शैक्षिक सामग्री पनि सहयोग गरेका थिए । श्रेष्ठ परिवारले नेपाल रेडक्रस सोसाइटी, नेत्रज्योति सङ्घ, विद्यामन्दिर पुस्तकालयलगायतका संस्थामा पनि सहयोग गरेका छन् । धौलागिरि अस्पतालमा पनि बिरामीको उपचार कोष नै बनाएका छन् । पञ्चकोटमा सञ्चालित कन्या छात्रावासका लागि पनि खाद्यान्नलगायतको सामग्री सहयोग गरेर योगदान गरेको आचार्यले जानकारी दिनुभयो । """
इप्पानको पावर समिट ऊर्जा विकास मार्गचित्रमा केन्द्रित हुने,"""गोरखापत्र समाचारदाता काठमाडौँ, असार २० गते । स्वतन्त्र ऊर्जा उत्पादकहरूको संस्था (इप्पान) ले आगामी असोज १ र २ गते पावर समिट–२०२५ आयोजना गर्ने भएको छ । बिहीबार राजधानीमा पत्रकार सम्मेलन गरी इप्पानले यस्तो जानकारी दिएको हो । नेपाल सरकार मन्त्रीपरिषद्बाट पारित ऊर्जा विकास मार्गचित्र–२०८१ को लक्ष्य प्राप्तिमा सम्मेलनलाई केन्द्रित गर्ने गरी मिसन २८ हजार पाँच सय मेगावाटको नारामा नवौँ चरणको यो सम्मेलन गर्न लागिएको इप्पानले जनाएको छ । सम्मेलनका विभिन्न सत्रमा विद्युत् उत्पादन, प्रसारण तथा वितरणका विविध आयाममा स्वदेशी तथा विदेशी लगानीकर्ता, विज्ञ तथा नीतिनिर्माताको सहभागितामा छलफल गरिने इप्पानले जनाएको छ । पत्रकार सम्मेलनमा इप्पानका अध्यक्ष गणेश कार्कीले नेपालको ऊर्जा क्षेत्रको विकासमा निजी क्षेत्रको योगदान अग्रणी रहँदै आएको र त्यसलाई अझै प्रभावकारी बनाउँदै आगामी सन् २०३५ सम्ममा नेपालको विद्युत् उत्पादन २८ हजार पाँच सय मेगावाट पुर्‍याउने विषयमा सम्मेलन केन्द्रित रहने जानकारी दिनुभयो । “सन् २०३५ भित्र २८ हजार पाँच सय मेगावाट विद्युत् उत्पादन पुर्‍याउने सरकारको लक्ष्य हासिल गर्नु निजी क्षेत्रको जिम्मेवारी र दायित्व हो,” उहाँले भन्नुभयो, “यो दात्यित्व पूरा गर्न बेलैमा सक्रियता होस् भन्ने मुख्य उद्देश्य यो सम्मेलनको छ ।” ऊर्जा, जलस्रोत तथा सिँचाइ मन्त्रालयको संरक्षकत्व र नेपालस्थित भारतीय दूतावासको साझेदारीमा विभिन्न राष्ट्रियअन्तर्राष्ट्रिय सङ्घ संस्था, निकाय र कम्पनीको सहभागितामा बृहत् रूपमा यो समिट आयोजना गर्न लागिएको उहाँले जानकारी दिनुभयो । हालसम्म निजी क्षेत्रले जलविद्युत् उत्पादन क्षेत्रमा १३ खर्ब रुपियाँ बराबरको लगानी गरिसकेको र ५० खर्ब रुपियाँ लगानीका लागि तयारी गरिरहेको उहाँको भनाइ छ । सम्मेलनमा ३० भन्दा धेरै देशका लगानीकर्ता, कूटनीतिक तथा विकास साझेदार नियोगका अधिकारी, सरकारी तथा गैरसरकारी निकाय, विश्वविद्यालय, मित्र राष्ट्रहरू, राष्ट्रिय तथा अन्तर्राष्ट्रिय परामर्शदाता कम्पनी, निर्माण व्यवसायी कम्पनी, बैङ्क तथा वित्तीय संस्था, बिमा कम्पनीलगायतका सरोकारवाला सहभागी हुने इप्पानले जनाएको छ । सम्मेलनमा नेपाल र दक्षिण एसियाली देशको हरित र स्वच्छ ऊर्जा उपलब्धता, विद्युत् र कार्बन व्यापारसँगै नवीनतम वित्तीय उपकरणको विकास, ऊर्जा सुरक्षाको सुनिश्चित, अन्तरदेशीय पूर्वाधार निर्माणमार्फत क्षेत्रीय सम्पर्क विस्तार, नेपाल र दक्षिण एसियाली मुलुकको नेट जिरो इमिसनको लक्ष्य प्राप्ति, दिगो र समावेशी ऊर्जा विकास जस्ता क्षेत्रीय र अन्तर्राष्ट्रिय चासोलाई सम्मेलनमा सम्बोधन गरिने विज्ञप्तिमा उल्लेख छ । नेपाललाई हरित ऊर्जा विकासकर्ता मुलुकका रूपमा चिनाउने थलो समिट बन्ने इप्पानले अपेक्षा गरेको जनाउँदै विज्ञप्तिमा उल्लेख छ, “ऊर्जा क्षेत्रका विगतदेखिका तथा नयाँ चुनौतीको सामनाका लागि नेपाल र अन्य देशले बनाउनुपर्ने नीति निर्माणसँगै विश्वका विभिन्न देश र विकास साझेदारको अनुभव र अभ्यासबारे समेत समिटमा छलफल हुने छ ।”  """
एपिएफ एएफसी महिला च्याम्पियन्सको समूह ‘बी’मा,"""काठमाडौँ, असार १९ गते । नेपालको महिला लिग च्याम्पियन विभागीय टोली एपिएफ क्लबले एएफसी महिला च्याम्पियन्स लिगको प्रारम्भिक चरणको  छनोट खेलमा समूह ‘बी’ बाट पतिस्पर्धा गर्ने भएको छ । एसियाली फुटबल महासङ्घ (एएफसी) ले बिहीबार सार्वजनिक गरेको समूह विभाजन अनुसार समूह ‘बी’मा एपिएफसँगै थाइल्यान्डको कलेज अफ एसियन स्कलर, उज्वेकिस्तानको पिएफसी नासाफ र साउदी अरबको अल–नासर रहेको छ । समूहको खेलहरु उज्बेकिस्तानमा हुने छ। एपिएफले यसअघिल्लो संस्करणमा पनि लिग च्याम्पियनको रुपमा प्रारम्भिक छनोट खेलेको थियो । पहिलो खेलमा मलेसियाको सबाह एफसीलाई गोलरहित बराबरीमा रोकेको एपिएफ खेलमा भने नासाफसँग १–० गोलले पराजित हुँदै प्रतियोगिताबाट बाहिरिएको थियो । यसपटक प्रारम्भिक चरणमा १९ टोलीबिच प्रतिस्पर्धा हुने छ । सहभागी टोलीलाई  चार समूहमा विभाजन गरिएको छ । प्रत्येक समूहका विजेता टोली फाइनल चरणको प्रतिस्पर्धामा छनोट हुने छन् । """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । विसं २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले विसं २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
गोरक्ष सिद्ध रत्ननाथ मठ,"""दाङ, असार १९ गते । दाङको घोराही उपमहानगरपालिका–१७, चौघेरामा अवस्थित प्रसिद्ध धार्मिक तथा पर्यटकीयस्थल गोरक्ष पात्र देवता श्री सिद्ध रत्ननाथ मठ । मठमा परापूर्वकालदेखि अहोरात्र तान्त्रिक विधिबाट पात्रदेवताको पूजा–आराधना हुँदै आइरहेको छ ।  """
म्याग्दीको हिस्तान टिकोटगाउँ,"""म्याग्दी, असार १८ गते । पहाडको शिरमा परम्परागत ढुङ्गे घरहरु रहेको म्याग्दीको अन्नपूर्ण गाउँपालिका–७ हिस्तान टिकोटगाउँ । अन्नपूर्ण–धौलागिरी सामुदायिक पर्यावरणीय पदमार्गमा समेटिएको टिकोटको आकर्षण संस्कृति र प्रकृति हो । """
प्रत्येक नागरिकलाई स्वच्छ खानेपानी र सरसफाइमा पहुँच हुनुपर्छ : प्रधानमन्त्री ओली,"""सेभिया (स्पेन), असार १७ गते । संयुक्त राष्ट्रसङ्घीय ‘विकासका लागि वित्त’ सम्बन्धी चौथो अन्तरार्राष्ट्रिय सम्मेलनका क्रममा स्पेनमा रहनुभएका प्रधानमन्त्री केपी शर्मा ओली नेपाल र बुरुण्डीद्वारा सहआयोजना गरिएको राष्ट्रप्रमुख तथा सरकार प्रमुखहरूको पहलमा पानी तथा सरसफाइ वित्तीय स्रोतको प्रवाहसम्बन्धी उच्चस्तरीय साइड इभेन्टमा सहभागी हुनुभएको छ । बैठकलाई सम्बोधन गर्दै प्रधानमन्त्री ओलीले खानेपानी र सरसफाइ आधारभूत मानव अधिकारको विषय भएकाले यसलाई विकासको लक्ष्य मात्र नभइ मानवीय सम्मान र सभ्यतासँग जोडेर हेर्न आह्वान गर्नुभयो । विश्वका अबौँ मानिस खानेपानी र सरसफाइको अभावमा जनस्वास्थ्यका समस्या भोगिरहेको उल्लेख गर्दै उहाँले साझा प्रयासबाट यसको समाधान गर्न सकिने बताउनुभयो । “विश्वलाई स्वच्छ खानेपानी र सरसफाइपूर्ण बनाउन सकिन्छ । यसका लागि नेपाल पूर्ण प्रतिबद्ध छ । हामीले प्रत्येक नागरिकलाई स्वच्छ खानेपानी र सरसफाइमा पहुँचलाई संविधानको मौलिक हकका राखेका छौँ । यो हकको कार्यान्वयन चुनौतीपूर्ण भए पनि समृद्ध नेपाल, सुखी नेपालीको राष्ट्रिय आकाङ्क्षाका साथ हामीले यसलाई प्रमुख प्राथमिकतामा साथ पूरा गर्ने छौँ ”, उहाँले भन्नुभयो । प्रधानमन्त्री ओलीले नेपालको अनुभवका आधारमा पानी र सरसफाइ अभियान ९वास० लाई राष्ट्रिय सफलताको विषय बनाउने बलियो आधार तय भएको पनि उल्लेख गर्नुभयो । रासस """
कृषकलाई मिनी ट्रिलर,"""धादिङबेँसी समाचारदाता धादिङबेँसी, असार २० गते । धादिङको ज्वालामुखी गाउँपालिकाले कृषकलाई अनुदानमा मिनी ट्रिलर वितरण गरेको छ । कृषकलाई कृषि क्षेत्रमा काम गर्न सहज होस् भनेर ५० प्रतिशत गाउँपालिकाको अनुदान र ५० प्रतिशत सम्बन्धित कृषकको लगानीमा मिनी ट्रिलर वितरण गरिएको हो । कृषि क्षेत्रमा आबद्ध ५८ जना कृषकलाई गाउँपालिकाका अध्यक्ष यमनाथ दनैले मिनी ट्रिलर वितरण गर्नुभएको हो । गाउँपालिकाका अध्यक्ष दनैले कृषिलाई यान्त्रिक र आधुनिक बनाउँदै बजारीकरणमा जोड दिँदै गाउँपालिकाले विशेष योजना बनाएर कार्यान्वयन गरिरहेको जानकारी दिनुभयो ।  """
उत्कृष्ट महिला पुरस्कृत,"""शेरबहादुर सार्की बाजुरा, असार २० गते । बाजुरामा प्रधानमन्त्री स्वरोजगार कार्यक्रममा काम गर्दै आएका महिलालाई पुरस्कृत गरिएको छ । जिल्लाको खप्तड छेडेदह गाउँपालिकाले गाउँमा सञ्चालित प्रधानमन्त्री स्वरोजगार कार्यक्रम अन्तर्गत ग्रामीण क्षेत्रका पिसिसी बाटो निर्माणको काममा राम्रो गर्ने महिलालाई पुरस्कृतसहित सम्मान गरिएको हो । खप्तड छेडेदह गाउँपालिका वडा –३ टुनीसैनका महिलाले प्रधानमन्त्री स्वरोजगार कार्यक्रमको पिसिसी बाटो निर्माणमा उत्कृष्ट काम गर्ने महिलालाई दश हजार नगद पुरस्कृतसहित सम्मानपत्र हस्तान्तरण गरेको गाउँपालिकाले जनाएको छ । गाउँमा हुने गरेको कुनै पनि विकास निर्माणको काममा पहिला महिलालाई प्राथमिकता दिने गरेको थिएन । अहिले पालिकाले त्यो काममा हामीलाई पनि प्राथमिकता दिने गरेको खप्तड छेडेदह गाउँपालिका –३ टुनीसैनका स्थानीय महिला जानकी खड्काले बताउनुभयो । उहाँले भन्नुभयो, “पुरुषले झैँ गर्ने काम महिलाले पनि गर्न सकिदो रहेछ भन्ने कुराको उदाहरण दिनेगरी सबै महिला दिदीबहिनीले राम्रो काम गरेपछि अहिले हामीलाई पालिकाले पुरस्कृतसहित सम्मान गरेको हो । ” आफ्नै काम हातमा दाम त्योभन्दा बढी सम्मान पाउँदा आफूलाई गाउँमा हुने विकास निर्माणको काममा थप उत्प्रेरण मिलेको खड्काले बताउनुभयो । प्रधानमन्त्री स्वोरोजगार कार्यक्रममा प्रायः महिलालाई बढी प्राथमकिता दिने गरेका छौ । महिलाले पनि पुरुषसहर राम्रो  काम गरेकाले यतिबेला पहिलो पटक गाउँपालिकाले राम्रो काम गर्ने ती महिलालाई पुरस्कृत गरेको खप्तड छेडेदह गाउँपालिकाका उपाध्यक्ष बीसु नाथले बताउनुभयो । आर्थिक वर्ष २०८१–८२ मा प्रधानमन्त्री रोजगार कार्यक्रमबाट सञ्चालित श्रमको सम्मान राष्ट्रको अभियान भन्ने नारालाई आत्मसाथ गर्दै ३८ वटा योजनामध्ये उत्कृष्ट ३ योजनामा महिला सहभागी थिए । पालिकाले गरेको अनुगमनमा महिला सहभागिता भएको ठेग्गाउँदेखि टुनिसैनसम्मको पिसिसी बाटो निर्माणको काम अन्यभन्दा उत्तम भएकाले त्यो काम गर्ने यहाँका महिलालाई पुरस्कारसहित सम्मान गरिएको अध्यक्ष नाथले बताउनुभयो । """
‘लेखकले राजनीतिलाई सचेत गराउनु पर्छ’,"""गोरखापत्र समाचारदाता काठमाडौँ, असार १८ गते । नेपाली कांग्रेसका नेता डा शेखर कोइरालाले लेखक मधुसूदन पाण्डेयको एक सय चार वटा कृतिको ब्यानर वाचन गरेर लोकार्पण गर्नुभएको छ । नेपाल नागरिक आवाजद्वारा मङ्गलबार काठमाडौँमा आयोजित कार्यक्रममा नेपाली कांग्रेसका नेता डा कोइरालाले लेखक पाण्डेयको विसं २०५७ देखि विसं २०८२ सम्म लेखिएका पुस्तकको लोकार्पण गर्नुभएको हो । नेता डा कोइरालाले नेपाली भाषामा इतिहास, साहित्यका विविध विधा, अनुवादलगायत विषयमा यति धेरै सङ्ख्यामा पुस्तक लेखेर पाण्डेयले नेपाली साहित्य क्षेत्रमा ठुलो योगदान पुर्‍याउनुभएको बताउनुभयो  । उहाँले लेखक पाण्डेयका पुस्तकहरू महात्मा गान्धी र बिपी कोइरालाबाट बढी प्रभावित देखिने बताउनुहुँदै भन्नुभयो, “बिपीको समाजवादलाई गाउँ गाउँमा पुर्‍याउन र हालको नेपाली राजनीति, सांस्कृतिक, धार्मिक अवस्थालाई चित्रण गर्दै आगामी दिनमा लेखकबाट अन्य कृतिको अपेक्षा गरेको छु ।” नेता डा कोइरालाले कुलिङ पिरियडसम्बन्धी प्रसङ्ग कोट्याउँदै संसदीय समितिबाट पास भएको विधेयक संसद्मा पुग्दा बदमासी भएर थपघट गर्ने प्रवृत्तिले राजनीतिक बेइमानीले हद नाघेको बताउनुभयो । उहाँले लेखकहरूले आफ्ना पुस्तक, लेख रचनाबाट राजनीतिलाई विधिको शासनमा रहन सचेत गराइरहनुपर्ने बताउनुभयो । नेपाली कांग्रेसका नेता शोभाकर पराजुलीले लेखक पाण्डेयले ४१ वर्षको उमेरदेखि सुरु गरेको लेखन यात्रा हालसम्म १०४ वटा पुस्तकमा आएकोमा उहाँको मेहनतको प्रशंसा गर्नुभयो । उहाँले यी पुस्तकले नेपाली साहित्य भण्डार भर्न निक्कै सहयोग पुग्ने विश्वास व्यक्त गर्नुभयो । साहित्यकार ज्ञाननिष्ठ ज्ञवालीले लेखक पाण्डेयको मौलिक कृतिबारे समीक्षा गर्दै उहाँले उपन्यास, कथा, यात्रा साहित्य, इतिहास, नेपालका राष्ट्रिय विभूतिलगायतका कृतिले नेपाली समसामयिक जीवनका बारेमा जान्ने बुझ्ने अवसर दिएको बताउनुभयो । त्यसै गरी ज्ञानु अधिकारीले विभिन्न भाषामा लेखिएका प्रेरणादायी भनाइलाई नेपालीमा अनुवाद गरेर लेखकले आफूलाई प्रेरक व्यक्तित्वका रूपमा प्रमाणित गरेको बताउनुभयो । लेखक पाण्डेयले पत्रकारिता, लेखन तथा प्राध्यापनसँगै विभिन्न विषयमा एक हजार पाँच सय वटा लेखरचना र मौलिक, अनुदित तथा सम्पादित गरी हालसम्म एक सय चार वटा पुस्तक प्रकाशित गर्नुभएको छ । उहाँको गान्धी हत्या किन ?, नेपालको इतिहास केही अपुष्ट पक्षहरू, बेलायती राजवंशको प्रेम प्रसङ्ग र डायना, नेपालमा सत्ता सङ्घर्ष, बुद्ध दर्शनको इतिहास, गान्धीको आत्मकथा, यौन मनोविज्ञान, हिन्दुस्तानको कथा, मेक्सिम गोर्कीका उत्कृष्ट कथा, शेक्सपियरका कथालगायतका पुस्तक प्रकाशित छन् । """
बैँकलाई विदेशमा शाखा खोल्न दिनुपर्छ: विनोद चौधरी,"""काठमाडौँ, असार १९ गते । नेपाली कांग्रेसका सांसद विनोद चौधरीले बैँक तथा वित्तीय संस्थाहरूलाई विदेशमा शाखा खोल्न दिनुपर्ने बताउनुभएको छ । बिहीबार सिंहदरबारमा बसेको अर्थ समितिको बैठकमा बाफिया विधेयकमा आज भएको दफावार छलफलमा अहिले बाफियाले त्यसलाई नसमेटेको बताउनुभएको हो । त्यसलाई पुनः लेखन गरेर सो सम्बन्धि व्यवस्था राखिनुपर्ने बताउनु भयो । उहाँका अनुसार नेपाली धेरै भन्दा धेरै रहेका ती ठाउँमा बैँकका शाखा खोल्न दिनुपर्छ । उहाँले भन्नुभयो–‘बाफिया ड्राफ्ट दुई वर्षदेखि बनाएर राखिएको छ । अहिले धेरै परिवर्तन भइसकेको छ । बाफिया फिर्ता पठाउनुपर्छ । नयाँ दृष्टिकोणबाट यो विधेयकलाई पुनः ड्राफ्ट गर्नुपर्छ । नेपालका बैङ्कलाई बाहिर समेत जान दिनुपर्छ । अस्ट्रेलिया, मलेसियामा बैँकका शाखा खोल्न दिनुपर्छ । नेपालीको पुँजी नेपाली बैँकले किन सङ्कलन गर्न नपाउनु ? ।’ उहाँका अनुसार अहिले वर्तमान अर्थतन्त्रको स्थिति सुस्त छ । बैँकहरूसँग भएको रकम लगानी हुन सकिरहेको छैन । बैंकर्स, उद्योगीको मनोबल बढ्न नसकेको बताउँदै उहाँले बैँकमा लगानी हुँदैमा उद्योगी, लगानीकर्ताले पैसा लिन्छन् भन्ने भ्रम हटाउनुपर्ने बताउनुभयो । """
बाल्टीमा डुबेर बालिकाको मृत्यु,"""भवानीदत्त भट्ट कञ्चनपुर, असार २० गते । कञ्चनपुरमा बाल्टीमा डुबेर एक बालिकाको मृत्यु भएको छ । जिल्लाको भीमदत्त नगरपालिका–८ तिलाचौडमा सुरज सिंहका डेढ वर्षीया बालिकाको मृत्यु भएको हो । आज (शुक्रवार) दिउँसो स्नान गृहमा रहेको बाल्टीको पानीमा डुबेर गम्भीर घाइते भएका बालिकाको महाकाली प्रादेशिक अस्पतालमा उपचारका क्रममा निधन भएको जिल्ला प्रहरी कार्यालय कञ्चनपुरले जनाएको छ । घटनाको विषयमा आवश्यक अनुसन्धान भइरहेको जिल्ला प्रहरी कार्यालयका प्रवक्ता प्रहरी नायव उपरीक्षक (डिएसपी) सागर बोहराले बताउनुभयो । """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चारपाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
सोमबार आकस्मिक बाहेकका सम्पूर्ण सेवा बन्द गर्ने चिकित्सक संघको घोषण,"""काठमाडौँ, असार २० गते। नेपाल चिकित्सक महासंघले सोमबार देशरका अस्पताल तथा स्वास्थ्य संस्थामा आकस्मिक बाहेकका सम्पूर्ण सेवा बन्द गर्ने घोषण गरेका छन्। संघले उपभोक्ता अदालतसम्बन्धी विषयमा असन्तुष्टि जनाउँदै  विभिन्न आन्दोलनका कार्यक्रम घोषण गर्दै यस्तो निर्णय गरेको हो। संघले मिति २०८२ असार १९ गते बिहीबार विभिन्न अस्पताल प्रमुख, मेडिकल र डेन्टल कलेज, चिकित्सक तथा स्वास्थ्यकर्मी संघ संगठनसँगको छलफलपछि शुक्रबार आकस्मिक बसेको  थियो। नेपाल चिकित्सक संघ कार्यकारिणी समितिको आकस्मिक बैठकले हालको विषम परिस्थितिमा चिकित्सलाई हतोत्साहित पार्ने र असुरक्षित वातवरण सिर्जना गर्ने कार्य भएको निष्कर्ष निकाल्दै यस्तो निर्णय गरेको संघका महासचिव डा सञ्जिब तिवारीले जानकारी दिनुभयो। संघले आइतबार सम्पूर्ण चिकित्सकले आफ्नो आफ्नो कार्यस्थलमा पहिलो एक घण्टा धर्ना दिने निर्णय गरेको छ।त्यससैगरी, सम्पूर्ण  शाखा कार्यालयलाई चिकित्सकको हस्ताक्षर र नेपाली मेडिकल काउन्सिलको प्रमाणपत्र संकलन गरि सोमबारभित्र केन्द्रीय कार्यक्रमा बुझाउन संघले आग्रह गरेको छ।संघले  मङ्गलबार सम्पूर्ण चिकित्सकको प्रमाणपत्र काउन्सिलमा बुझाउने कार्यक्रम तय गरेको छ । संघले घोषण गरेको आन्दोलनको एसोसिएसन अफ प्राइभेट मेडिकल एण्ड डेन्टल कलेज, अफिन, एपोन, केमसन, नेपाल नर्सिङ एसोसिएसन, नेपाल फिजियोथेरापी एसोसिएसन, नेपाल भेटेरिनरी एसोसिएसन, एनाभीएमआईए, एनपीएचओले ऐक्यबद्धता जनाएका छन्। """
बोक्चे र भिगोडा सडकको स्तरोन्नति अन्तिम चरणमा,"""राजन रावत हुम्ला, असार २० गते । कर्णाली कोरिडोरको हुम्ला खण्डमा पर्ने खार्पुनाथ गाउँपालिकाको चट्टानी र असजिलो बोक्चे गौडादेखि याङ्चु कुनासम्मको सडकको स्तरोन्नति गर्ने कार्य अन्तिम चरणमा पुगेको छ । नेपाली सेनाले सो सडकको स्तरोन्नति गर्न होल खोप्ने, बिष्फोट गर्ने र स्काभेटरबाट सडक मिलाउने कार्य सँगसँगै गर्दै आएको कारण निर्माण कार्य अन्तिम चरणमा पुगेको हो । विशेषगरी सेनाले जिम्मा पाएको मध्य बोक्चे गौडा र भिगौडाको चट्टानी असजिलो खण्डको सडकको स्तरोन्नति गर्ने कार्य अन्तिम चरणमा पुगेको नेपाली सेना उक्त खण्ड विकास निर्माण दलका सेनानी अमृत पराजुलीले बताउनुभयो । उहाँले दुबै चट्टानी क्षेत्रमा होल खोप्ने, विस्फाेट गर्ने र मेसिनबाट विस्फाेट भएको ढुङ्गा पन्छाउने र सडकको ग्रेड मिलाउने कार्य सँगसँगै भइरहेको र त्यो पनि अन्तिम चरणमा पुगेको बताउनुभयो । उहाँले बोक्चे गौडामा नब्बे प्रतिशत कार्य पूरा भएको र बाँकी काम भइरहेको, अब भिगौडामा निर्माणका लागि सेनाको ध्यान बढी गए अनुसार कामलाई तीव्रता दिइएको बताउनुभयो । भिगौडाको असी प्रतिशत कार्य पूरा भएको छ । रात दिन काम भइरहेको कारण असार मसान्तसम्म सडकको स्तरोन्नति गर्ने कार्य पुरा हुने बताउँदै काम गर्ने जिम्मेवारी पनि असार मसान्तसम्म रहेको उहाँले बताउनुभयो । यी दुई चट्टानी भीरमा पन्द्रदेखि बीस मिटर चट्टान विस्फाेट गरेर सडक तल झारिएको छ । अब सडक निर्माण कार्य अन्तिम चरणमा पुगेकोले असार मसान्तसम्म सम्पन्न हुने सेनाले जनाएको छ । यी दुई मध्य बोक्चे गौडा एक सय मिटर लम्बाई रहेको छ भने भिगौडा सत्तरी मिटर लम्बाइ रहेको छ । चट्टानी क्षेत्रमा सडक छ देखि आठ मिटर चौडा निर्माण गरिएको छ । बोक्चे गौडादेखि याङ्चुकुनासम्मको आठ सय मिटर सडकको स्तरोन्नती गर्नु पर्नेमा यसअघि ६३० मिटर सडकको स्तरोन्नती गर्ने कार्य पुरा भई सकेको छ । निर्माण कार्य भइरहेको कारण यातायात सेवा बन्द गरिएको छ । सो खण्डको सडकमा सेनाले चैत २५ गतेबाट निर्माणा कार्य सुरु गरेको थियो । यसअघि कर्णाली करिडोरको हुम्ला खण्डमा कवाडीबाट सलीसल्लासम्मको ३९ किलो मिटर र दुल्ली कुनादेखि लालीबगरसम्मको ११ किलोमिटर सडक सेनाले निर्माण कार्य पुरा गरेको थियो । """
उत्तर विधायिकी परीक्षण जरुरी छ : सभामुख भण्डारी,"""प्रकाशविक्रम शाह धनगढी, असार २० गते। सुदूरपश्चिम प्रदेश सभाका सभामुख भीमबहादुर भण्डारीले उत्तर विधायिकी परीक्षण जरुरी रहेको चर्चा गर्नुभएको छ। सुदूरपश्चिम प्रदेश सभा सचिवालयको आयोजना तथा युएनडिपी संसद् सहयोग परियोजनाको सहकार्यमा सुरु भएको दुईदिने कार्यशालाको उद्घाटन गर्दे उहाँले प्रदेश सभाले बनाएको कानुनप्रति जनताले अपनत्व ग्रहण गर्दा लोकतन्त्र र राज्य प्रणाली बलियो हुँदै जाने बताउनुभयो। सभामुख भण्डारीले अहिले कार्यपालिका मात्रै राज्य जस्तो देखिने र राज्यका अरु संस्थालाई सरकारको छाया जस्तो व्यवहार गरिने प्रवृत्ति बढेको चर्चा समेत गर्नुभयो। कार्यशालामा  अधिवक्ता खिमलाल देवकोटाले कानुन बनाएर गरिने ब्रह्मलुट, कानुन नबनाएर गरिने बदमासी र कानुन बनाउने, तर कार्यान्वयन नगर्ने अवस्थाको परीक्षणको लागि उत्तर विधायिकी परीक्षणको निकै महत्व रहेको बताउनुभयो। कार्यशालाको पहिलो दिन उत्तर विधायिकी परीक्षणको अवधारणा र महत्त्व, नेपालको सन्दर्भमा उत्तर विधायिकी परीक्षणको लागि कानुनी र संस्थागत ढाँचा, प्रक्रिया, केसस्टडी, अभ्यास सत्र सञ्चालन भएका छन्। विधिवेत्ता देवकोटाले कानुन नहुनु समस्या नभएर, कानुनको प्रभावकारी कार्यान्वयन नभएको महसुस गरेर सन् २००४ मा बेलायतले उत्तर विधायिकी परीक्षणको अभ्यास सुरु भएको चर्चा गर्नुभयो। भारतको संसदीय अभ्यासको चर्चा गर्दै उहाँले कानुन निर्माणमा अतिकम समय दिने गरेको महसुस गरेर सन् २००९ देखि कानुन परीक्षणको अभ्यास सुरु भएको जानकारी दिनुभयो। नेपालको सन्दर्भमा उत्तर विधायिकी परीक्षणको अभ्यास नौलो भएको र प्रदेश सभामुखको पाल्पा सम्मेलनबाट उत्तर विधायिकी परीक्षण गर्ने निर्णय भएको उल्लेख गर्नुभयो। कार्यशालाको दोस्रो दिन उत्तर विधायिकी परीक्षणमा प्रदेश सभा सचिवालयको भूमिका, प्रतिवेदन लेखन, मस्यौदा र सुझाव निर्माणमा सचिवालयको योगदान, संसदीय समिति र सदनमा प्रतिवेदन प्रस्तुतिमा सचिवालयको सहजीकरण र संसद् सदस्य र सचिवालयबिचको समन्वय, चुनौती र आगामी कार्यदिशाबारे छलफल हुने प्रदेश सभा सचिवालयले जनाएको छ। कार्यक्रममा प्रदेश सभाका उपसभामुख, मन्त्री र राज्यमन्त्री, विभिन्न विषयगत समितिका सभापति, प्रमुख सचेतक र सचेतक, प्रदेश सभा सदस्य, प्रदेश सभा सचिवालयका अधिकारी लगायतका सहभागिता छ। कार्यशाला दुई दिनसम्म सञ्चालन हुनेछ। """
विपत् व्यवस्थापनमा जुटौँ : माओवादी,"""गोरखापत्र समाचारदाता काठमाडौँ, असार २० गते  । नेपाल कम्युनिस्ट पार्टी (माओवादी केन्द्र) ले विपत् व्यवस्थापन कार्य तत्काल कार्यान्वयन गर्न मातहतका समिति र मोर्चालाई निर्देशन दिएको छ । वर्षा र बाढीपहिरोबाट हुने क्षति कम गर्दै जनताका धनजनको सुरक्षाका लागि विपत् व्यवस्थापन कार्यमा खटिन बिहीबार परिपत्र गरेको छ । पार्टी अध्यक्ष पुष्पकमल दाहाल ‘प्रचण्ड’ को निर्देशन अनुसार महासचिव देव गुरुङले परिपत्र जारी गर्दै विपत् व्यवस्थापन कार्य तत्काल कार्यान्वयन गर्न भन्नुभएको छ । पार्टीको विपत् व्यवस्थापन विभाग गठन गर्ने, स्वयम्सेवक परिचालन संयन्त्र बनाउने र स्वयम्सेवक टोली निर्माण गर्ने निर्णय अनुसार परिपत्र गरिएको महासचिव गुरुङले जानकारी दिनुभयो । विभागलाई पार्टीको प्रदेश, जिल्ला र पालिकास्तरसम्म अविलम्ब निर्माण गर्ने, केन्द्र, प्रदेश र जिल्लास्तरमा पार्टीको नेतृत्वमा स्वयम्सेवक परिचालन संयन्त्र निर्माण गर्न परिपत्र गरिएको छ । विपत् परिचालन संयन्त्रको नेतृत्वमा जिल्लामा पार्टी समिति, वाइसिएललगायत मोर्चाबाट सहभागी हुने गरी स्वयम्सेवक टोली निर्माण गर्न पनि भनिएको छ ।  """
तातोपानी नाकाबाट आयो हेलिकोप्टर,"""चौतारा समाचारदाता चौतारा, असार २० गते । नेपाल र चीनको मुख्य सीमा तातोपानी नाका हुँदै पहिलो पटक हेलिकोप्टर नेपाल आयात भएको छ । नेपालको माउन्टेन हेलिकोप्टर प्रालिले खरिद गरेको फ्रान्सेली कम्पनी एयर बसद्वारा उत्पादित हेलिकोप्टर चीनको ‘तिया जिन’ सहर हुँदै कन्टेनरमार्फत ल्याई तातोपानी भन्सारको सुक्खा बन्दरगाहमा ओरालिएको हो । भूकम्पपछि चीनबाट विभिन्न सामान ढुवानी गर्दै आएको ‘आडो ट्रान्सपोर्ट’ कम्पनीले उक्त हेलिकोप्टरलाई ४० फुटे ट्रेलरमा राखेर तातोपानी नाका ल्याएको हो । हेलिकोप्टरको पङ्खा खोलेर ल्याइएको थियो । अहिले भन्सार जाँचसँगै पङ्खाको पुनः जडानको काम भइरहेको छ । माउन्टेन हेलिकोप्टर प्रालिले त्यस्ता पाँच वटा हेलिकोप्टर खरिद गरेको जनाएको छ । सबै हेलिकोप्टर तातोपानी नाकामार्फत काठमाडौँ ल्याइँदै छ । तातोपानी भन्सारका प्रमुख भन्सार अधिकृत राजेन्द्रप्रसाद चुँडालका अनुसार भन्सारमा अहिले हेलिकोप्टरको कागजात, लागत मूल्य, नागरिक उड्डयन प्राधिकरणबाट प्राप्त अनुमतिलगायतका विवरणको जाँच भइरहेको छ । उहाँले हेलिकोप्टरका लागि एक प्रतिशत भन्सार र १३ प्रतिशत मूल्य अभिवृद्धि कर लाग्ने जनाउनुभयो । यस आधारमा करिब चार करोड १२ लाख रुपियाँभन्दा बढी राजस्व लाग्ने तातोपानी भन्सारका सूचना अधिकारी सूर्य काफ्लेले जानकारी दिनुभयो । भन्सार जाँचपछि प्राविधिक टोलीले हेलिकोप्टरको अवस्था परीक्षण गरी तातोपानीबाट उडाएरै काठमाडौँ लगिने आयातकर्ताले जनाएको छ । हालसम्म लत्ताकपडा, फलफूल, तरकारी, विद्युतीय सामान, विद्युतीय सवारीसाधन मात्र आयात हुने यस नाकाबाट हेलिकोप्टरलगायतका प्राविधिक र उच्च मूल्यका सामग्री पनि भित्रिएको छ । """
'खानेपानी योजना समयमै सम्पन्न हुन्छ',"""सुजल श्रेष्ठ प्युठान, असार २० गते । लुम्बिनी प्रदेशका सहरी विकास तथा खानेपानी मन्त्री सरोज थापाले अधुरा र अलपत्र परेका खानेपानी योजनालाई प्राथमिकता दिएर निर्माण सम्पन्न गरिने बताउनुभएको छ । ८० प्रतिशत काम सम्पन्न भएका योजनालाई यसै वर्ष निर्माण सम्पन्न गर्ने गरी प्रदेश सरकारले योजना बनाएको मन्त्री थापाले बताउनुभयो । नेपाल पत्रकार महासङ्घ प्युठानले शुक्रबार जुम्रीमा गरेको पत्रकार भेटघाट कार्यक्रममा मन्त्री थापाले खानेपानीको समस्या सम्बोधन गर्न प्रदेश सरकारले प्राथमिकता दिएर बजेट विनियोजन गरेको बताउनुभयो । १२ वटै जिल्लामा खानेपानी योजना अधुरो रहेको भन्दै उहाँले त्यस्ता योजना सम्पन्न गर्न प्रदेश सरकारले ७७ करोड रुपियाँ विनियोजन गरेको बताउनुभयो । मन्त्री थापाले प्रदेश सरकारले गरेका योजना कार्यान्वयनको अवस्थालाई प्रभावकारी बनाउन अनुगमन संयन्त्र बनाउनुपर्ने बताउनुभयो । त्यसका लागि तयारी गरेको उहाँको भनाइ छ । गुणस्तरीय योजना निर्माणका लागि समुदाय स्तरबाट पनि सहयोगको लागि आग्रह गर्नुभयो । प्रदेश सरकारका कतिपय योजना अलपत्र परेको भन्दै समयमै योजना सम्पन्न गर्नुका साथै गुणस्तरीय बनाउन अनुगमन संयन्त्र बनाउन लागिएको उहाँको भनाइ छ । प्युठान जिल्लाको विकासका लागि सबैको साझा पहल आवश्यक रहेको मन्त्री थापाले बताउनुभयो । प्रदेशका अरु जिल्लाको तुलनामा प्युठान जिल्ला विकासमा पछि परेको भन्दै उहाँले प्युठान जिल्लाको विकासका लागि निरन्तर काम गर्दै आएको दाबी गर्नुभयो । """
लटरम्म लिची,"""खोटाङ, असार २० गते । खोटाङको रावाबेँसी गाउँपालिका–१ कुभिण्डेका कृषकको बगैँचामा लटरम्म फलेका लिची । गत असार १० गते सम्पन्न १७ औँ गाउँसभाले यो गाउँपालिकालाई लिची उत्पादनको ‘हब’को रुपमा विकास गर्ने नीति तथा कार्यक्रम पारित गरेको छ । """
पर्यटककाे पर्खाइमा म्याग्दीको टिकोट,"""म्याग्दी, असार १८ गते । पहाडको टुप्पोमा भिराखो पाखामा मौलिक ढुङ्गेघरहरु भएको झुरुप्प बस्ती । पृष्ठभूमिमा हिमाल र वरपर अग्ला डाँडापाखा । गाउँको फेदीदेखि शिरसम्म ढुङ्गा चिनेर बनाएको सफा सुग्घर पदमार्ग । मौरखी र मिजासिला गाउँलेको न्यानो आतिथ्य । म्याग्दीको अन्नपूर्ण गाउँपालिका–७ मा पर्ने हिस्तान टिकोट गाउँ प्रकृति र संस्कृतिको सङ्गम हो । पुन थरका मगर समुदायको बाहुल्य बसोबास रहेको सुन्दर, शान्त र रमणीय टिकोट पर्यटकको पर्खाइमा छ । होमस्टे सञ्चालक समेत रहेका टिकोट माविका प्रअ ठगराज पुनले (प्रदिप) कोरोनाकालमा सुस्ताएको टिकोटको पर्यटन व्यवसाय अझै लयमा फर्कन नसकेको बताउनुभयो । “महाविर पुनको योजनामा सन् २०११ मा सुरु भएको अन्नपूर्णधौलागिरी पर्यावरणीय पदमार्गमा समेटिएको टिकोटमा कोरोना महामारी अघिसम्म पर्यटक आगमन राम्रै थियो,” उहाँले भन्नुभयो “पछिल्लो पाँच वर्षयता फाट्टफुट्ट मात्र पर्यटक आउने गरेका छन् ।” समुद्र सतहदेखि दुई हजार दुई सय ५० मिटर उचाइमा रहेको टिकोटको पृष्ठभूमिमा धौलागिरी, मानापाथी, नीलगिरी, अन्नपूर्ण र बराह शिखर हिमालको दृश्य अवलोकन गर्न सकिन्छ । टिकोटदेखि ३० मिनेट (हाइकिङ) उकालो पैदलयात्रा गरेपछि पुगिने पञ्चबल डाँडादेखि हिमशृङ्खलाको अलावा सूर्योदय, म्याग्दीका ग्रामीण बस्ती र पहाडी भूगोल देखिन्छ । टिकोटका १० वटा घारमा होमस्टे (घरबास )सुविधा छ । यहाँको होमस्टेमा एक दिनमा ४० जनाभन्दा बढी पाहुना बास बस्न सक्छन् । विदेशी पर्यटक आउँदा सामुदायिक लजमा खाना खुवाउने र आलोपालो गरेर व्यक्तिका घरमा सुताउन लैजाने नियम छ । होमस्टेका कोठाको झ्यालबाट हिमाल देखिन्छ । नेपाली पाहुनाहरु व्यक्तिगत सम्पर्क गरेर सिधै होमस्टेमा जान्छन् । लघुउद्यम विकास कार्यक्रमको सहयोगमा घरबास र सामुदायिक लज स्थापना भएको थियो । स्थानीय जङ्गलमा पाइने च्याउ, टुसा, ढकायो सागको गुन्द्रुक, लोकल कुखुराको मासु, फापर, कोदोको ढिडो, गाईभैंसीको दूध, दही, विषादी र रासायनिक मलको प्रयोग बिना उत्पादन गरिएको प्राङ्गारिक तरकारीका परिकारको स्वाद चाख्न पाइन्छ । आमा र पुर्ख्यौली समूहले मौलिक गीत तथा नृत्यले स्वागत गर्छन् । कृषि पेशामा आधारित टिकोटवासीको जीवनशैली पनि पर्यटकको थप आकर्षण हो । अन्नपूर्णधौलागिरी सामुदायिक पर्यावरणीय पदमार्गको बेनीमल्लाजबाँसखर्कडाँडाकटेरीनागीमोहरेडाडाफुलबारीठूलाखर्क हुदै पाँचौ दिनमा पुगिने टिकोटबाट बेनीजोमसोम सडकको तिप्ल्याङ र खिवाङ हुदै खोप्रातर्फ जान सकिन्छ । बेनी खि तिप्ल्याङ, महभिर हुँदै दुई घण्टा जिप अथवा मोटरसाइकलमा कच्ची सडकको यात्रा गरेर पनि टिकोट पुगिन्छ । अन्नपूर्ण गाउँपालिकाले टिकोटमा पर्यटक आकर्षित गर्न, भुलाउन र परम्परागत मौलिक सामग्रीहरुको संरक्षण गर्न सङ्ग्रहालय स्थापनाका लागि भवन बनाएको छ । पछिल्लो दुई आर्थिक वर्षमा विनियोजन भएको रु २९ लाख बजेटबाट निर्माण भएको दुईतले भवनमा दैनिक जीवनयापनमा प्रयोग हुने परम्परागत मौलिक सामग्री सङ्कलन गरेर राखिने अन्नपूर्ण गाउँपालिका–७ का वडा अध्यक्ष मइलन पुर्जा पुनले बताउनुभयो । रासस """
उच्च शिक्षा अध्ययन गर्ने विद्यार्थीलाई छात्रवृति प्रदान,"""चन्द्र पन्दाकताप्लेजुङ, असार २० गते । ताप्लेजुङको फक्ताङ्लुङ गाउँपालिकाले उच्च शिक्षा अध्यक्ष गर्ने विद्यार्थीलाई छात्रवृत्ति प्रदान गरेको छ । गाउँपालिकाले साधारण तथा प्राविधिक धार अध्ययन गर्ने १२१ जना विद्यार्थीलाई छात्रवृत्ति प्रदान गरेको हो । गाउँपालिकाका प्रमुख प्रशासकीय अधिकृत नवीन तेम्बेका अनुसार चालु आर्थिक वर्षको स्वीकृत कार्यक्रमअनुसार पालिकाभित्र स्थायी ठेगाना भई हाल जिल्लाभित्रका शिक्षण संस्थाहरुमा उच्च शिक्षा अध्ययन गर्दै आएका विद्यार्थीलाई छात्रवृत्ति प्रदान गरिएको छ । साधारणतर्फ अध्ययनरत ११३ जना र प्राविधिक धारतर्फ अध्ययनरत आठ जना विद्यार्थीलाई छात्रवृत्ति प्रदान गरिएको प्रमुख प्रशासकीय अधिकृत तेम्बेले जानकारी दिनुभयो । उहाँका अनुसार छात्रवृत्तिअन्तर्गत साधारणतर्फका विद्यार्थीले शिक्षण संस्थामा बुझाउनुपर्ने शुल्क शतप्रतिशत अर्थात् पूरै र प्राविधिक धारतर्फ अध्ययनरत विद्यार्थीको शुल्कमा ५० प्रतिशत बराबरको रकम गाउँपालिकाले उपलब्ध गराएको छ । जसमा साधारण धारतर्फ अध्ययन गर्दै आएका विद्यार्थीलाई कुल १४ लाख ७७ हजार १६० रुपियाँ गाउँपालिकाले उपलब्ध गराएको छ । त्यस्तै प्राविधिक धार अध्ययन गर्दै आएका विद्यार्थीका लागि एक लाख ५९ हजार ७५० रुपियाँ रकम गाउँपालिकाले उपलब्ध गराएको प्रमुख प्रशासकीय अधिकृत तेम्बेले बताउनुभयो । उहाँका अनुसार छात्रवृत्तिबापतको रकम सम्बन्धित विद्यार्थी साथै अभिभावकको बैंक खातामा निकासा गरिएको छ । जिल्लाकै विकट तथा हिमाली भेगका रुपमा रहेको फक्ताङ्लुङ गाउँपालिकाले शिक्षा क्षेत्रलाई प्राथमिकतामा राखेर शिक्षा नीति निर्माण गरी विद्यार्थीलाई छात्रवृत्ति दिँदै आएको छ । खस्किँदो शैक्षिक अवस्थालाई सुधार गर्ने उद्देश्यसँगै खर्च अभावमा अधिकांश विद्यार्थीले उच्च शिक्षा अध्ययन गर्न नपाएको अवस्थालाई समेत दृष्टिगत गरी गाउँपालिकाले शतप्रतिशतसम्म छात्रवृत्ति प्रदान गर्नेगरी शिक्षा नीति निर्माण गरेर कार्यान्वयनमा ल्याएको हो । गाउँपालिकाको शिक्षा नीतिअनुसार पालिकाभित्र नभएको सङ्काय तथा विषय अध्ययन गर्न चाहाने विद्यार्थीले जिल्लाभित्रै रहेका शिक्षण संस्थामा अध्ययन गरेमा छात्रवृत्ति पाउनेगरी शिक्षा नीति बनाई लागू गरिएको गाउँपालिका अध्यक्ष राजन लिम्बू (मुक्ति)ले बताउनुभयो । जिल्लाबाहिर अध्ययन गर्ने विद्यार्थीले भने छात्रवृत्ति नपाउने गरी गाउँपालिकाले शिक्षा नीति बनाएको छ । """
एनसेलले अब नयाँ ९७१ बाट सुरु हुने मोबाइल नम्बर उपलब्ध गराउने,"""काठमाडौँ, असार १८ गते । एनसेलले आम उपभोक्ताको सुविधाका लागि अब ९७१ बाट सुरु हुने मोबाइल नम्बर उपलब्ध गराउने भएको छ । साउनको दोस्रो साताभित्रै नयाँ सिम वितरण थाल्ने तयारी रहेको कम्पनीले जनाएको छ । नेपाल दूरसञ्चार प्राधिकरणले गत जेठ १४ गते एनसेललाई यो नम्बर रेन्ञको नम्बर वितरण गर्नका लागि अनुमति प्रदान गरेको थियो । प्राधिकरणद्वारा एनसेललाई जारी नम्बर रेञ्ज ९८०, ९८१, ९८२, ९७० मार्फत  सेवाग्राहीका लागि सेवा प्रदान गर्नका लागि मोबाइल नम्बर अपुग भएकोले नयाँ नम्बर रेञ्ज प्रदान गरिएको हो । यो नयाँ नम्बर रेञ्ज प्राधिकरणको राष्ट्रिय नम्बरिङ् वितरण योजना (नेशनल नम्बरिङ् अलोकेशन प्लान)को नियम अनुरुप जारी भएको हो । एनसेलले विभिन्न सेवाप्रदायक कम्पनी, सरकारी तथा गैर सरकारी संस्था, कार्यलय, बैंक तथा वित्तीय संस्थालाई यो नयाँ नम्बर रेञ्जलाई हाल सञ्चालनमा रहेका अन्य रेञ्ज सरह ग्राहक सेवाका लागि आ–आफ्नो प्रणालीमा इन्ट्रिगेट अपडेट गर्न अनुरोध गरेको छ । """
झोरबाट देखिएको काठमाडौँ,"""काठमाडौँ, असार १८  गते । काठमाडौँ टोखा नगरपालिका१, झोरबाट बुधबार बिहान देखिएको काठमाडौँका बस्ती र आसपासको  क्षेत्र """
"सप्तरीमा पाँच प्रतिशत मात्र रोपाइँ, किसानलाई धान रोप्न सकस","""सुधा देवभारदह(सप्तरी), असार २० गते । राजविराज नगरपालिका– १ का ५२ वर्षीया उम्दा देवी खंगको दुई बिघा खेतीयोग्य जमिन असारको तेस्रो सातासम्म बाँझो छ । उहाँले अहिलेसम्म पानी नपरेकाले रोपाइँ हुन नसकेको गुनासो गर्नुभयो । पानी नपरेकै कारणले गाउँका अधिकांश खेतीयोग्य जमिन बाँझै रहेको उहाँ बताउनुहुन्छ । उहाँले भन्नुभयो, ‘‘खेतमा एक थोपा पानी छैन । कसरी धान रोप्ने ? आकाशे पानीको भरमा हामी बस्नुपर्ने बाध्यता छ ।’’ हालसम्म पनि पर्याप्त पानी नपर्दा सिँचाइको सुविधा भएको बाहेकका खेतीयोग्य जमिनमा रोपाइँ हुन नसक्दा सप्तरीका किसानहरू चिन्तित भएका छन् । जेठ अन्तिम सातादेखि असार अन्तिमसम्ममा जिल्लामा रोपाइँ सक्नुपर्नेमा अहिलेसम्म अधिकांश खेतमा रोपाइँ सुरू हुन नसकेको जमुनी मधेपुरा ३ का ५५ वर्षीय रामप्रसाद यादवले बताउनुभयो । अहिलेसम्म जिल्लामा पाँच प्रतिशत मात्र रोपाइँ सम्पन्न भएको कृषि ज्ञान केन्द्र सप्तरीले जनाएको छ । यसपालि समयमा पानी नपरकाले गत वर्षको तुलनामा रोपाइँ र उत्पादन कम हुने सम्भावना बढेको केन्द्रका निमित प्रमुख किसुनदेव राउतले बताउनुभयो ।सप्तरीका किसानलाई असारे धानको खेती गर्न दिन प्रतिदिन सकस हुँदै गएको छ । पानीको समस्या महँगो खेती र उत्पादन घट्दै गएपछि धानको खेती गर्न सकस हुँदै आएको स्थानीय किसानहरू बताउँछन् । उहाँले भन्नुभयो, ‘‘खर्च धेरै लाग्छ । आफ्नो खेतीयोग्य जमिन छैन । खर्चसहित आफ्नो परिश्रम जोड्ने हो भने जग्गाधनीलाई आधा दिएर घाटै लागे पनि आफूले उत्पादन गरेको अन्न खान पाइन्छ भनेर खेती गर्दै आएकी हुँ । हामी जस्ता विपन्न किसानलाई खेती गर्न सकस छ ।’’ तराईमा अधिकांश खेतीयोग्य जग्गा अधियाँमा लगाएर गरिब विपन्नमार्फत जग्गाधनीले खेती गराउँदै आएका छन् । जिल्लामा कुल कृषियोग्य जग्गा ८१ हजार हेक्टर  छ । जसमध्ये ६८ हजार हेक्टर जग्गामा खेती भइरहेको छ । जसमध्ये २३ हजार ८ सय अर्थात ३२ देखि ३४ प्रतिशत जग्गामा मात्र सिँचाइ छ । """
एसिसी यु–१६ कप : फाइनलमा नेपालको प्रतिद्वन्द्वी सिङ्गापुर,"""काठमाडौँ, असार १९ गते । साविक विजेता नेपाल मलेसियामा जारी एसिसी मेन्स यु–१६ इस्ट जोन कप क्रिकेटको फाइनलमा सिङ्गापुरसँग प्रतिस्पर्धा गर्नेभएको छ । बिहीबार भएको अर्को सेमिफाइनल खेलमा सिङ्गापुरले हङकङलाई चार विकेटले हराउँदै फाइनलमा स्थान बनाएको हो । यसअघि बिहीबारनै भएको सेमि फाइनल खेलमा नेपालले नेपालले घरेलु टाली मलेसियालाई नौ विकेटले हराएर फाइनलमा पुगेको थियो । जितका लागि मलेसियाले दिएको ९१ रनको लक्ष्य पछ्याएको नेपालले १४–४ ओभरमा एक विकेटको क्षतिमा लक्ष्य पूरा गरेको थियो । फाइनल खेल असार २१ हुने छ । """
‘सत्यम्’ को विमोचन,"""स्याङ्जा समाचारदाता स्याङ्जा, असार १८ गते । लेखक तथा पत्रकार लक्ष्मण वियोगीको कथासङ्ग्रह ‘सत्यम्’ को एक कार्यक्रमबिच विमोचन गरिएको छ । स्याङ्जा साहित्य प्रतिष्ठानले आयोजना गरेको पुस्तकको पूर्वमन्त्री त्रिलोचन ढकाल, समालोचक डा अशोक थापा, समीक्षक शान्ता थापा र शम्भु अर्याल एवं लेखकले संयुक्त रूपमा विमोचन गर्नुभयो । कवि मिलन समीरले सहजीकरण गरेको कार्यक्रममा पूर्वमन्त्री ढकालले साहित्य कल्पना र यथार्थताको संयोजन भएको र यो पक्ष सत्यम्मा रहेको बताउनुभयो । तथ्यपरक विषय गणित पढेको, तथ्यमै आधारित पेसा पत्रकारिता अँगालेका वियोगीले साहित्य लेख्नु आफैँमा रोचक भएको समीक्षक अर्यालले बताउनुभयो । प्रतिष्ठानका अध्यक्ष रानाले वियोगीले कथामार्फत आफ्नो जन्मभूमि र यहाँको मौलिकतालाई थप उजागर गरेको बताउनुभयो । साहित्य क्षेत्रमा कथाका अलावा निबन्ध, नियात्रा, कविता तथा गीतमा समेत कलम चलाउँदै आउनुभएका वियोगीको यो पहिलो कथा कृति हो ।  """
यस्तो छ आजको सागसब्जी र फलफूलको थोक मूल्य,"""काठमाडौँ, असार २० गते । कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७५, गोलभेँडा सानो (लोकल) प्रतिकिलो रु २६, गोलभेँडा सानो (टनेल) प्रतिकिलो रु ४३, आलु रातो प्रतिकिलो रु ४६, आलु रातो (भारतीय) प्रतिकिलो रु ४०, आलु रातो (मुडे) प्रतिकिलो रु ३८, प्याज सुकेको (भारतीय) प्रतिकिलो रु ४७, गाजर (लोकल) प्रतिकिलो रु ६०, बन्दा (लोकल) प्रतिकिलो रु ३५, काउली स्थानीय प्रतिकिलो रु ७५, काउली तराई प्रतिकिलो रु ५०, रातो मूला प्रतिकेजी रु ४५, सेतो मूला (हाइब्रिड) प्रतिकिलो रु २५, भन्टा लाम्चो प्रतिकिलो रु ३०, भन्टा डल्लो प्रतिकिलो रु ५०, तने बोडी प्रतिकिलो रु ५० र मकै बोडी प्रतिकिलो रु ७० कायम भएको छ । यसैगरी, मटरकोसा प्रतिकिलो रु २००, घिउ सिमी (लोकल) प्रतिकिलो रु ५५, घिउ सिमी (हाइब्रिड) प्रतिकिलो रु ४५, टाटे सिमी मूल्य प्रतिकिलो रु ८५, भटमास कोसा प्रतिकिलो रु १३०, तीतो करेला प्रतिकिलो रु ४०, लौका प्रतिकिलो रु ५०, परबर (लोकल) प्रतिकिलो रु ५०, परबर (तराई) प्रतिकिलो रु ६०, चिचिण्डो प्रतिकिलो रु ४०, घिरौला प्रतिकिलो रु ५५, झिगुनी प्रतिकिलो रु ६५, फर्सी पाकेको प्रतिकिलो रु ५०, फर्सी हरियो (लाम्चो) प्रतिकिलो रु ४०, हरियो फर्सी (डल्लो) प्रतिकिलो रु ४५, भिण्डी प्रतिकिलो रु ७५ कायम गरिएको छ । यस्तै, सखरखण्ड प्रतिकिलो रु ८०, पिँडालु प्रतिकिलो रु ७०, स्कूस प्रतिकिलो रु ५५, रायोसाग प्रतिकिलो रु १००, पालुङ्गो साग प्रतिकिलो रु १६०, तोरीको साग प्रतिकिलो रु १२०, हरियो प्याज प्रतिकिलो रु २००, च्याउ (कन्य) प्रतिकिलो रु १६०, च्याउ (डल्ले) प्रतिकिलो रु ३५०, कुरिलो प्रतिकिलो रु ३००, निगुरो प्रतिकिलो रु १२० निर्धारण गरिएको छ । ब्रोकाउली प्रतिकिलो रु ८०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा प्रतिकिलो रु १२०, जिरीको साग प्रतिकिलो रु १००, ग्याठकोभी प्रतिकिलो रु ७०, सेलरी प्रतिकिलो रु १६०, पार्सले प्रतिकिलो रु १०००,  पुदिना प्रतिकिलो रु १५०, इमली प्रतिकिलो रु २००, तामा प्रतिकिलो रु १२०, तोफु प्रतिकिलो रु १२० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४५, कागती प्रतिकिलो रु १५०, अनार प्रतिकिलो रु ३५०, आँप (माल्द) प्रतिकिलो रु १००, आँप (दशहरी) प्रतिकिलो रु १००, अङ्गुर (हरियो) प्रतिकिलो रु २५०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ८०, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ६५, नास्पाती (लोकल) प्रतिकिलो रु ११०, नास्पाती (चाइनिज) प्रतिकिलो रु २६०, मेवा (भारतीय) प्रतिकिलो रु १०० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ३५०, खुर्सानी हरियो प्रतिकिलो रु ३०, खुर्सानी हरियो (बुलेट) प्रतिकिलो रु २५, खुर्सानी हरियो माछे प्रतिकिलो रु ६०, खुर्सानी अकबरे प्रतिकिलो रु ३५०, भेडे खुर्सानी प्रतिकिलो रु १२०, हरियो धनियाँ प्रतिकिलो रु २००, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकेजी रु ९०० निर्धारण गरिएको छ । रासस """
‘हिमालयन चितुवा’ ले ‘के वान विश्व म्याक्स टुर्नामेन्ट’ खेल्ने,"""काठमाडौँ, असार १९ गते । किक बक्सिङ खेलको इतिहासमा नयाँ कीर्तिमान कायम गर्न सफल नेपाली युवा बक्सर अविरल घिमिरेले आगामी भदौ २० गते जापानको टोकियो सहरमा आयोजना हुने ‘के वान विश्व म्याक्स टुर्नामेन्टमा भिड्ने हुनुभएको छ । विश्वप्रसिद्ध क्लब के वान ग्रुपद्वारा आयोजना हुने सो प्रतियोगितामा ‘हिमालयन चितुवा’को नामले विश्व परिचित बक्सर घिमिरेसहित चीन, बुलगेरिया, नेदरल्यान्ड, ब्राजिल, पोल्यान्ड र आरमेनियाका चर्चित बक्सर रिङमा उत्रन लाग्नुभएको हो । विश्व प्रसिद्ध ‘के वान विश्व म्याक्स टुर्नामेन्ट’मा भाग लिनका लागि बक्सर घिमिरे विशेष प्रशिक्षणका लागि जापानबाट आज थाइल्यान्डको फुकेट सहरको मोथाई क्लबतर्फ प्रस्थान गर्नुभएको छ । उहाँले आफ्नै खर्चमा प्रशिक्षण लिनुहुने जनाइएको छ । गत जेठमा जापानको ओसाका सहरमा सम्पन्न  ‘के वन क्रस १७५’को उपाधि चुम्दै बक्सर घिमिरेले पहिलो पटक तीन वटा अन्तर्राष्ट्रिय ‘किक बक्सिङ उपाधि’ हात पारेर अदम्य साहस तथा असाधारण उपलब्धि हाँसिल गर्नुभएको थियो । अत्यन्त प्रतिस्पर्धात्मक प्रतियोगितामा उहाँले जापानी किक बक्सिङ ‘च्याम्पियन’ ओडा जिन्कलाई दोस्रो राउन्डमा परास्त गर्दै विश्व ‘च्याम्पियन’ बन्नुभएको हो । ‘च्याम्पियन’ जिन्कलाई रिङ्मा ढाल्ने बक्सर घिमिरे पहिलो नेपाली खेलाडी बन्नुभएको बक्सर अविरलका पिता एवं पूर्वअन्तराष्ट्रिय किक बक्सर तथा फुलकन्ट्र्याक कराँते खेलाडी देव घिमिरेले जानकारी दिनुभयो । उहाँका अनुसार ‘के वन क्रस १७५’ लाई किक बक्सिङ खेलका क्षेत्रमा अन्त्यन्त प्रतिष्ठित प्रतियोगिता मानिन्छ । ‘इन्टरनेसनल किक बक्सिङ’ ‘इस्का’ र ‘हिट’ प्रतियोगिताको टाइटल बेल्ट जित्ने बक्सर घिमिरे पहिलो नेपाली खेलाडी हुनुहुन्छ । बक्सर अविरल आफ्ना पिता बक्सर देवको साथमा जापानको नागोया सहरमा बस्दै आउनुभएको छ । कराँते खेलाडी देव सन् २००४ मा कोरियाको सोलमा सम्पन्न ‘के वान प्राफेसलन किक बक्सिङ प्रतियोगिता’मा सहभागी हुने पहिलो दक्षिण एसियाली खेलाडी हुनुहुन्छ । चन्द्रागिरि नगरपालिका–१२, गुर्जुधारा बलम्बूका बासिन्दा उहाँको परिवार हाल जापानको नागोया सहरमा बसोवास गर्दै आइरहेको छ । """
जङ्गलको जाममा ट्रक,"""बोमलाल गिरी नवलपुर, असार १७ गते। बाढीले दुम्किवासस्थित विनयी खोलाको डाइभर्सन बगाउँदा जाममा परेका मालवाहक सवारी साधन चार दिनदेखि सडकमै थन्किएका छन्। पटक पटक डाइभर्सन बगाएकाले अब फेरि डाइभर्सन नबनाउने निष्कर्षमा सडक विभाग पुगेपछि मालवाहक सवारी साधन चार दिनदेखि कावासोतीको जङ्गलमै थन्किएका हुन्। वीरगन्जबाट धान लिएर परासी जाँदै गरेको ट्रकका चालक दीपक थारूले आफूहरू पाँच दिनदेखि कावासोती जङ्गलमै रोकिएको बताउनुभयो। उहाँले बाटोका कारण धेरै समस्या भएको भन्दै छिटो पुल सञ्चालनमा ल्याउन र बाटो विस्तारमा तिब्रता दिन आग्रह गर्नुभयो। यो जङ्गलमा मात्रै झण्डै एक सय ५० वटा मालवाहक सवारी साधन रोकिएका छन्। तर ट्राफिक प्रहरीले भने बाटो बन्द भएकाले नआउन सूचना निकाले पनि बेवास्ता गरेको बताएको छ। ‘‘वैकल्पिक मार्गबाट मालवाहक सवारी साधनहरू चल्न नसक्ने भएकाले हामीले सुचना निकालेरै बढी भार बोकेका र लामा मालवाहक सवारी साधन नचलाउन भनेका थियौ,’’ जिल्ला ट्राफिक प्रहरी कार्यालयका प्रमुख, प्रहरी निरीक्षक जनक बन्जराले भन्नुभयो, ‘‘सूचनालाई बेवास्ता गर्दा दुःख भएको छ, अझै केही दिन समस्या हुन सक्छ।’’ झण्डै एक दर्जन पटक खोलाले बगाएपछि अब नयाँ बनेको पुल सञ्चालनमा नआउन्जेल डाइभर्सन नबनाउने निर्णय गरिएको हो। निर्माण सम्पन्न भइसकेको पुल आगामी शनिबार साँझदेखि सञ्चालनमा आउने भएको छ। पुलको ढलान भएको करिब चार हप्तापछि पुल भएर नियमित रूपमा यातायात सञ्चालन हुने भएको हो। सडक आयोजनाको पूर्वी खण्डका प्रमुख ईश्वरबहादुर रिजालले चिनियाँ निर्माण कम्पनी, परामर्शदाता तथा आयोजना बिचको छलफल अनुसार शनिबार साँझदेखि पुल मार्ग खुला गरिने जानकारी दिनुभयो। यसअघि, विनयी खोलामा करिब ५२ वर्षअघि निर्माण गरिएको फलामे पुल गत पुस २६ गते भारतीय मालवाहक ट्रक चल्दा भाँचिएको थियो। त्यसपछि अस्थायी डाइभर्सनमार्फत यातायात सञ्चालन हुँदै आएको थियो।  """
गाउँपालिका अध्यक्षसहित नौ जनाविरुद्ध ३१ लाखको भ्रष्टाचार मुद्दा दायर,"""काठमाडौँ, असार २० गते। धनुषाको धनौजी गाउँपालिकाका तत्कालीन अध्यक्ष बद्री नारायण सिंहसहित नौ जनाविरुद्ध ३१ लाख ३४ हजार ७७८ रुपियाँ भ्रष्टाचार मुद्दा दायर भएको छ। अख्तियार दुरुपयोग अनुसन्धान आयोगका प्रवक्ता राजेन्द्रकुमार पौडेलका अनुसार आर्थिक वर्ष २०७७७८ र आर्थिक वर्ष २०७८७९ मा सङ्घीय सरकारबाट हस्तान्तरण भएको विशेष अनुदानतर्फ बजार नाला तथा फोहोरमैला व्यवस्थापन शीर्षकमा क्रमशः ५० लाख र ४२ लाख रुपियाँ विनियोजन भएको थियो। सो योजना कार्यान्वयन गर्ने क्रममा २०७८ वैशाख १३ गतेको कार्यपालिका बैठकले उक्त शीर्षकलाई संशोधन गरी बजार सेड सटर बनाएको, उक्त संशोधनको निर्णय गर्ने अधिकार गाउँपालिकालाई नरहेकोमा योजना संशोधन गरी गराइ विशेष अनुदानसम्बन्धी (तेस्रो संशोधन) कार्यविधि, २०७७ विपरीतको कार्य गरेको, सार्वजनिक खरिद ऐन, २०६३ को परिच्छेद ३ मा व्यवस्था भए अनुरुप कागजात तयार तथा स्वीकृत नगरे नगराएको, तीन वटा कम्पनीले पेस गरेकोे दररेटमा एउटा आइटमबाहेक सबै आइटमहरुको दररेट एउटै पेस गरेको आयोगले जनाएको छ। उहाँका अनुसार उक्त ठेक्काको म्याद मिति २०७८ चैत २५ गतेसम्म भएको र त्यसपछि म्याद थप नभएको अवस्थामा समेत मिति २०७९ असार २३  गतेदेखि २०७९ असोज १५ गतेसम्म भनी नभएको नगरेका कुरा भए गरेको देखाइ झुट्टा कागजात सिर्जना गरे गराएको, सम्झौता बमोजिमको कार्य सम्पन्न नगरी नगराइ योजना अधुरो र अलपत्र रहेको अवस्थामा सो योजना सम्पन्न गर्न कुनै प्रयास गरेको देखिएको छैन। धनौजी गाउँपालिकाको कार्यालय, धनुषाका उपाध्यक्ष रामवति देवी मण्डल, तत्कालीन प्रमुख प्रशासकीय अधिकृतद्वय गौरी शंकर मण्डल, सावन कुमार चौधरी, सव–इन्जिनियर छोटे मण्डल, तत्कालीन योजना शाखा प्रमुख नासु नरेश कुमार मण्डल, लेखापाल राधेश्याम राय, तत्कालीन सह–लेखापाल विनोद कुमार मण्डल, एकता सप्लायर्स एण्ड कन्स्ट्रक्सन प्रालिका सञ्चालक इन्द्रेश कुमार सिंहविरुद्ध सो मुद्दा दायर भएको छ। भ्रष्टाचार निवारण ऐन, २०५९ को दफा १७ बमोजिम गैरकानुनी लाभ प्राप्त गर्ने प्रकृतिको कसुरमा बिगो रकम ३१ लाख ३४ हजार ७७८ रुपियाँ कायम गरी उनीहरुविरुद्ध सजाय हुन मागदाबी लिइ आरोपपत्र दायर भएको आयोगले जनाएको छ। """
अछाममा रोपाइँको चटारो,"""अछाम, असार १९ गते । अछामको ढकारी गाउँपालिका८, घोडासैनस्थित बसालीमा स्थानीय महिलाहरू खेतमा धान रोपाइँ गर्दै । """
"सङ्घीयता, समानुपातिक र समावेशी प्रणालीलाई निरुत्साहित गरिए जनता अन्यायमा पर्छन्ः सञ्चारमन्त्री गुरुङ","""पाटन (ललितपुर), असार २० गते। सञ्चार तथा सूचना प्रविधिमन्त्री पृथ्वी सुब्बा गुरुङले सङ्घीयता, समानुपातिक र समावेशी प्रणालीलाई निरुत्साहित गरिएमा जनता अन्यायमा पर्ने बताउनुभएको छ। ललितपुरको गोदावरीमा आज आयोजित लोकतान्त्रिक आदिवासी जनजाति महासङ्घको केन्द्रीय पदाधिकारी एवं सचिवालयको विस्तारित बैठकलाई सम्बोधन गर्दै सञ्चारमन्त्री गुरुङले नारामा मात्रै ‘समृद्ध नेपाल सुखी नेपाली’ भनेर मात्रै नहुने बताउनुभयो। समृद्ध र सुखी नेपालीका लागि शान्ति, स्थिरता, सङ्घीय ढाँचाको समावेशी राज्य, अधिकारको बाँडफाँट, उनीहरुको आफ्नो प्रतिनिधित्व आवश्यक रहेको उहाँले उल्लेख गर्नुभयो। “समाजमा भाषिक समुदाय, जातीय समुदायबीच असमानता छ, सबैभन्दा बढी वर्गीय असमानता छ, बहुसंस्कृति मान्ने मुलुकमा समतामूलक समाज निर्माणका लागि सङ्घीयता चाहिएको हो, सबैलाई धार्मिक समानता हुनुपर्छ, कुनै एउटा धर्मको पृष्ठपोषण गर्दा धार्मिक युद्ध हुन्छ”, सञ्चारमन्त्री गुरुङले भन्नुभयो। उहाँले पार्टीभित्र साह्रै दुःखले हुर्काएको आदिवासी जनजाति समुदायको पहिचान कायम राख्न सक्नुपर्छ भन्नुभयो। “पार्टीको पाँचौँ महाधिवेशनमा पनि जाति, भाषा र धर्मका विषयमा धेरै कुरा उठेका थिए, सांस्कृतिक अधिकार हुनुपर्छ भनेर धेरैको माग थियोे, यो लोकतान्त्रिक आदिवासी जनजाति महासङ्घ अहिले पनि समस्यामा छ, पार्टीको नीतिभित्र बाँधिएर आदिवासी जनजातिका क्षेत्रमा काम गर्ने संस्था हो, आदिवासी जनजातिका क्षेत्रमा काम गर्न सक्नुपर्छ, जहिले पनि संवेदनशील हुनुपर्छ”, सञ्चारमन्त्री गुरुङले भन्नुभयो। सुरुआतमा सङ्गठन स्थापना गर्दा मार्क्सवादी व्याख्याअनुसार सामाजिक, आर्थिक र धार्मिक शोषण, पीडन र उत्पीडनलाई अन्त्य गर्ने अवधारणा लिएको उहाँले बताउनुभयो। “हाम्रै पार्टीभित्र पनि सङ्घीयता विरोधी छन्, खुलमखुला प्रदेश सरकार चाहिँदैन भन्नेहरु पनि छन्, जातीय, भाषिक र सांस्कृतिक समस्या सही ढङ्गले सम्बोधन गर्न सकिएन भने द्वन्द्व हुन्छ, सबै जातजातिलाई राज्यको अनुभूति गराउँदा द्वन्द्व हुँदैन, शान्ति कायम हुन्छ, उनीहरुमा अपनत्वबोध हुन्छ, समुदायमा कुनै एक जातिको मात्रै बाहुल्य भएको त काहीँ पनि छैन, त्यसकारण समावेशी सङ्घीयता चाहिएको हो”, सञ्चारमन्त्री गुरुङले भन्नुभयो। सङ्घीय व्यवस्थाअनुसार प्रदेश र स्थानीय तहको निर्वाचन नभए विद्रोह हुन्छ भन्दै उहाँले सङ्घीय प्रणालीलाई व्यवस्थित बनाउन र विश्वास जगाउने गरी राजनीतिमा लाग्नुपर्छ भन्नुभयो। देशको एक तिहाइ जनसङ्ख्या भएको आदिवासी जनजाति समुदायलाई राज्यले नीतिनिर्माणको तहमा समेट्न नसकेको उल्लेख गर्दै उहाँले नेकपा (एमाले)ले यसमा ध्यान दिनुपर्छ भन्नुभयो। “नेपाली भाषा मूल भाषा हो, अन्तरजातीय समुदायहरुबीच सम्पर्कको भाषा पनि हो, तर आफ्नो भाषिक अधिकार, उत्थान र समानताको कुरा गर्न नेपाली भाषाको विरोध गर्नु हुँदैन, मुक्तिका लागि आवाज उठाउनेहरु एकथरी छन्, प्रभुत्वका लागि आवाज उठाउनेहरु अर्कोथरी छन्, हामीले समानता, अधिकारका लागि वर्गीय र जातीय शोषणविरुद्ध चेतनाका आधारमा आवाज उठाउनुपर्छ”, सञ्चारमन्त्री गुरुङले भन्नुभयो। आदिवासी जनजातिको आन्दोलनलाई सही दिशामा डोर्‍याउन नसक्दा समस्या आएको उल्लेख गर्दै उहाँले जातीय जनसङ्ख्याका आधारमा प्रतिनिधित्वका लागि जोड दिनुपर्ने बताउनुभयो। “पार्टीको रणनीति, कार्यनीति र कार्यान्वयन सही भएन भने पार्टी खुम्चिन्छ, यसलाई ध्यान दिएर जनताको हितमा काम गर्ने पार्टीका रुपमा विकसित गर्नुपर्छ”, सञ्चारमन्त्री गुरुङले भन्नुभयो। लोकतान्त्रिक आदिवासी जनजाति महासङ्घका अध्यक्ष पासाङ शेर्पाले समयमै महासङ्घको हाधिवेशन गर्नुपर्नेमा जोड दिनुभयो। आजदेखि सुरु भएको उक्त बैठक  शनिबारसम्म चल्नेछ। रासस """
स्वदेश फर्कन लामबद्ध हुँदै छन् विज्ञ,"""काठमाडौँ, असार १८ गते । सन् २००९ मा इन्जिनियर डाक्टर प्रमोद ढकाल क्यानडाको बेल नर्दन रिसर्च ल्याब्रोटरिस्टमा अनुसन्धाताको जिम्मेवारीमा हुनुहुन्थ्यो । १४ वर्षअघि सन् २०११ मा नेपालमा खुला विश्वविद्यालय निर्माण गर्ने र अनुसन्धानात्मक कार्य आरम्भ गर्ने योजना बुनेर उहाँ स्वदेश फर्किनुभयो । टेलिकम्युनिकेसनका अनुसन्धाता इ डा ढकालले अहिले जन्मस्थान बागलुङको जैमिनी नगरपालिकामा आफ्ना योजना पूरा गर्ने अठोटका साथ काम गरिरहनुभएको छ । उहाँले भन्नुभयो, “क्यानडामा अनुसन्धानको काम थियो । जागिर र सेवासुविधा पनि लोभलाग्दो थियो तर स्वदेशमै अनुसन्धानमूलक काम अघि बढाउने उद्देश्यले नेपाल फर्किएको हुँ । मेरो व्यक्तिगत प्रयासमा सक्ने काम गरिरहेको छु ।” इडा ढकाल जस्तै युवा अनुसन्धानकर्ता सोलुखुम्बुका मिङ्मार शेर्पाले गाउँ फर्किएर अन्वेषण कार्य अघि बढाउनुभएको छ । सेलुलर र आणविक जीव विज्ञानमा म्यासाच्युसेट्स इन्स्टिच्युट अफ टेक्नोलोजी (एमआइटी) मा अध्ययनपछि उहाँ स्वदेश फर्किएर वैज्ञानिक अनुसन्धान र स्वास्थ्य क्षेत्रमा आमूल परिवर्तन गर्ने लक्ष्यका साथ काम गरिरहनुभएको छ ।  इडा ढकाल र युवा वैज्ञानिक शेर्पा उदाहरण मात्रै हुनुहुन्छ । अध्ययन र रोजगारीका लागि देश छोडेका युवा राष्ट्र निर्माण र समुन्नतिको आकाङ्क्षा पूरा गर्न लामबद्ध भएर आउन तयार छन् । उहाँहरू भन्नुहुन्छ, “सरकारले काम गर्ने वातावरण तयार गरिदिए हामी देशमा आएर काम गर्न तयार छौँ ।” बौद्धिक युवाको सूचीकरण गरिँदै गैरआवासीय नेपालीका साथै अध्ययन र रोजगारीका लागि देश छोडेका युवाले आफूले हासिल गरेको विज्ञता र दक्षतालाई स्वदेशमै समर्पित गर्न चाहेका छन् । यसका लागि २०७५ सालमा सरकारले सूचीकरण कार्य थालेको थियो । परराष्ट्र मन्त्रालयका सहसचिव पुष्पराज भट्टराईका अनुसार श्रम आप्रवासन तथा नेपाली डायस्पोरा समन्वय महाशाखाले प्रतिभा प्राप्ति केन्द्र स्थापना गरी विदेशमा रहेका नेपाली विज्ञलाई सूचीकरण गरिरहेको छ ।  उहाँले भन्नुभयो, “हाम्रो देशको विकासका लागि के के आवश्यक छन् भन्ने हेरेर २० वटा क्षेत्र छुट्याइएको छ । कृषि, इन्जिनियरिङ, भौतिक विकास, प्रविधिसहित २० वटा क्षेत्र छुट्याइएको छ । ती क्षेत्रमा डायस्पोरामा रहेका ककसले विशेषज्ञता हासिल गरेका छन्, उनीहरूले नेपाललाई आवश्यक परेका बेलामा कस्तो सहयोग पु¥याउन सक्छन् भनेरै सूचीकरण थालिएको हो ।” उहाँले २०७५ देखि सुरु भएको अभियानमा एक हजार ३० जनाको नाम सूचीकृत भएको जानकारी दिनुभयो । उहाँका अनुसार अहिलेसम्म बोलाएर काम नै सुरु नगरे पनि सूचीकृत जनशक्तिलाई जुनसुकै बेला परामर्शदाताका रूपमा बोलाउन सकिने छ ।उहाँका अनुसार सूचीकरण गर्ने विज्ञले नेपालबाट केही चाहिँदैन तर काम गर्ने र सहयोग गर्ने वातावरण होस् भनेर नाम, कामको क्षेत्र  र आफ्नो विज्ञता सूचीकरण गर्ने प्रतिभा प्राप्ति केन्द्रमा दर्ता गराएको जानकारी दिनुभयो । उहाँले भन्नुभयो, “यदि हामीले उत्तर–दक्षिण सडकमार्ग निर्माण गर्नुपरेमा गतिलो परामर्शदाता चाहिएमा विदेशीलाई बोलाउनै पर्दैन । हाम्रै नेपालीलाई परामर्शदाताका रूपमा बोलाउन सकिन्छ । नेपालबारे अनुभव पनि भएकाले सजिलो पनि हुन्छ । कम पैसामा पनि बन्न सक्ने भएपछि किन त्यो अवसर नदिने ?” उहाँले सूचना प्रविधि र कृत्रिम बौद्धिकता (एआई) का बारेमा नेपालमा विज्ञ नरहेको भए पनि विदेशमा बसेका धेरै नेपाली यसमा कामै गरिरहेको प्रस्ट पार्दै नीति निर्माण र काम गर्ने सन्दर्भमा कतिपयले स्वयंसेवककै रूपमा परामर्श दिने भएकाले उनीहरूलाई सूचीकरण गरिएको बताउनुभयो । उहाँले पोलिस्टरका कपडा लगाउँदा एलर्जी हुने समस्या भए पनि नेपालमा पाइने हात्तीबारबाट एलर्जी नहुने लुगाकपडा बनाउन सकिन्छ कि सकिँदैन भनेर अध्ययन गर्ने जनशक्ति चाहिँदा नेपालीहरू उपलब्ध हुने स्थिति होस् भन्ने केन्द्रको चाहना रहेको बताउनुभयो । उहाँले भन्नुभयो, “नेपालीले यहाँको माटो, हावापानी बुझेको हुन्छ । समाज बुझेको हुन्छ । वनस्पति कुन बेला फुल्छ, कुन बेला फल्छ भन्ने पनि थाहा हुन्छ । अब कलकारखाना पनि स्थापना हुने छन् । त्यो बेला दक्ष नेपालीलाई नै बोलाउने लक्ष्य राखिएको छ ।” प्रतिभा प्राप्ति केन्द्र सुरुवात गर्ने तत्कालीन परराष्ट्रमन्त्री प्रदीपकुमार ज्ञवालीले नेपालीले नेपाल बनाउने अभियान अन्तर्गत केन्द्र स्थापना गरिएको बताउनुभयो । उहाँले भन्नुभयो, “नेपालको समृद्धिका लागि गैरआवासीय नेपाल र विदेशमा रहेका युवा जनशक्तिको महत्वपूर्ण योगदान रहिआएको छ । यो अभियानलाई अझै सशक्त बनाउनु पर्छ ।” राष्ट्रिय योजना आयोगका सहायक प्रवक्ता डा दिवाकर लुइँटेलले नेपालमा सम्भाव्य क्षेत्रको पहिचान गरी नेपाल फर्किन चाहने दक्ष जनशक्तिलाई काम गर्ने अवसर सिर्जना गर्न अध्ययन, अनुसन्धान र बृहत् विमर्श आवश्यक रहेको बताउनुभयो । उहाँले भन्नुभयो, “कुन क्षेत्रमा कसरी काम गर्न सकिन्छ भन्ने विषयमा अध्ययन हुनु पर्छ । बौद्धिक युवाको पलायन रोक्न पनि नीतिगत व्यवस्था हुनु पर्छ ।”  """
औषधि मूल्य नीति सहमतिमा बनाइएको हो : महानिर्देशक ढकाल,"""काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:  औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ? – औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो । कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो । त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ । प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ? – उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो । उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ? – उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला । सबैलाई समेटेर लैजानुपर्ने दायित्व होइन र ? –  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त । औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ? – मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो । औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ? –  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ । यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो । कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो । यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन । """
परेवाडाँडा पोषणमैत्री वडा घोषणा,"""नवीनराज कुइँकेल लमजुङ, असार २० गते । लमजुङको सुन्दरबजार नगरपालिका –२ परेवाडाँडालाई गण्डकी प्रदेशकै पहिलो पोषणमैत्री र बालमैत्री वडा घोषणा गरिएको छ। शुक्रबार विशेष कार्यक्रम आयोजना गरी नगर प्रमुख कृष्णप्रसाद कोइरालाले वडालाई औपचारिक रूपमा पोषणमैत्री र बालमैत्री वडा घोषणा गर्नुभएको हो। वडा २ का वडाध्यक्ष नवीनकुमार श्रेष्ठका अनुसार, वडाले पोषणमैत्री वडा बन्नका लागि आवश्यक सम्पूर्ण सूचकहरू पूरा गरिसकेको छ। बालबालिका तथा आमाहरुको पोषणस्तर सुधार गर्ने, कुपोषणको समस्या न्यून पार्ने, सुरक्षित पिउने पानीको व्यवस्था गर्ने, सरसफाइ तथा व्यक्तिगत स्वच्छता प्रवर्धन गर्ने लगायतका महत्वपूर्ण सूचकहरूमा उल्लेखनीय प्रगति भएपछि पोषणमैत्री वडा घोषणा गरिएको बताउनुभयो । “हामीले पोषणमैत्री वडा घोषणा गर्न आवश्यक पर्ने पूर्वाधार निर्माणदेखि नीति तथा कार्यक्रमको प्रभावकारी कार्यान्वयनसम्म सबै क्षेत्रमा निरन्तर मेहनत गरेका छौँ” वडाध्यक्ष श्रेष्ठले भन्नुभयो, “वडा भित्रका सबै बालबालिकाको अधिकारको सुनिश्चितता, विद्यालय जाने वातावरणको सिर्जना, बालश्रम न्यूनीकरण तथा बालमैत्री सेवा पहुँच विस्तारमा समेत विशेष ध्यान दिएका छौँ।” यसअघि बालमैत्री स्थानीय शासनअनुरुप आबश्यक सूचक पूरा भए नभएको अनुगमन गरिएको थियो । यस्तै, २२ गते आइतबार सुन्दरबजारकै वडा ८ लाई पनि पोषणमैत्री वडा घोषणा गर्ने कार्यक्रम रहेको नगर प्रमुख कृष्णप्रसाद कोइरालाले बताउनुभयो । उहाँका अनुसार वडा २ ले पहिलो पटक पोषणमैत्री तथा बालमैत्री वडा बन्न सफल भई अन्य वडालाई पनि सकारात्मक प्रेरणा दिएको छ। “हामीले सबै वडालाई क्रमशः पोषण र बालमैत्री वडामा परिणत गर्ने योजना अघि बढाएका छौँ” नगर प्रमुख कोइरालाले भन्नुभयो । पोषणमैत्री र बालमैत्री वडा घोषणा गर्न आवश्यक सूचकहरू पूरा गर्न ग्रामीण सामुदायिक विकास केन्द्र आरसीडीसीले समेत सहयोग गरेको थियो । वडामा आमा समूह, युवा क्लब, विद्यालय, स्वास्थ्य संस्था तथा विभिन्न संघ–संस्थाको सहकार्यमा पोषण र बालअधिकारसम्बन्धी सचेतना कार्यक्रम सञ्चालन हुँदैआएका छन् । साथै, स्वास्थ्य परीक्षण शिविर, पोषण शिक्षा तालिम, विद्यालय पोषण बगैंचा, सामुदायिक स्वच्छता अभियानलगायतका कार्यक्रमले पनि महत्वपूर्ण योगदान दिएको प्रमुख प्रशासकीय अधिकृत रमेश घर्तीले बताउनुभयो । घोषणा कार्यक्रममा सुन्दरबजार नगरपालिकाका जनप्रतिनिधि, विभिन्न निकायका प्रमुख तथा प्रतिनिधि र स्थानीयबासीको उपस्थिति रहेको थियो । घोषणाअघि विभिन्न प्लेकार्डसहित पञ्चेबाजा बजाएर ¥याली निकालिएको थियो । यस घोषणासँगै वडा २ ले पोषण तथा बालअधिकार क्षेत्रमा उदाहरणीय उपलब्धी हासिल गरेको छ। स्थानीय सरकारको यस्तो कदमले समग्र नगरपालिकामा बालबालिका र आमाको स्वास्थ्य, शिक्षा, पोषण तथा अधिकारका सवालमा दीर्घकालीन सकारात्मक प्रभाव पार्ने नगरबासीले विश्वास लिएका छन् । """
त्रिविका महत्वपूर्ण कार्यभार,"""मुलुककै जेठो विश्वविद्यालय त्रिभुवन विश्वविद्यालय (त्रिवि) ले आज ६७ औँ वार्षिकोत्सव मनाउँदै छ । विभिन्न आरोहअवरोह पार गर्दै त्रिविले आफ्नो पाइला विश्वभर पुर्‍याइसकेको छ । यहाँ उत्पादन भएको दक्ष प्राविधिक जनशक्ति विश्वभर छरिएर नेपालको पहिचान स्थापित गर्न सफल भइरहेको छ । सीमित स्रोतसाधनबाट उत्पादन भएको दक्ष र शिक्षित जनशक्तिको मुलुकमा खासै सम्मान हुन नसकेपछि बाहिरिनु स्वाभाविक भयो । शैक्षिक क्षेत्रमा विकृति, विसङ्गति मौलाउँदै जानु र महिनौँ दिनसम्म विश्वविद्यालय बन्द गर्ने परिपाटी अन्त्य हुन नसक्दा शैक्षिक गुणस्तर बढ्न सकेको छैन । तैपनि त्रिविले विश्वका अन्य विश्वविद्यालयसँग प्रतिस्पर्धा भने गरिरहेको छ । अस्थिर राजनीतिका कारण शैक्षिक क्षेत्रले प्रगति गर्न सकेको छैन । उच्च माध्यमिक तहको शिक्षा आर्जन गरेका विद्यार्थीलाई विश्वविद्यालयमा प्रवेश गराई समयसापेक्ष देशको शिक्षा नीति अनुरूप पठनपाठनसहितको रोजगारी दिने उद्देश्य विश्वविद्यालयले राख्दै आएको छ । देश विकासका लागि आवश्यक दक्ष जनशक्ति उत्पादन गर्ने तहको शिक्षा प्रदान गरिने शिक्षा नै उच्च शिक्षा हो । नेपालमा हालसम्म ११ वटा विश्वविद्यालय र पाँच वटा प्रतिष्ठान स्थापना भइसकेका छन् । नेपालमा प्रादेशिक र केन्द्रीय विश्वविद्यालयको सङ्ख्या चौबिस पुगिसकेको छ तर पनि त्रिविले हालसम्म उच्च शिक्षाको ८० प्रतिशत भार वहन गरिरहेको छ । मनाङबाहेक ७६ वटा जिल्लामा त्रिविको सञ्जाल विस्तार भइसकेको छ । सञ्जाल विस्तार गरेर मात्रै शैक्षिक गुणस्तर बढ्ने होइन । त्रिविमा व्याप्त समस्या समाधानमा सबैमा एकता र दृढ इच्छाशक्ति आवश्यक छ । त्रिविमा देखिएका मुख्य समस्या त्रिविभित्र धेरै समस्या छन् । भौतिक सम्पत्ति मानिने जग्गा, जमिन व्यवस्थित गर्न सकिरहेको छैन । भएका जग्गा पनि अन्य निकायलाई न्यून मूल्यमा भाडामा वा लिजमा दिइएको छ । त्रिवि कीर्तिपुर लगायत देशका विभिन्न स्थानमा रहेका जग्गा व्यवस्थित गर्न सकिएको छैन । त्रिविको खस्कँदो शैक्षिक गुणस्तर र स्तर, निष्पक्ष र कार्यविधि अनुरूप नियुक्त भएका पदाधिकारीसमेत राजनीतिक दलसँग सम्बन्धित हुनु, शैक्षिक क्यालेन्डर कार्यान्वयन नहुनु मुख्य समस्याको रूपमा देखा परेको छ । हालै मात्र विसं २०८१ देखि मात्रै शैक्षिक क्यालेन्डरमा ९० दिनभित्र नतिजा सार्वजनिक गर्ने निर्णय गरिनु, त्रिविमा कार्यरत शिक्षक कर्मचारीलाई समयानुकूल दण्ड र पुरस्कारको उचित व्यवस्था नहुनुलगायतका समस्याले त्रिविलाई गाँजेको छ । सेवा आयोगलाई प्रभावकारी नबनाउनु, आयोगले लिने परीक्षा निष्पक्ष र प्रभावकारी बनाउन नसक्नु, फास्ट ट्र्याकबाट शिक्षक नियुक्ति गर्ने नयाँ प्रावधान ल्याउनु, बेरुजु घटाउन नसक्नु, राजनीतिक हस्तक्षेप बढ्नु, विभिन्न वहानामा विद्यार्थी तथा शिक्षक कर्मचारी सङ्घ सङ्गठनले विभिन्न किसिमका आन्दोलन गर्नुले पनि समस्या उत्पन्न गरेको छ । तालाबन्दी गर्नु, समयानुकूल शिक्षाको गुणस्तर विकासका लागि पाठ्य सामग्री, शिक्षण विधि र शैक्षिक व्यवस्थापन एवं परीक्षा प्रणालीमा सुधार नल्याउनु, दरबन्दी अनुसारका शिक्षक, कर्मचारीको नियुक्ति, सरुवा, बढुवा नगर्नुलगायतका समस्या छन् । कार्यरत शिक्षक कर्मचारीको तलबबाट एक प्रतिशत काटी स्वास्थ्य सेवा उपलब्ध गराउने कार्य प्रभावकारी नहुनु, यी समस्या समाधान गर्न त्रिविले शैक्षिक क्यालेन्डरको कार्यान्वयन, पाठ्यक्रम परिमार्जन, शैक्षिक विधिमा सुधार र खोज तथा अनुसन्धानात्मक कार्यलाई प्राथमिकता साथ कार्यान्वयन गर्न आवश्यक छ । अन्तर्राष्ट्रिय परिवेश अनुसारको गुणस्तरीय र वैज्ञानिक शिक्षाको विकास, विस्तार गर्दै अघि बढ्नु पर्छ । त्रिविभित्र ‘राइट म्यान इन राइट प्लेस’ सिद्धान्त अनुसार शिक्षक तथा कर्मचारी पदस्थापना हुनु पर्छ । त्रिविभित्र अनुभवी विशिष्टस्तरका एवं विशेषज्ञताप्राप्त प्राध्यापकको अभाव हुनु, कतिपय उच्च निकाय निमित्तकै भरमा सञ्चालन गर्नुले पनि समस्या उत्पन्न भएको छ । पर्याप्त भौतिक सम्पत्ति र विद्यार्थीको पहिलो छनोटको विश्वविद्यालय त्रिवि भएका कारण धेरै अवसर छन् । समस्याको चाङ धेरै भए पनि त्रिविले स्थापना कालदेखि नै देशको आर्थिक, सामाजिक, प्राविधिक, सांस्कृतिक तथा प्रशासनिक क्षेत्रको समयानुकूल विकासका लागि आवश्यक पर्ने दक्ष जनशक्ति उत्पादन गर्दै आइरहेको छ । देशको आर्थिक, सामाजिक, शैक्षिक, प्राविधिक र सांस्कृतिक क्षेत्रमा आवश्यक पर्ने उच्च दक्ष जनशक्ति उत्पादन गर्ने मुख्य थलोको रूपमा थप अध्ययन, अनुसन्धान र स्वरोजगार हुने शिक्षामा आधुनिकीकरण र वैज्ञानिकीकरण गर्दै समयसापेक्ष प्राविधिक पक्षलाई समेट्दै अघि बढ्नु पर्छ । सूचना र सञ्चार प्रविधिको उच्चतम प्रयोग गर्दै सबै नागरिकलाई उच्च शिक्षा प्रदान गर्ने प्रतिज्ञाका साथ शिक्षालाई विश्वस्तरमै प्रतिस्पर्धात्मक बनाउनु पर्ने जिम्मेवारी छ । शिक्षक, प्राध्यापक तथा विद्यार्थीलाई अनुसन्धान तथा अन्वेषणात्मक क्रियाकलापबाट ज्ञान आर्जन गराई समाज र राष्ट्रको हितमा प्रयोग गर्न सक्नु पर्छ । विश्व बजारमा माग हुने विषयको विकास तथा विस्तार, माग हुन छोडेका विषयको खारेज वा समायोजन, प्राध्यापकलाई अनुसन्धानमा, विद्यार्थीलाई खोज तथा अनुसन्धानका विभिन्न क्रियाकलापमा प्रत्यक्ष सहभागी गराउन आवश्यक छ । कर्मचारीलाई दक्षता हासिल गर्दै अनुशासित र जिम्मेवारी बनाउने वातावरण सिर्जना गर्नु पर्छ । परीक्षा नियन्त्रण कार्यालयले अनलाइनमार्फत फर्म भर्ने र नतिजा पनि त्यसरी नै सार्वजनिक गर्ने कार्यलाई निरन्तरता दिनु पर्छ । त्रिविको आगामी कार्यदिशा त्रिविले मुलुकको उच्च शिक्षा नीति, बहुविश्वविद्यालयको प्रयोग र कार्यदिशालाई सकारात्मक ढंगले अघि बढाउन सबै तह र तप्कासँग मिलेर नेपाल सरकारसँग सहकार्य गर्दै अघि बढ्नु पर्छ । त्रिविलार्ई शिक्षक, विद्यार्थी र कर्मचारीको एकताको केन्द्रविन्दु बनाउनु पर्छ । अटोमेसन, फ्रि वाइफाइ जोन, स्मार्टबोर्ड, अनलाइन दूरशिक्षालगायतका कार्यलाई प्राथमिकता साथ लागु गर्नु पर्छ । त्रिविलाई पूर्ण रूपमा अटोमेसनमा सञ्चालन गर्न पहल गर्नु पर्छ । पदाधिकारी फेरिनेबित्तिकै नयाँ नियम विनियम ल्याउने र पदाधिकारी फेरिनेबित्तिकै त्यस्ता नियम, विनियम रद्दीको टोकरीमा फाल्ने परम्परा अन्त्य गर्नु पर्छ । त्रिविमा उपकुलपतिलगायत पदाधिकारीको नियुक्ति प्रक्रिया पारदर्शी हुनु पर्छ । पदाधिकारी नियुक्तिका लागि बनाइएको कार्यविधिमा आवेदन दस्तुरको समेत व्यवस्था गरिनु पर्छ । त्रिवि पछिल्लो समय परीक्षा प्रणालीलाई व्यवस्थित, छिटो छरिटो, विश्वसनीय र पारदर्शी बनाउँदै अघि बढेको छ । शैक्षिक कार्यतालिका निर्माण गरी परीक्षाको नतिजा ९० दिनमै प्रकाशित गर्दै क्रेडिट ट्रान्सफरको नीतिलाई समेत अवलम्बन गरी अघि बढ्नुलाई सकारात्मक मान्न सकिन्छ । परीक्षा नियन्त्रण कार्यालयले अनलाइनबाटै परीक्षा फर्म भर्ने, ट्रान्सकिप्ट लिने कार्यलाई समेत अनलाइनबाटै व्यवस्था गर्नेलगायत परीक्षाफलसमेत अनलाइनबाटै लिन सकिने कार्यको सुरुवात सकारात्मक छ, यसलाई निरन्तरता दिन आवश्यक छ । व्याप्त रहेको बेरुजु कम गर्दै लैजाने योजनाका साथै शिक्षक, कर्मचारीको बढुवा र नयाँ नियुक्ति व्यवस्था प्रत्येक वर्ष हुनुपर्ने योजना अघि सार्नु पर्छ । अनुदान आयोगको भूमिका विश्वविद्यालयलाई अनुदान दिने, परामर्श र बजेट विनियोजनका लागि महत्वपूर्ण भूमिका खेलेको विश्वविद्यालय अनुदान आयोगले नेपालमा खोलिएका सम्पूर्ण विश्वविद्यालयलाई एउटै छानामुनि ल्याउनु पर्छ । अनुदान आयोगले नै एउटा विश्वविद्यालय सेवा आयोग गठन गरी त्यहीमार्फत विश्वविद्यालयलाई आवश्यक पर्ने शिक्षक, कर्मचारी दरबन्दीको व्यवस्था गरी विज्ञापनमार्फत नियुक्ति गरेमा शिक्षक, कर्मचारीमा प्रवेशमा हुने अनियमितता, भ्रष्टाचार अन्त्य हुन सक्छ । विश्वविद्यालय अनुदान आयोगमार्फत लोक सेवा आयोगलाई पनि पदपूर्ति गर्न जिम्मा लगाउन सकिन्छ । अहिले भइरहेको विश्वविद्यालयपिच्छेका सेवा आयोगले गर्ने क्रियाकलाप राजनीतिक हस्तक्षेपकै कारण बर्सौंसम्म दरखास्त नखोलिने, खोलीहाले पनि नतिजा बर्सौंसम्म नहुँदा शैक्षिक क्षेत्र अस्तव्यस्त हुन पुगेको छ । समयमै विश्वविद्यालय अनुदान आयोगले यसतर्फ पाइला अगाडि बढाउनु आवश्यक छ । निमित्तका भरमा सञ्चालन लामो समयसम्म उपकुलपतिलगायतका पद खाली रहनु नियमित प्रक्रिया जस्तै भइरहेको छ । अहिले पनि उपकुलपति तीन महिनाको जिम्मेवारीमा छन् । नयाँ नियुक्तिका लागि सर्च कमिटी बने पनि काम भने अगाडि बढेको छैन । कुलपति प्रधानमन्त्री हुने व्यवस्था त्रिवि ऐनमा रहेकाले पनि प्रधानमन्त्री संलग्न राजनीतिक दल निकटले सधैँ उपकुलपति पदमा दाबी गर्दै आइरहेको पाइएको छ । पछिल्लो समय नेपाल सरकारले विश्वविद्यालयका पदाधिकारी नियुक्ति लागि नयाँ विनियममार्फत मापदण्डको व्यवस्था गरी त्रिविलगायतका विश्वविद्यालयमा खुला प्रतिस्पर्धाबाट पदाधिकारी नियुक्त गरिने परम्परालाई सकारात्मक रूपमा ग्रहण गर्नु पर्छ । यस किसिमको प्रावधानले सिधै राजनीतिक दलको प्रभाव नपर्ने देखिए पनि भित्री बाटो भागबन्डामै रहेको तथ्य हामीले देखेकै छौँ । पछिल्लो समय त्रिवि अन्तर्गतका निकायमा पदाधिकारी चयनका लागि साविक पदमा नियुक्तिका आधार र मापदण्डसम्बन्धी विनियम २०८१ ल्याएको छ, जुन सकारात्मक छ । यसले त्रिविमा हुने राजनीतिक हस्तक्षेप न्यूनीकरण गर्न सक्ला तर राजनीतिक नियुक्ति भने बन्द हुने छैन । त्रिविका उच्च पदस्थ पदाधिकारी नै राजनीतिक भागबन्डाका आधारमा नियुक्त हुन्छन् भने तल्ला निकायमा भागबन्डा नहोला भन्न सकिन्न । अर्कातर्फ मापदण्डका कतिपय विषय व्यावहारिक नभएको र तिनलाई संशोधन गर्नुपर्ने आवश्यकता पनि छ । त्रिविका अधिकांश क्याम्पस, कार्यालय निमित्तकै भरमा चलिरहेका छन् भने कर्मचारी अभावका कारण निमित्तकै भरमा सञ्चालन भइरहेका छन् । कतिपय कार्यालयमा त थपिएको जिम्मेवारी भन्दा बढी एउटै कर्मचारीले ४५ वटा कार्यालय, केन्द्रमा थप कार्य गरिरहेका छन् । त्रिविले शिक्षक कर्मचारीलाई प्रदान गर्दै आएको अतिरिक्त कक्षा र समय काम गरेबापतको पारिश्रमिकमा विभेद गरेको देखिन्छ । त्रिविमा कार्यरत कर्मचारीको सङ्ख्या दिनानुदिन घटिरहेको, थोरै कर्मचारीले प्रशासनिक भार बोक्दै आएको परिवेशमा उनीहरूलाई २० प्रतिशत प्रोत्साहन दिई सिधै श्रम ऐनको प्रावधान मिचिएको छ । त्रिविमा कार्यरत विभिन्न राजनीतिक दलका सङ्घ, सङ्गठनले कर्मचारीको आवाज उठान गरे पनि पदाधिकारीले माग पूरा गर्नेगराउने आश्वासनबाहेक केही गर्न सकेका छैनन् । अर्कातर्फ त्रिवि कर्मचारी सङ्घ, जुन आधिकारिक संस्थाले उठाएका जायज मागसमेत सुनिएको अवस्था छैन । कर्मचारीका समस्या सुनेर समाधानका मार्गमा अघि बढ्न सक्नु पर्छ । """
फरक क्षमताका नागरिकलाई सहायता,"""इमानसिं राना रामपुर (पाल्पा), असार २० गते । रामपुर नगरपालिकाले फरक क्षमता भएका नागरिकलाई सहायता सामग्री उपलब्ध गराएको छ । नगरभित्रका ५९ जना फरक क्षमताका नागरिकलाई अपाङ्गता क्षेत्र संरक्षण समितिको समन्वयमा सामग्री प्रदान गरेको हो । फरक क्षमताका नागरिकको जीवनयापनमा थप सहजता प्रदान गर्न आवश्यकताको आधारमा विभिन्न सहायता सामग्री वितरण गरिएको हो । फरक क्षमता भएका व्यक्तिको माग बमोजिम ह्विलचियर पाँच वटा, इयरफोन तीन वटा, बैशाखी १० सेट, लौरी ३४ वटा र चस्मा सात वटा उपलब्ध गराएको अपाङ्गता क्षेत्र संरक्षण समिति संयोजक जगन्नाथ कंडेलले जानकारी दिनुभयो । नगरपालिकाबाट सहायता सामग्री वितरणका लागि विनियोजन भएको दुई लाख रकमबाट सामग्री प्रदान गरिएको कंडेलले बताउनुभयो । रामपुर नगरपालिका प्रमुख रमणबहादुर थापाले सामग्री प्रदान गर्नुहुँदै अपाङ्गता भएका नागरिकको संरक्षण र जीवनयापनलाई थप सहज बनाउन नगरपालिकाले आवश्यक कार्यक्रम सञ्चालन गर्ने बताउनुभयो । फरक क्षमता भएका नागरिकमा पनि विशिष्ट किसिमको सिप एवं प्रतिभा रहेको बताउँदै क्षमता अनुसारको सिपमुलक तालिम समेत सञ्चालन गरिने बताउनुभयो । फरक क्षमताका नागरिकसँगै आफन्तजनको उपस्थितिमा नगर प्रमुख थापा, उपप्रमुख बालकुमारी थापाले सामग्री हस्तान्तरण गर्नुभयो । """
प्रधानमन्त्रीको स्पेन भ्रमण : सम्बन्ध थप सुदृढ बनाउन सफल,"""काठमाडौं, असार २० गते । सरकारले प्रधानमन्त्री केपी शर्मा ओलीबाट स्पेनको सेभियामा भएको संयुक्त राष्ट्रसङ्घीय ‘विकासका लागि वित्तसम्बन्धी चौथो अन्तर्राष्ट्रिय सम्मेलन’ मा सहभागिता र त्यसक्रममा भएका उच्चस्तरीय भेटघाटले स्पेनसहितका राष्ट्रहरूसँगको सम्बन्ध थप सुदृढ बनाउन सहयोग पुगेको स्पष्ट परेको छ । प्रधानमन्त्री ओली  स्वदेश फर्किएपछि त्रिभुवन अन्तर्राष्ट्रिय विमानस्थलको अतिविशिष्ट कक्षमा आज आयोजित पत्रकार सम्मेलनमा प्रधानमन्त्रीको यही असार १६ देखि १९ गतेसम्म भ्रमणबाट नेपाल र संयुक्त राष्ट्र सङ्घबीचको सम्बन्ध र सहकार्यलाई थप मजबुत बनाउन मद्दत पुगेको परराष्ट्रसचिव अमृतबहादुर राईले बताउनुभयो । उहाँले भन्नुभयो, “सम्मेलनका क्रममा प्रधानमन्त्रीबाट भएका  भेटघाटले स्टोनिया, स्पेन, पोर्चुगल, इजिप्टलगायतका राष्ट्रसँगको सम्बन्ध थप सुदृढ बनाउन सहयोग पुगको छ, साथै नेपाल र संयक्त राष्ट्रसङ्घसँगको सम्बन्ध र सहकार्यलाई थप मजबुत बनाउन मद्दत पुगेको छ ।” परराष्ट्रसचिव राईले सम्मेलनमा प्रधानमन्त्रीको सहभागिता एवं सक्रियाताले अन्तरराष्ट्रिय मञ्चमा नेपालको छवि अभिवृद्धि भएको जनाउँदै अतिकम विकसित मुलुकको समूहका अध्यक्षका रूपमा धारणा प्रस्ततु गर्नुका साथै नेपालको दिगो विकास तथा स्तरोन्नतिका लागि अन्तरराष्ट्रिय सहयोगको आह्वान गर्नुभएको जानकारी दिनुभयो । उहाँले भन्नुभयो, “स्पेनको व्यावसायिक समुदाय र तथा प्रवासी नेपालीसँग गर्नुभएको अन्तरक्रियाबाट नेपालमा लगानी प्रवर्द्धन गर्न सहयोग पुग्ने अपेक्षा गरिएको छ ।” त्यसैगरी उहाँका अनुसार प्रधानमन्त्रीले इजिप्टका प्रधानमन्त्रीसँगको भेटमा हमासले बन्दी बनाएका विपिन जोशीको रिहाइका लागि हालसम्म इजिप्टले गरेको सहयोगका लागि धन्यवाद दिँदै निरन्तर रिहाइको पहलका लागि अनुरोध गर्नुभएको थियो । प्रधानमन्त्री ओलीले नेपाली राजदूतावास म्याड्रिडद्वारा आयोजित स्पेनका व्यावसायिक समुदायसँको अन्तरक्रियामा जलविद्युत्, पर्यटन, कृषि, सूचना प्रविधिलगायत क्षेत्रमा लगानी गर्न आह्वान गर्नुभएको थियो । प्रधानमन्त्री ओलीले अतिकम विकसित मुलुकहरूसम्बन्धी उच्चस्तरीय कार्यक्रममा गरिबी, भोकमरी, कुपोषण, व्यापार घाटाजस्ता समस्या भोग्नुपरेको तथा ऋणको साँवाब्याज भुक्तानीमा ठूलो रकम छुट्याउन परेकाले जननताका शिक्षा, स्वास्थ्यजस्ता आधारभूत आवश्यकता पूरा गर्न कठिन भएको बताउनुभएको थियो । त्यस अवसरमा विकासका लागि वित्त सम्मेलनमा व्यक्ति भएका प्रतिबद्धता कार्यान्वयन गर्न ठोस कदम चाल्न तथा वित्तीय खाडल न्यूनीकरणका लागि व्यावहारिक कार्ययोजना अघि सार्न पनि प्रधानमन्त्रीले  आह्वान गर्नुभयो । एक प्रश्नको जवाफमा परराष्ट्रसचिव राईले भन्नुभयो, “नेपालप्रति अन्तरराष्टिय जगत्को धेरै ठूलो सद्भाव छ, स्वाभाविक रूपमा युरोपेली मुलुकले गहिरो र ठूलो सद्भाव राख्छन्, त्यो सद्भावलाई नेपालका प्रतिष्ठा अभिवृद्धि गर्ने र आर्थिक समृद्धिमा प्रयोग गर्ने सवालमा यस्ता भ्रमणलाई अन्तरराष्ट्रिय मञ्चलाई प्रयोग गर्ने गरेका छौँ ।” अन्तरराष्ट्रिय मञ्चमा नेपाल त्यसै पनि ४६ वटा अतिकम विकसित मुलुकको अध्यक्षको नाताले ठूलो भूमिकामा रहेको जनाउँदै उहाँले दश वर्षको अवधिमा हुने यो सम्मेलनले दिगो विकास लक्ष्य पूरा गर्न कसरी आर्थिक सहयोग उपलब्ध गराउने केन्द्रित रहेकाले पनि त्यो आवाजलाई  मुखरित गर्न नेपाल सफल भएको प्रतिक्रिया दिनुभयो । रासस  """
स्वास्थ्यमन्त्री पौडेल डिस्चार्ज,"""काठमाडौँ, असार २० गते । स्वास्थ्य तथा जनसङ्ख्यामन्त्री प्रदीप पौडेलको अस्पतालबाट डिस्चार्ज हुनुभएको छ । स्वास्थ्यमा सुधार आएपछि मन्त्री वीर अस्पतालबाट उपचारपछि घर फर्कनु भएको अस्पतालका निर्देशक प्रा डा दिलीप शर्माले जानकारी दिनुभयो । अस्पतालका निर्देशक प्रा डा शर्माको नेतृत्वमा चिकित्सकको प्रत्यक्ष निगरानीमा मन्त्री पौडेलको उपचार भएको थियो । मन्त्री पौडेलले थाइल्याण्डमा आयोजित कार्यक्रममा सहभागी भई स्वदेश फर्के लगतै ज्वरो आएपछि यही असार १४ गते अस्पतालमा भर्ना हुनुभएको थियो । रासस """
पोखरामा अत्याधुनिक हवाई इन्धन भण्डारणगृह निर्माण,"""पोखरा, असार २० गते । पोखरा अन्तर्राष्ट्रिय विमानस्थलमा अत्याधुनिक प्रविधिसहितको हवाई इन्धनगृह (डिपो) निर्माण भएको छ । तीन महिनालाई इन्धन भण्डारणगृह निर्माण गर्ने सरकारको नीति अनुसार पहिलो चरणमा नेपाल आयल निगमले सो डिपो निर्माण गरेको हो । निगमले ५५ वर्षपछि आफ्नै लगानी र सिपको प्रयोग गरी डिपो निर्माण गरेको हो । भ्याटबाहेक ७५ करोड रुपियाँको लागतमा तीन हजार छ सय किलोलिटर क्षमताका तीन वटा ट्याङ्कीसहित भौतिक पूर्वाधार निर्माण गरिएको निगमले जनाएको छ । उडान सुरक्षालाई ध्यानमा राख्दै अत्याधुनिक मापदण्ड अनुसारको नियन्त्रण कक्ष, कार्यालय, अग्नि शमन प्रणालीलगायतका पूर्वाधार निर्माण गरिएको छ । आगलागी भएको खण्डमा स्वचालित उपकरणबाट पानीको फोहोरा हालेर निभाउने प्रविधि यसमा जडान गरिएको छ । पोखरा विमानस्थल हवाई इन्धन डिपो परियोजना प्रमुख प्रदीपकुमार यादवले निगमको इतिहासमा पहिलो पटक स्वदेशी प्रविधि, स्वदेशी डिजाइन र ठेकेदारको सहयोगमा यो डिपो तयार भएको जानकारी दिनुभयो । यसको विस्तृत परियोजना प्रतिवेदन पुल्चोक इन्जिनियरिङ अध्ययन संस्थानले तयार पारेको हो । पोखरा अन्तर्राष्ट्रिय विमानस्थलको जग्गा भाडामा लिएर विमानस्थलको दक्षिणी क्षेत्रको ३२ हजार ९१५ वर्गमिटर क्षेत्रफलमा यो हवाई इन्धन डिपो निर्माण भएको छ । इन्धन डिपो निर्माणको प्रक्रिया २०७५ सालदेखि सुरु भए पनि २०८० साउनमा मात्र औपचारिक शिलान्यास गरिएको थियो । इन्जिनियरिङ अध्ययन संस्थान पुल्चोकका सहायक डिन डा सुरज लामिछानेले वैदेशिक परामर्शदाता, लगानी र विज्ञबिना शतप्रतिशत नेपाली विज्ञ र लगानीबाट निर्माण भएको जानकारी दिनुभयो । निगमका अनुसार साउन पहिलो सातादेखि परीक्षण तथा अन्तिम प्राविधिक प्रमाणीकरणको काम सम्पन्न गरी नयाँ इन्धन डिपो सञ्चालनमा ल्याइने छ । पोखरामा आन्तरिक तथा बाह्य पर्यटकको बढ्दो भ्रमणलाई ध्यानमा राख्दै सरकार र नागरिक उड्डयन प्राधिकरणले पोखरामा आधुनिक र सुविधासम्पन्न विमानस्थल निर्माण र सञ्चालन गरिरहेको छ । यहाँबाट उडान र अवतरण गर्ने राष्ट्रिय तथा अन्तर्राष्ट्रिय विमानलाई आवश्यक पर्ने हवाई इन्धन उपलब्ध गराउन विमानस्थल परिसरमै नौ हजार २१५ वर्गमिटर क्षेत्रफलको जग्गा नागरिक उड्डयन प्राधिकरणसँग लिज सम्झौता गरी निगमले उपयोग गर्दै आएको छ । पोखरा क्षेत्रीय अन्तर्राष्ट्रिय विमानस्थलमा हुने राष्ट्रिय तथा अन्तर्राष्ट्रिय उडानको चापलाई ध्यानमा राखी यहाँ निर्माण गरिएका एक हजार दुई सय किलोलिटर क्षमताका तीन वटा ठुला भण्डारणगृहको कुल क्षमता तीन हजार छ सय किलोलिटर छ । ठाडा ट्याङ्कीको उचाइ १२ मिटर र व्यास पनि १२ मिटर रहेको छ । यस्तै डिपो सुरक्षामा उच्च सतर्कता अपनाउनका लागि एक हजार दुई सय किलोलिटर क्षमताको अलग्गै पानी ट्याङ्की निर्माण भएको छ । उक्त पानी ट्याङ्कीसँग डिपोको वरिपरि जडान गरिएको अग्नि शमन संरचना आबद्ध गरिएको छ । यसका अतिरिक्त प्रज्वलनशील पदार्थको थप उच्च जोखिमलाई ध्यानमा राखी चार हजार लिटर क्षमताको फोम स्टोरेज ट्याङ्कीसमेत निर्माण गरिएको छ । यस डिपोमा फायर फाइटिङ प्रयोजनका लागि २३० हर्सपावर क्षमताका दुई वटा फायर फाइटिङ डिजेल पम्प, १५ हर्स पावर क्षमताको एउटा जक्की पम्प, आठ इन्चको पाइप जडान गरिएको निगमले जनाएको छ । हाल पुरानो विमानस्थलमा रहेको डिपोबाट दैनिक दुई वटा ट्याङ्करले इन्धन आपूर्ति गर्दै आइरहेका छन्, जसबाट दैनिक २० देखि २५ किलोलिटर हवाई खपत हुने गरेको जनाइएको छ ।   """
बाजागाजा जनताका आवाज हुन् : उपप्रमुख डङ्गोल,"""काठमाडाैं, असार २० गते । काठमाडौं महानगरपालिकाकी उपप्रमुख सुनीता डङ्गोलले बाजा नेपालको सङ्गीत र लयका सारथी मात्रै नभई जनताका आवाजहरु पनि रहेको बताउनुभएको छ । शुक्रवार काठमाडौंमा अमूर्त सम्पदा संरक्षण तथा प्रवर्धनका लागि काठमाडौं महानगरपालिकाद्वारा परम्परागत टोल, गुथी, खलःहरुलाई आर्थिक अनुदान सहयोग गर्दै उहाँले यस्तो बताउनुभएको हो । उहाँले हरेक टोल, समुदाय, कुच, गुठीहरुमा फरक फरक खालका मूर्त र अमूर्त सम्पदाहरु रहेको बताउनुभयो । मूर्त सम्पदाहरु शरीर जस्तै भएको बताउँदै मूर्त सम्पदाको सास, आत्मालाई अमूर्त सम्पदाले जीवित बनाउने बताउनुभयो । अमूर्त सम्पदाको महत्वपूर्ण पाटो भनेको संगीत भएको बताउनु भयो । उपप्रमुख डंगोलले भन्नुभयो, ""हरेक टोल, समुदाय, कुच, गुठीहरुमा फरक फरक खालका सम्पदाहरु छन् । मूर्त र अमूर्त सम्पदाहरु छन् । मूर्त सम्पदाहरु हाम्रा शरीर जस्तै हुन् । मूर्त सम्पदाको सास, आत्मा जीवित अमूर्त सम्पदाले बनाउँछ । अमूर्त सम्पदाको निकै नै महत्वपूर्ण पाटो भनेको हाम्रो सङ्गीत हो । सामाजिक, सांस्कृतिक, धार्मिक कार्यमा किन नहोस्, कुनै राजनीतिक अभियानमा नै किन नहोस् । विशेष गरी काठमाडौं  महानगरपालिकाभित्र रहेको नेवार समुदायहरुको बाजाहरुको त्यत्तिकै नै महत्वपूर्ण छ । बाजाहरु संगीत र लय मात्रै होइनन्, हाम्रा आवाजहरु पनि हुन् । बाजाहरु बजुन्जेलसम्म नेवार समुदायको सबैको आवाज रही रहन्छ ।"" उपप्रमुख डङ्गोलले पुस्तौंदेखिका सीप र ज्ञानहरु पुस्तान्तरण गर्दै संस्कृतिहरुको संरक्षण गर्न जरुरी रहेको बताउनुभयो । परम्परागत टोल, गुठी, खलहरुले आफ्नो समुदायको पहिचान गर्न मद्दत गरिरहेको बताउनु भयो । पर्व, बाजा, जात्राहरुमा आफ्नो पहिचान रहेको बताउनुभयो । """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
कर्णाली राजमार्गमा ठुला सवारी साधन सञ्चालनमा रोक,"""काँक्रेविहार (सुर्खेत), असार २० गते । कर्णाली राजमार्गअन्तर्गत कालीकोट तिलागुफा नगरपालिका–६ गोठिभीरमा सडक भत्किएपछि ठुला सवारीसाधन सञ्चालनमा रोक लगाइएको छ । शुक्रबार बिहान उक्त ठाउँमा सडक भत्किएकाले ठुला सवारी साधन सञ्चालनमा रोक लगाइएको जिल्ला प्रहरी कार्यालय, कालीकोटले जनाएको छ । प्रहरी नायब उपरीक्षक टेकबहादुर रावलले भन्नुभयो, “अविरल वर्षाका कारण राजमार्गमा यात्रा गर्दा अत्यन्त जोखिम भएका कारण आवश्यक सजगता अपनाउन हुन अनुरोध गर्दछौँ ।” रासस """
शुक्लाफाँटामा दुर्लभ सुनौलो तोप चराको गणना सुरु,"""कञ्चनपुर, असार २० गते । शुक्लाफाँटा राष्ट्रिय निकुञ्जमा आजदेखि विश्वमै दुर्लभ सुनौलो तोप चराको गणना सुरु गरिएको छ । नेपाल पन्छी संरक्षण सङ्घ (बिसिएन)को आयोजना तथा शुक्लाफाँटा राष्ट्रिय निकुञ्जको सहकार्यमा गणनाको कार्य सुरु गरिएको हो । निकुञ्ज र विसिएनका आठ जनाको प्राविधिक टोलीले निकुञ्ज क्षेत्रमा पाँच दिनसम्म सुनौलो तोप चराको गणनाको कार्य गर्नेछ । “वाइनाकुलर, क्यामेरा, दुरबिन, जिपिएस लगायतको मद्दतले गणनाको कार्य गर्छाैं,” नेपाल पन्छी संरक्षण सङ्घका चराविज्ञ हिरुलाल डगौराले भन्नुभयो, “हिँडेर पुग्न सकिने ठाउँमा स्थलगत रुपमा पुगेर गणनाको कार्य गर्छौं, हिँडेर पुग्न नसकिने क्षेत्रमा हात्तीमा चढेर गणनाको कार्य गर्छौं ।” निकुञ्जसँगै दुई दिन निकुञ्ज बाह्य क्षेत्रमा पनि गणनको कार्य हुने उहाँले बताउनुभयो । उहाँका अनुसार निकुञ्जभित्रका सिकारी ताल, शुक्लाफाँट, मालुवेला, लालपानी, हरैया फाँटा, पन्छीताल, वीरसिंह टापु, सुन्दरीफाँटा, सिंहपुरफाँटा, लालपानी, राधापुरफाँटा, बढनी खेरा, अण्डैयापटैया लगायत क्षेत्रमा सुनौलो तोप चरा गणनाको कार्य गरिनेछ । गणनका क्रममा चराको सङ्ख्यासँगै भाले, पोथीको सङ्ख्या यकिनको कार्य गरिनेछ । योसँगै गुँडको अवस्था कस्तो छ, कुन प्रजातिका रूखमा गुँड लगाउने गरेको छ, रूखको उचाइ, त्यस क्षेत्रमा रहेको घाँसका प्रजाति, आहाराको अवस्था, सिकारी चराले पुर्याउने नोक्सानी, सुरक्षा चुनौती लगायतबारे अध्ययन र अनुसन्धानको कार्य गरिने चराविज्ञ डगौराको भनाइ छ । दक्षिण एसियाको नेपाल र भारतमा मात्रै पाइने सङ्कटापन्न अवस्थामा रहेको सुनौलो तोपको अवस्था अध्ययनको कार्य गरी त्यसैअनुरुप संरक्षणको योजना बनाइने निकुञ्जका रेञ्जर प्रयास केसीले बताउनुभयो । उहाँका अनुसार नेपालका संरक्षित क्षेत्रमध्ये शुक्लाफाँटा राष्ट्रिय निकुञ्जमा मात्रै सुनौलो तोप चरा पाइन्छ । निकुञ्जको घाँसेमैदानका बीच भागमा यस चराले गुँड लगाउने गर्दछ । झट्ट हेर्दा भँगेराजस्तै देखिने र पहेँलो रङको हुने भएकाले यसलाई सुनौलो तोप भनिएको उहाँले बताउनुभयो । “रूखका हाँगामा कलात्मक तरिकाले पात सिएर चराले गुँड लगाउने गर्दछ, गुँड बनाएर यसले बच्चा जन्माउने गर्दछ,” केसीले भन्नुभयो, “तोप चरा सुनौलो रङको धर्के परेको सुन्दर हुन्छ ।” सन् १९९६ मा निकुञ्जमा सुनौलो तोप पहिलोपटक देखिएको थियो । “त्यसयता निकुञ्जले नियमित रूपमा यसको संरक्षण गरी तथ्याङ्क सङ्कलन गरिरहेको छ, निकुञ्जमा सुनौलो तोप चरा एक सयको हाराहारीमा रहेको छ, किसानको साथीका रूपमा रहेको सुनौलो तोप चराले कीराफट्याङ्ग्रा खान मन पराउँछ,” निकुञ्जका संरक्षण अधिकृत पुरुषोत्तम बाग्लले भन्नुभयो, “सामूहिक रूपमा गुँड लगाउने, बस्ने र सामूहिक रूपमा आहारा खोज्न जाने भएकाले यसलाई सामाजिक चराका रूपमा पनि लिने गरिन्छ ।” निकुञ्ज नजिकका ताल, सिमसार क्षेत्र नजिकका काँडेदार रूखमा गुँड लगाउने यसको विशेषता रहेको उहाँको भनाइ छ । उहाँका अनुसार मनसुनको समय सुनौलो तोप चराले अन्य समयमा भन्दा बढी प्रजनन गर्ने गर्दछ । ३०५ वर्गकिलोमिटर क्षेत्रफलमा फैलिएको निकुञ्जमा सुनौलो तोप चरासँगै ४०० बढी प्रजातिका चरा पाइन्छन् । रासस """
‘सरकारमाथि चौतर्फी प्रहार भइरहेको छ’,"""डडेल्धुरा, असार २० गते । उद्योग, वाणिज्य तथा आपूर्तिमन्त्री दामोदर भण्डारीले वर्तमान सरकार जनपक्षीय काममा निरन्तर लागिपरेको भए पनि चौतर्फी प्रहार भइरहेको बताउनुभएको छ । डडेल्धुरामा आज कार्यकर्तासँगको भेटघाटमा मन्त्री भण्डारीले सरकारको  जनपक्षीय काम देखेर अत्तालिएकाहरूले वर्तमान सरकारप्रति विरोध गरिरहेका बताउनुभयो । उहाँले भन्नुभयो, “वर्तमान सरकार जनआकाङ्क्षा पूरा गर्न लागिपरेको छ । यो संयुक्त सरकार हो, संयुक्त सरकारबाट एकल सरकारको जस्तो अपेक्षा पूरा नहुन सक्छन् । तर सरकारले सबै क्षेत्रलाई समेट्ने प्रयास गरेको छ ।” मन्त्री भण्डारीले हालको राष्ट्रिय राजनीति, सरकारको प्राथमिकता, उद्योग तथा आपूर्ति क्षेत्रका विषयमा सरकारको नीति तथा योजनाबारे प्रकाश पार्नुभएको थियो । उहाँले विशेषगरी सुदूरपश्चिम प्रदेशमा आर्थिक विकास, रोजगारी सृजना र औद्योगिक पूर्वाधार विस्तारमा सरकारले चालेका कदमहरूको जानकारी दिनुका साथै स्थानीय तहका कार्यकर्ताको भूमिका पनि महत्त्वपूर्ण रहेको बताउनुभयो । भेटवार्तामा कार्यकर्ताहरूले जिल्लाको विकास, रोजगारी, व्यावसायिक विस्तार तथा केन्द्र, प्रदेश र स्थानीय तहबीचको समन्वयका विषयमा सुझाव, गुनासो र अपेक्षाहरू राखेका थिए । मन्त्री भण्डारीले ती सबै सुझावलाई गम्भीरतापूर्वक लिनुका साथै समाधानका लागि मन्त्रालय तथा पार्टीस्तरमा पहल गर्ने प्रतिबद्धता जनाउनुभयो । """
अमेरिकी बजारमा लोकप्रिय बन्दै ‘याला हिमालयन डग चियु’,"""काठमाडौँ, असार २० गते। नेपाली युवाको उद्यमशील प्रयासले उत्पादित छुर्पीले अन्तर्राष्ट्रिय बजारमा उल्लेखनीय सफलता हात पारेको छ। काठमाडौं उपत्यकामा स्थापना गरिएको ‘याला हिमालयन’ ब्रान्डको छुर्पी ‘डग चियु’ नामक नयाँ पहिचानसहित अमेरिकी बजारमा एक महिनामै लोकप्रिय बनेको हो। ललितपुरस्थित चापागाउँमा तीन वर्षअघि विकास तिम्सिना, विश्वबन्धु शर्मा र मनोज हुमागाईँको नेतृत्वमा स्थापना गरिएको याला हिमालयन कम्पनीले हालै मात्र अमेरिकामा निर्यात सुरु गरेको छुर्पीले उल्लेखनीय माग उत्पन्न गरेको छ। कम्पनीका प्रमुख कार्यकारी अधिकृत मनोज हुमागाईँका अनुसार अमेरिकामा एमेजनमार्फत पाँच हजार एक सय प्याकेज छुर्पी पहिलो चरणमा बिक्री गरिएको हो। उहाँका अनुसार सो छुर्पीको माग एक महिनामा तीनगुना बढेको छ। उहाँले ‘याला हिमालयन’ ब्रान्डको सुरुवाती मोडललाई परिमार्जन गर्दै कम्पनीले नयाँ नाम ‘याला हिमालयन डग चियु’ अन्तर्गत प्याकेजिङ र खुद्रा बिक्री सुरु गरेको जानकारी दिनुभयो। उहाँका अनुसार उपभोक्तालाई आकर्षित गर्न कम्पनीले एक किन्दा एक निशुल्क अफरसमेत ल्याएको छ। अमेरिकी बजारमा यो छुर्पी तीन फरक प्रकारमा क्रमशः ९, १२ र १३ अमेरिकी डलर मूल्यमा बिक्री भइरहेको छ।  अमेरिकी बजारमा उत्साहजनक सुरुवातपछि कम्पनीले आगामी ६ महिनाभित्र क्यानाडा र जापान जस्ता विकसित मुलुकका बजारमा समेत आफ्नो उत्पादन पुर्‍याउने योजना बनाएको उहाँको भनाइ छ। कम्पनीका निर्देशक विश्वबन्धु शर्माका अनुसार नेपालका मौलिक उत्पादनलाई विश्वस्तरमा स्थापित गर्ने उद्देश्यले कम्पनी अघि बढेको छ। उहाँले केवल व्यवसायिक सफलता मात्र नभइ स्थानीय किसानको जीवनस्तर उकास्ने, दीगो उत्पादन प्रणालीलाई प्रवर्द्धन गर्ने र नेपालको मौलिक उत्पादनलाई विश्व बजारमा स्थापित गर्ने उद्देश्य रहेको बताउनुभयो। """
"अमेरिकातर्फ क्यानाडाको निर्यात घट्दै, अन्य देशसँगको व्यापार नयाँ रेकर्डमा","""ओटावा, असार २० गते । संयुक्त राज्य अमेरिकाले क्यानाडाबाट आयात हुने सामानमा कर लगाउन थालेपछि क्यानाडाको अमेरिका तर्फको निर्यात निरन्तर घटिरहेको छ । क्यानाडाको राष्ट्रिय तथ्यांक संस्था अनुसार अमेरिका तर्फको निर्यात पछिल्लो पटक ०९ प्रतिशतले घटेको छ, जुन लगातार चौथो पटकको गिरावट हो । यसअघि क्यानाडाको निर्यातको झन्डै ७६ प्रतिशत हिस्सा अमेरिकातर्फ जान्थ्यो, तर हाल त्यो घटेर ६८३ प्रतिशतमा झरेको छजुन इतिहासमै सबैभन्दा कम अनुपातहरूमध्ये एक हो । यता, अमेरिका बाहेक अन्य देशहरूसँगको क्यानाडाको व्यापार भने तीव्र रूपमा बढेको छ । निर्यात ५७ प्रतिशतले बढेको छ र कुल व्यापार ४७६ अर्ब क्यानाडियन डलर (३५ अर्ब अमेरिकी डलर) पुगेको छ, जुन लगातार तेस्रो पटकको रेकर्ड हो । साथै, क्यानाडाको कुल निर्यात ११ प्रतिशतले बढेर ६०८ अर्ब क्यानाडियन डलर पुगेको छ भने आयात १६ प्रतिशतले घटेर ६६७ अर्ब क्यानाडियन डलरमा झरेको छ । रासससिन्ह्वा """
‘कुन्नि कति खेर’ सार्वजनिक,"""गोरखापत्र समाचारदाता काठमाडौँ, असार २० गते । नेपाली गायिका शिवानी भगत र भारतीय गायक देव अहिर रावको स्वरमा सजिएको नयाँ गीत ‘कुन्नि कति खेर’ सार्वजनिक भएको छ । आर्यतारा म्युजिकको प्रस्तुति रहेको गीतमा शब्द र सङ्गीत डा सुरेश थपालियाको छ । मुम्बईको एट्मोस्फेयर स्टुडियोमा रेकर्ड गरिएको गीतमा सङ्गीत संयोजन देव अहिर रावले गर्नुभएको छ भने मिक्सिङमास्टरिङ अरविन्द सोनुको रहेको छ । प्रकाश धितालले निर्देशन गर्नुभएको म्युजिक भिडियोमा सागर खनाल र बिना राउतको अभिनय रहेको छ । भिडियोमा सुबिन गोदारको छायाङ्कन, टेकेन्द्र शाहको सम्पादन तथा रङ संयोजन रहेको छ । """
यातायात क्षेत्रलाई व्यवस्थित बनाउने कार्य उच्च प्राथमिकतामा,"""काठमाडौँ, असार २० गते । भौतिक पूर्वाधार तथा यातायात मन्त्री देवेन्द्र दाहालले यातायात क्षेत्रलाई थप व्यवस्थित बनाउने कार्य सरकारले उच्च प्राथमिकतामा रहेको बताउनुभएको छ । यसका लागि नीतिगत सुधारदेखि त्यसको कार्यान्वयनमा  ध्यान दिइएको उहाँको भनाइ छ । नेपाल ट्रिपर तथा ट्रक व्यवसायी समितिद्वारा चन्द्रागिरि नगरपालिका–७ मा निर्मित भवनको आज उद्घाटन गर्दै मन्त्री दाहालले यातायात क्षेत्रसँग सम्बन्धित विभिन्न कानुन संशोधनलाई समेत मन्त्रालयले प्राथमिकतामा राखेर काम गरिरहेको उल्लेख गर्नुभयो । उहाँले सवारीसाधनलाई भारबहन क्षमताअनुसार सञ्चालन गर्ने प्रबन्ध कडाइका साथ लागू गरिने पनि बताउनुभयो । “नेपाली सडक तथा संरचनाको दिगो उपयोगका लागि भारवहन क्षमता कडाइका साथ लागू गर्न आवश्यक छ । अधिक भार भएका मालवाक सवारीसाधनका कारण नेपालका पुल तथा सडकमा ठूलो नोक्सानी हुने गरेको छ । सीमा क्षेत्रदेखि नै यसको नियन्त्रण गर्छौं”, उहाँले भन्नुभयो । नेपालका सडक, पुल लगायतका संरचनाको संरक्षण सबैको दायित्व रहेको पनि मन्त्री दाहालको भनाइ थियो । “हाम्रो भूबनोट तथा सडकको अवस्थाअनुसार पुलको निर्माण गरिएको हुन्छ । निश्चित भार क्षमताका ती संरचनामा जथाभावी अधिक भार भएका सवारीसाधन त चलाउनु भएन नि, हाम्रा संरचनाको संरक्षण गर्ने जिम्मेवारी हामी सबैको हो”, उहाँले भन्नुभयो । ‘विकासलाई उत्पादनसँग जोडौँं’ नेपाल निर्माणको चरणमा रहेको निरन्तर अघि बढिरहेको उल्लेख गर्दै मन्त्री दाहालले देशमा केही भएन र हुँदैन भन्ने भ्रमलाई एशियन मापदण्डमा विस्तार भइरहेको पूर्व–पश्चिम राजमार्ग, हुलाकी सडक, मदन भण्डारी राजमार्ग तथा मध्यपहाडी लोकमार्गले चिरिरहेको जिकिर गर्नुभयो । यस्तै, उत्तर दक्षिण करिडोरका रूपमा निर्माण भइरहेका राजमार्गले नेपाललाई चीन र भारतसँगको पहुँचलाई पनि बलियो बनाइरहेको मन्त्री दाहालको भनाइ छ । हुम्लामा पुल बनेसँगै नेपालका सबै जिल्ला राष्ट्रिय सडक सञ्जालमा जोडिएको भन्दै उहाँले अब विकासलाई उत्पादनसँग जोड्न जरुरी छ भन्नुभयो । “हामीले सडक तथा पुल त बनायौँ, तर यो नै अन्तिम विकास होइन । यी संरचनाको माध्यमबाट उत्पादन वृद्धि गर्न जरुरी छ । अब सहर र गाउँको दूरी टाढा रहेन, गाउँमा पनि उद्यमशीलताको विकास गर्न सहज भएको छ”, मन्त्री दाहालले भन्नुभयो, “त्यहाँ उत्पादित तथा प्रशोधित कृषिउपजलगायत बस्तुलाई बजारसम्म ल्याएर लाभ लिने बेला आएको छ ।” समितिको भवन रु एक करोड ११ लाखको लागतमा निर्माण भएको अध्यक्ष कृष्णप्रसाद पन्तले जानकारी दिनुभयो । कार्यक्रममा प्रतिनिधिसभा सदस्य राजेन्द्र पाण्डे, कृष्णगोपाल श्रेष्ठ, यातायात व्यवसायी महासङ्घका अध्यक्ष विजय स्वार, यातायात व्यवसायी, मजदुर नेतालगायतले आफ्नो धारणा राख्नुभएको थियो । कार्यक्रममा भवन निर्माणमा योगदान गर्नेलाई सम्मान गरिएको थियो । रासस    """
इजरायलबाट आउन थाल्यो सम्झौतापत्र,"""गोरखापत्र समाचारदाता काठमाडौँ, असार १९ गते । इजरायलको दीर्घकालीन स्याहार केन्द्रमा दोस्रो चरणमा सहायक श्रमिक (केयरगिभर) करार सम्झौतापत्र आएको छ । वैदेशिक रोजगार विभागले इजरायलमा युद्धको त्रास कम भएसँगै यसअघि इजरायलमा केयर गिभरमा जान छनोट भएकामध्ये ६६ जनाको करार सम्झौतापत्र आएको जनाएको हो । विभागले दोस्रो चरणमा केयर गिभरमा जान छनोट भई करार सम्झौतापत्र आएका उम्मेदवारलाई असार २० गते भिसा प्रक्रियाका लागि विभागमा उपस्थिति हुन जानकारीसमेत गराएको छ । वैदेशिक रोजगार विभागका महानिर्देशक कमलप्रसाद भट्टराईले इजरायल र इनरानबिचको युद्ध चर्किएपछि रोकिएको इजरायल जाने प्रक्रिया केही दिनयता युद्धको त्रास कम भएसँगै पुनः करार सम्झौतापत्र आउन थालेको जानकारी दिनुभयो । उहाँका अनुसार अब रोकिएका सबैको करार सम्झौतापत्र क्रमशः आउँछ । दोस्रो चरणमा केयरगिभरमा जान छनोट भएका गत फागुनको दोस्रो सातादेखि जान थालेका हुन् ।  वैदेशिक रोजगार विभागका अनुसार इजरायलमा केयर गिभरमा जान छनोटका सबै प्रक्रियासहित स्वास्थ्य परीक्षणमा सफल भएका ९२३ श्रमिकमध्ये ५५० जना करार सम्झौतापछि इजरायल उडेका छन् । पहिलो लटमा छ सय महिला र चार सय पुरुष गरी एक हजार जनाको स्वास्थ्य परीक्षण गरेकोमा ९२३ जना स्वास्थ्य परीक्षण सफल भएका र पूर्वप्रस्थान अभिमुखीकरण तालिमसमेत लिई इजरायल जाने रोस्टरमा छन् । तिनैको करार सम्झौता आउने क्रम जारी रहेको छ ।   """
सहरको जन्त जाँदै छु (कविता),"""बग्गीमा बेहुलो बग्गीमा बेहुली कामका कामनामा वायुपङ्खी उँड्छन् घोडाहरू मुख जोडेर साउती गर्छन्– ‘उदाङ्गो छ सहर, लाजको नाटक चल्दैन’  सुमरिन्छन् घोडाका काम कामना एउटा बासी सभ्यताको विज्ञापन बोर्ड– शुभ विवाह घोडाको पाठशालामा धोकाइएन बाह्रखरी  घिसारिएर बग्गीका पाङ्ग्रामा सहर प्रतिष्ठामा चुलिन्छ हाय ! बग्गीले छातीमा टापका चाप छाड्छ बम्बैयाले गरेको जुठो चुम्बनको बुट्टा छ सहरी गालामा (मेरो गाउँमा बग्गीमा बेहुलो बग्गीमा बेहुली कामका कामना गुड्दैनन्)  जीवनका सङ्गीतमा घोडाका टाप र लगामले रेट्दैनन् मृदङ्ग रङको पहाड टेकेर इन्द्रेणीको सिन्दुरे टाँगिन्छ वनपाखामा चराले बग्गी चढेन चरीले बग्गी चढिन घोडाको पुच्छर पछाडि जन्ती नाचेनन् कर्‍याङकुरुङहरू बुफेट र बोतलामा लेखिएन शुभविवाह हाँगाको एक गुँडमा भित्रिन हाँगाको एक गुँडमा भिœयाउन जुरेलोको जन्त जान पाइएन जुरेलीको कन्यादान देखिएन  जीवनको अथाह खेद ! कुमार घोडाहरू व्यङ्ग्यका किताब सम्पादन गर्छन् थप्छन् विचार वाक्य– (विज्ञानको प्रयोगशालामा एआई पुत्रीहरू एआई पुत्रहरू कस्तो प्रसवमा जन्मन्छन् ?)  घोडाको तबेलामा सुडेनीहरू बेरोजगार छन् बाँझा छन् घोडाका मझेरी र आँगन नाच्दैनन् रत्यौलीमा फुपू–घोडी जसै गएनन् फुपाजु घोडाहरू सहरको जन्त ! """
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
पोर्चुगलका फुटबलर जोटाको कार दुर्घटनामा मृत्यु,"""काठमाडौँ, असार १९ गते । पोर्चुगलका स्टार फुटबलर डियोगो जोटाको कार दुर्घटनामा परी मृत्यु भएको छ । पोर्चुगल एवं इङ्लिस प्रिमियर लिग च्याम्पियन टोली लिभरपुलका २८ वर्षीय स्ट्राइकर जोटासँगै उहाँका २६ वर्षीय भाइ आन्द्रे जोटाको पनि निधन भएको छ । दुर्घटनापछि कारमा आगो लागेको अन्तर्राष्ट्रिय सञ्चार माध्यामले जनाएका छन् । जोटाले दुई साताअघि मात्र आफ्ना प्रेमी रुटे कार्डोसोसँग विवाह गर्नुभएको थियो । जोटाले पोर्चुगलबाट गत महिना मात्र नेसन्स लिगको उपाधि समेत जित्नुभएको थियो । एजेन्सी """
