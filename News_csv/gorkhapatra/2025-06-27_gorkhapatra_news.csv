शीर्षक,विवरण
एसइई नतिजा सार्वजनिक : ६१.८१ प्रतिशत विद्यार्थी उत्तीर्ण,"""काठमाडौँ, असार १३ गते । यस वर्षको माध्यामिक शिक्षा परीक्षा (एसइई) को नतिजा सार्वजनिक भएको छ । शुक्रबार साँझ बसेको राष्ट्रिय परीक्षा बोर्डको बैठकपछि एसइईको  नतिजा सार्वजनिक भएको हो । यो वर्षको एसइईमा ६१.८१ प्रतिशत विद्यार्थी उत्तीर्ण भएका छन् । बोर्डका अध्यक्ष महाश्रम शर्माले यस वर्ष एसइईमा ग्रेडेड हुनेको प्रतिशत ६१.८१ रहेको जानकारी गराउनुभएको हो । बोर्डका अनुसार नियमिततर्फ यो वर्षको एसइईमा जीपीए ३.६० देखि ४.० ल्याउनेको संख्या ४८ हजार १ सय ७७ रहेको छ । यो वर्ष २०८१ को चैत ७ देखि १९ गतेसम्म सञ्चालन भएको एसइई परीक्षामा पाँच लाख १४ हजार ७१ परीक्षार्थी सहभागी भएका थिए । त्यसका लागि देशभर दुई हजार ७९ परीक्षा केन्द्र कायम गरिएको थियो । परीक्षार्थीले बोर्डको वेबसाइट https://www.neb.gov.np/ बाट  एसइईको नतिजा हेर्न सक्छन्। सबै नतिजा वेबसाइटमा केही समयपछि मात्र उपलब्ध हुने बाेर्डले जनाएको छ। एसइईको वेबसाइट बाहेक परीक्षार्थीले एनटीसीलगायत विविध माध्यमबाट नतिजा हेर्न सक्नेछन् ।  नतिजाका लागि ल्यान्डलाइन वा मोबाइल फोनबाट १६०० डायल गरेर त्यहाँ दिएको   निर्देशनअनुसार सिम्बोल नम्बर दिएरसमेत नतिजा हेर्न सकिने छ। नतिजा कहाँ हेर्ने:    """
पाकिस्तानी दूतावासले दियो १९५ विद्यार्थीलाई पुरस्कार र छात्रवृत्ति,"""काठमाडौँ, असार १२ गते । नेपालस्थित पाकिस्तानी दूतावासले नेपालका १०२ विद्यालयका १९५ विद्यार्थीलाई पुरस्कार तथा छात्रवृत्ति प्रदान गरेको छ । काठमाडौँमा बिहीबार आयोजित कार्यक्रममा ती विद्यार्थीलाई १३ औँ राजदूत वार्षिक छात्रवृत्ति प्रदान गरिएको उक्त दूतावासद्वारा जारी विज्ञप्तिमा उल्लेख छ । अध्ययनमा निरन्तर राम्रो प्रदर्शन गरेकोमा एक प्रतिभाशाली विद्यार्थीलाई ल्यापटप पनि प्रदान गरिएको थियो । नेपाल परिवार दलका अध्यक्ष एकनाथ ढकालले पाकिस्तानले विशेष गरी शिक्षाको क्षेत्रमा निरन्तर प्राविधिक सहयोग गरेकोमा प्रशंसा गर्नुभयो । यो पाकिस्तान र नेपालबिचको घनिष्ठ मैत्रीपूर्ण सम्बन्धको प्रतिबिम्ब भएको बताउँदै उहाँले यस्तो सहयोगले दुई देशका युवालाई साझा दृष्टिकोणबारे बुझाउन लामो दीर्घकालीन रूपमा काम गर्ने विश्वास गर्नुभयो । नेपालका लागि पाकिस्तानका राजदूत अब्रार एच हाश्मीले पाकिस्तानले छात्रवृत्ति कार्यक्रम र नेपालका उच्च माध्यमिक तहका विद्यार्थीसहित शिक्षाका सबै तहमा सहयोग विस्तार गर्ने प्रयासलाई निरन्तरता दिने बताउनु भयो । उहाँले अध्ययन, खेलकुद र स्वास्थ्य सामाजिक गतिविधिका क्षेत्रमा नेपाली युवालाई प्रोत्साहन गर्नु द्विपक्षीय सहयोगको एक महत्त्वपूर्ण भाग भएको पनि बताउनु भयो । पाकिस्तानका राजदूत छात्रवृत्ति कार्यक्रम २०१३ देखि नियमित रूपमा आयोजना हुँदै आएको जनाइएको छ । """
लोकसेवा तयारी विशेष : वस्तुगत प्रश्नोत्तर,"""१.  मानव विकास प्रतिवेदन, २०२५ मा नेपाल कति औँ स्थानमा रहेको छ ?  १४५ औँ – संयुक्त राष्ट्रसङ्घीय विकास कार्यक्रम (युनडिपी) ले सन् २०२५ जुन १० मा सार्वजनिक गरेको सो प्रतिवेदन अनुसार नेपाल ०.६२२ सूचकाङ्कसहित १४५ औँ स्थानमा रहेको । – पछिल्लो ३५ वर्षमा नेपालको मानव विकास सूचकाङ्कमा ५४ प्रतिशतको वृद्धि भएको पनि प्रतिवेदनमा उल्लेख रहेको । – मानव विकास सूचकाङ्कमा नेपाल मध्यम खालको मानव विकास भएका मुलुकको सूचीमा रहेको ।  २. अन्तर्राष्ट्रिय स्तरको ‘आइरिस’ प्रमाणपत्र प्राप्त गर्ने नेपालको पहिलो मेनपावर कम्पनी कुन हो ?  आइएमआर (इन्टरनेसनल मेनपावर रिक्रुटमेन्ट) – वैदेशिक रोजगारी क्षेत्रमा पारदर्शिता, न्यायोचित प्रक्रिया र श्रमिक अधिकारको संरक्षण सुनिश्चित गरेको भन्दै आइएमआरलाई अन्तर्राष्ट्रिय भर्ना एकीकृत प्रणाली (आइरिस) को प्रमाणपत्र प्रदान (२०८२ जेठ २६) गरिएको । – आइरिसका अनुसार हालसम्म यो प्रमाणपत्र पाउने ५ वटा (नेपाल, सिङ्गापुर, पोल्यान्ड, केन्या, मेक्सिकोका एक–एक) मात्रै मेनपावर कम्पनी रहेका । ३. इजरायल र इरानबिच युद्धको सुरुवात कहिले भएको हो ?  सन् २०२५ जुन १३ – जुन १३ मा इजरायलले इरानका आणविक केन्द्र र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबिच लडाइँ सुरु भएको । – इरानको इस्लामिक रिभोलुसनरी गार्ड कोप्र्सले इजरायलले आक्रमण जारी राखे आफ्ना आक्रमण थप बढाउने चेतावनी दिएको । ४. विसं २०८२ असार १ मा सात वटै प्रदेशद्वारा आव २०८२/८३ का लागि कुल कति राशिको बजेट प्रस्तुत गरियो ?  रु. दुई खर्ब ८७ अर्ब ७० करोड सातै प्रदेशको बजेट (२०८२/८३) : सङ्क्षिप्त झलक बागमती प्रदेश : – कुल बजेट : रु. ६७ अर्ब ४७ करोड ७३ लाख – चालुतर्फ : रु. २६ अर्ब चार करोड ४७ लाख (३८.६०५) – पुँजीगत तर्फ : रु. ४१ अर्ब ४३ करोड २६ लाख (६१.४०५) कोशी – कुल बजेट : ३५ अर्र्ब ८७ करोड ९९ लाख – चालु : १८ अर्ब ६७ करोड ३३ लाख (५२.०४ प्रतिशत) – पुँजीगततर्फ : १७ अर्व १० करोड ६५ लाख (४७.६८ प्रतिशत) – वित्तीय व्यवस्थातर्फ : रु. १० करोड (०.२८ प्रतिशत) मधेश – कुल बजेट : ४६ अर्ब ९८ करोड ३३ लाख – चालुतर्फ : १६ अर्ब ७२ करोड पाँच लाख (३५.५९ प्रतिशत) – पुँजीगततर्फ : ३० अर्ब २६ करोड २८ लाख (६४.४१ प्रतिशत) गण्डकी – कुल बजेट : रु. ३१ अर्ब ९७ करोड ९९ लाख – चालुतर्फ : रु. १२ अर्व ६३ करोड ६६ लाख (३९.५२ प्रतिशत) – पुँजीगततर्फ : रु. १९ अर्ब नौ करोड ३३ लाख (५९.७१ प्रतिशत) – वित्तीय व्यवस्थातर्फ : रु. २५ करोड (०.७८ प्रतिशत) लुम्बिनी – कुल बजेट : रु. ३८ अर्ब ९१ करोड – चालुतर्फ : रु. १२ अर्ब एक करोड ४७ लाख (३०.८८ प्रतिशत) – पुँजीगततर्फ : रु. २३ अर्ब ४७ करोड १४ लाख (६०.३२ प्रतिशत) – वित्तीय व्यवस्थातर्फ : रु. तीन अर्ब ४२ करोड ३७ लाख (८.८०प्रतिशत) कर्णाली – कुल बजेट : रु. ३२ अर्ब ९९ करोड ६६ लाख – चालुतर्फ : रु. सात अर्ब ७९ करोड ९१ लाख (२३.६३ प्रतिशत) – पुँजीगततर्फ : रु. १९ अर्ब ९८ करोड २९ लाख (६०.५६ प्रतिशत) – वित्तीय व्यवस्थातर्फ : रु. ६१ करोड ५० लाख (१.८६ प्रतिशत) वित्तीय हस्तान्तरण : रु. चार अर्ब ५९ करोड ९८ लाख (१३.९४ प्रतिशत) सुदूरपश्चिम –कुल बजेट : रु. ३३ अर्ब ४७ करोड ६० लाख –चालुतर्फ : रु. १० अर्ब २० करोड ८१ लाख (३०.४९ प्रतिशत) –पुँजीगततर्फ : १९ अर्ब ८३ करोड दुई लाख (५९.२४ प्रतिशत) –वित्तीय व्यवस्थातर्फ : रु. एक करोड (०.०३ प्रतिशत) –वित्तीय हस्तान्तरण : रु. तीन अर्ब ४२ करोड ७७ लाख (१०.२४ प्रतिशत) ५. हालै (विसं २०८२ जेठ) आइएसओ २१००१ गुणस्तर प्रमाणपत्र प्राप्त गर्न सफल विद्यालय कुन हो ?  नीलकण्ठ बालमन्दिर माध्यमिक विद्यालय (धादिङ) – आइएसओ २१००१ गुणस्तर प्रमाणपत्र प्राप्त गर्ने सो विद्यालय नेपालको दोस्रो सामुदायिक विद्यालय बनेको । ६. भेरी–१ अर्धजलाशययुक्त जलविद्युत् आयोजनाको विद्युत् उत्पादन क्षमता कति रहेको छ ?  २७० मेगावाट – जाजरकोटको नलगाढ नगरपालिका र रुकुम पश्चिमको आठविसकोट नगरपालिका बिच रहेको भेरी नदीमा सो जलविद्युत् आयोजना निर्माण हुने भएको । – निर्माण सम्पन्न अवधि : पाँच वर्ष । – लागत अनुमान : रु. ४६ अर्ब – उक्त आयोजना स्थलमा पुग्न मुख्य बाटोबाट ११ किलोमिटरको सहायक बाटो निर्माण गर्नुपर्ने जनाइएको । – नदीमा तीन वटा बेलिब्रिजसमेत निर्माण गर्नुपर्ने भएको । ७. नेपाल राष्ट्र बैङ्कले विसं २०८२ जेठ २७ मा सार्वजनिक गरेको देशको वर्तमान आर्थिक तथा वित्तीय स्थितिसम्बन्धी प्रतिवेदन अनुसार गत वैशाखमा मुद्रास्फीति कतिमा झरेको छ ?  २.७७ प्रतिशत – आर्थिक गतिविधि शिथिल हुँदा उपभोक्ता मूल्य वृद्धिदर पाँच वर्ष पछि कै न्यून विन्दुमा झरेको । – राष्ट्र बैङ्कका अनुसार २०७७ माघमा उपभोक्ता मूल्य वृद्धिदर २.७७ प्रतिशतमा झरेको थियो । कोभिड–१९ को महामारीका कारण आर्थिक गतिविधि ठप्प हुँदा बजारमा वस्तु तथा सेवाको माग घटेपछि मुद्रास्फीति न्यून विन्दुमा झरेको थियो । ८. आमाको नामबाट मात्र पनि नागरिकता दिइने विधेयक प्रतिनिधि सभाको राज्य व्यवस्था तथा सुशासन समितिबाट कहिले पारित भएको हो ?  विसं २०८२ जेठ २७ ९. धिमाल युवा प्रतिभा पुरस्कार २०८२ कसलाई प्रदान गरियो ?  डा. सजना धिमाल – धिमाल समुदायबाट पहिलो चिकित्सक बन्न सफल डा. सजनालाई सो पुरस्कारबाट सम्मान गरिएको । – हरेक वर्ष असार २ गते सिरिजात पर्व समापनका अवसरमा सो पुरस्कारबाट एक जना युवा प्रतिभालाई सम्मान गरिँदै आएको । १०. राष्ट्र बैङ्कले २०८२ जेठ २७ मा सार्वजनिक प्रतिवेदन अनुसार गत वैशाखमा मात्र नेपालमा कति विप्रेषण भित्रिएको छ ?  रु. एक खर्ब ६५ अर्ब ३० करोड – मासिक रूपमा तुलना गर्दा वैशाखमा भित्रिएको रेमिट्यान्स हालसम्मकै सबैभन्दा बढी हो । आव २०८१/८२ को १० महिनाको अवस्था शोधनान्तर बचत : रु. चार खर्ब ३८ अर्ब विप्रेषण : रु. १३ खर्ब ५६ अर्ब कुल विदेशी मुद्रा सञ्चिति : रु. २५ खर्ब १२ अर्ब ११. विश्वको पहिलो वैदिक घडी कुन हो ?  विक्रामादित्य वैदिक घडी – भारतको मध्यप्रदेशस्थित उज्जैनमा रहेको । – समय गणना मान ३० घण्टा एक दिन एवं १ घण्टा ४८ मिनेट रहेको । – यस घडीको उद्घाटन सन् २०२४ फेब्रुअरी २९ मा भारतीय प्रम नरेन्द्र मोदीद्वारा गरिएको । १२. पहिलो नेपाली एनिमेटेड फिचर फिल्म कुन हो ?  सलिना (तेजसराज जोशी निर्देशित) १३. नेपालका प्रथम महालेखा परीक्षक को हुन् ?  चन्द्र बहादुर थापा १४. अनुसूचीको व्यवस्था नभएको नेपालको संविधान कुन हो ?  नेपाल अधिराज्यको संविधान, २०१५ १५. धेरै गजुर भएको मन्दिर पाटनको कृष्ण मन्दिर हो भने गजुर नै नभएको मन्दिर कुन हो ?  अशोक विनायक १६. आन्तरिक राजस्व विभागले केन्द्रीय विजक प्रणालीको सुरुवात कहिलेदेखि गरेको हो ?   विसं २०७४ मङ्सिर १ १७. आणिविक हतियारमा प्रतिबन्ध लगाउनेसम्बन्धी संयुक्त राष्ट्रसङ्घीय सन्धि औपचारिक रूपमा कहिलेदेखि कार्यान्वयनमा आएको हो ?  सन् २०२१ जनवरी २२ १८. नेपाल विश्व पर्यटन सङ्गठन (युएनडब्लुटीओ) को सदस्य कहिले बनेको हो ?  सन् १९७५ १९. लोक सेवा आयोगको स्थापना कहिले भएको हो ?  विसं २००८ असार १ – ‘नेपाल पब्लिक सर्भिस कमिसन’ नामबाट २००८ साल असार १ गते लोकसेवा आयोगको विधिवत् स्थापना भएको । २०.  उपप्रधानमन्त्रीले को समक्ष शपथ लिनुपर्ने प्रावधान रहेको छ ?  राष्ट्रपति प्रस्तुतकर्ता : टङ्क केसी  """
गण्डकीको बजेट पारित,"""फडिन्द्र अधिकारी लेखनाथ, असार १३ गते। गण्डकी प्रदेशसभाको शुक्रबारको बैठकबाट आर्थिक वर्ष २०८२/०८३ को बजेट पारित भएको छ। आर्थिक मामिला मन्त्री डा. टकराज गुरूङले असार १ गते सभामा पेस गरेको बजेट बहुमतले पारित भएको हो। सभाले गण्डकी प्रदेश सरकारको अर्थसम्बन्धी प्रस्तावलाई कार्यान्वयन गर्न बनेको विधेयक २०८२ माथि छलफल भई पारित गरेको छ। बजेट निर्णयार्थ पेश हुँदा सत्तारूढ नेपाली कांग्रेस र एमालेका सांसदले समर्थन गर्नुभएको थियो। विपक्षी (माओवादी केन्द्र)का सांसादले विरोध जनाउँदा राप्रपा भने तटस्थ बसेको छ। प्रमुख प्रतिपक्षी दल माओवादी केन्द्रका सांसदद्वय कुसुम बुढा पुन र हरिबहादुर भण्डारीले गरेको बजेटको खर्च कटौती प्रस्ताव सदनको बहुमतले अस्वीकृत गरेको छ। बजेटमाथि सांसदले उठाएका सवालको त्यसअघि अर्थमन्त्री गुरूङ, सम्बन्धित मन्त्रीहरु र मुख्यमन्त्रीले दिनुभएको थियो। मुख्यमन्त्री सुरेन्द्रराज पाण्डेले प्रदेशको बहुबर्षीय दायित्व घटाउने र सीमित साधन, स्रोतबाट उच्चतम उपलब्धि हाँसिल गर्ने गरी बजेट आएको बताउनुभयो। उहाँले नीति र कार्यक्रमका बिच तादात्म्यता मिलाएर बजेट आएको उल्लेख गर्नुभयो। मुख्यमन्त्री पाण्डेले बजेट कार्यान्वयनमा नीलो कोट अर्थात् कर्मचारीले मनोमानी गरेको सञ्चारमाध्यममा सार्वजनिक भएकोतर्फ सङ्केत गर्दै त्यसो नभएको उल्लेख गर्नुभयो। “यसप्रति सरकार गम्भीर छ, अति संवेदनशील छ,” उहाँले भन्नुभयो। गण्डकी सरकारलाई अहिलेसम्म १७ अर्ब पुरानो दायित्व रहेको जनाउँदै यो वर्ष कम्तीमा साढे तीन अर्ब त्यो घट्ने दाबी गर्नुभयो। गोरखामा बहुवर्षीय र समपूरक योजनाका कारण बढी बजेट गएको देखिएको उल्लेख गर्दै उहाँले स्रोत ख्याल नगरी पहिला राखिएका योजनाका कारण सरकार अप्ठेरोमा रहेको उल्लेख गर्नुभयो। कास्कीमा अरु जिल्लाभन्दा बढी बजेट देखिनुलाई अनौठो अस्वभाविक मान्न नहुने उहाँको भनाइ छ। “कास्की एउटा जिल्लामात्र होइन, प्रदेशको राजधानी पनि हो,” उहाँले भन्नुभयो, “प्रदेशका मन्त्रालय, निर्देशनालय र अधिकांश कार्यालय पनि यही छन्।” आर्थिक मामिला मन्त्री गुरुङले हरेक वर्ष सङ्घ सरकारले दिने अनुदान घट्दै जानु र आन्तरिक आम्दानी बढ्न नसक्नुले बजेटको सीमा हरेक वर्ष घट्दो रहेको औंल्याउनुभयो। उहाँले आन्तरिक आम्दानी बढाएर प्रदेशको औचित्य पुष्टि गर्नुपर्नेमा जोड दिनुभयो। उहाँले भन्नुभयो,  “संघीयताको सबलीकरण र प्रदशको औचित्य पुष्टि गर्न आन्तरिक आम्दानी बढाउनुपर्ने छ। जनतालाई प्रदेशको अनुभूति दिनुपर्ने छ।” बजेटमा सबभन्दा बढी बजेट भौतिक पूर्वाधार विकास तथा यातायात व्यवस्था मन्त्रालयमा विनियोजन गरेको छ। यस मन्त्रालयका लागि ११ अर्ब ९८ करोड ९ लाख ८ हजार रुपियाँ विनियोजन गरिएको छ। ऊर्जा, जलस्रोत तथा खानेपानी मन्त्रालयका लागि ३ अर्ब ८८ करोड ८१ लाख रुपियाँ विनियोजन गरेको छ। स्वास्थ्य मन्त्रालयका लागि ३ अर्ब ३२ करोड ७० लाख ४० हजार रुपियाँ विनियोजन गरिएको छ। सामाजिक विकास, युवा तथा खेलकुद मन्त्रालयका लागि २ अर्ब ३९ करोड ५१ लाख ६७ हजार, वन तथा वातावरण मन्त्रालयका लागि १ अर्ब ६ करोड ५० लाख ४० हजार रुपियाँ, उद्योग तथा पर्यटन मन्त्रालयका लागि ८४ करोड २१ लाख ९३ हजार रुपियाँ, कृषि तथा भूमि व्यवस्था मन्त्रालयका लागि २ अर्ब ८ करोड ६७ लाख ५० हजार रुपियाँ विनियोजन गरिएको छ। """
कमैया मुक्तिको यात्रा,"""नेपालमा लामो समयसम्म थारू समुदायका महिलामाथि थोपिएको श्रम शोषणको एउटा गम्भीर रूप थियो– कमलरी प्रथा । २०७० असार १३ गते सरकारले  कमलरी प्रथालाई औपचारिक रूपमा अन्त्यको घोषणा गरेको १२ वर्ष बितिसक्दा पनि मुक्त  कमलरीहरूको अवस्था सन्तोषजनक छैन । कानुनी रूपमा स्वतन्त्र भए पनि उनीहरूको सामाजिक, आर्थिक र शैक्षिक पुनस्र्थापनाका सवाल अझै गम्भीर छन् । नेपालमा दास प्रथा विगतमा सामाजिक र राजनीतिक संरचनाको एउटा क्रूर यथार्थ थियो । यसलाई विशेषतः थारू समुदायमा ‘कमैया– कमलरी’ प्रथाका रूपमा विकसित भएको पाइन्छ । कमैया– कमलरी प्रथा नेपालको पश्चिम तराईका जिल्लाहरू दाङ, बाँके, बर्दिया, कैलाली र कञ्चनपुरमा थारू समुदायमाथि दसौँ वर्षदेखि लादिएको श्रम शोषणको प्रतिनिधि उदाहरण हो । पुरुषहरूलाई ‘कमैया’ र महिलाहरू (विशेष गरी किशोरी) लाई ‘ कमलरी’ बनाएर जमिन्दारका घरमा न्यून पारिश्रमिकमा श्रम गराइन्थ्यो । कमैया– कमलरी प्रथाको जरा विशेषतः जातीय विभेद, गरिबी, शिक्षा र कानुनी पहुँचको अभावमा थियो । भूमि सुधारको नीति लागु भएपछि जमिन्दार र रैती दुवैको सङ्ख्या बढ्दै गयो । जमिन्दारले जग्गा जोत्न कामदार चाहिने भएपछि थारूहरू जमिन्दारको घरमै बस्न थाले । उनीहरूलाई ‘कमासु’ वा ‘कमैया’ भनिन् थाल्यो । कमैया पुरुष भए पनि पछि जमिन्दारले उनीहरूको श्रीमती र छोरीलाई पनि काममा लगाउन थाले । छोरीहरूलाई जग्गा उपभोगको सर्तमा काममा पठाउने चलन चल्यो । यही सर्तबाट  कमलरी प्रथाको विकास भयो । धेरै जसो परिवारले जग्गा पाउनको लागि छोरीलाई काममा पठाउन बाध्य भए । थारू समुदायमा काम गर्ने पुरुषलाई कमैया, महिलालाई  कमलरी, श्रीमतीलाई बुकरही र घरबाहिरका काम गर्ने केटालाई बरडेवा, छेगरह्वा, हरुवा आदि भन्ने गरिन्थ्यो । कमैयाले वर्षमा दुई चरणमा वर्षातपछि ‘बिघा’ र हिउँदपछि ‘मस्यौरा’ भन्ने गरी धान, मकै, मसुरो आदि अन्नपात पारिश्रमिक स्वरूप पाउँथे । कम आय हुने भएकाले उनीहरूले आफ्ना छोराछोरीलाई पनि मालिकको घरमा काममा लगाउन बाध्य भए । समयक्रममा जग्गा अधियामा पाउन छोरी दिनुपर्ने चलन सामाजिक ‘संस्कार’ सरह बन्न थाल्यो । माघी पर्वमा कमैया– कमलरीको ‘नवीकरण’ गरिन्थ्यो । यस अवधिमा जमिन्दारहरू गाउँ पस्थे र छोरी पठाउने बारे मोलमोलाई हुन्थ्यो । सहरका धनाढ्य परिवारहरू पनि घरेलु कामदारका रूपमा  कमलरी खोज्न पश्चिम नेपाल पुग्न थाले । यसरी  कमलरी प्रथा सामाजिक रूपमा फैलियो ।  कमलरी बालिकाहरूलाई मालिकको घरमा घरेलु काम, खाना पकाउने, बच्चा हेर्ने, सफाइ गर्ने काम गराइन्थ्यो । फलस्वरूप थुप्रै बालिका यौन शोषण, बाल हिंसा र बेपत्ता हुने समस्याको सिकार भए । शिक्षाबाट वञ्चित भए, स्वास्थ्य सेवाबाट वञ्चित भए, आमाबुबा र परिवारबाट टाढा भए । आत्मनिर्भर बन्ने आधार नभएका यिनै बालिकाहरूको पक्षमा  कमलरी प्रथाको शोषण, हिंसा र अन्यायको विरुद्ध गैरसरकारी संस्थाहरू, मानव अधिकारकर्मी तथा स्वयम् पीडितहरूको नेतृत्वमा बृहत् आन्दोलन सुरु भयो । आन्दोलन मध्य तथा सुदूर गाउँबाट सुरु भई राजधानी काठमाडौँसम्म पुग्यो । यसकै नतिजा स्वरूप  कमलरी प्रथा कानुनी रूपमा अन्त्य भयो । मुक्त कमैया– कमलरीका चुनौती नेपाल सरकारले २०५७ साउन २ गते कमैया प्रथा र २०७० असार १३ गते  कमलरी प्रथा अन्त्यको औपचारिक घोषणा गरेको लामो समय भइसकेको छ तर यथार्थमा हेर्दा आज पनि मुक्त कमैया र  कमलरी समुदायले पूर्ण पुनस्र्थापनाको अनुभूति गर्न सकेका छैनन् । नीति, कानुन र योजना त बनेका छन् तर ती कार्यान्वयनको स्तर कमजोर देखिन्छ । कमैया तथा  कमलरी प्रथाबाट मुक्त भएका व्यक्तिहरूको सामाजिक तथा आर्थिक अवस्था आज पनि चुनौतीपूर्ण छ । उनीहरूको अधिकांश बसोबास अझै पनि दुर्गम, अविकसित तथा जोखिमयुक्त क्षेत्रहरूमा रहेको पाइन्छ, जसले उनीहरूको आर्थिक वृद्धि र सामाजिक उत्थानमा अवरोध पु¥याइरहेको छ । नेपालको संविधानले सामाजिक न्याय र समावेशीकरणका सिद्धान्तहरूमा आधारित भएर मुक्त कमैया,  कमलरीलगायत पिछडिएका समुदायको पुनस्र्थापनाका लागि कृषियोग्य जमिन, बसोबासका लागि घरघडेरी, रोजगारी, शिक्षा, स्वास्थ्य र सिप विकासका कार्यक्रम सञ्चालन गर्ने व्यवस्था गरेको भए पनि यस्ता कार्यक्रम घोषणामा मात्र सीमित रहेका छन् । पहिचानमै समस्या सरकारले दुई चरणमा मुक्त कमैयाको लगत सङ्कलन गर्दा ३२ हजार ५०९ परिवारलाई मुक्त कमैया भनेर पहिचान गरियो तर स्वतन्त्र अध्ययन र मुक्त कमैया समाजका अनुसार अझै करिब छ हजारभन्दा बढी कमैया परिवार राज्यद्वारा औपचारिक पहिचानमा पर्न सकेका छैनन् । त्यस्तै सरकारी तथ्याङ्क अनुसार नौ हजार ४९० मुक्त  कमलरी सूचीकृत छन्, जबकि गैरसरकारी संस्था मुक्त  कमलरी विकास मञ्चका अनुसार यो सङ्ख्या १२ हजार ७६९ छ । तीमध्ये आधाभन्दा कमले मात्र परिचयपत्र पाएका छन् । परिचयपत्र नपाएका करिब सात हजारभन्दा बढी मुक्त  कमलरीहरू अझै राज्यको पहुँचभन्दा बाहिर छन् । लालपुर्जा भए पनि असुरक्षित मुक्त कमैयालाई पाँच कठा जमिन दिने वाचा गरिएको थियो तर अधिकांशलाई १०/१६ धुर मात्र प्रदान गरिएको छ । त्यो पनि बाढी, कटान वा खोलाको बगर, ऐलानी, सामुदायिक वनको जोखिमयुक्त स्थानहरूमा । कतिपय बस्ती वन विभाग, नगरविकास समितिको क्षेत्र वा निजी जग्गामा रहेका छन्, जसले दिगो बसोबासमा बाधा पुर्‍याइरहेको छ । धेरैलाई लालपुर्जा त दिइयो तर भोगचलन गर्न सक्ने स्थिति छैन । स्रेस्ता कायम नभएकाले विकासका कार्यक्रम, ऋण वा सरकारी सुविधा पाउन सक्ने अवस्था छैन । जीविकोपार्जन गर्न मजदुरीको चक्र ज्यालादारी मजदुरी, मिस्त्रीको काम, घरेलु काम वा भारत सिजनल श्रम गर्न जानुपर्ने बाध्यता मुक्त कमैया– कमलरी समुदायको आमपरिस्थिति हो । कृषिमा आधारित मुक्त कमैया परिवार सिँचाइ सुविधा नभएका जमिनमा खेती गर्दै आएका छन् तर पर्याप्त उत्पादन नभएकाले परनिर्भरता बढेको छ । सामूहिक रूपमा कृषि खेतीमा संलग्न मुक्त कमैया तथा  कमलरी समूहहरूलाई बिउबिजन, मल, उपकरणलगायतका सामग्रीमा अनुदान प्रदान गरिँदै आएको छ । जीवनस्तर सुधार गर्नका लागि कुखुरा, बाख्रा, सुँगुर पालनका लागि अनुदान तथा सघन पशुपालन कार्यक्रम सञ्चालन गरिएको छ । कृषि कार्यमा सहजीकरणका लागि बिउबिजनसँगै ट्रिपलर, सिँचाइ यन्त्र, हाते ट्याक्टर जस्ता आधुनिक कृषि उपकरणहरू वितरण गरिएको छ । प्रदेश सरकार तथा संस्थाहरूले सिप विकास तालिम, सहकारी संस्था र कृषि अनुदानमार्फत प्रयास भए पनि सङ्ख्यात्मक रूपमा पुग्दो छैन । अवसर कम चुनौती धेरै मुक्त  कमलरी विकास मञ्चका अनुसार हालसम्म एक हजार २७४ जना मुक्त  कमलरी विद्यालय वा विश्वविद्यालय तहमा अध्ययनरत छन् तर छात्रावास, छात्रवृत्ति, पोसाक र किताब जस्ता आधारभूत सुविधा पर्याप्त छैनन् । मुक्त  कमलरी शिक्षा निर्देशिका, २०६८ बमोजिम विद्यालय तथा उच्च शिक्षाका लागि छात्रवृत्ति उपलब्ध गराइएको छ । सरकारले माध्यमिक तहसम्मको निःशुल्क शिक्षा व्यवस्था गरे पनि विद्यालयले विभिन्न बहानामा शुल्क उठाउने प्रवृत्तिले मुक्त कमैया बालबालिकालाई निरन्तर शिक्षाबाट वञ्चित बनाएको छ । कतिपय बालबालिका स्कुल भर्ना भए पनि बिचमै मजदुरीमा जान बाध्य छन् । स्वास्थ्य सेवामा पनि त्यस्तै समस्या छ । यी समस्याका बाबजुद पनि केही मुक्त  कमलरी सरकारी सेवामा प्रवेश गरेका छन । कोही वकिल बनेका छन् भने कोही निजामती सेवातिर प्रवेश गरेका छन् । सानो कुखुरा फार्म चलाउनेदेखि लिएर अन्तर्राष्ट्रिय अवार्डसमेत पाइसकेका छन् । सिप विकास र सहकारी कमलरी प्रथाबाट मुक्त महिलाको आर्थिक सशक्तीकरणका लागि थुप्रै संस्थाले सिलाइ कटाइ, अचार बनाउने, कम्प्युटर, कृषि, पशुपालन तालिमहरू सञ्चालन गरेका छन् । पाँच जिल्लामा मात्रै एक हजार ४२४ जना महिलाले छोटो अवधि र ५७० जनाले दीर्घकालीन तालिम लिएका छन् । हाल मुक्त  कमलरी विकास मञ्चलगायतका संस्थाहरूले प्रदेश सरकारसँग मिलेर सिलाइ, अचार बनाउने, ढकिया बुन्ने तालिमलगायतका कार्यक्रम सञ्चालन गरिरहेका छन् । ४२ वटा सहकारी मुक्त  कमलरीहरूको नेतृत्वमा सञ्चालनमा छन्, जसले आर्थिक सशक्तीकरणको सङ्केत गर्छ । यद्यपि यी प्रयास अझै संस्थागत तहमा पुग्न बाँकी देखिन्छ । निष्कर्ष कमैया तथा  कमलरी प्रथाको अन्त्यले शोषण विरुद्धको सङ्घर्षमा एउटा अध्याय बन्द गर्‍यो तर पुनस्र्थापनाको अधुरो यात्रा, सिपको अभाव, रोजगारीको सङ्कट र शिक्षा–स्वास्थ्यमा पहुँच नहुनुले उनीहरूलाई अझै गरिबीको चक्रमा बाँधिराखेको छ । मुक्त कमैया– कमलरी जमिनको कानुनी स्वामित्व, उच्च शिक्षाको पहुँच, औषधी नपाइने जस्ता समस्याका बिच आफू र आफ्नो परिवारलाई अगाडि बढाइरहेका छन् । दासको जीवनबाट स्वतन्त्र भएर खुला आकाशमा रमाउने कोसिस गरिरहेका छन् । सकारात्मक पक्ष के छ भने केही मुक्त कमैयाका छोराछोरी सरकारी सेवा, शिक्षक र सुरक्षाकर्मी बन्न थालेका छन् । यो परिवर्तनको सम्भावनाको सङ्केत हो । राज्य, स्थानीय तह, नागरिक समाज र समुदाय स्वयम्को साझा प्रयासबाट मात्रै मुक्त कमैया तथा  कमलरीको जीवनस्तरमा सार्थक परिवर्तन ल्याउन सकिन्छ, जहाँ उनीहरू केवल कानुनी रूपमा होइन, व्यावहारिक रूपमा पनि स्वतन्त्र, सम्मानित र आत्मनिर्भर नागरिकका रूपमा बाँच्न सकून् ।  """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चार/पाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रmममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
सङ्गीत तथा नाटक मौलिक पहिचानको धरोहर : राष्ट्रपति पौडेल,"""गोरखापत्र समाचारदाता काठमाडौँ, असार १२ गते । राष्ट्रपति रामचन्द्र पौडेलले नेपालको विविधतायुक्त समाजमा रहेका विभिन्न जातजातिका मौलिक भाषा, संस्कृति, नाटक, गीत र सङ्गीतमा रहेको विविधताले नेपाली समाजलाई एकढिक्का बनाउँदै राष्ट्रिय एकताको भावनालाई सुदृढ बनाउन योगदान दिएको बताउनुभएको छ । नेपाल सङ्गीत तथा नाट्य राष्ट्रिय प्रज्ञा पुरस्कार–२०८१ वितरण समारोहलाई सम्बोधन गर्दै राष्ट्रपति पौडेलले नेपाली समाज विविधतायुक्त रहेको भन्दै नेपाल जस्तो विविध जातजाति, भाषाभाषी र सांस्कृतिक विशेषता रहेको मुलुकका लागि सङ्गीत र नाटक केवल मनोरञ्जनका साधन मात्र नभई मौलिक पहिचानको धरोहर पनि भएको बताउनुभयो । राष्ट्रपति पौडेलले मौलिक भाषा, संस्कृति, नाटक, गीत र सङ्गीतका माध्यमबाट नेपाली लोकजीवन, मौलिकपनको विकास, विस्तार, संरक्षण र प्रवर्धन गर्नु सबैको कर्तव्य भएको उल्लेख गर्नुभयो । उहाँले कला, संस्कृति, सङ्गीत र नाट्यको संरक्षण, संवर्धन गरी विश्वव्यापीकरणतर्फ ध्यान दिन आवश्यक रहेको बताउँदै नेपाली मौलिक भाका, राग र अभिनय शैलीले संसारकै ध्यान तान्न सक्ने स्पष्ट पार्नुभयो । उहाँले भन्नुभयो, “यसतर्फ सरकार मात्र होइन विश्वभर छरिएका नेपालीको म ध्यानाकृष्ट गर्न चाहन्छु । म चाहन्छु, भविष्यमा नेपाली सङ्गीत र नाटक विश्वभरि बजून्, प्रदर्शन होऊन् र नेपाल साङ्गीतिक तथा नाट्य रूपमा विश्व चिन्तनको एउटा केन्द्र बनोस् ।” राष्ट्रपति पौडेलले मुलुकमा राजनीतिक परिवर्तनसँगै कलाप्रति राज्यले हेर्ने दृष्टिकोणमा परिवर्तन भएर नेपाल सङ्गीत तथा नाट्य राष्ट्रिय प्रज्ञा–प्रतिष्ठान जस्ता विभिन्न विधागत प्रज्ञा–प्रतिष्ठान स्थापना हुन सम्भव भएको बताउनुभयो । उहाँले समय र समाज गतिशील भए जस्तै समय र समाजको ढुकढुकी  प्रतिबिम्बित हुने गीत/सङ्गीत, कला र संस्कृतिले हाम्रो पहिचानलाई जीवन्त राख्ने बताउनुभयो । उहाँले भन्नुभयो, “साँच्चिकै भन्नुपर्दा कला र संस्कृति जोगाउनु भनेको राष्ट्रको आत्मा जोगाउनु हो । हाम्रो मौलिक कला र सिर्जना नेपाल र नेपालीलाई विश्वभर चिनाउने एउटा सशक्त माध्यम भएकाले यसको विकास एवं प्रतिभाको सम्मानमा राज्यले कन्जुस्याइँ गर्न हुँदैन भन्ने मलाई लाग्दछ ।” संस्कृति पर्यटन तथा नागरिक उड्डयनमन्त्री बद्रीप्रसाद पाण्डेले सबै पुरस्कृतको अथक मेहनतले नेपालको सङ्गीत, संस्कृति, साहित्य, कला, नाट्य र नृत्यको क्षेत्र विकास सम्भव भएको बताउनुभयो । उहाँले भन्नुभयो, “बिस, पच्चिस वर्षको बिचमा सङ्गीतले धेरै राम्रो बजार पिटेको छ । हाम्रो सङ्गीत, कला, साहित्यलाई संसारभर छरिएर बसेका नेपालीले रसास्वादन गर्नुहुने छ ।” सो अवसरमा राष्ट्रपति पौडेलले नेपाल सङ्गीत तथा नाट्य दीर्घ साधना सम्मानबाट वरिष्ठ गायक दीप श्रेष्ठलाई पुरस्कार प्रदान गर्नुभयो । यसै गरी रङ्गमञ्चतर्फ वरिष्ठ रङ्गकर्मी हरिबहादुर थापा, सङ्गीततर्फ वरिष्ठ गायिका कुन्ती मोक्तान, नाट्यतर्फ वरिष्ठ नाटककार वेदकुमारी न्यौपाने, नृत्यतर्फ वरिष्ठ नृत्य निर्देशक भुवनदास श्रेष्ठ, नृत्य खोज तथा अनुसन्धानतर्फ वरिष्ठ अनुसन्धानकर्ता कृष्णप्रसाद पौडेल, लोकसङ्गीततर्फ वरिष्ठ लोकगायक नारायण रायमाझी, परम्परागत तथा शास्त्रीय सङ्गीततर्फ कुशेश्वर राई र वाद्यवादनतर्फ वरिष्ठ वाद्यवादक राजु अग्रवाल पुरस्कृत हुनुभयो । गायक श्रेष्ठलाई दुई लाख रुपियाँ राशिसहित ताम्रपत्र अन्य सर्जकलाई एक लाख राशिसहित ताम्रपत्र प्रदान गरिएको थियो । कार्यक्रममा नेपाल सङ्गीत तथा नाट्य प्रज्ञा–प्रतिष्ठानका कुलपति निशा शर्मा पोखरेल, उपकुलपति शम्भु राई र सचिव प्रगति महराले आआफ्नो मन्तव्य राख्नुभएको थियो । """
राजश्व छली गर्ने विरुद्ध ७ करोड बिगो माग सहित मुद्दा दायर,"""विकास अधिकारी पश्चिम नवलपरासी, असार १२ गते । चिनिलाई चामल भनेर बिक्री  वितरणमा संलग्न पश्चिम नवलपरासीका एक जना सहित चार जना विरुद्ध राजश्व अनुसन्धान कार्यालय बुटवलले मुद्दा दायर गरेको छ । नवलपरासीको रामग्राम नगरपालिका वडा नम्बर ८ मा रहेको नवज्योति ट्रेडर्सले ३ करोड ४७ लाख बराबरको चिनीलाई चामल उल्लेख गरी बिक्रीका लागि विभिन्न ठाउँमा पठाउने गरेको फेला परेपछि सञ्चालक सौरभ यादव विरुद्ध उच्च अदालत तुलसीपुर, बुटवल इजलासमा मुद्दा दायर भएको हो । पछिल्लो समय उक्त ट्रेडर्सले सुर्खेतस्थित आगवन स्टोर्स एन्ड अर्डर सप्लायर्सका सञ्चालक पुष्पा शर्मालाई चामलको बिल बनाइ ११ लाख बढीको चिनी पठाएको अवस्थामा ट्रकसहित पक्राउ परेपछि उक्त अवैध कारोबार बाहिर आएको हो । ट्रक पक्राउ परेपछि थप अनुसन्धानका क्रममा तिन पटक सम्म चामलको बिल बनाएर चिनी पठाउने गरेको खुलेको राजस्व अनुसन्धान कार्यालय बुटवलका प्रमुख अनुसन्धान अधिकृत विवेक घिमिरेले जानकारी दिनुभयो । अनुसन्धानका क्रममा मूल्य अभिवृद्धि करमा दर्ता नभएको र पटक पटक चामलको बिल बनाई अवैध रूपमा भन्सार चोरी पैठारी गरी ल्याइएको भारतीय चिनीको कारोबार गरेको देखिएकाले नवज्योति ट्रेडर्सका सञ्चालक यादवलाई ३ करोड ४७ लाख ६२ हजार बिगो कायम गरी शत प्रतिशत जरिवाना माग गरिएको छ । कुल ६ करोड ९५ लाख २५ हजार जरिवाना सहित कैद सजाय माग गरेर मुद्दा दायर गरिएको प्रमुख अनुसन्धान अधिकृत घिमिरेले बताउनुभयो । सामान खरिद गर्ने सुर्खेतस्थित आवागवन स्टोर्स एन्ड अर्डर सप्लायर्सका सञ्चालक पुष्पा शर्मा विरुद्ध पनि ११ लाख ७१ हजार बिगो कायम गरी शतप्रतिशत जरिवाना सहित मुद्दा दायर गरेको हो । त्यस्तै अवैध सामान खरिद गर्ने फर्मलाई प्रत्यक्ष सघाएको अभियोगमा हिक्मतप्रसाद आचार्य विरुद्ध पनि पुष्पालाई हुने सजायको आधा सजाय माग गरिएको प्रमुख अनुसन्धान अधिकृत घिमिरेले बताउनुभयो । ट्रक चालक विनोद थापा भने ५० हजार धरौटीमा छुटेका छन् । भारतबाट नवलपरासीको सीमावर्ती क्षेत्र हुँदै चिनीको तस्करी हुने गरेको छ । तस्करी भएको चिनी विभिन्न गोदाममा भण्डार गरेर बिल भरपाई मिलाइ तस्करी हुँदै आएको स्थानीयको भनाइ छ । """
एसइई नतिजा आज सार्वजनिक हुँदै : यसरी सकिन्छ हेर्न,"""काठमाडौँ, असार १३ गते । यस वर्षको माध्यामिक शिक्षा परीक्षा (एसइई) को नतिजा आज शुक्रबार साँझ ६ बजेसम्म सार्वजनिक हुने भएको छ । परीक्षा नियन्त्रण कार्यालय सानोठिमी भक्तपुरका परीक्षा नियन्त्रक डा. गणेश भट्टराईका अनुसार एसइई नतिजा आज साँझ प्रकाशन हुनेछ। उहाँले भन्नुभयो, “आज बेलुका ६ बजेसम्म नतिजा प्रकाशन हुने सम्भावना छ ।” यस वर्षको एसइई परीक्षामा पाँच लाख १४ हजार ७१ परीक्षार्थी सहभागी भएका थिए । त्यसका लागि देशभर दुई हजार ७९ परीक्षा केन्द्र कायम गरिएको थियो । उहाँका अनुसार एसइईको वेबसाइट, एनटीसीलगायत विविध माध्यमबाट नतिजा हेर्न सकिनेछ । नतिजा कहाँ हेर्ने:  """
सरकारको नीतिबारे सर्वसाधारणलाई कम जानकारी,"""रजनी योगी सुर्खेत, असार १३ गते । सरकारले बनाएको नीतिबारे नागरिक अनभिज्ञ रहेको पाइएको छ । सीमान्तकृत महिलाका लागि महिला संस्था (वाम) ले गरेको एक अध्ययनले यस्तो देखाएको हो । दुई पालिकाका सयभन्दा बढीमा गरिएको सर्वेक्षणले नागरिक नीतिबारे अनभिज्ञ रहेको देखाएको छ । संस्थाले दैलेखको डुङ्गेश्वर गाउँपालिका र सुर्खेतको वीरेन्द्रनगर नगरपालिकामा सर्वेक्षण गरेको वामका कार्यकारी निर्देशक मधुरानी ढकालले बताउनुभयो । उहाँका अनुसार लैङ्गिक उत्तरदायी नीतिका बारेमा नागरिकलाई समूह–समूहमा छलफलमार्फत प्रश्न सोधिएको थियो । समुदायस्तरको समस्या पहिचान गर्ने र सरकारलाई अझ बढी उत्तरदायी बनाउने उद्देश्यले नीतिबारे सर्वेक्षण गरिएको ढकालले जानकारी दिनुभयो । कर्णाली प्रदेशमा लैङ्गिक समानता, अपाङ्गता तथा समावेशीकरणको अवस्था अध्ययन गरिएको हो । ५६ जना महिला र ४४ जना पुरुषमा सर्वेक्षण गरिएको थियो । जसमा ५० प्रतिशतले लैङ्गिक नीतिबारे जानकारी भएको बताएका थिए । १५ प्रतिशतले नीति नै नभएको जनाए भने ३४.५ प्रतिशतले नीतिबारे जानकारी नभएको जनाएका थिए । यसले नीति, निर्माण र जानकारी प्रवाह  र कार्यान्वयनमा अझै सुधार आवश्यक रहेको देखिन्छ । यस्तै ५८.८२ प्रतिशतले लैङ्गिक उत्तरदायी बजेट विनियोजन हुने गरेको जानकारी भएको बताएका थिए । २६.४७ प्रतिशतले उक्त शीर्षकमा बजेट नै विनियोजन नहुने गरेको जनाए भने १४.७१ प्रतिशतले बजेटबारे जानकारी नै नभएको बताएका थिए । बजेट कार्यान्वयनको अवस्थाबारे पनि नागरिक अनभिज्ञ रहेको पाइएको छ । १८ प्रतिशतले लैङ्गिक बजेट कार्यान्वयन हुने जनाएका थिए । २१ प्रतिशतले कार्यान्वयन नभएको तथा ६१ प्रतिशतले बजेट कार्यान्वयनबारे जानकारी नभएको बताएका छन् । सरकारले बजेट विनियोजन गरेको भए पनि प्रभावकारी कार्यान्वयन, खर्च र अनुगमन नगरेको पाइएको छ । अपाङ्गता भएका व्यक्तिको निर्णय प्रक्रियामा सहभागिता पनि न्युन रहेको छ । पाँच प्रतिशतले केही हदसम्म सहभागी भएको बताएका छन् । ७०.५९ प्रतिशतले पूर्ण रूपमा सहभागिता नदेखाएको, ५.८८ प्रतिशतले थाहा नै नभएको बताएका थिए । सरकारले सहभागिता सुनिश्चित गर्न नीति सुदृढीकरण, पहुँचयोग्य वातावरण, क्षमता विकास र सचेतनाका कार्यक्रम आवश्यक देखिएको छ । लक्षित वर्गले सरकारको सेवाबाट समान अवसर नपाएको गुनासो गरेका छन् । २०.५९ प्रतिशतले पूर्ण रूपमा अवसर लिएको, ६७.६५ प्रतिशतले आंशिक रूपमा अवसर पाएको र ११.७६ प्रतिशतले पूर्ण रूपमा अवसर नपाएको बताएका छन् । सरकारले सेवाको पहुँच सुनिश्चित गर्न नीतिगत सुधार गर्नुपर्ने सरोकारवालाले बताएका छन् । यसैबिच सुर्खेतको वीरेन्द्रनगरमा लैङ्गिक नीतिबारे अन्तर्क्रिया गरिएको छ । प्रदेशमा लैङ्गिक समानता, अपाङ्गता र सामाजिक समावेशीकरणको वर्तमान अवस्थाबारे अन्तर्क्रिया गरिएको हो । कार्यक्रममा बोल्दै प्रदेश योजना आयोगका सदस्य अशोकनाथ योगीले सरकारले निर्माण गरेका नीतिबारे नागरिकलाई सचेतना दिनुपर्ने बताउनुभयो । जसका लागि नीति निर्माण गर्ने हो उनीहरूकै सहभागितामा निर्माण गर्ने नीति अवलम्बन गर्नुपर्नेमा उहाँको जोड थियो । प्रदेशका सामाजिक विकासमन्त्री घनश्याम भण्डारीले लैङ्गिक नीतिबारे समुदायस्तरमा जानकारी गराइने बताउनुभयो । सरकारले कानुनी सचेतनाका कार्यक्रममा जोड दिइएको भन्दै नीतिबारे नागरिकलाई टोल टोलमा अभिमूखीकरण गरिने बताउनुभयो । """
घुम्ती कोषमार्फत माछापालनमा प्रोत्साहन,"""जानु पाण्डे कपिलवस्तु, असार १३ गते । कपिलवस्तुको बुद्धभूमि नगरपालिकामा समुदायलाई आत्मनिर्भर बनाउन माछापालनलाई प्रवर्द्धन गरिएको छ । नगरपालिकाले इन्द्रेणी ग्रामीण विकास केन्द्रको सहकार्यमा १ करोड ६७ लाख रुपियाँको घुम्ते कोष स्थापना गर्दै माछापालनका परियोजनाहरू सञ्चालनमा ल्याएको हो । नगरप्रमुख केशवकुमार श्रेष्ठले घुम्ती कोषबाट प्राप्त लगानीले समुदायमा आयआर्जन बढाउने र वातावरण संरक्षणमा समेत टेवा पुग्ने गरी योजना बनाएको बताउनुभएको छ । तालहरूको निर्माण र संरक्षणसँगै खेतीका लागि सिँचाइमा सहयोग पुगेको स्थानीयहरूले बताएका छन् । “खडेरीका बेला खेत सिँचाइमा यी तालहरू उपयोगी छन् । साथै, वन्यजन्तु र भूमिगत जल व्यवस्थापनमा समेत टेवा पुगेको छ । तर समुदायसँग पर्याप्त लगानी भने छैन । तालमा पानीको स्रोतको लागी बोरिङको समेत अभाव छ ।” जिसस कपिलवस्तुका प्रमुख बाबुराम आचार्यले बताउनुभयो। तर माछा पालनलाई थप प्रभावकारी बनाउन आवश्यक पर्ने दाना खरिदका लागि स्रोत अभाव हुँदा उत्पादनमा असर परेको जनाइएको छ । वडा नम्बर ९ मा रहेको हरियाली सामुदायिक वनअन्तर्गतको १३.२ हेक्टर क्षेत्रफलको बृजा तालमा ४९ लाख रुपियाँभन्दा बढी खर्च गरेर माछापालन सुरु गरिएको छ । “तालमा पक्की संरचना बनायौँ, भुरा र दाना समुदायको सहभागितामा किन्यौँ । तर पर्याप्त लगानी गर्न अझै चुनौती छ । घुम्ते कोषमा ३१ लाख रकम फिर्ता गरेका छौं,” अध्यक्ष मीना थारुले बताउनुभयो । यसैगरी, तिनघेरवा सामुदायिक वनले ३.३ हेक्टर क्षेत्रफलको तिनघेरवा ताल निर्माणमा ३६ लाख रुपियाँ खर्च गरेको छ । समुदायबाट केही रकम सङ्कलन गरी गरी दाना, भुरा र हेरालुको व्यवस्थापन गरिएको छ । त्यस्तै, टोल बासीको अगुवाइमा वडा नम्बर ४ स्थित बुड्डी तालमा ३० लाख र वडा नम्बर ९ को मैटहवा तालमा १६ लाख रुपियाँको लगानी गरिएको कार्यक्रम संयोजक सुनीता टण्डनले जानकारी दिनुभयो। माछापालनलाई थप प्रभावकारी बनाउन आवश्यक दाना खरिदका लागि स्रोत अभाव हुँदा उत्पादनमा असर परेको जनाइएको छ । द च्यारिटेबल फाउन्डेसन अस्ट्रेलियाबाट प्राप्त रकम पालिकाको समन्वयमा ५ वर्षभित्र फिर्ता गर्ने शर्तमा लगानी गरिएको थियो । यही कोषबाट दुई वर्षअघि मैटहवा तालमा लगानी गरिएको हो । कोषमार्फत हालसम्म ११ सय घरधुरी लाभान्वित भएको संस्थाको अध्यक्ष शकुन्तला भुसालले बताउनुभयो । """
धनगढीमा महिला टी–२० क्रिकेट,"""भावना जोशी अत्तरिया, असार १२ गते । धनगढीमा सुदूरपश्चिम प्रदेश स्तरीय यु–१९ टी–२० महिला क्रिकेट प्रतियोगिता बिहीबार देखि सुरु भएको छ । फाप्ला क्रिकेट मैदानमा असार १९ गतेसम्म चल्ने प्रतियोगितामा आठ टोलीको सहभागिता रहेको छ । सहभागी टोलीलाई दुई समुहमा विभाजन गरिएको छ । समुह ‘ए’ मा कैलाली, कञ्चनपुर, अछाम र बझाङ तथा समूह ‘बी’ मा डडेल्धुरा, बैतडी, डोटी र दार्चुला रहेका छन् । प्रदेश खेलकुद परिषदका सदस्य सचिव लोकबहादुर खड्काका अनुसार प्रतियोगिताको विजेताले दुई लाख तथा उपविजेताले एक लाख रुपियाँसहित ट्रफी तथा मेडल प्राप्त गर्ने छन् । तेस्रो र चौथो हुने टोलीलाई ५०/५० हजार रुपियाँ पुरस्कार प्रदान गरिने आयोजकले जनाएको छ । प्रतियोगिताको उत्कृष्ट खेलाडीलाई २५ हजार, उत्कृष्ट ब्याटर र बलरलाई १५/१५ हजार, उदीयमान खेलाडीलाई १० हजार र प्रत्येक खेलको म्यान अफ दी वमेनलाई दुई हजार रुपियाँ प्रदान गरिने छ । """
नारायणी लिफ्टबाट पानी छोडियो,"""चितवन, असार १३ गते । नारायणी लिफ्ट तथा खगेरी सिँचाइ व्यवस्थापन कार्यालयले रोपाइँका लागि नहरमा पानी छाड्न सुरु गरेको छ । सो कार्यालयले आठ हजार ६०० हेक्टर क्षेत्रफलमा सिँचाइ गर्दै आएको छ । नारायणी लिफ्टमा रहेका दुई वटा पम्पबाट चार हजार ७०० हेक्टर र खगेरी सिँचाइबाट तीन हजार ९०० सय हेक्टर क्षेत्रफल सिँचाइ हुँदै आएको छ । कार्यालयका प्रमुख कुलराज चालिसेका अनुसार खगेरी सिँचाइमा यही असार १० गतेदेखि पानी छाड्न थालिएको हो । नारायणी लिफ्टमा पूजा गरेर पानी छाड्न थालिएको उहाँले जानकारी दिनुभयो । अहिले लिफ्टको ‘बी’ पम्पबाट पानी छाडिएको छ । उहाँले भन्नुभयो, “पम्पको पूजा गरेर आजदेखि पानी छाडिएको छ ।” असार १५ गते धान दिवसका अवसरमा रोपाइँका लागि पानी छाडिएको उहाँले बताउनुभयो । गत आर्थिक वर्षमा पनि असार १० गतेबाट पानी छाडिएको थियो । ‘सी’ पम्पबाट असार तेस्रो साताबाट पानी छाडिने उहाँले बताउनुभयो । उहाँका अनुसार बी पम्पबाट एक दशमलव सात घनमिटर प्रतिसेकेन्ड पानी तानिने गरिन्छ भने सी पम्पबाट अधिकतम आठ घनमिटर प्रतिसेकेन्ड पानी छाड्ने गरिन्छ । नहर सरसफाइ गरेर मूल नहर र शाखाहरुमा पानी छाडिएको चालिसेले बताउनुभयो । नारायणी लिफ्टबाट देवनगर, लङ्कु, टाइगरचोक, फूलबारी, राधापुर, श्रीपुर, तोरीखेत, पारसनगर, शिवनगर, गोरखाली टोल, गोन्द्राङ्, वन्देवी, काँडाघारी गौरीगञ्ज क्षेत्रको सिँचाइ हुँदै आएको छ । खगेरीबाट देवनगर, मङ्गलपुर, गीतानगर, पार्वतीपुर क्षेत्रमा सिँचाइ हुने गरेको छ । यस कार्यालयले धान र गहुँ बालीलाई लक्षित गरी नहरमा पानी छाड्दै आएको छ । रासस """
स्वदेशमै ग्यास भण्डार,"""नेपाल प्राकृतिक स्रोतको धनी मुलुक हो । हिमाल, पहाड र तराईले बनेको यो देशमा एकातिर जलस्रोत र अर्कातिर खनिज स्रोतको भण्डार छ । जलस्रोतमा विश्वकै दोस्रो धनी नेपालले ८३ हजार मेगावाट बिजुली उत्पादन गर्ने क्षमता राख्छ । अहिलेसम्म ३५ सय मेगावाट बिजुली उत्पादन गरेर भारत र बङ्गलादेशमा बिजुली निर्यात गर्न थालेको छ । आगामी १० वर्षमा थप २८ हजार पाँच सय मेगावाट बिजुली उत्पादन गरी भारतमा १० हजार र बङ्गलादेशमा पाँच हजार मेगावाट बिजुली निर्यात गर्ने योजना छ । यसका लागि ठुलो लगानी जुटाउन आवश्यक छ । नेपालमा खनिज स्रोतको पनि कमी छैन । सुन, तामा, फलाम, स्टिल, प्राकृतिक ग्यासलगायतका खनिज पदार्थ रहेको विभिन्न अध्ययनले देखाएको छ । दैलेखमा प्राकृतिक ग्यास छ भन्ने धेरै पहिलेदेखि नै जानकारीमा आएको विषय हो तर कति ग्यास छ भन्ने यकिन थिएन । मित्र राष्ट्र चीनको सहयोगमा त्यहाँ अध्ययन अन्वेषण गर्दा ११२ अर्ब घनमिटर प्राकृतिक मिथेन ग्यासको भण्डारण रहेको पुष्टि भएको छ । यो सबै नेपालीका लागि खुसीको कुरा हो । चाइना जिओलोजिकल सर्भेको अध्ययनले यो कुरा पत्ता लागेको हो । यो स्थान दैलेखको भैरवी गाउँपालिकास्थित जलजलेमा पर्छ । सन् २०१९ देखि अध्ययन गरिरहेको चाइना जिओलोजिकल सर्भेको प्रारम्भिक अध्ययनले नेपाललाई ५० देखि ६० वर्ष पुग्ने प्राकृतिक ग्यास रहेको देखाएको हो । प्राकृतिक ग्यासको उत्पादन सुरु भई प्रयोगमा आउन थालेपछि एलपी ग्यासको आयातलाई विस्थापन गर्न सक्ने देखिएको छ । अहिले वार्षिक ५५ अर्ब रुपियाँको एलपी ग्यास आयात हुन्छ । अध्ययनको प्रारम्भिक प्रतिवेदनले एक वर्षभित्रमा उत्पादन परीक्षणमा जान सक्ने देखाएको छ । चीन सरकारको अनुदानमा दुई अर्ब ४० करोड रुपियाँ लागतमा छ वर्ष लगाएर सो अध्ययन गरिएको हो । उद्योग, वाणिज्य तथा आपूर्ति मन्त्रालयले अध्ययनको विस्तृत प्रतिवेदन आइसकेपछि एक वर्षभित्रमा उत्पादन र परीक्षणको काम सुरु गरिने जानकारी गराएको छ । ग्यास उत्पादन र प्रशोधनका लागि ठुलो लगानी गर्नु पर्छ । यसका लागि अर्थ मन्त्रालयमार्फत चीन सरकारलाई अनुरोध गरिने छ । यसका लागि चीन सरकार सकारात्मक छ । चीनको सहयोगमा विस्तृत प्रतिवेदन आइसकेपछि ७५ दिनमा ग्यासको प्रारम्भिक उत्पादनको काम सुरु गरिने तयारी पनि गरिएको छ । वातावरणमैत्री ठुलो मात्रामा पाइएको प्राकृतिक मिथेन ग्यासको कुल मूल्य ८५ अर्ब अमेरिकी डलर बराबर हुने अनुमान छ । चीनले अध्ययनसँगै ग्यासको परीक्षण पनि आफैँले गर्न प्रस्तावसमेत गरेको मन्त्रालयले जनाएको छ । प्राकृतिक ग्यास अन्वेषण गर्न हालसम्म चार हजार १३ मिटर ड्रिल गरिएको र जहाँ ९० प्रतिशतभन्दा बढी मिथेन ग्यास रहेको पाइएको अध्ययनले देखाएको छ । यसको व्यावसायिक उत्पादनका लागि हाल सञ्चालनमा रहेका कम्पनी, नयाँ कम्पनी खोल्नुपर्ने र निजी क्षेत्रलाई उत्पादन गर्न दिनुपर्ने हुन्छ । सन् २०१६ मा प्रधानमन्त्री केपी शर्मा ओलीको चीन भ्रमणका क्रममा नेपालमा पेट्रोलियम पदार्थको सम्भाव्यता अध्ययन गरिदिने समझदारी भएको थियो । यस्तै सन् २०१७ अगस्तमा चीनसँग पेट्रोलियम पदार्थ अध्ययनका लागि सहयोग गर्ने सम्झौता भएको थियो । सन् २०१९ फेब्रुअरीमा कार्यान्वयनका लागि खानी तथा भूगर्भ विभाग र चाइना फिजियोलोजी सर्भेसँग सम्झौता भएको थियो । सर्भेको प्रारम्भिक अध्ययनको प्रतिवेदन बुझाउने अवधि सन् २०२५ को डिसेम्बरसम्म छ । चीनको सिएनपिसी सिबु इन्जिनियरिङ कम्पनीले २०८० वैशाख २८ गतेदेखि ड्रिलिङका लागि चार हजार १३ मिटर गहिराइसम्म खनेको थियो । चिनियाँ जियोलोजिकल सर्भे कम्पनीबिच उत्खनन गर्न दुई अर्ब ४० करोडको आर्थिक तथा प्राविधिक सहयोगको सम्झौता भएको थियो । चाइना जिओलोजिकल सर्भे कम्पनीले सन् २०२५ को डिसेम्बरमा अन्तिम प्रतिवेदन दिने तयारी गरेको छ । सङ्घीय सरकारले पेट्रोलियम पदार्थ अन्वेषणको काम अघि बढाउन ४५ रोपनी जग्गा अधिग्रहणका लागि स्वीकृति दिएको थियो । मुलुकमा वार्षिक ५५ अर्ब रुपियाँ बराबरको पाँच लाख मेट्रिक टनभन्दा बढी खाना पकाउने एलपी ग्यास आयात भइरहेको बेला त्यसलाई प्रतिस्थापन गर्न सक्ने गरी स्वदेशमै प्राकृतिक ग्यास फेला पर्नु हाम्रा लागि खुसीको कुरा हो । खानी तथा भूगर्भ विभागले दाङ, पाल्पा र सुनसरीमा करिब ४३० अर्ब घनमिटर ग्यास रहेको अनुमान गरेको छ । यसको अध्ययन गर्न भने बाँकी छ । स्वदेशमा प्राकृतिक ग्यासको भण्डारण फेला परेपछि यसबाट एकातिर एलपी ग्यासको आयात प्रतिस्थापन हुने छ भने अर्कातिर रोजगारीको अवसर सिर्जना हुने छ । थप ग्यास पाइने स्थानको अध्ययन र अन्वेषण गरी पर्याप्त ग्यास निकाल्न सक्ने हो भने निर्यात गर्न पनि सकिने छ । """
जनता मालिक हुन सकेनन् : सांसद प्रभु साह,"""काठमाडौँ, जेठ २४ गते। आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहले गणतन्त्रमा पनि जनता मालिक हुन नसकेको बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नु हुँदै साहले भन्नुभयो, ‘‘हामी गणतन्त्रका लागि लडेका थियौँ। गणतन्त्र भनेको जनताको हुन्छ तर यो गणतन्त्र जनताको हुन सकेन। हामी लोकतन्त्रका लागि लडेका थियौँ तर अहिले दलतन्त्र मात्र भयो। जनता मालिक हुने र जनताको कारिन्दा सरकार र संसद्‍ हुनुपर्ने थियो। तर त्यो हुन सकेन।’’ तीन पटक प्रत्यक्ष निर्वाचित सांसद बनिसक्नु भएका साहले विभिन्न तीन वटा मन्त्रालयको जिम्मेवारी सम्हाली सक्नुभएको छ। बुवा बाबुलाल साह र आमा लक्ष्मीमिया देवीको कोखबाट रौतहटको मौलापुरमा २०२८ सालमा जन्मनुभएका साहले औपचारिक शिक्षा रौतहटमै लिनुभएको हो। माध्यमिक तहको पढाइ रौतहटकै सदरमुकाम गौरबाट पूरा गर्नुभएका उहाँले नेपाल ल क्याम्पस, काठमाडौँबाट कानुन विषयमा स्नातक तहसम्मको अध्ययन पूरा गर्नुभएको छ। २०४६ सालदेखि राजनीतिमा सक्रिय साहको दलीय राजनीतिमा अबद्धता भने २०४९ सालबाट भएको हो। २०५४ सालको स्थानीय निर्वाचनमा रौतहटको पतौरा गाविसका वडाध्यक्ष बन्नुभएका साह २०५८ सालमा मधेशी राष्ट्रिय मुक्ति मोर्चाको महासचिव बन्नुभयो। मुक्ति मोर्चाको महासचिव बनेसँगै उहाँले रानीतिमा नेतृत्वदायी भूमिका निर्वाह गर्नुभएको देखिन्छ। नेता साह तत्कालीन नेकपा (माओवादी)मा लागेर २०५५ सालमा भूमिगत हुनुभयो। त्यसपछि जनयुद्धको समयमा नौ वर्ष भूमिगत बन्नुभएका साहले मधेशी मुक्ति मोर्चालाई सङ्गठित गर्नुभयो। त्यसताका उहाँले भोजपुरा राज्य समिति इन्चार्जसहितका महत्त्वपूर्ण जिम्मेवारी निर्वाह गर्नुभयो।  तत्कालीन राज्यविरुद्धको सङ्घर्षकै क्रममा उहाँ २०५९ सालमा गिरफ्तारीमा परेसँगै एक वर्ष बेपत्ता हुनुभयो। तत्कालीन माओवादी र राज्यपक्षको वार्ता सुरु भएपछि उहाँ सार्वजनिक हुनुभएको हो। २०६० सालमा माओवादीको केन्द्रीय सदस्य बन्नुभएका साह २०६३ सालमा अन्तरिम संसद्‍को सदस्य बन्नुभयो। देश सङ्घीयतामा गएपछि माओवादीले साहलाई मधेश प्रदेशको अध्यक्षको जिम्मेवारी दियो। माओवादीबाट मधेशको राजनीतिमा हाबी देखिनुभएका साह २०६४ सालमा पहिलो पटक संविधानसभा सदस्यमा प्रत्यक्ष निर्वाचित हुनुभयो। पहिलो संविधान निर्माणताका उहाँले संविधान सभा अन्तर्गतको न्याय प्रणाली सम्बन्धी समितिको सभापति बनेर काम गर्नुभयो। २०७० को दोस्रो संविधानसभा चुनावमा रौतहट-३ बाट निर्वाचित हुनुभयो। संविधान निर्माणताका उहाँले मस्यौदा समितिमा बसेर काम गर्नुभयो। २०७२ सालमा समिति सभापति कृष्णप्रसाद सिटौलाले अघिल्लो संविधानसभाले सर्वसम्मत रूपमा गरेका निर्णयको स्वामित्व ग्रहण गर्न अस्वीकार गरेको आरोप लगाउँदै साहले २०७२ साउन २९ गते मस्यौदा समितिबाट राजीनामा दिनुभयो। साह झलनाथ खनाल, शेरबहादुर देउवा र केपी शर्मा ओली नेतृत्वको सरकारमा क्रमश कानुन, सहरी विकास र भूमि व्यवस्था, सहकारी र गरिबी निवारण मन्त्रीसमेत बनिसक्नुभएको छ। नेता साह २०६८ र २०६९ मा क्रमशः कानुनमन्त्री र भूमिसुधार मन्त्री बन्नुभयो भने २०७३ मा सहरी विकास मन्त्री बन्नुभएको हो।  २०७५ सालमा माओवादी र एमालेले एकता गरेर नेकपा बनेपछि नेकपाको मधेश प्रदेश अध्यक्ष बन्नुभयो। त्यसपछि  नेकपा विभाजन हुँदा उहाँ एमालेमा प्रवेश गर्नुभयो। एमालेमा प्रवेश गरेपछि साह केही समय एमालेको स्थायी कमिटी सदस्यसमेत बन्नुभयो। उहाँले २०७९ असोजमा एमालेले दिएको टिकट त्यागेर रौतहट-३ मा स्वतन्त्र उम्मेवारी दिनुभयो। २०७९ मा स्वतन्त्र उम्मेदवारी दिएर भारी मतका साथ प्रतिनिधिसभा सदस्य निर्वाचित भएपछि साह आम जनता पार्टीको अध्यक्ष बन्नुभयो। मधेश राष्ट्रिय मुक्ति मोर्चा, माओवादी, नेकपा हुँदै एमाले जस्ता शक्तिशाली सङ्गठन भएका पार्टी परित्याग गर्दै उहाँ अहिले आफ्नै नेतृत्वको पार्टी आम जनता पार्टीको अध्यक्षका रूपमा राजनीतिमा सक्रिय हुनुहुन्छ। साह अहिले प्रतिनिधि सभा अन्तर्गतको अन्तर्राष्ट्रिय सम्बन्ध र पर्यटन समिति सदस्य हुनुहुन्छ। दलगत हिसाबले अस्थिर, सामूहिक निर्णयमा भन्दा आफ्नै हठमा रमाउने नेताको परिचय बनाउनुभएका साह मधेश राजनीतिमा प्रभावशाली नेताको रूपमा परिचित हुनुहुन्छ। आफ्नो निर्वाचन क्षेत्रका जनताबिच लोकप्रिय नेता साहले राजनीतिसँगै केही पुस्तकसमेत लेख्नुभएको छ। उहाँले मधेशका पीडा र आफ्नै जीवनको भोगाइ केन्द्रित भएर ‘मधेशी मुक्तिका आधार’, ‘मेरा यातनाका २७० दिन’, ‘जनयुद्ध र मधेशी मुक्तिको कार्यदिशा’ जस्ता पुस्तकसमेत लेख्नुभएको छ। साहले केही गीतसमेत रचना गर्नुभएको छ। प्रस्तुत छ - आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री : """
भरपर्दो भएन मेलम्चीको पानी,"""मेलम्चीको खानेपानी आए पनि काठमाडौँ उपत्यकावासी उपभोक्ताले नियमित रूपमा खानेपानी पाउन सकेका छैनन् । ठुलो लगानी गरी २७ किलोमिटर सुरुङ बनाएर दुई दशक लगाएर ल्याइएको खानेपानीको वितरण व्यवस्था प्रभावकारी हुन नसक्दा पटक पटक समस्या बल्झिने गरेको हो । काठमाडौँ उपत्यकावासीको धारामा मेलम्चीको पानी वर्षभरि नै आउने प्रतिबद्धता पटक पटक व्यक्त गरियो । चौबिसै घण्टा धारामा पानी आउँछ पनि भनियो । सम्बन्धित मन्त्रालय र निकायबाट आश्वासन पाइरहँदा उपभोक्ताको धारामा नियमित पानी भने आउँदैन । धेरै उपभोक्ताका धारामा हप्तौँदेखि पानी आएको छैन । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रमा मेलम्चीको पानी नआएको डेढ हप्ताभन्दा बढी भइसकेको उपभोक्ताको गुनासो छ । काठमाडौँको तीनकुने, बत्तीसपुतली, कोटेश्वरको सुविधानगर, नरेफाँट, जडीबुटीलगायत क्षेत्रका उपभोक्ताका धारामा पानी नआएको पनि हप्ता नाघिसकेको छ । अहिले यस क्षेत्रका उपभोक्ताले ट्याङ्करको पानी किनेर खानुपर्ने बाध्यता छ । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रका उपभोक्ताका धारामा झन्डै एक हप्तादेखि मेलम्चीको पानी आएको छैन । आश्वासन बाँड्नुभन्दा उपभोक्ताका धारामा नियमित पानी आउने गरी काम गर्न सम्बन्धित मन्त्रालय र निकायलाई उपभोक्ताले आग्रह गरेका छन् । कतिपय उपभोक्ताले पानी नदिएपछि शुल्क किन लिने ? भनी प्रश्न गरेका छन् । सबै उपभोक्ताले छुट्टै पैसा तिरी ट्याङ्करको पानी किनेर खान पनि सक्दैनन् । अहिले पुरानो र नयाँ पाइपलाइन दुवैबाट पानी आएको छैन । विगत ८/१० दिनदेखि कोटेश्वर क्षेत्रमा मेलम्चीको पानी आएको छैन । केही समयअघिसम्म त धारामा पानी आउँदै आउँदैनथ्यो, केही हप्तादेखि आउन सुरु भएको थियो । त्यो पनि नआएको एक हप्ता भइसकेको उपभोक्ताको गुनासो छ । खानेपानीमन्त्रीले कोटेश्वर महादेवस्थानमा खानेपानी ट्याङ्की निर्माण गर्ने प्रतिबद्धता गर्नुभयो । त्यो अहिलेसम्म पूरा हुन सकेको छैन । मेलम्ची खानेपानी विकास समितिले बर्खाको बेला मेलम्ची खोलाको पानी धमिलो हुने भएकाले नियमित रूपमा सुरुङमा पथान्तरण नहुँदा पानी वितरणमा केही समस्या उत्पन्न भएको जानकारी दिएको छ । मेलम्चीको पानी दैनिक १७ करोड लिटर आउनुपर्नेमा अहिले बेला बेला खोलामा धमिलो पानी बग्ने भएकाले पानी पथान्तरण बन्द गर्दा सो परिमाणमा पानी पठाउन नसकिएको समितिको भनाइ छ । पानी पथान्तरण बन्द भएको बेला रिबर्मा खोलाको चार/पाँच करोड लिटर पानी सुरुङमा पठाउने गरिएको छ । तर पनि उपभोक्ताका धारामा नियमित पानी पुग्न सकेको छैन । अर्बौं रुपियाँको लगानीमा निर्माण गरिएको सुरुङभित्र बालुवा, माटो, ढुङ्गा नथुप्रियोस् भन्ने उद्देश्यले धमिलो पानी पथान्तरण नगरिएको समितिको दाबी छ । यो दाबीलाई मान्न उपभोक्ता भने तयार छैनन् । काठमाडौँ उपत्यका खानेपानी लिमिटेडले बर्खाका कारण मेलम्ची खोलाको पानी पहिलेकै दरमा सुरुङमा पथान्तरण हुन नसक्दा उपभोक्ताको धारामा नियमित रूपमा पानी आउन नसकेको स्विकारेको छ । उसको भनाइ छ– ठुलो पानी पर्दा मेलम्ची खोलाको पानी धमिलो आउँछ । सुन्दरीजलस्थित पानी प्रशोधन केन्द्रले छान्न सक्नेसम्मको धमिलो पानी सुरुङमा पठाइन्छ तर छान्न नसक्ने पानी सुरुङमा पठाइँदैन । धमिलो पानीले सुरुङ र प्रशोधन केन्द्रलाई असर गर्ने भएकाले त्यसो नगरिएको हो । सम्बन्धित खानेपानी मन्त्रालय र काठमाडौँ उपत्यका खानेपानी लिमिटेडले यस्तो दाबी गरे पनि उपत्यकावासी उपभोक्ता यसलाई मान्न तयार छैनन् । १७ करोड लिटर पानी प्रशोधन गर्ने संयन्त्र सुन्दरीजलमा बनाइएको छ । सो संयन्त्रले दैनिक १७ करोड लिटर पानी प्रशोधन गरी उपभोक्ताको धारामा पानी पठाउन सक्छ । यस्तो संयन्त्र हुँदाहुँदै पानी नपठाउनु कतै यसमा ट्याङ्करको पानी बिक्री गराउने चलखेल त होइन भनी उपभोक्ताले आशङ्का व्यक्त गरेका छन् । राष्ट्रिय गौरवको यो परियोजनाले काठमाडौँ उपत्यकामा दैनिक १७ करोड लिटर पानी आपूर्ति गर्ने क्षमता राख्छ । एसियाली विकास बैङ्कको आर्थिक सहयोगमा यो परियोजना दुई दशक लगाएर बनाइएको हो । २०७७ चैत २० गते तत्कालीन राष्ट्रपति विद्यादेवी भण्डारीले मेलम्ची खानेपानी वितरण शुभारम्भ गर्नुभएपछि चैत २५ गतेबाट काठमाडौँका विभिन्न स्थानमा मेलम्चीको पानी वितरण सुरु भएको थियो । यो परियोजना सम्पन्न भएपछि राजधानीमा खानेपानीको दीर्घकालीन समाधान हुने अपेक्षा गरिएको थियो तर बाढीपहिरोलगायत विभिन्न कारणले बर्खायाममा खानेपानी वितरणमा समास्या देखिएको छ । यसको दीर्घकालीन समाधान गरी राजधानीवासी उपभोक्तालाई बर्खायाममा पनि नियमित रूपमा खानेपानी उपलब्ध गराउन खानेपानी मन्त्रालय र काठमाडौँ उपत्यका खानेपानी लिमिटेडले विशेष पहल गर्नुपर्ने देखिएको छ । """
चक्रपथमा छैनन् सार्वजनिक शौचालय,"""काठमाडौँ, असार ११ गते । काठमाडौँ उपत्यकाको २७ किलोमिटरको चक्रपथमा सार्वजनिक यातायातलक्षित शौचालय नहुँदा चालक, सहचालक र यात्रु समस्यामा पर्ने गरेका छन् । एक पटक चक्रपथ परिक्रमा गर्न साढे दुईदेखि तीन घण्टा लाग्छ । दिनभरि सवारी चलाउने चालक सहचालक सार्वजनिक शौचालय नहुँदा चिनेको पेट्रोल पम्प वा पुलमुनि जान बाध्य छन् । सवारी चलाउँदै गर्दा दिसापिसाब लाग्यो भने आपत् पर्ने गरेको व्यवसायी बताउँछन् । सडकछेउमा शौचालय छैनन् । भएका पनि गाडीको ‘साइड’ नमिल्दा प्रयोग गर्न सक्ने अवस्था छैन । जहाँ पायो त्यही गाडी रोक्न मिल्दैन । त्यसमाथि जाममा परियो भने दिसापिसाब रोकेर बस्नुको विकल्प छैन । महानगर यातायातका चालक विनोद धमलाले दिसापिसाब लाग्दा साह्रै समस्यामा पर्ने गरेको बताउनुभयो । धादिङ नीलकण्ठ–११ का धमलाले भन्नुभयो, “कहिलेकाहीँ चिनेको पेट्रोल पम्पमा गइन्छ । त्यहाँ पनि तेल नहाले गाली गर्छन् । सबै पम्पमा तेल हाल्ने कुरा पनि भएन । साइड मिल्यो भने चाबहिलमा छ नत्र बालकुमारी पुलमुनि जान्छौँ ।” पहिलो कुरा सार्वजनिक शौचालय नै उपलब्ध छैन, भएका पनि प्रयोग गर्न कठिन छ । उहाँको भनाइ छ, “गौशाला तल पार्किङछेउमा शौचालय छ तर हामी त्यहाँ गएर आउन्जेल ट्राफिकले चिट काटिसक्छन् । जाने सम्भावनै हुँदैन । जामले गर्दा गाडी छोडेर जान सकिन्न । कुनै निश्चित ठाउँ पनि तोकिएको छैन । पैदलयात्रीलाई जस्तो हामीलाई सजिलो पनि हुँदैन ।” महानगर जस्तै चक्रपथ परिक्रमा गर्ने गाडी हजारौँ छन् । सबै गाडीका चालक र सहचालक शौचालय नभएकाले समस्या भोगिरहेका छन् । चक्रपथमा मात्रै होइन, काठमाडौँका भित्री सडकमा पनि चालक, सहचालकलाई समस्या पर्ने गरेको छ । कोटेश्वर बालकुमारीबाट छुट्ने नेपाल यातायात नयाँ बानेश्वर, अनामनगर, पुतलीसडक, बालुवाटार, चक्रपथ हुँदै गोपीकृष्ण पुग्छ तर अन्तिम स्टेसनमै उनीहरूको दिसापिसाब हुने गरेको छ, त्यो पनि पुलमुनि । नेपाल यातायातका चालक गणेश थापामगर भन्नुहुन्छ, “बालकुमारीबाट छुटेपछि गोपीकृष्णमा गएर हो । बिचमा पिसाब लागे पनि रोकेर जाने हो । गाडी रोकेर शौचालय खोज्दै जान त सम्भवै छैन । गोपीकृष्ण गएपछि पुलमुनि, यसो यताउता जाने त हो ।” आफूहरूको कम्पनी र महानगरपालिकालाई शौचालयका लागि पटक पटक भने पनि सुनुवाइ नभएको चालकको गुनासो छ । काठमाडौँ महानगरपालिकाले निजी तथा सामाजिक क्षेत्रसँग समन्वय गरेर सार्वजनिक शौचालय तोकेको छ । सपिङ मल, होटेल, रेस्टुरेन्ट, पार्टी प्यालेस, विद्यालय र बैङ्कहरूको शौचालयलाई सार्वजनिक शौचालय तोकेको छ तर उपत्यकाका सवारीचालकले प्रयोग गर्न सक्ने अवस्था छैन । चक्रपथलाई छोएर बनेका शौचालय कमै छन् । महानगरले नबिल बैङ्क धापासी शाखा र चाबहिल शाखाको शौचालयलाई सार्वजनिक शौचालय तोकेको छ । अस्पतालका शौचालय तोकेको छ । महानगरले तोकेका स्थानका शौचालय सवारीचालकका लागि उपयुक्त नहुँदा समस्या भएको व्यवसायीको भनाइ छ । पेट्रोल पम्पका शौचालयलाई पनि सार्वजनिक शौचालय तोकिएको छ । तेल भर्नबाहेक अन्य हिसाबले पम्पमा पनि जान सक्ने अवस्था नरहेको चालक लम्सालले बताउनुभयो । उहाँले भन्नुभयो, “गाडी रोक्यो कि जाम भइहाल्छ ट्राफिकले कारबाही गरिहाल्छ अनि कसरी जानु ।” सवारीचालकका लागि उपयोगी हुने गरी निश्चत स्थान तोकेर चक्रपथमा सार्वजनिक शौचालय हुनुपर्ने यातायात कम्पनीको माग छ । महानगर यातायात प्रालिका सचिव केशव नेपालले भन्नुभयो, “चक्रपथमा सार्वजनिक शौचालय नै छैनन् । भएका पनि चालकले प्रयोग गर्न मिल्ने गरी छैनन् । त्यसैले निश्चित स्थान तोकेर पार्किङको पनि सुविधा भयो भने बल्ल हाम्रा लागि उपयोगी हुन्छ ।” रत्नपार्क, भृकुटीमण्डप जस्ता सार्वजनिक स्थानमा शौचालय भए पनि उपत्यकाका सवारीचालकले प्रयोग गर्न सक्दैनन् । उनीहरूको रुट अनुसारको सडकमा गाडी रोक्न मिल्ने गरी शौचालय भए सजिलो हुने थापाको भनाइ छ । “पैसा महँगो लिन्छन् । पिसाब फेरेको पाँचदेखि १० रुपियाँ लिन थालेपछि त हाम्रो तलब सकिन्छ, अनि परिवार कसरी पाल्ने ? समस्या पो हुन्छ त,” उहाँले भन्नुभयो । महानगरसँग भने चालक, सहचालकले भोगेका समस्यालाई सम्बोधन गर्ने निश्चित योजना छैनन् । हाल विभिन्न स्थानमा जम्मा ४८ स्थानमा सार्वजनिक शौचालय छन् । केही निजी क्षेत्रबाट पनि चलेका महानगरले जनाएको छ । महानगरको सार्वजनिक–निजी साझेदारी एकाइका प्रमुख नरेन्द्रविलास वज्राचार्यले बसपार्कबाहेक सार्वजनिक सवारीलक्षित गरी शौचालय निर्माण नभएको बताउनुभयो । शौचालय त छन्, ट्राफिक व्यवस्थापनका कारणले पनि उनीहरूलाई असहज भएको हुन सक्ने उहाँको भनाइ छ । महानगरका सहायक प्रवक्ता ध्रुवकुमार काफ्लेले भन्नुभयो, “महानगरको नीति एक बसपार्कको नीति हो । बसपार्कबाटै उहाँहरू छुट्नु पर्छ तर त्यसो गर्नुहुन्न । चक्रपथलक्षित नयाँ बसपार्कमा शौचालय छ । जहाँ रोक्यो त्यहाँ शौचालय त हुँदैन । चक्रपथको सवालमा चक्रपथ सडकले जग्गा नछुट्याइदिएसम्म हामीले बनाउन पनि मिल्दैन ।”  """
पठन संस्कृति अभियानमा साहित्यकार सर्जक जोशी र उपाध्याय,"""चाँदनी आचार्यघोेडाघोडी(कैलाली) असार १३ गते । मदन पुरस्कार विजेता साहित्यकार रामलाल जोशी र देउडा गायककार तथा लेखक यज्ञराज उपाध्याय यतिखेर कैलालीका विभिन्न शैक्षिक संस्थामा पठन संस्कृति अभियान लिएर जानुभएको छ । डिजिटल विकासले धेरै मानिसहरु किताब पढ्न छोडेपछि  दुवैजना साहित्यकार यतिखेर विभिन्न क्याम्पस तथा विद्यालयमा पुगी साहित्य, संस्कृति र मौलिकताका विषयमा उत्प्रेरणा दिन थाल्नुभएको हो । शुक्रबार कैलालीको घोडाघोडी क्याम्पस पुग्नुभएका दुवैजना साहित्यकार एवम् देउडा गायकले विद्यार्थीहरु सुदूरपश्चिमको संस्कृति, परम्परालाई आधुनिकताको नाममा मौलिकता बिगारेको बताउनुभयो । सुदूरपश्चिम र कर्णालीको मौलिक संस्कृति रहनसहन र भाषा साहित्य समेटिएको “काली – कर्णालीको लोकसाहित्य तथा संस्कृति” नामक पुस्तकका लेखक उपाध्यायले आधुनिकताको नाममा सुदूरपश्चिमको मौलिक संस्कृति छायाँमा पर्ने गरेको बताउनुभयो । उहाँले भन्नुभयो “देउडा देउताका नाममा गाइने गीत हो, विभिन्न परिवेशमा यसको आफ्नै मौलिकता छ । आधुनिकताकामा नाममा गोलमोटलमा यस्को मौलिकता बिगारेको पाइन्छ । लोकसंस्कृतिलाई माया गरेर संरक्षण गर्न सबै जुट्नुपर्छ ।” उपाध्यायका राईझुमा, नासो, सुनघाभा, रानीवन, बाझ मेरी लगायत दर्जनभन्दा बढी देउडा गीत सङ्ग्रह छन् । साथै उहाँको २०८० मा प्रकाशित  काली – कर्णालीको लोकसाहित्य तथा संस्कृति एकहजार पृष्ठको कृति बजारमा छ । २०७२ सालमा ऐन कथा सङ्ग्रहका लागि मदन पुरस्कार विजेता जोशीको सखी उपाध्यास, बाआमा कथासङ्ग्रह साहित्यिक रचना चर्चामा छन् । """
स्थायी शान्ति अपरिहार्य,"""इतिहासको लामो शृङ्खलामा विश्वले अनेक युद्धको सामना गर्नु परेको छ । शिष्ट मानव सभ्यताले कहिल्यै युद्ध चाहेन तर युद्धबाट पनि मुक्त हुन सकेन । शान्तिको जतिसुकै चाहना राखे पनि विश्व अनेक युद्धबाट मुक्त हुन नसकेको नमिठो विगतमा मानवीय चीत्कार पाइन्छ । यसले अनेक निष्कर्ष पनि निकालेको छ । त्यस्तो निष्कर्ष भन्नु कुनै पनि युद्ध जो कसैका निम्ति पनि लाभदायक हुँदैन । युद्धले नरसंहार त गर्छ नै साथसाथै भौतिक धनसम्पत्तिको ठुलो नोक्सानी गर्छ । त्यस्तो नोक्सानीले मानव समाजको आर्थिक तथा सामाजिक जीवनलाई सकसपूर्ण बनाइदिन्छ । रुस र युक्रेनबिच तीन वर्षयताको युद्धले विश्व आपूर्ति व्यवस्थामा गम्भीर प्रतिकूल असर पारेको देख्न सकिन्छ । त्यसले कच्चा तेलको मूल्य बढायो । आपूर्ति व्यवस्थामा अवरोध भई संसारले महँगीको सामना गर्नु पर्‍यो । त्यसै गरी इजरायल र हमासबिचको युद्धले समेत मध्यपूर्वलाई अशान्ति मात्र बनाएन, लाखौँ मानिसको आर्थिक जीवन झनै कठिन बनायो । पछिल्लो इजरायल र इरानबिचको युद्धले संसारलाई ठुलो त्रासमा पारेको थियो । भलै १२ दिनको भीषण लडाइँपछि मङ्गलबार युद्धविराम भयो । यो युद्धमा अमेरिकासमेत संलग्न हुन पुग्यो । इरानका आणविक भट्टीमा बमबारी गर्न पुग्यो । तथापि अमेरिकाकै सक्रियतामा युद्धविराम पनि भयो । यसमा परस्पर नमिल्ने धेरै विषयवस्तु भए पनि युद्धविराम हुन सक्नु भने वर्तमान विश्वका निम्ति सन्तोषको विषय हो । कम्तीमा युद्धको घनघोर कालो बादलबाट मध्यपूर्व तत्काललाई मुक्त भएको छ । इजरायल र इरानबिच सुरुको राम्रो सम्बन्ध अनि पछि इबी र तुसमा इतिहास बोल्छ । इरानमा राजतन्त्र हुँदाका दिनमा इजरायलसँग राम्रो सम्बन्ध थियो । सन् १९४८ मा इजरायल स्थापना हुँदा आरम्भमै इरानले नयाँ मुलुकको मान्यता दिएको थियो । इरानमा सन् १९७९ मा इस्लामिक क्रान्तिपछि राजनीतिक परिवर्तन हुन पुग्यो । राजतन्त्र अन्त्य भई गणतान्त्रिक युगमा प्रवेश गरेसँगै कट्टरपन्थी इस्लामिक नेतृत्वले सत्ता हत्यायो । आयतुल्लाह खामेनीको नेतृत्वले धार्मिक निरङ्कुश शासनसँगै इरानले इजरायललाई दुस्मन मुलुकमा राख्यो । आणविक हतियार विकास गरेको इरानले इजरायललाई विश्वकै नक्साबाट हटाउने लक्ष्यमा अगाडि बढेपछि मामिला जटिल बन्न थाल्यो । हमास, हिज्बुल्लाह जस्ता इस्लामिक समूहलाई इरानले पक्षपोषण गर्न थाल्यो । त्यसकै सिलसिलामा गत वर्ष हमासले इजरायमाथि आक्रमण गरेपछि इजरायल क्रुद्ध हुन पुग्यो । त्यो युद्धले गाजा तहसनहस नै बन्यो । अहिले पनि गाजाका लाखौँ मानिस न्यूनतम मानवीय आवश्यकताका निम्ति भौँतारिइरहेका छन् । इजरायलको निरन्तर आक्रमणले युद्धनिरपेक्ष गाजावासी नाजुक जीवन व्यतीत गरिरहेका छन् । हमासलाई सबै खालको सहयोग गर्ने इरान नै भएको ठम्याइ इजरायलको रहेकै कारण इजरायल र इरान युद्ध भुमरीमा पुगे । त्यसैबिच अमेरिकाले बम वर्षा गरी इरानका तीन वटा आणविक केन्द्र फोर्डो, नातान्ज र इस्फाहन तहसनहस बनायो । प्रतिकारमा इरानले कतारस्थित अमेरिकी हवाई अड्डामा मिसाइल आक्रमण गरेसँगै नयाँ घटनाक्रम विकास भयो । अमेरिकी नेतृत्वमै इजरायल र इरानबिच युद्धविराम हुन पुग्यो । इजरायल र इरानले मङ्गलबार अमेरिकी राष्ट्रपति डोनाल्ड ट्रम्पद्वारा प्रस्तावित युद्धविराम योजना स्वीकार गर्नु सानै भए पनि तत्कालको उपलब्धि हो । यो युद्धविरामले मध्यपूर्वमा उधुम मच्चाएको १२ दिने युद्धको अन्त्य भएको छ तथापि युद्धविराम प्रभावकारी नभएको पनि परस्पर आरोपप्रत्यारोप चलिरहेको छ । विश्व मानव समाजलाई युद्ध कुनै पनि हालतमा मान्य छैन । युद्धले कुनै पनि समस्याको दीर्घकालीन समाधान दिन सक्दैन । युद्धले सैनिक खर्चमा व्यापक वृद्धि गर्ने छ । त्यसले शिक्षा, स्वास्थ्य, खाद्य उत्पादन र आपूर्तिलगायतका क्षेत्रको लगानी घटाउने छ । सैनिक खर्चमा व्यापक बढोत्तरी ल्याउने छ । हातहतियारको होडबाजीमा विश्वलाई डोर्‍याउने छ । विश्वलाई शान्तिको दिशामा लैजान अघिल्लो पुस्ताले प्रशस्त गृहकार्य गरी बाटो देखाए । त्यसमा पनि पञ्चशीलका सिद्धान्त नै मूलभूत रूपमा विश्वशान्तिका निम्ति मूल सूत्र हो । पञ्चशीलका सिद्धान्तले सबै मुलुकका निम्ति शान्तिपूर्ण सहअस्तित्व प्रदान गर्छ । मुलुकहरूबिच पारस्परिक सद्भाव, अनाक्रमण, अहस्तक्षेप जस्ता मानव सभ्यताका अमूल्य आयामलाई पञ्चशीलले समेट्छ । नेपालको परराष्ट्र« नीति नै पञ्चशीलको सिद्धान्तमा आधारित छ । विश्वका धेरै देशको चाहना र क्रियाशीलतासमेत यही दिशामा अग्रसर छ । इजरायल र इरानबिच भएको यो युद्धविराम अब स्थायी शान्तिमा रूपान्तरण हुनु पर्छ । स्थायी शान्तिमै इजरायल र इरानको भविष्य छ, विश्वका सबै मानव जातिको भविष्य छ । """
अनुदान कटौती हुँदा नयाँ एचआईभी सङ्क्रमित बढ्ने जोखिम,"""काठमाडौँ, असार १३ गते। नेपालमा सन् २०३० भित्र एचआईभी नियन्त्रण गर्ने अन्तर्राष्ट्रिय प्रतिबद्धता पूरा गर्न चुनौती थपिँदै गएकोमा सरोकारवालाले चिन्ता व्यक्त गरेका छन्। जनस्वास्थ्यको चुनौतीका रुपमा रहेको एड्स इपिडेमिकलाई सन् २०३० सम्ममा अन्त्य गर्ने सरकारको लक्ष्य छ।  दातृ निकायले एचआईभी नियन्त्रणमा दिँदै आएको सहयोग कटौती गरेसँगै एचआईभी नियन्त्रण गर्ने लक्ष्य पूरा गर्ने चुनौती थपिएको हो। ‘हाम्रो समान पहुँच संस्था’की एचआईभी सङ्क्रमित तथा अधिकारकर्मी ज्योति थापाले एचआईभी सङ्क्रमित नियन्त्रणका लागि आवश्यक साधान कन्डम र प्री एक्सपोजर (एचआईबाट बच्ने औषधी) को अभावले नयाँ सङ्क्रमितकको जोखिम बढ्दै गएको बताउनुभयो। स्वास्थ्य पैरवी समाज काठमाडौंमा आयोजित ‘नेपालमा एचआईभी कार्यक्रमको वर्तमान अवस्था’ विषयक कार्यक्रममामा उहाँले दातृ निकायले दिँदै आएको सहयोग कटौती हुँदा जोखिम समूह मारमा परेको उहाँले जीकिर गर्नुभयो। सङक्रमित व्यक्तिले प्रेभ खान नपाएपछि स्वस्थ पार्टनर सङ्क्रमित हुने जोखिम बढ्दै गएको  उहाँको भनाइ छ।  उहाँ भन्नुहुन्छ, “कन्डम पनि छैन, प्रेभ पनि खान पाइएको छैन यो अवस्थामा भविष्यमा एचआईभीको सङ्क्रमण बढ्ने जोखिम बढ्दै गएको छ। यसले सरकारको लक्ष्य पूरा गर्न चुनौती थपिने देखिएको छ।” उहाँले कन्डमजस्ता निःशुल्क सामग्रीले सङ्क्रमण दर घटाउन भूमिका खेलेको तर बजेट कटौतीपछि यस्तो सेवा रोकिँदा पुनः जोखिम बढेको बताउनुभयो। नीति बनाउनेले यस्तो सूक्ष्म क्षेत्रमा ध्यान नदिँदा नयाँ सङ्क्रमित थपिने जोखिम बढेको उहाँको भनाइ छ। राष्ट्रिय एचआईभी तथा यौनरोग नियन्त्रण केन्द्रका निर्देशक डा. सर्बेश शर्माले दातृ निकायले सहयोग कटौती गरेपनि हालसम्म केन्द्रका कुनै पनि कार्यक्रम नरोकिएको स्पष्ट पार्नुभयो। उहाँ भन्नुहुन्छ, “दातृ निकायको सहयोग कटौती भए पनि सरकारले सञ्चालन गरेका कुनै पनि कार्यक्रम रोकिएका छैनन्। कुन क्षेत्रमा कस्तो असर परेको छ भनेर अध्ययन पनि भएको छैन। यसको प्रभाव देखिए पनि दुई तीन वर्षपछि मात्र देखिन्छ होला।” उहाँले विदेशी सहयोगमै भर पर्नु दीर्घकालीन समाधान नभएको बताउँदै सरकारले सेवा सञ्चालन गर्न सक्ने संरचना बनाउनु आवश्यक रहेको जीकिर गर्नुभयो। एक वर्षमा झन्डै छ सयको मृत्यु केन्द्रका निर्देशक डा. सर्बेश शर्माले नेपालमा एक वर्षमा ६१४ जना नयाँ एचआईभी सङ्क्रमित थपिनुका साथै  ५६९ जनाको मृत्यु हुने अनुमान गरेको जानकारी दिनुभयो। उहाँका अनुसार नेपालमा ३४ हजार ३३७ जना एचआईभी सङ्क्रमित भएको अनुमान गरिएको हो। सङ्क्रमित मध्ये ५८ प्रतिशत अर्थात् १९ हजार ८२१ पुरुष र ४२ प्रतिशत अर्थात १४ हजार ५१६ महिला छन्। त्यसैगरी, एक हजार ५८ अर्थात ३।१ प्रतिशत सङ्क्रमित बालबालिकाको सङ्ख्या छ। मातृ–शिशु सरेर सङ्क्रमण भएकाको सङ्ख्या २२७ छ। जनस्वास्थ्य प्रशासक अश्मिता ओझाका अनुसार कारागारमा रहेका व्यक्ति, सुइ प्रयोग गर्ने लागुऔषध प्रयोगकर्ता, यौन व्यवसायमा संलग्न, ट्रान्सजेन्डर र यौनसम्पर्क गर्ने पुरुष एचआईभीको उच्च जोखिममा छन्। """
‘नाकछोङ’ को पोस्टर सार्वजनिक,"""गोरखापत्र समाचारदाता काठमाडौँ, असार १२ गते । चलचित्र ‘नाकछोङ’ (बिजुवा) को एक कार्यक्रमबिच पोस्टर सार्वजनिक गरिएको छ । ज्योतिराज राई प्रस्तुतकर्ता रहनुभएको चलचित्रको पोस्टरमा मुख्य कलाकार भुवनसिंह राईलाई प्रस्तुत गरिएको छ । पोस्टरको पृष्ठभूमिमा देखिएको काठमाडौँ सहर र बिजुवालाई समेटिएको छ । चलचित्रमा यासेली योङहाङ, सुषमा सुब्बा गुरुङ, सारा राई, तायाहाङ राई, अनुशा राई, सरोज राई, उत्तम राई, पूर्ण लिम्बू, त्रिचु राई, दिनेश कोइरालालगायतको अभिनय रहेको छ । चलचित्रको निर्देशन किरण राईले गर्नुभएको छ । राजन मुकारुङ र विष्णु किराँतीको शब्द, दिनेशकाजी बान्तवा, अनिल कोई राईको सङ्गीत रहेको चलचित्रको गीतमा नोगेन लिम्बू र परेश राईले स्वर दिनुभएको छ ।  """
प्रथम अन्तर्राष्ट्रिय श्रवण दृष्टिविहीन दिवस (फाेटाे फिचर),"""काठमाडाैं, असार १३ गते । प्रथम अन्तर्राष्ट्रिय श्रवण दृष्टिविहीन दिवसको अवसरमा राष्ट्रिय बहिरा महासंघ नेपाल तथा नेपाल नेत्रहीन संघ लगायतले राजधानीमा र्‍याली निकालिएकाे छ । ""अवरोध हटाउँदै, सम्बन्ध जोड्दै"" भन्ने नाराका साथ र्‍यालीमा विद्यार्थीहरु सहभागी भएका हुन् ।  """
कालीगण्डकी नदी र घुमारीघाट,"""तनहुँको घिरिङ गाउँपालिका र  नवलपरासी बर्दघाट सुस्तापूर्वको बुलिङटार गाउँपालिका सिमाना भएर बग्ने कालीगण्डकी नदी र घुमारीघाट । घुमारीघाटमा कालीगण्डकीले करिब ५०० रोपनी क्षेत्रफलको जमिनलाई शङ्ख आकारमा घेरा दिएको छ । तस्बिरः सागर गिरी/रासस """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
स्वाभिमानी नेताको अवसान,"""मुलुकमा राजनीतिक चेतना ल्याउन भनेरै क्रान्तिमा होमिएका अघिल्लो पुस्ताका नेताहरू कोही पनि कमाइ खान राजनीतिमा लागेका थिएनन् । राजनीति भनेको जन सेवा हो, कमाइ खाने माध्यम होइन भन्ने थियो । आज राजनीतिलाई विशुद्ध कमाइ खाने माध्यम बनाइएको छ । ती नेताहरूले पद प्राप्तिका लागि स्वाभिमान बेचेनन् । तिनैमध्येका एक हुनुहुन्थ्यो ढुण्डिराज शास्त्री । यही असार २ गते उहाँको अवसान भयो । शास्त्रीको जन्म विसं १९९३ जेठ २५ गते पण्डित खेमराज पौडेल एवं उहाँकी कान्छी धर्मपत्नी सावित्री पौडेलका प्रथम पुत्ररत्नका रूपमा गुल्मीमा भएको थियो । पं. खेमराजमा शिक्षाप्रति रुचि थियो । खेमराजको भानिज टङ्कप्रसाद ज्ञवालीले आफ्नै घरमा दलाने पाठशाला खोल्नुभएको थियो । त्यही पाठशालाबाट शास्त्री साक्षर बन्नुभएको थियो । त्यसपछि डिभर्नाका पण्डित रुद्रनाथ आचार्य, भ्वाङ्‍का पं. गोविन्दप्रसाद मरासिनी, एवम् अँधेरीका पं. घनश्याम आचार्यबाट लघुकौमुदीको अध्ययन गरी हरिहर संस्कृत पाठशाला खिदिममा पं. घनश्याम पौडेलसँग मध्यकौमुदीको अध्ययन सकी उच्च शिक्षाका लागि वाराणसी जानुभयो । वाराणसीबाट शास्त्री कक्षा उत्तीर्ण गरेपछि आधुनिक जमाना अनुसार अङ्गे्रजी आवश्यक पर्ने भन्दै अङ्ग्रेजीमा बिए पनि उत्तीर्ण गर्नुभयो । जुन कुरा उहाँकै मुखबाट सुनेको हुँ । राजनीतिमा किन लाग्नुभयो भन्ने प्रश्न सोध्दा उहाँ भन्ने गर्नुहुन्थ्यो, “घरमा आफ्ना भान्जा दाइसँग पढ्दै गर्दा एक दिन गर्मीको समय शीतल बस्न भनी नजिकैको हटिया भन्ने स्थानमा हामी केही साथीहरू मिनेर गएका थियौँ । त्यसै सिलसिलामा एक जना युवकलाई साङ्लाले बानेर पुलिसले ल्याएको देखेँ । पुलिस भनेपछि त्यो बेलामा एकदमै डर लाग्थ्यो । त्यसैले हामीले पनि डराई डराई त्यो दृश्य देख्यौँ । केही समयपछि एक जना त्यतैतिरबाट आएका बाटो हिँड्ने मानिसलाई हामीले यी मानवलाई किन यसरी दुःख दिँदै बाँधेर लगेका हुन्, त्यसले के अपराध गरेको थियो र ? ती बटुवाले भने, राणाशासनको विरुद्ध बोलेकाले यिनलाई पुलिसले यसो गरेका हुन् ।” शास्त्री भन्ने गर्नुहुन्थ्यो, “राणा शासनले गर्दा जनताले यसरी दुःख पाएका छन् भन्ने उनीबाटै बुझ्यौँ । म अलि अन्याय नसहने मानिस भएकाले उनले राणाशासन र प्रजातन्त्रका लागि नेपाली कांग्रेसको भूमिकाबारे भनेका कुराले मलाई त्यतिखेरै प्रभाव पा¥यो । त्यसै दिन उनले हामीलाई नेपाली कांग्रेसको चारतारे झन्डा कापीमा कोरेर दिएका थिए । अनि त्यसै दिन अरू पनि मेरा साथीहरूको साथमा मैले भट्याउँदै नेपाली कांग्रेस जिन्दावाद, राणाशाही मुर्दावादको नारा लगाउँदै लात्तेमाझ र हटिया परिव्रmमा ग¥यौँ । मलाई त्यसरी पुलिसले निहत्था जनतालाई पशुलाई भन्दा पनि निर्मम तरिकाले बाँधेर लगेका देखेपछि राजनीतिक जीवनमा जाने प्रेरणा आयो ।” विसं २००९ मा नेपाली कांग्रेसको सदस्यता लिनुभएका शास्त्रीले त्यसपछिको २०१५ सालको आमनिर्वाचनमा नेपाली कांग्रेसलाई विजय गराउन ठुलो भूमिका खेल्नुभयो । पछि राजा महेन्द्रले विसं २०१७ मा संसद् विघटन गरी प्रत्यक्ष शासन सुरु गरेपछि उहाँ त्यसको विरोधमा लागि जनसमुदायमा क्रान्तिको विगुल फुक्दै हिँड्नुभयो । कांग्रेसको पटना सम्मेलनले राजालाई यस खालको कदम फिर्ता लिन आग्रह गरे पनि राजाले नमान्दा कांग्रेसले सशस्त्र आन्दोलनको घोषणा ग¥यो । सशस्त्र आन्दोलनका बखत शास्त्रीले आफ्नो भूमिका अझै सशक्त बनाउँदै लैजानुभयो । घरमा बुवा सिकिस्त बिरामी अवस्थामा पनि उहाँलाई सरकारले पक्राउ पुर्जी जारी गरेको रहेछ । त्यतिखेर भने आफ्नी माताजीको योजना अनुसार भाग्न सफल हुनुभयो । पछि पिताजीको देहान्त भइसकेपछि भने उहाँलाई किरियाकर्मको अन्त्यपछि पक्रेर तम्घास राखी केही समयपछि पाल्पा जेलमा लैजाने तयारी भएका बेला चिदिकाका प्रधानपञ्च मानबहादुर ज्ञवालीको जमानीमा तारेखमा रहने गरी उहाँलाई छुटाइयो । त्यसपछि पनि गाउँ गाउँमा राजनीतिक चेतनाका लागि उहाँ भूमिगत हुँदै लागिरहनुभयो । बिपीसँग निरन्तरको सम्पर्कले उहाँमा समाजवादको चेतना पलाएछ । गणेशमान सिंह र कृष्णप्रसाद भट्टराईका सङ्गतले पनि उहाँले धेरै कुरा सिक्नुभयो । २०४६ सालको परिवर्तन हुनुभन्दा पहिलेको समय राजनीतिक चेतना जगाउन र क्रान्तिमै केन्द्रित भई देशमा प्रजातन्त्र ल्याउन लाग्नु भयो । विसं २०४८ को आमनिर्वाचनमा शास्त्री प्रतिनिधि सभा सदस्यमा भारी मतले विजयी बन्नुभयो । बनारसमा सँगै बसेका एमालेका मोदनाथ प्रश्रित, जो उहाँका गुरुका पुत्र पनि हुनुहुन्थ्यो, निर्वाचनमा उहाँसँगै प्रतिस्पर्धा भएको थियो । गिरिजाप्रसाद कोइरालाको नेतृत्वमा बनेको सरकारमा उद्योगमन्त्री बन्नुभयो । उद्योग क्षेत्रलाई व्यवस्थित गर्ने योजना ल्याउँदै गर्दा छोटो समयमै उहाँलाई मन्त्रीबाट बर्खास्त गरियो । त्यहीँबाट कांग्रेसमा अन्तर्घातको राजनीति सुरु भयो । अन्तर्घातको सिकार पहिल्लो पटक कृष्णप्रसाद भट्टराई हुनुभयो । उहाँलाई उपनिर्वाचनबाट पनि सांसद बन्नबाट रोकियो । यसको केही समयमा गिरिजाबाबुको नेतृत्वको तात्कालिक सरकारले संसद्मा प्रस्तुत गरेको नीति तथा कार्यक्रम कांग्रेसकै ३६ जना सांसदको अनुपस्थितिका कारणले पास हुन दिइएन । गिरिजाप्रसाद कोइरालाले आफ्नो पार्टीको एकल बहुमतवाला सरकार विघटन गरी मध्यावधि निर्वाचन घोषणा गर्नु परेको थियो । यसपछि भएको २०५१ सालको मध्यावधि निर्वाचनमा पनि शास्त्रीले अर्घाखाँची जिल्लाको क्षेत्र नं. २ बाट बहुमत हासिल गरी निर्वाचित हुनुभयो । एमालेको नौमहिने शासनकालपछि शेरबहादुर देउवाको नेतृत्वमा बनेको सरकारमा १७ महिना जति पुनः उद्योगमन्त्री बन्ने सौभाग्य प्राप्त गर्नुभएको थियो । यसपछिका लोकेन्द्रबहादुर चन्द र सूर्यबहादुर थापा सरकार पछिको २०५५ वैशाख महिनामा बनेको नेपाली कांग्रेसको सरकारमा उहाँलगायतका विद्रोही कांग्रेसी नेताहरूको पनि शक्ति सन्तुलन गर्न उहाँलाई लगभग पाँच महिना उद्योग तथा श्रम मन्त्रीमा नियुक्ति गरिएको थियो । पछि सो मन्त्रालय तात्कालिक मालेका भागमा परेपछि उहाँ स्वतः मन्त्रीपदबाट हट्नुभएको थियो । नेपालमा सर्वप्रथम पाँच विकास क्षेत्रलाई आधार मानेर सङ्घीयता मोडलमा देशलाई लैजानु पर्छ भन्ने शास्त्री पछिल्लो समय समाजवादका प्रखर व्याख्याता हुनुहुन्थ्यो । अहिले नेपालमा विभिन्न नेताले आफूलाई समाजवादी नेताका रूपमा परिभाषित गर्ने गरेका छन् । पार्टीको नाम पनि त्यसै अनुसार राख्ने गरेका छन् । उनीहरूको समाजवादमा विदेशीवादको गन्ध आउँछ । शास्त्रीबाट परिभाषित समाजवाद वेदवाणी ‘सर्वे भवन्तु सुखिनः सर्वे सन्तु निरामया । सर्वे भद्राणि पश्यन्तु मा कश्चिद् दुःखभाग्जनः’ मा आधारित थियो । यो समाजवादमा राजा, नेता एवं जनता सबैबाट देशसेवा गर्ने मोडेललाई राखिएको रहेछ । शास्त्री जस्तो स्वाभिमानी र स्वावलम्बी नेता पाएर पनि अर्घाखाँची कांग्रेसले त्यसको सदुपयोग गर्न सकेन । मन्त्री भएका समयमा उहाँसँग गएर फाइदा लिनेको मात्र ताँती लाग्थ्यो । सहयोगको सट्टा सरल स्वभावका उहाँलाई बरु कार्यकर्ताले नचाहिँदो रूपमा बदनाम गर्न लागे । स्वार्थ पूरा भएपछि धन्यवादको सट्टा उल्टो कुरा काट्दै हिँड्नेहरूले उहाँलाई अर्घाखाँचीबाट महाधिवेशन प्रतिनिधि हुनबाट वञ्चित गराए । बिपी, गणेशमान र कृष्णप्रसाद पछिका नीतिनिष्ठ नेतालाई केन्द्रले पनि सम्मान गर्न सकेन । बरु पार्टी इतरका मानिसहरूले उहाँलाई सम्मान गरेका कारण उहाँले टिकट पाउँदासम्म भारी मतका साथ विजयी पनि हुनुभयो । उहाँ विसं २०५७ सम्म नेपाली कांग्रेसको केन्द्रीय सदस्यका रूपमा रहे पनि त्यसपछि उहाँको योगदानलाई पार्टीले मूल्याङ्कन गर्नुको सट्टा उल्टो कारबाही ग¥यो । उहाँले कहिल्यै पनि कुनै पनि पद प्रतिष्ठाको लोभ गर्नु भएन । कांग्रेसले गणतन्त्रलाई नीतिगत रूपमा स्वीकार गरिसकेपछि उहाँ कांग्रेसमै बसिरहने सक्नुभएन । बिपीले स्वीकार गर्नुभएको र नेपालको माटो सुहाउँदो राजासहितको प्रजातान्त्रिक नीतिलाई उहाँले त्याग्न चाहनुभएन । उहाँलाई कैयौँ पटक समानुपातिक सांसद पद लिनका लागि अफर आए तर उहाँले आफ्नो विचार र स्वाभिमानलाई बेच्न चाहनुभएन । गिरिजाबाबुसँगको उहाँको लडाइँ पदका लागि नभएर विचारका लागि थियो । गिरिजाबाबुले उहाँलाई फकाएर गणतान्त्रिक कांग्रेसमा लैजान निकै प्रयास गर्नुभयो तर उहाँ जान मान्नुभएन । लोभ र व्यक्तिगत स्वार्थमा लागेका नेताहरूले जस्तो आफ्नो सिद्धान्त र विचारको स्वाभिमान त्याग्नुभएको भए उहाँ पार्टीले दिने मुलुककै जिम्मेवार पदमा पुग्नुहुन्थ्यो । उहाँको निधनले नेपाल आमाले एक असल स्वाभिमानी सपुत गुमाएकी छिन् भने कांग्रेसका स्वाभिमान कार्यकर्ताले असल अभिभावक । समाजवादका असल व्याख्याता, बिपीका अनुयायी तथा जनताका मनमनमा बस्ने स्वाभिमानी नेता शास्त्रीको आत्मले सधैँ शान्ति पाओस् । हार्दिक श्रद्धासुमन !  """
सहकार्य नगरे एकल बहुमत ल्याउन गाह्रो छ : सभापति देउवा,"""वसन्त पराजुली नारायणगढ, असार १३ गते । नेपाली कांग्रेसका सभापति शेरबहादुर देउवाले अहिले अन्य दलसँग सहकार्य नगरे स्पष्ट बहुमत ल्याउन गाह्रो हुने बताउनुभएको छ । समाजसेवी तथा कांग्रेस नेतृ गौरीदेवी प्रधानको शुक्रबार सातौँ पुण्य तिथिका अवसरमा आयोजित श्रद्धाञ्जली सभामा बोल्दै सभापति देउवाले अन्य दलसँग सहकार्य नगरे बहुमत ल्याउने अवस्था नभएकै कारण वामपन्थी दलसँग सहकार्य गरिरहनु परेको बताउनुभएको हो । ""हिजो माओवादी, अहिले एमालेसँग सहकार्य गर्नु हाम्रो बाध्यता हो । सहकार्य नगरे त चुनावमा एकल बहुमत ल्याउन गाह्रो छ"", उहाँले भन्नुभयो । उहाँले समावेशी सहभागिता संविधानको राम्रो पक्ष भएको पनि बताउनुभयो । उहाँले स्वर्गीय गौरी देवी र उहाँका श्रीमान श्यामकृष्ण प्रधान प्रजातन्त्रमा आस्था राख्ने समाजसेवी भएको बताउनुभयो । गौरीदेवी र श्यामकृष्णले छाडेर गएको योगदानलाई पार्टीले स्मरण गरि राखेको बताउनुहुँदै सभापति देउवाले अब त्यो जिम्वेवारी आफूहरुले पूरा गर्ने बताउनुभयो ।  सो अवसरमा कांग्रेसका केन्द्रीय कोषाध्यक्ष उमेश श्रेष्ठले कांग्रेसभित्रका पुराना तिता कुराहरु बिर्सेर पार्टीलाई बलियो बनाउन लाग्न अनुरोध गर्नुभयो । ""अब पार्टीलाई बलियो बनाएर सम्वृद्धि ल्याउने कुरामा गौरीदेवीको योगदानले प्रेरणाा दिने विश्वास लिएको छु"", उहाँले भन्नुभयो । कार्यक्रममा बोल्दै नेपाली कांग्रेसका पूर्व उपसभापति विमलेन्द्र निधिले लोकतन्त्र, कांग्रेस र समाजप्रति गौरीदेवीको योगदान अतुलनीय रहेको बताउनुभयो। ""गौरीदेवीको योगदानको चर्चा गर्दा उहाँका श्रीमान श्यामकृष्ण प्रधानको योगदान भुलियो भने अपुरो हुन्छ"", उहाँले भन्नुभयो । स्वर्गीय श्यामकृष्ण २००७ सालको क्रान्तिमा बन्दिपुर कब्जा गरेपछि गठित जनसरकारका गृहमन्त्री हुनुहुन्थ्यो । यसैगरी, निधिले वामपन्थीसँगको गठबन्धन परिस्थिति जन्य अवस्था भएको बताउनुभयो । नेपाली कांग्रेसका पूर्व महामन्त्री डा. शशाङ्क कोइरालाले पार्टीका लागि गौरीदेवीको ठूलो सहयोग रहेको बताउनुभयो । गौरीदेवीका छोरा सुवास प्रधानले आमालाई आफूले शालिनता, त्याग र निष्ठाको प्रतिमूर्तिका रुपमा लिने गरेक‍ो बताउनुभयो । कार्यक्रममा नेपाली कांग्रेसकी केन्द्रीय सदस्य एवं पूर्वमन्त्री उमा रेग्मी, कांग्रेस केन्द्रीय सदस्य टेकप्रसाद गुरुङ लगायतकाे उपस्थिति थियाे । """
औषधि मूल्य नीति सहमतिमा बनाइएको हो : महानिर्देशक ढकाल,"""काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:  औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ? – औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो । कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो । त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ । प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ? – उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो । उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ? – उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला । सबैलाई समेटेर लैजानुपर्ने दायित्व होइन र ? –  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त । औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ? – मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो । औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ? –  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ । यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो । कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो । यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन । """
लोकसेवा तयारी विशेष : वस्तुगत प्रश्नोत्तर,"""१. राष्ट्रिय योजना आयोगले सार्वजनिक गरेको प्रतिवेदन अनुसार नेपालको आगामी तीन वर्षको आर्थिक वृद्धिदर कति हुने अनुमान छ ?  ७.१ प्रतिशत – आयोगले २०८२ असारमा आर्थिक वर्ष २०८२/८३ देखि २०८४/८५ सम्म लागु हुने मध्यकालीन खर्च संरचना सार्वजनिक गरेको । – संरचनाले तीन वर्षभित्र सङ्घीय सरकारले खर्च गर्ने योजना, प्राथमिकताका आयोजना, स्रोत व्यवस्थापन र बजेटको विनियोजन प्रक्रिया स्पष्ट पारेको । यसले ‘१६ औँ योजना’ तथा दिगो विकास लक्ष्यसँग समन्वय हुने सार्वजनिक खर्च प्रणालीको आधार तयार गरेको । – आव २०८२/८३ देखि २०८४/८५ मा मुलुकको औसत आर्थिक विकास ७.१ प्रतिशत रहने अनुमान गरिएको । – प्रतिवेदनले चालु आव २०८१/८२ मा आर्थिक वृद्धिदर आधारभूत मूल्यमा ३.९९ प्रतिशत र उपभोक्ताको मूल्यमा ४.६१ प्रतिशत रहने अनुमान गरेको । – चालु आवमा कुल गार्हस्थ उत्पादन (जिडिपी) ६१ खर्ब ७ अर्ब पुगेको । – आव २०६७/६८ मा १५ खर्ब ५९ अर्ब रहेको जिडिपी १५ वर्षमा पाँच गुणाले बढेको आयोगले जनाएको । – यो अवधिमा जिडिपीको वार्षिक वृद्धिदर सबैभन्दा धेरै आव २०७३/७४ मा ८.९८ प्रतिशत र सबैभन्दा कम आव २०७६/७७ मा २.३७ प्रतिशतमा सीमित रही औसत ४.३० प्रतिशत रहेको । – विगत १५ वर्षमा नेपालीको प्रतिव्यक्ति आय ८१८ अमेरिकी डलरबाट बढेर यस वर्ष १५१७ अमेरिकी डलर पुग्ने अनुमान रहेको । २. अन्तर्राष्ट्रिय योग दिवस कहिले मनाइन्छ ?  जुन २१ – सन् २०२५ को नारा : ‘सिङ्गो पृथ्वी र मानव स्वास्थ्यका लागि योग’ । ३. राष्ट्रपति चुरे तराई मधेश संरक्षण दिवस कहिले मनाइन्छ ?  असार २ – राष्ट्रपति चुरे तराई मधेश संरक्षण विकास समिति स्थापनाको अवसर पारी हरेक वर्ष असार २ गते यो दिवस मनाउने गरिएको । – चुरेको प्राकृतिक स्रोत संरक्षण, दिगो व्यवस्थापन, पारिस्थितिकीय सेवाको सम्बर्धनद्वारा गरिबी न्यूनीकरणमा टेवा पु¥याउने लक्ष्यका साथ समितिको स्थापना २०७१ असार २ गते भएको । ४. युइएफए नेसन्स लिग फुटबल २०२५ को उपाधि कसले जित्यो ?  पोर्चुगल – फाइनलमा स्पेनलाई टाइब्रेकरमा हराउँदै पोर्चुगलले दोस्रो पटक नेसन्स लिग फुटबलको उपाधि जितेको । – टाइब्रेकरमा पोर्चुगल ५–३ ले विजयी भएको । – पोर्चुगलले यसअघि नेसन्स लिगको पहिलो संस्करण २०१८–१९ को उपाधि जितेको थियो । त्यस यता फ्रान्स र स्पेनले १–१ पटक उपाधि जितेका । ५. अमेरिकी राष्ट्रपति डोनाल्ड ट्रम्पले कहिलेदेखि लागु हुने गरी १२ देशका नागरिकहरूलाई पूर्ण र आंशिक यात्रा प्रतिबन्ध घोषणा गरेका हुन् ? – सन् २०२५ जुन ९ – यात्रा प्रतिबन्ध घोषणा गरिएका राष्ट्रहरू : अफगानिस्तान, म्यानमार, चाड, कङ्गो, इक्वेटोरियल गिनी, इरिट्रिया, हाइटी, इरान, लिविया, सोमालिया, सुडान र यमन । – ट्रम्पले जुन ४ मा जारी गरेको आदेश जुन ९ देखि लागु भएको । – त्यस्तै, बुरुन्डी, क्युवा, लाओस, सिएरालियोन, टोगो, तुर्कमेनिस्तान र भेनेजुएला (७ देश) का नागरिकमाथि आंशिक यात्रा प्रतिबन्ध लागु हुने । – यो रोक आप्रवासन र गैरआप्रवासन (नन–इमिग्रेसन) दुवै प्रकारका भिसामा लागु हुने जनाइएको । – पूर्ण प्रतिबन्ध लागू भएका देशका अधिकांश नागरिकको अमेरिका प्रवेश पूर्ण रूपमा निषेध हुने । यसमा पर्यटक भिसा, विद्यार्थी भिसा, काम गर्ने भिसा र आप्रवासन भिसा लिने सबै समावेश हुन्छन् । – आंशिक प्रतिबन्ध लागु भएका देशका नागरिकलाई केही विशेष प्रकारका भिसा वा प्रवेशमा मात्र रोक हुने जनाइएको । ६. स्नायु विज्ञानसम्बन्धी अन्तर्राष्ट्रिय सम्मेलन ‘न्युरोकन–२’ काठमाडौँमा कहिले सम्पन्न भएको हो ?  विसं २०८२ असार ४ र ५ – सम्मेलनको नारा : स्नायु विज्ञानको विकासक्रम एवं नवप्रवर्तन । – सम्मेलनमा स्नायु विज्ञानका विभिन्न विधा न्युरो–सर्जरी, न्युरो–मेडिसिन, न्युरो–रेडियोलोजी, न्युरो–इन्टरभेन्सन, न्युरो–ओटोलोजी, न्युरो–ऐनस्थेसिया, न्युरो–साइक्याट्री, न्युरो नर्सिङ एवं पुनस्र्थापनासम्बन्धी देश तथा विदेशका विशेषज्ञ, चिकित्सकको सहभागिता रहेको । – सम्मेलनको अवसरमा वरिष्ठ स्नायु शल्य चिकित्सक प्राडा डेविट टेरेन्स होपलाई उपेन्द्र देवकोटा पुरस्कार प्रदान गरिएको । ७.  एसियाली विकास बैङ्क (एडिबी) ले नेपालका लागि अघि सारेको नयाँ कन्ट्री पार्टनरसिप स्ट्राटेजीको अवधि कुन हो ?  सन् २०२५–२०२९ – एडिबीले सन् २०२५ जुनमा ‘नेपाल रणनीति २०२५–२०२९’ सार्वजनिक गरेको । – सन् २०२५ देखि २०२९ सम्मका लागि लागु हुने रणनीतिले नेपालको आर्थिक रूपान्तरणका लागि हरित, निजी क्षेत्र लक्षित र जलवायु रेजिलियन्ट विकास मोडेललाई अघि सारेको । – सुशासन, सामाजिक न्याय, साझा समृद्धि हासिल गर्ने नेपालको १६ औँ पञ्चवर्षीय योजनाको उद्देश्यसँग मेल खाने गरी यो रणनीति बनाइएको एडिबीले जनाएको । – यो रणनीति विश्व बैङ्क समूहसँगको साझा अवधारणामा तयार पारिएको । – एडिबी र विश्व बैङ्कले नेपालमा कुल विकास सहयोगको झन्डै ७० प्रतिशत हिस्सा ओगट्छन् । – एडिबीले सन् २०२५ देखि २०२९ भित्र नेपालमा झन्डै २.३ अर्ब डलर सहयोग गर्ने जनाएको । – निजी क्षेत्रको अग्रसरतामा रोजगारीमूलक तथा हरित आर्थिक रूपान्तरण, गुणस्तरीय मानव पुँजी विकास एवं सार्वजनिक सेवा र जलवायु परिवर्तनप्रति प्रतिरोधी संरचनाको प्रवर्धनलाई नयाँ रणनीतिका मुख्य तीन प्राथमिकतामा राखिएको । ८. सेभेन रिला लेक्स कहाँ पर्छ ?  बुल्गेरिया – रिला माउन्टेन पर्वत श्रेणीमा पर्ने सेभेन रिला लेक्स सात वटा हिमतालको समूह हो । – २१०० मिटरदेखि २५०० मिटर उचाइमा अवस्थित सात तालहरू : १) दी टियर (सबैभन्दा सानो) २) दी आई ३) दी किड्नी ४) दी ट्विन (सबैभन्दा ठुलो) ५) दी टे«फोइल ६) फिस लेक ७) दी लोवर लेक ९. नेपाली भाषाका प्रथम कवि कसलाई मानिन्छ ?  सुवानन्द दास १०. विश्वको सबैभन्दा पुरानो अन्न कुनलाई भनिन्छ ?  भटमास ११. इजरायल–इरानबिच युद्धविराम कहिले भएको हो ?  सन् २०२५ जुन २४ – अमेरिकी राष्ट्रपति डोनाल्ड ट्रम्पको पहलमा इजरायल र इरान युद्ध विरामको सहमतिमा पुगेका । – इजरायल र इरानका अधिकारीहरूले युद्ध विरामका लागि सहमत भएको जनाएका । १२. मुलुककै पहिलो फ्लाइओभर ‘ग्वार्को फ्लाइओभर’ को उद्घाटन कहिले भएको हो ?  विसं २०८२ असार ६ – प्रधानमन्त्री केपी शर्मा ओलीको उपस्थितिमा काठमाडौँ उपत्यका ट्राफिक प्रहरी कार्यालयका प्रमुख प्रहरी वरिष्ठ उपरीक्षक (एसएसपी) नवराज अधिकारीले रिबन काटेर फ्लाइओभरको उद्घाटन गर्नुभएको । – उद्घाटनसँगै फ्लाइओभर सञ्चालनमा ल्याइएको । – विसं २०७८ फागुन १२ गते २ वर्षमा निर्माण सक्ने गरी सम्झौता भई निर्माण कार्य अघि बढेको थियो । १३. एउटै आय वर्षमा एकभन्दा बढी मुलुकमा कारोबार गर्ने व्यक्तिलाई कारोबार गरेको मुलुक वा बासिन्दा रहेको मुलुकमा मात्रै कर लिन सकिने व्यवस्थासम्बन्धी सम्झौतालाई के भनी चिनिन्छ ?  दोहोरो कर मुक्ति सम्झौता (डिटिएए) १४. प्रसिद्ध समाजसेवी तुलसी मेहरद्वारा जनचेतना जगाउने उद्देश्यका साथ सञ्चालन गरिएको चर्खा प्रचार नामक अभियानमा रोक लगाउने राणा प्रधानमन्त्री को हुन् ?  भीमशमशेर १५. पशुपतिनाथमा सन्ध्याकालीन आरतीको थालनी कहिलेदेखि गरिएको हो ?  विसं २०६४ १६. सरकारले गैरबैङ्किङ सम्पत्ति व्यवस्थापन गर्न कहिले सम्ममा ‘एसेट म्यानेजमेन्ट कम्पनी’ स्थापना गर्ने घोषणा गरेको छ ?  आव २०८२/८३ (आव २०८२/८३ को नीति तथा कार्यक्रम र बजेटमार्फत) १७. सिएनएनको साहसी खेलाडी, २०२४ को सूचीमा पर्न सफल नेपाली पर्वतारोही व्यक्तित्व को हुन् ?  पूर्णिमा श्रेष्ठ १८. १२ औँ संस्करणको नेपाल अन्तर्राष्ट्रिय मानव अधिकार चलचित्र महोत्सवमा नेपाली पानारोमा अवार्ड जित्न सफल चलचित्र कुन हो ?  रेमन्यान्ट्स १९. बेइजिङ ३० एसिया प्यासिफिक मन्त्रीस्तरीय सम्मेलन कहिले र कहाँ सम्पन्न भयो ?  बैङ्कक (थाइल्यान्ड), सन् २०२४ नोभेम्बर १९–२१ २०. प्रसिद्ध म्यागजिन टाइमद्वारा सन् २०२४ का लागि तयार पारिएको संसारका १०० सर्वोत्कृष्ट ठाउँको सूचीमा पर्न सफल नेपालको पर्यटकीय स्थल कुन हो ?  बुरहान वाइल्डरनेस क्याम्प, बर्दिया २१. आर्थिक सर्वेक्षण २०८१/८२ अनुसार २०८१ फागुनसम्म आधारभूत खानेपानी सेवाको पहुँच पुगेको जनसङ्ख्या कति प्रतिशत रहेको छ ?  ९६.८५ प्रतिशत – त्यस्तै, सुरक्षित खानेपानी (उच्च मध्यमस्तर) सेवाको पहुँच पुगेको जनसङ्ख्या २८.५० प्रतिशत पुगेको । प्रस्तुतकर्ता : टङ्क केसी """
हराए मौलिक असारे भाका,"""सन्तोष सुवेदी कास्की, असार १३ गते । लेकको चरी बेँसीमा झर्‍यो पाकेको बर खान हाड मासु चल्यो हृदय जल्यो गाह्रो भो घर खान असार मास कुटेका चिउरा म कति साँचुला सौताको हात दुई कुड्की भात म कति बाँचुला ।। यी वरिष्ठ गायिका हरिदेवी कोइरालाका असारे गीतमा समावेश केही हरफ हुन् । आजकल असारे गीत असार महिनामा पनि बिरलै सुनिन्छन् । धान रोप्दा दिनभर थाकेको बाउसे र रोपाहार एकअर्कामा हिलो छ्यापाछ्याप गरी गीत गाउँदै दुःखकष्ट र थकाइ बिर्सिने गर्छन् । खेतका गह्रा, खोलानाला र खहरेबाट झरेको पानीको छङछङ आवाजसँगै असारे भाकामा अझै मिठास थपिएको हुन्छ । पहिला असारे गीत असार सुरु हुनेबित्तिकै सुनिथ्यो तर अहिले उतिसारो सुनिँदैन । गायिका कोइराला भन्नुहुन्छ, “कृषिप्रधान मुलुकमा असारे गीत जोगाउनु पर्छ । मौलिक खालका संस्कृतिमूलक गीत संरक्षण र संवर्धन गरेमा आउने नयाँ पुस्तालाई बुझ्न सजिलो हुन्छ ।” मिडियामा असारे गीत बज्न छाडेको बताउने कोइराला संस्कृतिमूलक गीतलाई खोजमूलक बनाउनुपर्ने बताउनुहुन्छ । नयाँ पुस्तालाई असारे गीत गाउन आउँदैन । रोपाइँका बेला बिउ काढ्ने, खेत रोप्ने अनि रमाइलो गर्ने हुँदा उत्सव जस्तै मानिने असारे रोपाइँको रौनक घटेको कोइरालाले बताउनुभयो । “बिहानैदेखि खान खाएर मेला जाने, खेत रोप्ने, हिलो खेल्ने र साँझसम्म काम गर्ने पुरानो चलन हो । अहिले त्यो हराउँदै गयो,” उहाँले भन्नुभयो । पछिल्लो समय असारे गीत गाउन छाडिएपछि गीतसँगै टुक्का पनि लोप हुने अवस्थामा पुगेको कोइरालाको विश्लेषण छ । पहिले रेकर्ड गरिएका गीत प्रविधिका कारण सङ्ग्रहमा छैनन् भने पछिल्लो पुस्ताका कलाकारले सांस्कृतिक गीतभन्दा पनि व्यावसायिक गीतलाई प्राथमिकता दिँदा थप समस्या भएको कोइरालाको भनाइ छ । दाइँको बेला गाइने गीत र संस्कारको संरक्षण हुन सक्यो भने यसले धान खेती र दाइँ गर्ने किसानको पनि हौसला बढ्ने उहाँले बताउनुभयो । असारे भाकाले भौगोलिक विविधता समेटेको छ । असारेलाई पूर्वी भेगमा ‘रसिया’ भनिन्छ भने पश्चिमतिर ‘काँठेभाका’ भन्ने गरिन्छ । लेग्रो तानेर गीतको पहिलो लाइन झिकेपछि बिचमा अनुप्रासका टुक्कालाई मिलाएर अन्तिम फाँकी वा टुप्पो गीत भन्ने चलन छ । यस भाका फाँकी १६÷१६ अक्षरका हुन्छन् र हरेक पाउका १० अक्षरमा विश्रान्ति लिई लामो स्वरका लेग्रो तानेर यो भाका गाइन्छ । यसको टुक्काको पुनरावृत्ति भइरहने स्रष्टा बताउँछन् । राष्ट्रिय लोकदोहोरी गीत प्रतिष्ठान नेपालका पूर्वअध्यक्ष पुरुषोत्तम न्यौपानेले एक महिना मात्र बज्ने भएको हुनाले व्यावसायिक रूपमा यसको रेकर्ड कम भएको बताउनुहुन्छ । “एक महिनामा मात्र चल्ने हुँदा गीतमा खर्च गर्न मानिसको रुचि कम देखिन्छ । यी गीत ऋतुविशेष गाइने भएकाले यसको संरक्षणमा ध्यान दिनुपर्ने देखिन्छ,” उहाँले भन्नुभयो । किसानका लागि वास्तविक चाड असार भएकोले एक महिनाभरि काम गरी वर्षसम्म खान पुर्‍याउने र कामसँगै रमाइलो चाहिने हुँदा बिउ, हली, रोपाहारका बारेमा गीत बनाएर गाएर मेलो सक्ने चलन रहेको उहाँको भनाइ छ । असारे गीत धेरै छैनन् । पुराना गीत अलि अलि छन् । ‘हरियो डाँडामाथि हलो जोत्ने साथी...।’ स्व. धर्मराज थापाको गीतले वास्तविक असारको महिमालाई चित्रण गरेको छ । यो गीत बज्यो भने असारको झल्को आउने गर्छ । थापाको स्वरमा रेकर्ड भएको उक्त ‘हरियो डाँडामाथि’ बोलको गीत पछि रामचन्द्र काफ्लेको आवाजमा पनि पुनः रेकर्ड गराइएको छ । ‘रिमी र झिमी पानी है पर्‍यो असारे मासैमा, हिँडेको हामी धान है रोप्न बेँसीको फाँटैमा...।’ पुर्बेली लोकभाकामा तयार भएको असारे गीत नवीनकुमार खड्का, हरिबहादुर खत्री, कमलबहादुर खत्री र पुस्तका खड्काले गाउनुभएको हो । ‘रातोमा रातो असार फुल्यो वन र पाखामा, झ्याउँकिरी नानी गाउन थालिन् सुरिलो भाकामा...।’ तीर्थराज अधिकारीले लेखेको यो असारे गीतलाई पदमराज ढकाल र सावित्री शाहीले गाउनुभएको हो । नारायण रायमाझीको ‘छुपुमा छुपु’ बोलको गीत पनि असारमा गुञ्जिने गर्छ । """
पुरानै अवस्थामा रानीमहलको संरक्षण गर्न पर्याप्त बजेट,"""गोरखापत्र समाचारदाता काठमाडौँ, असार १३ गते । पर्यटकीय स्थलका रूपमा चर्चित पाल्पाको रानीमहललाई सरकारले पुरानै अवस्थामा संरक्षण गर्ने भएको छ । यसका लागि अर्थ मन्त्रालयले आर्थिक स्रोत सुनिश्चितसमेत गरेको छ । मन्त्रालयमा बुधबार बसेको बैठकले खड्गशमशेरले निर्माण गरेको रानीमहलको स्वरूपमा ल्याएर संरक्षण गर्ने निर्णय गरेको हो । बैठकमा उपप्रधानमन्त्री एवं अर्थमन्त्री विष्णुप्रसाद पौडेलले रानीमहल दुर्लभ ठाउँ भएकाले गुरुयोजना बनाएर पुरानै शैली र आकारमा बनाउन कार्यान्वयन विधि तयार गर्न पुरातत्व विभागलाई निर्देशन दिनुभयो । पुरातात्त्विक महत्वलाई विशेष ध्यान दिएर नदी तथा पहिरो व्यवस्थापन र निर्माण अघि बढाउन पनि उहाँको निर्देशन थियो । राष्ट्रिय योजना आयोगका उपाध्यक्ष प्राडा शिवराज अधिकारीले दीर्घकालीन योजनासहित रानीमहल र त्यस वरपरका क्षेत्रलाई संरक्षण गर्नुपर्ने बताउनुभयो । सो क्षेत्रका प्रतिनिधि सभाका सांसद ठाकुर गैरेले कालीगण्डकी नदीले रानीमहलको जग कटान गर्नबाट जोगाउन विशेष ध्यान दिनुपर्ने बताउनुभयो । पुरातत्व विभागका महानिर्देशक सौभाग्य प्रधानाङ्गले पुरातत्व विभागले रानीमहलको पुरातात्त्विक र ऐतिहासिक महत्वलाई जोगाएर पुनर्निर्माण गर्न सक्ने बताउनुभयो । अर्थ मन्त्रालय बजेट महाशाखा प्रमुख श्रीकृष्ण नेपालले रानीमहलको संरक्षणका लागि स्रोतको अभाव नहुने जानकारी दिनुभयो । कालीगण्डकी कोरिडोरका आयोजना प्रबन्धक कल्पना अधिकारीले प्रराम्भिक अध्ययनले रानीमहललाई रेट्रो फिटिङ गर्न, नदी कटानबाट जोगाउन, पहिरो व्यवस्थापन गर्न, पुल निर्माण गर्न, पार्किङ क्षेत्रलाई व्यवस्थिगत गर्नलगायतका कार्य गर्न आवश्यक रहेको देखाएको जानकारी दिनुभयो । राणाकालीन समयमा खड्गशमशेरले रानी तेजकुमारी देवीको स्मृतिमा रानीमहल निर्माण गरेका थिए । पे्रमको प्रतीकका रूपमा आन्तरिक तथा बाह्य पर्यटक यसको भ्रमणमा पुग्छन् । """
‘सार्वजनिक शिक्षाको गुणस्तरमा राज्यको ध्यान जानुपर्छ’,"""गोरखापत्र अनलाइन काठमाडौं, असार १३ गते । शिक्षा, विज्ञान तथा प्रविधिमन्त्री रघुजी पन्तले सार्वजनिक शिक्षाको गुणस्तर सुधारमा राज्यको लगानी र ध्यान केन्द्रित गर्नुपर्ने बताउनुभएको छ । बिहीबार विद्यालय शिक्षा विधेयक उपसमितिको प्रतिवेदनमाथि छलफल गर्न सिंहदरबारमा बसेको प्रतिनिधि सभाअन्तर्गतको शिक्षा, स्वास्थ्य तथा सूचना प्रविधि समितिको बैठकमा उहाँले सो कुरा बताउनुभएको हो । उहाँले महँगो पैसा तिरेर पढ्छु भन्ने हुनेखानेहरूलाई विकल्प दिन नसकिए पुँजी र मानव शक्ति दुवै विदेशिने खतरा हुने बताउनुभयो । उहाँले राज्य अनिवार्य र निःशुल्क शिक्षाबाट पछि नहटेको बताउँदै राज्यको अनिवार्य र निःशुल्क शिक्षा जरुरत हुनेहरूमा रहेको बताउनुभयो । मन्त्री पन्तले निजी विद्यालयहरू गुठीमा जान्छन् भने छुट दिनुपर्नेमा जोड दिनुभयो । उहाँले राज्यको लगानी र ध्यान सार्वजनिक शिक्षामा लगाउनुपर्ने जिकिर गर्नुभयो । उहाँले भन्नुभयो, “हुनेखानेले पैसा खर्च गरेर पढ्छु भन्नेलाई विकल्प उपलब्ध गराउन सकिएन भने पुँजी पनि बाहिर जान्छ, जनशक्ति पनि बाहिर जान्छ । यसो भन्दा राज्य के अनिवार्य र निःशुल्क शिक्षाबाट पछि हट्यो त ? होइन, हटेको छैन ।’ राज्यको अनिवार्य र निःशुल्क शिक्षा ती मानिसहरूलाई हो, जसलाई जरुरत छ । जसको लागि आवश्यकता छ त्यसको लागि राज्य उपलब्ध हुनुपर्दछ । जो सरकारी स्कुलमा पढ्न आउँछन्, अर्बपतिको छोरा पनि सार्वजनिक विद्यालयमा पढ्न आउँछु भन्दा त तपाईले रोक्न सक्नुहुन्न, रोक्नुहुन्न । उनीहरूलाई पनि खुल्ला छ । निजी विद्यालयहरू गुठीमा जान्छन् भने छुट दिऔँ । राज्यको लगानी र ध्यान सार्वजनिक शिक्षामा लगाऔँ । कसरी क्वालिटीको बनाउने भन्नेमा राज्यको ध्यान केन्द्रित हुनुपर्छ ।”  उहाँले राज्य निजी क्षेत्रलाई निषेध गरेर जाने पक्षमा नरहेको बताउँदै सार्वजनिक शिक्षालाई गुणस्तरीय बनाउनुपर्नेमा जोड दिनुभयो । """
चट्याङ लागेर ६ बर्षीया बालिकाको मृत्यु,"""शिवकुमार रिजाल काशी हेटौँडा, असार १३ गते । पश्चिम मकवानपुरको राक्सिराङ गाउँपालिका ८ माइसिराङमा शुक्रबार साँझ चट्याङ लागेर एक बालिकाको मृत्यु भएको छ । मृत्यु हुनेमा ६ बर्षीया एनिका प्रजा (चेपाङ) रहेकी छन् । चट्याङ लागेपछि अचेत अबस्थाकी उनलाई उपचारका लागि मनहरी अस्पताल लगिएको थियो । अस्पतालले उनलाई मृत घोषणा गरिदिएको नेपाल चेपाङ संघ मकवानपुरका अध्यक्ष महेशकुमार चेपाङले बताउनुभयो । साँझ ६ बजेतिर परेको चट्याङ लागेर उनकी आमा २५ को रबिना प्रजा चेपाङ घाइते भएकी छन् । उहाँलाई थप उपचारका लागि हेटौँडा अस्पताल लगिएको इलाका प्रहरी कार्यालय मनहरीले जानकारी दिएको छ । साँझ परेको चट्याङ राक्सिराङ गाउँपालिकाकै चोराङमा ३ जना घाइते भएको बताइएको छ । घाइतेहरु पूर्ण विवरण आइनसकेको इलाका प्रहरी कार्यालय मनहरीले जनाएको छ । """
पुरस्कार र छात्रवृत्ति प्रदान,"""गोरखापत्र समाचारदाता काठमाडौँ, असार १३ गते । नेपालस्थित पाकिस्तानी दूतावासले नेपालका १०२ विद्यालयका १९५ विद्यार्थीलाई पुरस्कार तथा छात्रवृत्ति प्रदान गरेको छ । दूतावासले बिहीबार विज्ञप्तिमा जारी गरी विद्यार्थीलाई १३ औँ राजदूत वार्षिक छात्रवृत्ति प्रदान गरिएको जनाइएको छ । अध्ययनमा निरन्तर राम्रो प्रदर्शन गरेकोमा एक प्रतिभाशाली विद्यार्थीलाई ल्यापटप प्रदान गरिएको उल्लेख गरिएको छ । नेपाल परिवार दलका अध्यक्ष एकनाथ ढकालले पाकिस्तानले विशेष गरी शिक्षाको क्षेत्रमा निरन्तर प्राविधिक सहयोग गरेकोमा प्रशंसा गर्नुभयो । नेपालका लागि पाकिस्तानका राजदूत अब्रार एच हास्मीले पाकिस्तानले अध्ययन, खेलकुद र स्वास्थ्य सामाजिक गतिविधिका क्षेत्रमा नेपाली युवालाई प्रोत्साहन गर्नु द्विपक्षीय सहयोगको एक महत्वपूर्ण भाग भएको पनि बताउनुभयो । पाकिस्तानका राजदूत छात्रवृत्ति कार्यक्रम २०१३ देखि नियमित रूपमा आयोजना हुँदै आएको जनाइएको छ । """
इन्डोर फ्रेन्चाइज क्रिकेट लिग भदौमा,"""काठमाडौँ, असार १२ गते । इन्डोर क्रिकेट फ्रेन्चाइज लिग आगामी भदौ २३ देखि २८ गतेसम्म काठमाडौँमा हुने भएको छ । नेपालमा पहिलो पटक हुन लागेको लिगमा १० टोलीको सहभागिता रहने बिहीबार आयोजित पत्रकार सम्मेलनमा आयोजक काठमाडौँ स्पोर्ट्स इभेन्ट्स प्रालिले जानकारी दियो । लिगका खेलहरू बूढानीलकण्ठस्थित रोयल स्पोर्ट्स पार्कमा हुनेछ । टी–१० ढाँचामा हुने प्रतियोगितामा सहभागी टोलीले अक्सन (खरिद–बिक्री प्रक्रिया) का आधारमा खेलाडी अनुबन्ध गर्ने छन् । अक्सनमा सहभागी खेलाडीलाई ‘ए’, ‘बी’ र ‘सी’ गरी तीनवटा श्रेणीमा विभाजन गरिने छ । ‘ए’ श्रेणीका खेलाडीले १५ देखि २५ हजार, ‘बी’ खेलाडीले १०–१५ हजार र ‘सी’ श्रेणीका खेलाडीले ५ देखि १० हजार रुपियाँ पाउने छन् । टोलीमा मार्की खेलाडी पनि रहने छ । मार्की खेलाडी उमेर समूह वा सिनियर राष्ट्रिय टोलीबाट अन्तर्राष्ट्रिय प्रतियोगिता खेलिसकेको हुनुपर्ने आयोजकले जनाएको छ । ४५ लाख रुपियाँ लगानीमा सञ्चालन हुने लिगको पुरस्कार रासी पछि सार्वजनिक गरिने बताइएको छ । """
डाइपर र प्याड आयातमा नेपाल गुणस्तर अनिवार्य गर्न माग,"""नवराज कट्टेल विराटनगर, असार १३ गते । भारतले नेपालबाट निर्यात हुने सेनेटरी प्याड र डाइपरमा बिआइएस (ब्युरो अफ इन्डियन स्ट्यान्डर्ड) अनिवार्य गरेको छ । त्यति मात्रै नभई अनिवार्य ट्रेडमार्क र बन्द प्याकेजिङ भएको मात्रै आयातका लागि अनुमति दिने गरेको छ । भारतबाट नेपालमा आयात हुने प्याड र डाइपरमा भने नेपालले अहिलेसम्म नेपाल गुणस्तर (एनएस) लगाएको छैन । नेपालका उद्योगीले भारतले लुज प्याकेजिङमा डाइपर र प्याड निर्यात गर्न पनि नदिने र बिआइस अनिवार्य गर्दासमेत नेपालले आयातमा कडाइका लागि नीति लिन नसकेको बताउँछन् । नेपालमा भने लुज प्याकेजिङमै डाइपर र प्याड आयात हुने गरेको गुनासो उद्योगीको छ । लुज प्याकेजिङमा आयात भएको सेनेटरी प्याड र डाइपर यहाँ आएपछि अनुकूल प्याकिङ भएर बजारमा पुग्ने गरेको हो । भारतले बिआइएस र प्याकेजिङ तथा ट्रेडमार्कको कुरा उठाएर २०८१ चैत २० देखि नेपालबाट निर्यात हुने सेनेटरी प्याड र डाइपरमा रोक लगाएको थियो । तीन महिनासम्म नेपालबाट निर्यात रोकिएपछि अहिले खुलेको छ । निर्यात खोल्नुअगाडि भारतका अधिकारीले नेपालका उद्योगको निरीक्षण गरेको उद्योगीले बताएका छन् । निर्यातका लागि पनि चार वटा उद्योगलाई मात्रै बिआइएस प्रदान गरिएको छ । नेपालका चार उद्योगमध्ये तीन वटा सुनसरी–मोरङ औद्योगिक कोरिडोरकै रहेका छन् । उद्योग परिसङ्घ कोशीका सदस्य तथा हेल्थ हाइजिनका सञ्चालक भावेश राठीका अनुसार जस्मिन हाइजिन, हेल्थ एन्ड हाइजिन र विराट हेल्थ इन्डस्ट्रिज र काठमाडौँको व्रजेश्वरी उद्योगले बिआइएस पाएका हुन् । जसमा जस्मिनले प्याड र डाइपर, व्रजेश्वरीले डाइपर, विराट हेल्थ र हेल्थ एन्ड हाइजिनले प्याड मात्रै निर्यात गर्न पाउने गरी बिआइस दिइएको राठीको भनाइ छ । निर्यातको बाटो खोलिएका वस्तु उत्पादन गरेर निकासी सुरु गरिसकेका उद्योगीले भारतबाट आयात हुने प्याड र डाइपरमा समेत उतिकै कसिलो नीति लिन आवश्यक रहेको सुझाव दिएका हुन् । जस्मिन हाइजिनका पुनित शारडाले नेपालमा उत्पादन हुने वस्तुको ट्रेडमार्क भारतबाट समेत लिनुपर्ने बाध्यतादेखि बिआइएस तथा प्याकेजिङका कुरा उठेको बताउनुभयो । त्यसरी नै नेपालले पनि भारतबाट आयात हुने प्याड र डाइपरका लागि कसिलो हुन जरुरी रहेको शारडाको भनाइ छ । नेपालका डाइपर र प्याड निर्यातमा बिआइएस अङ्कुश लगाएका कारण चालु आर्थिक वर्षमा निकासी घटेको भन्सार विभागको तथ्याङ्कमा देखिन्छ । चालु आवमा १२ करोड ५० लाखको प्याड र २१ करोड रुपियाँको डाइपर निर्यात भएको छ । गत वर्ष ४० करोड रुपियाँ बराबरको प्याड र २८ करोड रुपियाँ बराबरको डाइपर निर्यात भएको थियो । चालु आवको ११ महिनामा ९० करोड ३४ लाख रुपियाँ बराबरको प्याड र एक अर्ब एक करोड ३४ लाख रुपियाँ बराबरको डाइपर आयात भएको छ । गत वर्ष ९० करोड रुपियाँ बराबरको प्याड र एक अर्ब ४६ करोड २६ लाख रुपियाँ बराबरको डाइपर आयात भएको थियो । उद्योगीले यसअगाडिसम्म लुज प्याकेजिङमै निर्यात गर्न पाइने व्यवस्था भारतले बिआइएसमार्फत रोक लगाएको बताएका छन् । त्यति मात्रै नभई ट्रेडमार्क र बन्द (सानो) प्याकेजिङको वस्तु मात्रै निर्यात अनुमति दिने जनाएका हुन् ।  """
खलङ्गा बजार र धानखेतीको हरियाली,"""जुम्ला सदरमुकाम खलङ्गा बजार र आसपासको क्षेत्रमा देखिएको धानखेतीको हरियाली । """
वैदेशिक सहायता परिचालन  : विषयगत प्रश्नोत्तर,"""वैदेशिक सहायता परिचालन १. वैदेशिक सहायता परिचालनमा अन्तरतह स्वामित्व र समन्वयलाई सुदृढ बनाई सहायताको दक्षतापूर्वक उपयोग गर्न वैदेशिक सहायता परिचालन नीति, २०८२ ले गरेको प्रक्रियागत व्यवस्था उल्लेख गर्नुहोस् । साथै वैदेशिक सहायताका परिचालनमा प्रदेश र स्थानीय तहले निर्वाह गर्ने भूमिकासमेत उल्लेख गर्नुहोस् । वैदेशिक सहायता परिचालनः नेपालको विकासमा योगदान भन्ने दूरदृष्टिसहित वैदेशिक सहायता परिचालन नीति, २०८२ जारी भएको छ । यस नीतिले वैदेशिक सहायता परिचालनमा देखापरेका पछिल्ला प्रवृत्तिलाई सम्बोधन गर्ने प्रयास गरेको छ । नेपालको संघीय शासन प्रणालीमा वैदेशिक सहायता परिचालन गर्दा देहायबमोजिम गर्ने भनी नीतिमा उल्लेख गरिएको छ । – अनुदान सहायता, नेपाल सरकारको दायित्व अन्तर्गतको ऋण सहायता र प्राविधिक सहायताका हकमा अर्थ मन्त्रालयले वित्तीय सम्झौता गरी कार्यान्वयनको लागि प्रदेश र स्थानीय तहमा पठाउने, – प्रदेश र स्थानीय तहको अनुरोधमा परिचालन हुने ऋणको सम्झौता गर्दा नेपाल सरकारले सम्बन्धित स्थानीय तहसँग सहायक ऋण सम्झौता गरी बजेटमार्फत कार्यान्वयनका लागि पठाउने र आवश्यकता अनुसार एस्क्रो एकाउन्टमार्फत ऋणको साँवा ब्याज भुक्तानीको व्यवस्था गर्न सक्ने, – शिक्षा तथा स्वास्थ्य क्षेत्रमा परिचालन गरिने ऋणबाहेक सम्भाव्यताका आधारमा प्रदेश र स्थानीय तहमार्फत अन्य आयोजना वा कार्यक्रममा ऋण सहायता परिचालन गर्दा सम्बन्धित तहसँग सहायक ऋण सम्झौतामार्फत परिचालन गर्ने, – बजेट प्रणालीमार्फत परिचालन हुने अनुदान सहायताको रकम ससर्त अनुदानको रूपमा प्रदेश तथा स्थानीय तहमा पठाउने, – सङ्घ, प्रदेश र स्थानीय तहमा सञ्चालन हुने विकास आयोजना वा कार्यक्रमका लागि सहलगानीबापत आवश्यक पर्ने रकम सम्बन्धित तहले बेहोर्ने, – प्रदेश तथा स्थानीय तहले सिफारिस गरेका आयोजनाको वित्तीय स्रोत जुटाउन विकास साझेदारसँग गरिने वार्ता तथा सम्झौतामा सम्बन्धित तहको प्रतिनिधित्व गराउने ।  क) वैदेशिक सहायता परिचालनमा प्रदेश सरकारको भूमिका – आफ्नो प्रदेशअन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – प्रदेश अन्तर्गत परिचालन हुन सक्ने वैदेशिक सहायताको सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव पठाउने, – नेपाल सरकारका विषयगत मन्त्रालयको सिफारिसमा अर्थ मन्त्रालयको सहमति लिई वस्तुगत सहायता लिने, – प्रदेश सरकारले प्रस्ताव गरेको आयोजना कार्यान्वयन गर्नको लागि विकास साझेदारसँग हुने वार्तामा प्रदेश सरकारको तर्फबाट प्रतिनिधि मनोनयन गरी वार्ताका लागि अख्तियारी दिने, – प्रदेशको मागबमोजिम वैदेशिक ऋणमार्फत परिचालन भएको सहायताको हकमा सहायक ऋण सम्झौता अनुरूप ऋणको साँवा ब्याज भुक्तानी गर्ने, – वैदेशिक सहातयताका कार्यक्रम वा आयोजना कार्यान्वयन गर्ने गराउने तथा सहजीकरण गर्ने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरण समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट प्रदेश अन्तर्गतका एकभन्दा बढी स्थानीय तहमा सञ्चालित कार्यक्रमको समन्वय र अनुगमन गर्ने ।  ख) वैदेशिक सहायता परिचालनमा स्थानीय तहको भूमिका – आफ्नो स्थानीय तह अन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – स्थानीय तहमा परिचालन हुन सक्ने वैदेशिक सहायताबाट सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव गर्ने, – आफूले प्रस्ताव गरेको आयोजना कार्यान्वयन गर्नका लागि विकास साझेदारसँग हुने वार्तामा स्थानीय तहको तर्फबाट प्रतिनिधि मनोनयन गरी वार्ताका लागि अख्तियारी दिने, – स्थानीय तहको मागबमोजिम वैदेशिक ऋणमार्फत परिचालन भएको सहायताको हकमा सहायक सम्झौता अनुरूप ऋणको साँवा ब्याज भुक्तानी गर्ने, – नेपाल सरकारका विषयगत मन्त्रालयको सिफारिसमा मन्त्रालयको सहमति लिई वस्तुगत सहायता लिने, – वैदेशिक सहायताका कार्यक्रम वा आयोजना कार्यान्वयन गर्ने, गराउने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरणहरू समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट स्थानीय तहमा सञ्चालित कार्यक्रम आफ्नो वार्षिक कार्यक्रममा राख्ने र सोको समन्वय र अनुगमन सम्बन्धित जिल्ला समन्वय समितिले गर्ने । अन्त्यमा नेपालको सङ्घीय शासनप्रणालीको सफलता तहगत समन्वय र सहकार्यमा निर्भर गर्छ । संवैधानिक मर्म र भावना अनुसार तहगत सरकारबिच समन्वय र सहकार्यमा कार्यसम्पादन हुन सकेमा तहगत सहअस्तित्वको भावना झनै प्रगाढ भएर जान्छ । वैदशिक सहायता परिचालनका सन्दर्भमा तहगत समन्वय र सहकार्यको सिद्धान्त कार्यान्वयनले मुलुकको समन्यायिक र सन्तुलित विकासमा योगदान गर्छ । यसबाट वैदेशिक सहायता परिचालनलाई नतिजामूलक बनाई सहायता प्रभावकारिता वृद्धि गर्न समेत टेवा पुग्दछ । २. आन्तरिक राजश्व विभागले सम्पादन गर्ने प्रमुख कार्य उल्लेख गर्दै विभागले प्रशासन गर्ने मुख्य कानुनको सूची तयार गर्नुहोस् । नेपालमा आन्तरिक राजस्वको व्यवस्थापन र परिचालन गर्न अर्थ मन्त्रालय मातहत रही कार्य गर्ने विभाग आन्तरिक राजस्व विभाग हो । यस विभागले नेपाल सरकारको कुल राजस्वको आधा भन्दा बढी हिस्सा राजस्व सङ्कलन गर्ने गर्छ । विभागका प्रमुख कार्य र विभागले प्रशासन गर्ने कानुन देहायबमोजिम रहेका छन् ः क) विभागका प्रमुख कार्य – करदाता सेवा प्रदान गर्ने, – कर सङ्कलन तथा प्रक्षेपण गर्ने, – कर फिर्तासम्बन्धी सेवा प्रदान गर्ने, – कर परीक्षण व्यवस्थापन गर्ने, – सूचना सङ्कलन तथा जोखिम विश्लेषण गर्ने, – अनुगमन तथा मूल्याङ्कन गर्ने, – कर नीति तथा कानुन तर्जुमा गर्दा परामर्श दिने, – अन्तर्राष्ट्रिय कर प्रशासनसम्बन्धी कार्य गर्ने, – कर नीति तथा कानुन कार्यान्वयनमा कानुनी राय प्रदान गर्ने, – प्रशासकीय पुनरवलोकन गर्ने, – अन्तःशुल्क प्रशासन गर्ने, – वित्तीय सूचनाको अभिलेखका लागि सूचना प्रणालीको विकास एवं प्रयोग गर्ने, – संस्थागत सुधार र क्षमता विस्तारसम्बन्धी कार्य गर्ने, – आर्थिक प्रशासन र कर्मचारी प्रशासनसम्बन्धी कार्य गर्ने ।  ख) आन्तरिक राजस्व विभाले प्रशासन गर्ने मुख्य कानुन अ)  ऐनहरू : – मदिरा ऐन, २०३१ – मूल्य अभिवृद्धि कर ऐन, २०५२ – आयकर ऐन, २०५८ – अन्तःशुल्क ऐन, २०५८ सालबसाली आर्थिक ऐन आ) नियम : – मदिरा नियमहरू, २०३३ – मूल्य अभिवृद्धि कर नियमावली, २०५३ – आयकर नियमावली, २०५९ – अन्तःशुल्क नियमावली, २०५९ मुलुकमा आन्तरिक वित्त अन्तर्गत रहेको आन्तरिक राजस्व परिचालनलाई प्रभावकारी बनाउन आन्तरिक राजस्व विभागको संस्थागत क्षमता अभिवृद्धि गरी कार्यसम्पादनमा अब्बल संगठनको रूपमा विकास गर्न जरुरी देखिन्छ । ३. स्थानीय तहको सार्वजनिक वित्त व्यवस्थापनका सम्दर्भमा के कस्ता समस्या देखिएका छन् ? समस्याको सूची तयार गर्नुहोस् । सार्वजनिक स्रोतको प्राप्ति, विनियोजन, उपयोग, अनुगमन, मूल्याङ्कन र पृष्ठपोषणसमेतका क्रियाकलाप व्यवस्थित गर्ने कार्यलाई सार्वजनिक वित्त व्यवस्थापन भनिन्छ । यसमा सार्वजनिक स्रोतको प्राप्ति, विनियोजन, उपयोग, अनुगमन तथा मूल्याङ्कनलाई व्यवस्थित बनाउन तर्जुमा गरिने नीति, कानुन, योजना, बजेट, कार्यव्रmम र सोको कार्यप्रणाली व्यवस्थित गर्नेलगायत विविध विषय समावेश हुन्छन् । स्थानीय तहमा सार्वजनिक वित्त व्यवस्थापनमा देखा परेका प्रवृत्तिहरू यस प्रकार छन् । स्थानीय तहको सार्वजनिक वित्त व्यवस्थापनमा देखिएका समस्याहरू : – आवधिक योजना र मध्यमकालीन खर्च संरचनाबिना नै बजेट विनियोजन हुने, – आन्तरिक आय एवं राजस्वको प्रक्षेपण यथार्थपरक हुन नसकेको, – आन्तरिक आयस्रोतको पर्याप्त आधार बेगर राजस्व छुट दिने गरिएको, – समयमै बजेट पेस र पारित नहुने, – बजेट अवण्डा राख्ने कार्यबाट बजेट अनुशासन कमजोर रहेको, – वर्षान्तमा खर्च गर्दा खर्चको गुणस्तरमा प्रश्न उठ्ने गरेको, – प्रशासनिक खर्चमा मितव्ययिता नआएको, – अनुत्पादक तथा वितरणमुखी कार्यक्रममा खर्च हुने, – अनुदानको प्रभावकारिता मापन र मूल्याङ्कन नहुने, – आयोजनाको प्राथमिकीकरण नगरी तदर्थवादी तवरले आयोजना र कार्यक्रम छनोट हुने गरेको, – ससाना टुक्रे आयोजना छनोट गरी स्रोत छर्ने प्रवृत्ति रहेको, – सङ्घीय तथा प्रदेश सरकारबाट प्राप्त अनुदानको उद्देश्यपरक खर्च नहुने, – जटिल संरचनाको कार्य पनि उपभोक्ता समितिबाट गराउने प्रवृत्ति देखिएको, – सार्वजनिक स्रोतसाधन र सम्पत्तिको दुरुपयोग हुने गरेको, लेखाङ्कन, प्रतिवेदन र आन्तरिक नियन्त्रण प्रणाली कमजोर रहेको, – आन्तरिक लेखापरीक्षण समयमा हुन नसकेको, – बेरुजु फस्र्योटमा तदारुकता नदेखाएको । अन्त्यमा स्थानीय तहले संविधान प्रदत्त कार्यजिम्मेवारी कुशलतापूर्वक सम्पादन गर्न सार्वजनिक वित्त व्यवस्थापन पहिलो र अनिवार्य सर्तको रूपमा रहन्छ । यसका लागि स्रोत विनियोजन दक्षता अभिवृद्धि, कार्यान्वयन कुशलता अभिवृद्धि र आन्तरिक नियन्त्रण प्रणालीको सुदृढीकरण गर्दै वित्तीय अनुशासन कायम गर्नु आवश्यक देखिन्छ । ४. नेपालको संविधानले अङ्गीकार गरेको राज्यको विकाससम्बन्धी नीति उल्लेख गर्नुहोस् । नेपालको संविधानले मुलुकमा दिगो शान्ति, सुशासन, विकास र समृद्धिको आकाङ्क्षा पूरा गर्न सङ्घीय लोकतान्त्रिक गणतन्त्रात्मक शासन व्यवस्था अवलम्बन गरेको छ । संविधानले राज्यका निर्देशक सिद्धान्त, नीति तथा दायित्व उल्लेख गरी शासन सञ्चालनलाई मार्गदर्शनसमेत गरेको छ । राज्यले लिएको विकाससम्बन्धी नीति यसप्रकार रहेको छ ः – क्षेत्रीय सन्तुलनसहितको समावेशी आर्थिक विकासको लागि क्षेत्रीय विकासको योजना तर्जुमा गर्ने, – योजना अन्तर्गत दिगो सामाजिक आर्थिक विकासका रणनीति र कार्यक्रम समावेश गरी समन्वयात्मक तवरले कार्यान्वयन गर्ने, – विकासमा पछाडि परेका क्षेत्रलाई प्राथमिकता दिने, – सन्तुलित, वातावरण अनुकूल, गुणस्तरीय तथा दिगो रूपमा भौतिक पूर्वाधारको विकास गर्ने, – विकास निर्माण प्रक्रियामा स्थानीय जनसहभागिता अभिवृद्धि गर्ने, – वैज्ञानिक अध्ययन अनुसन्धान, विज्ञान र प्रविधिको आविष्कार, उन्नयन र विकासमा लगानी बढाउने, – वैज्ञानिक, प्राविधिक, बौद्धिक र विशिष्ट प्रतिभाहरूको संरक्षण गर्ने, – राष्ट्रिय आवश्यकता अनुसार सूचना प्रविधिको विकास र विस्तार गरी सर्वसाधारणको सरल र सहज पहुँच सुनिश्चित गर्ने, – राष्ट्रिय विकासमा सूचना प्रविधिको उच्चतम प्रयोग गर्ने, विकासको प्रतिफल वितरणमा विपन्नलाई प्राथमिकता दिई आमजनताले न्यायोचित रूपमा पाउने व्यवस्था गर्ने, – एकीकृत राष्ट्रिय परिचय व्यवस्थापन सूचना प्रणालीको विकास गरी नागरिकका सबै सूचना र विवरण एकीकृत रूपमा व्यवस्थापन गर्ने, – एकीकृत राष्ट्रिय परिचय व्यवस्थापन सूचना प्रणालीलाई राज्यबाट उपलब्ध हुने सेवा सुविधा र राष्ट्रिय विकास योजनासँग आबद्ध गर्ने, – जनसाङ्खिक तथ्याङ्कलाई अद्यावधिक गर्दै राष्ट्रिय विकास योजनासँग आबद्ध गर्ने । अन्त्यमा बलदिएको शासन व्यवस्थाले नागरिकको आर्थिक सामाजिक अवस्थालाई रूपान्तरण गर्न नयाँ शासकीय मूल्यहरूको अनुसरण गर्दै राज्यका संयन्त्रले कार्यसम्पादन गर्नु पर्छ । राज्यले लिएका नीतिहरूको प्रभावकारी कार्यान्वयन हुन सकेमा मात्र नागरिकले परिवर्तनको अनुभूति गर्न सक्छन् । उल्लिखित विकाससम्बन्धी नीतिलाई तिनै तहका सरकारको समन्वय र सहकार्यमा प्रभावकारी कार्यान्वयन गर्न सकेमा मात्र मुलुकको विकास र समृद्धिको सपना पूरा गर्न सकिन्छ । ५. आन्तरिक ऋणका उपकरणको परिचय दिँदै आन्तरिक ऋणको निष्कासन गर्दा आन्तरिक ऋण व्यवस्थित गर्न के कस्ता कार्य गरिन्छ ? उल्लेख गर्नुहोस् । सरकारले सार्वजनिक खर्चका लागि स्रोत जुटाउन आन्तरिक वित्तीय बजारबाट सङ्कलन गर्ने ऋणलाई आन्तरिक ऋण भनिन्छ । सरकारले सङ्कलन गरेको ऋण रकम निश्चित समयपश्चात् साँवा र ब्याजसहित फिर्ता गर्नु पर्छ । आन्तरिक बजारबाट ऋण उठाउन प्रचलनमा रहेका उपकरण देहायबमोजिम रहेका छन् ः क)  ट्रेजरी बिल : एक वर्ष वा सोभन्दा कम अवधिको आन्तरिक ऋण उठाउन प्रयोग गरिने अल्पकालीन ऋणको उपकरणलाई ट्रेजरी बिल भनिन्छ । ख)  विकास ऋणपत्र : दुई वर्ष वा सोभन्दा बढी अवधिको आन्तरिक ऋण उठाउन प्रयोग गरिने मध्यकालीन वा दीर्घकालीन ऋणको उपकरणलाई विकास ऋणपत्र भनिन्छ । ग)  नागरिक बचतपत्र : नेपाली नागरिकको बचत परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋण उपकरणलाई नागरिक बचतपत्र भनिन्छ । घ)  वैदेशिक रोजगार बचतपत्र : वैदेशिक रोजगारीमा संलग्न वा वैदेशिक रोजगारबाट फर्किएको छ महिना नपुगेका नेपाली नागरिक वा गैरआवासीय नेपाली नागरिकको वैदेशिक आम्दानी परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋणको उपकरणलाई वैदेशिक रोजगार बचतपत्र भनिन्छ । आन्तरिक ऋणको निष्कासन र व्यवस्थापनसम्बन्धी कार्य : क) आन्तरिक ऋणको कार्यतालिका तयार गर्नुपर्ने – आव सुरु हुनुपूर्व आन्तरिक ऋणको वार्षिक कार्यतालिका र ऋण निष्कासन तालिका तयार गरी अर्थ मन्त्रालयमा पेस गर्ने, यसरी तालिका तयार गर्दा बैङ्क र अन्य निकायसँग परामर्श लिन सक्ने, – पेस भएको वार्षिक कार्यतालिका र ऋण निष्कासन तालिकालाई मन्त्रालयले साउन महिनाभित्र स्वीकृत गरी कार्यालयलाई जानकारी दिने, – स्वीकृत कार्यतालिका र ऋण निष्कासन तालिका ऋणको जोखिम, लागत र नगद प्रवाहसमेतका आधारमा अर्थ मन्त्रालयले परिमार्जन गर्न सक्ने । ख) मध्यकालीन ऋण व्यवस्थापन रणनीति तयार गर्नुपर्ने – प्रत्येक आवका लागि मध्यमकालीन ऋण व्यवस्थापन रणनीति अद्यावधिक गरी प्रकाशन गर्ने, – प्रत्येक आवको असार मसान्तसम्म तिर्न बाँकी ऋण र मध्यमकालीन खर्च संरचनामा प्रक्षेपित आर्थिक परिसूचकलाई आधार मानी रणनीति अद्यावधिक गर्ने, – सार्वजनिक ऋण व्यवस्थापन कार्यालयबाट अद्यावधिक गरिएको मध्यमकालीन ऋण व्यवस्थापन रणनीति अर्थ मन्त्रालयमा स्वीकृतिका लागि पेस गर्ने, – अर्थ मन्त्रालयले माघ समान्तभित्र स्वीकृत गर्नुपर्ने र स्वीकृत रणनीतिलाई कार्यालयले वेबसाइटमार्फत सार्जवनिक गर्ने । ग) ऋणको दिगोपना विश्लेषण गर्ने – असार मसान्तसम्म तिर्न बाँकी ऋण रकमलाई आधार मानी ऋणको दिगोपना विश्लेषण प्रतिवेदन आवधिक रूपमा तयार गर्ने, – दिगोपना विश्लेषण प्रतिवेदन अर्थ मन्त्रालयमा स्वीकृतिको लागि पेस गर्ने, – स्वीकृत प्रतिवेदनलाई सार्वजनिक ऋण व्यवस्थापन कार्यालयले वेबसाइटमार्फत सार्वजनिक गर्ने । अन्त्यमा आन्तरिक ऋणका उपकरणको माध्यमबाट ऋण परिचालन गर्दा बोलकबोल सूचना प्रकाशन, बोलकबोल, बाँडफाँट र निष्कासन, साँवा र ब्याज भुक्तानी जस्ता कार्य गरिन्छ । आन्तरिक ऋणको कार्यतालिका, मध्यमकालीन ऋण व्यवस्थापन रणनीति र आन्तरिक ऋणको दिगोपना विश्लेषण गरेर मात्र आन्तरिक ऋण उठाउने कार्य गरिन्छ । प्रस्तुतकर्ता : अर्जुन शर्मा """
हिलोको ‘विकास–विम्ब’,"""बर्खा लागेसँगै नेपाली जनामानसमा एउटा शब्द निकै चर्चामा आउँछ, ‘असारे विकास...।’ यो आफैँमा नराम्रो शब्द त होइन तर हाम्रा उट्पट्याङ विकासे नीतिका कारण यस्ता शब्द कहिलेकाहीँ नीति निर्माताका लागि ‘बदनामी’ बोकेर आउँछन् । खास गरी जब राज्यले वर्षभरिको आयव्यय विवरण सार्वजनिक गर्छ अर्थात् ‘बजेट’ ल्याउँछ । संवैधानिक व्यवस्था अनुसार गत जेठ १५ गते नेपाल सरकारले पनि लगभग १९ खर्ब ११ अर्ब ६४ करोड बराबरको बजेट ल्याएको थियो । जसलाई प्रतिनिधि सभाले केही संशोधनसहित बहुमतले पारित गरिसकेको छ । बजेटमा समाविष्ट लक्ष्य अनुसार सरकारले राजस्वबाट प्राप्त गर्ने १३ खर्ब १५ अर्बबाहेक बाँकी छ अर्बभन्दा धेरै भनेको वैदेशिक ऋण अनि अनुदानको भर हो । यी बजेटका अर्थ गणितीय तथ्याङ्कमा अल्झिनु आवश्यक छैन । यी भनेका कुनै अर्थविज्ञ वा हिसाबकिताब जान्नेहरूले गर्ने काम हो । यहाँ चर्चा गर्न खोजिएको विषय नेपालमा विकासको गति र त्यसको प्रगति हो । जो प्रायः देशको बजेटसँगै चर्चा र बहसमा आउँछ । हामीले असारमै किन सडक खन्छौँ ? बर्खामै सडक किन भत्काउँछौँ ? यहीबेला विकासका नाममा पहाड फोड्छौँ र डोजर आतङ्क किन मच्चाउँछौँ ? सहरका सडकपेटी किन यही बेला भत्काउँछौँ ? सडक पनि यही बेला कालोपत्रे गर्छौं । त्यसपछि बल्ल त्यसको नाला बनाउन थाल्छौँ, फेरि सडक भत्किन्छ । त्यसैमाथि खानेपानीका पाइप गाड्न वा मर्मत गर्न खोज्छौँ, फेरि सडक भत्काउँछौँ । फेरि पेटी बनाउन थाल्छौँ, सडक भत्किन्छ । यथार्थ के हो भने टालटुल पारेका यिनै सडक नेपालका लागि सबै प्रकारका ‘विकासे भार’ थाम्ने माध्यम बनेका छन् । सडक केका लागि बनाइन्छ ? सिधा जवाफ हो, यातायातका लागि मान्छेलाई आवागमनमा सजिलो होस् भन्नका लागि । यातायातको पहुँच भयो भने व्यापार वृद्धिको आश हुन्छ, एउटा समाज अर्कोसँग जोडिन्छ, एक ठाउँको उत्पादन अर्को ठाउँको उत्पादनसँग विनिमय हुन्छ । समग्रमा सडकले मान्छेको जीवनलाई सहज बनाउँछ । यसका अर्थपरिभाषा, अर्थ राजनीति र आर्थिक विकासका परिभाषा अनेकन होलान् तर हामीलाई सडक चाहिएको भनेको यत्तिका लागि मात्रै हो । भलै यसका दीर्घकालीन प्रभावका बारेमा लम्बा अनुसन्धान वा बहस र विज्ञ–विश्लेषण आफ्नै ठाउँमा छन् । विकास के हो ? अनि यो कसरी हुन्छ ? यसको परिभाषा र प्रक्रिया संसारमा एकै छैनन् । न विज्ञहरू नै एकमत छन् । विकास त एउटा प्रक्रिया हो जो अवश्यम्भावी छ । मात्रै त्यसलाई कसरी कार्यान्वयन गर्ने भनेर हामीले बनाउने नीति नियमले त्यसको दिशा र गति तय गर्छ । एउटा सर्वव्यापी मान्यता के हो भनेको समयसँगै परिवर्तित दिशा र गतिलाई समाउनु नै विकासको आधारभूत अर्थ हो । त्यसलाई कसरी विस्तार गर्ने भन्ने कुरा आफैँमा निर्भर हुन्छ । विकास न कुनै गणितीय सूत्रमा आधारित हुन्छ न कुनै सिद्धान्तका ठेलीले यसलाई मार्गदर्शन गर्छ । यसका आधारभूत मान्यतालाई हामीले गहिरिएर बुझ्ने हो भने सामान्यतया विकास भनेको जनताका आधारभूत आवश्यक पूरा गर्न निर्माण हुने संरचना अनि संयन्त्र हुन् । जसमा जनताको अपनत्व अनि उनीहरूको दैनिक जीवनमा केही परिवर्तन आएको महसुस हुन्छ । परिवर्तनको त्यही आभाष नै समृद्धिको सूचक हो । त्यसलाई धरहरा जस्तै सबैलाई देखाउने गरी केही गर्नै पर्दैन । विकास भनेको जनमानसको महसुस हो । यसलाई प्रस्ट पार्दै महामानव बिपी कोइरालाले यसलाई सजिलो गरी अथ्र्याउनुभएको छ– “विकास भनेको केही ठुला घरहरू, होटलहरू, ठुला सडक, मोटरगाडी, हवाईजहाज र अझ केही औद्योगिक उत्पादन वृद्धिका तथ्याङ्क पनि होइनन् । विकास भनेको के हो भन्ने प्रश्नका साथै विकास कसका लागि हो भन्ने प्रश्नसमेत सोचेर मात्र हामीले त्यसको परिभाषा गर्न सकिन्छ” बिपीले भन्नुभएको छ, “के नेपाल भनेको यहाँका चार पाँच वटा सहर हो ? कि नेपाल भनेको गाउँ हो ? हामीले विकासका कुरा गर्दा विकासले त्यो ग्रामीण परिवारलाई के ग¥यो भन्ने प्रश्नको जवाफ दिन सक्नु पर्छ । यदि ठुलो सडक बन्छ भने सडक त मोटरगाडी जोसित छ उसैले उपयोग गर्छ । जेट प्लेन गाउँलेले चढ्दैन, बिजुलीको प्रचुर प्रयोग गर्दैन ।” त्यस कारण मैले प्रधानमन्त्री छँदा योजना आयोगको मिटिङलाई भनेको थिएँ, “तपाईंहरू भित्तामा राजाको तस्बिरसँगै नेपालको गरिब गाउँले किसान आफ्नो झुपडी अगाडि उभिरहेको चित्र पनि राख्नोस् र त्यसको अनुहार हेरेर योजना बनाउनोस् र सोध्नोस्, यस योजनाले त्यो झुपडीमा बस्ने किसानलाई के लाभ दिन सक्छ ? म आज पनि त्यही प्रश्न सोध्दै छु ।” बिपीले त्यो बेला नेपालको अवस्था, यहाँका नागरिकका आवश्यकता उनीहरूका आकाङ्क्षा अनि यहाँको भूगोलको तत्कालीन सटिक विश्लेषण गरेर विकासबारे आफ्नो धारणा बनाउनुभएको थियो । त्यो उहाँले बाँचेको काल, परिस्थिति थिए । त्यो उहाँले भोगेको युग थियो । उहाँले अपनाउनुभएको समय थियो तर आज पनि हामी गुणात्मक रूपमा अघि बढ्न सकेका छैनौँ । यद्यपि नेपालमा केही नभएको भने हुँदै होइन । नेपालमा केही हुन्न र यहाँ केही छैन भन्ने भाष्यहरूलाई जसरी आजको पुस्ताको कलिलो मस्तिष्कमा जबर्जस्ती स्थापित गर्न खोजिँदै छ, त्यसले हाम्रो देशको भविष्यमाथि भयानक परिणाम ल्याउने छ । प्रजातान्त्रिक र लोकतान्त्रिक परिवर्तनका लडाइँसँगै बितेका यी आठ दशकमा यहाँ धेरै काम भएको छ । फरक यत्ति हो कि त्यसले नागरिकको दैनिक जीवनमा कत्तिको अनि कस्तो परिवर्तन ल्याएको छ भनेर हामीले कहिल्यै समीक्षा नै गर्न चाहेनौँ । मनन गर्नै चाहेनौँ । परिवर्तन अनि विकासलाई जनताले जब आफ्नै दैनिक जीवनमा आभास गर्न सक्दैनन्, त्यसलाई अपनाएर आफ्नो जीवनमा समाहित गर्न सक्दैनन् अनि त्यस्ता विकासको केही काम हुन्न । त्यो मात्रै फजुल हुन्छ, पैसा अनि समयको । यस बिचमा हामीले धेरै परिवर्तन गरेका छौँ । त्यो भनेको पनि विकास नै हो । ‘मानव विकास,’ ‘राजनीतिक विकास,’ ‘आर्थिक विकास,’ ‘सामाजिक विकास’ अनि ‘सांस्कृतिक विकास’ भनेका विकास सिद्धान्तमा प्रतिपादित आयाम हुन् । हामीले त्यसका सूचकलाई कति भेट्न सकेका छौँ भनेर हामीले कहिल्यै समीक्षा गर्ने कोसिस गरेका छैनौँ । त्यसलाई व्यावहारिक जीवनमा कसरी समाहित गर्ने भनेर हामीले कहिल्यै त्यसतर्फ ध्यान दिन सकेनौँ । मात्रै हामीले ‘पैसा’ खन्यायौँ अनि विकास त फगत चिप्लेटी मात्रै खेलिरह्यो यही ‘बर्से हिलो’ मा । आज हामी अलि फरक शासकीय राज्य संयन्त्रमा छौँ । राज्य प्रणाली आज सङ्घीयताको अभ्यासमा छ । राजनीतिक संरचनामा तीन तहको यो शक्ति सन्तुलनले शासकीय पद्धतिका हिसाबले हामी जनतासँग अझ निकट भएको मान्यता हो । व्यवहार र परिणाममा त्यसको खासै अर्थ छैन भन्ने अहिले यो व्यवस्थाप्रति देखिएको आक्रोश अनि निराशाले प्रस्ट पारिरहेका छन् । यसलाई आत्मसात् गर्दै, सच्चिएर अघि बढ्न हाम्रा शासक अनि नेतृत्व पङ्क्तिले एक निमेष पनि ढिला गर्ने छुट छैन । तीन तहका सरकारमध्ये नागरिकसँग सबैभन्दा निकट अनि उनीहरूको जीवनको कदममा साथसाथै रहने भनेको स्थानीय सरकार नै हुन् । जसलाई हामीले बलियो बनाउन आवश्यक छ । त्यहाँ पनि हामीले कस्ता नियम सङ्गतलाई स्थापित गरिरहेका छौँ भन्ने प्रश्न भने निकै पेचिलो बन्दै छ । स्थानीय जनप्रतिनिधिले अहिले विकास वा ‘जनता’ को नाममा जे जस्तो गरिरहेका छन् र गर्दै आएका छन्, त्यसले नयाँ पुस्ताको भविष्य होइन बरु यो संरचना र व्यवस्थाकै भविष्य बर्बादी त गर्दै छैन ? यसतर्फ गम्भीर भएर हामीले हाम्रा विकासका नीतिहरूमाथि अब निर्मम समीक्षा गर्नुपर्ने बेला भइसकेको छ । अझै पनि हामी डाँडापाखा डोजर दगुराइरहेका छौँ । पहाड–पर्वत अनि खोला–नदीहरू खोतलिरहेका छौँ । जमिन उधिनिरहेका छौँ । यस प्रकारको ‘डोजेरे’ विकास कति दिगो हुन्छ ? असारको झरीमा खन्याउने बजेटले के र कस्तो विकास भइरहेको छ ? यतातर्फ सोच्न र सच्चिन साँच्चिकै ढिला भइसकेको छ । संयुक्त राष्ट्रसङ्घले भनेको छ कि ‘विकासको मूल उद्देश्य भनेको नागरिक जीवनयापनका विकल्पको सीमा बढाउनु हो । ताकि त्यसमा नागरिक सहभागिता र लोकतन्त्रको आभास हुन सकोस्...।’ समय, काल र परिस्थितिलाई हेरेर आवश्यकता अनुसार नागरिकको सहभागिता र त्यसमा उनीहरूको अपनत्व नै विकास हो । डोजरको इन्जिनियरिङ, अनि बर्खेझरीमा बगाइएका यस्ता बजेटले मात्रै नागरिकको जीवनस्तर बदल्न सक्दैन । त्यसैले यस्तो विकासमा उनीहरूको अपनत्व पनि हुँदैन । त्यसैले नागरिक राज्य संयन्त्रबाट टाढिँदै जान्छन् र समाजमा नैराश्यता अनि आक्रोश फैलिन्छ । विद्रोह, विग्रह अनि अशान्तिका मूल कारण पनि यिनै हुन् । """
द्वन्द्व पीडितका परिवार भन्छन् - आयोगले पीडित बोलाएर रुवाउने काम अब कहिल्यै नगरोस्,"""काठमाडौँ, असार १३ गते। द्वन्द्व पीडितका परिवारले सत्य निरुपण तथा मेलमिलाप आयोगलाई छिटो पीडितलाई न्याय दिन सुझाव दिएका छन्। शुक्रबार सत्य निरुपण तथा मेलमिलाप आयोगले राजधानीमा आयोजना गरेको कार्यक्रममा आफ्नो पीडा पोख्दै पीडितले यस्तो सुझाव दिएका हुन्। द्वन्द्वपीडितलाई न्याय दिलाउनका लागि आवश्यक सूचना, सुझाव र सल्लाह संकलन गर्न आयोगले आयोजना गरेको कार्यक्रममा सहभागी पीडित परिवारले लामो समय न्याय नपाउँदाको पीडा र आक्रोश एकसाथ व्यक्त गरेका थिए। द्वन्द्व पीडितका परिवारको तर्फबाट बोल्दै नुवाकोटकी हिरा तिवारी शर्माले भन्नुभयो, ‘२५ वर्षदेखि तडपिएँ   तर राज्यले न्याय कहिले दिन्छ थाहा छैन। आयोगले पीडित परिवारलाई बोलाएर पटकपटक रुवाउने काम अब नगरोस्। पीडितको वर्गीकरण गरेर आयोगले तत्काल परिचयपत्र दिएर न्याय दिनुपर्छ।’’  उहाँले दुई दशकको अवधिलाई कसरी सङ्क्रमणकालीन अवस्था भन्ने भन्दै आयाेगप्रति प्रश्न गर्नुभयो। उहाँले श्रीमानलाई खाना खाँदाखाँदै घरबाट अपहरण गरी जङ्गलमा  हत्या गरेको उल्लेख गर्नुभयो। द्वन्द्व पीडित परिवारकै अर्का सदस्य कालीबहादुर विष्टले आयोगले पीडितको पक्षमा काम गर्दै आएको उल्लेख गर्दै अब वास्तविक पीडितलाई न्याय र गैर पीडितमाथि छानबिन गर्नुपर्नेमा जोड दिनुभयो। पीडित परिवारका सदस्यले द्वन्द्वका क्रममा आफू र आफ्ना परिवारमाथि भएको अत्याचार, दमन, कुटपिट, लुटपाट, अङ्गभङ्ग, अपहरण, सम्पत्ति कब्जा र गाउँ निकालाका घटना भएको जनाउँदै पहुँच र प्रभावका आधारमा क्षतिपूर्ति उपलब्ध गराएको भन्दै आक्रोश व्यक्त गर्नुभयो। पीडितलाई न्याय दिने भन्दै दुई पटक सत्य निरुपण र बेपत्ता आयोगका पदाधिकारी फेरिएको उल्लेख गर्दै उहाँहरुले आफूहरुले न्याय पाउन ढिलाइ भइरहेकोमा आपत्तिसमेत जनाउनुभयो। आयोगका नाममा राज्यको दोहन र पार्टीका कार्यकतालाई रोजगारी दिलाउन काम मात्र भएको आरोप पीडित पक्षको छ। अर्का द्वन्द्व पीडित पूर्व सैनिक हिरामणि अधिकारीले आयोगको चार वर्षे कार्यकाल भनिए पनि दुई वर्षमा काम सक्न सुझाव दिनुभयो। द्वन्द्वपीडित परिवारले लामो  समयसम्म न्याय नपाउँदा पीडितकाबीचमा पनि फूटको भावना आएको जनाउँदै विगतको घटना राजनीतिक समस्या भएकाले पीडितलाई न्यायको अनुभूति हुने गरी क्षतिपूर्ति र परिपूरणको व्यवस्था गर्न सुझाव दिनुभयो। पीडित परिवारका सदस्यले द्वन्द्वको अवस्था र घटनाको वर्गीकरण गरी बिना भेदभाव न्यायोचित क्षतिपूर्ण र परिचयपत्रको व्यवस्था गर्न सुझाव दिएका छन्। पीडित परिवारले राज्यले द्वन्द्वपीडितका लागि खडा गरेको रकमको दुरुपयोग नगर्न तथा दुवै पक्षका पीडित नै भएकाले न्याय गलत नहोस भनी हेक्का राख्न आयोगसमक्ष आग्रह गर्नुभयो। घटनामा मारिएका, बेपत्ता भएका, सम्पत्ति कब्जा गरिएका तथा यातना दिइएकाको बेग्लै सूची तयार गरी घटना विशेषका आधारमा न्याय दिलाउन आयोगका पदाधिकारीलाई सुझाव दिइएको छ। द्वन्द्वपीडित तथा सरोकारवालासँगको अन्तरक्रियामा आयोगका पदाधिकारीले पीडितले दिने लिखित वा मौखिक सूचना, प्रश्न र सुझावलाई आत्मसात् गर्ने प्रतिबद्धता जनाउनुभएको छ। कार्यक्रममा आयोगका अध्यक्ष महेश थापा, सदस्य अच्युतप्रसाद भण्डारी, टीकाप्रसाद ढकाल, पदमबहादुर शाही, कुमारी कौशल्या ओझा र आयोगका कामु सचिव निर्मला अधिकारी भट्टराईले द्वन्द्व पीडितका कुरा सुन्नुभएको थियो। """
भिमाद बजार,"""व्यापारिक केन्द्रको रूपमा परिचत तनहुँको भिमाद बजार । यहाँबाट नवलपुर, बर्दघाट सुस्ता पूर्व, पाल्पा र स्याङ्जालगायतका भेगमा आवतजावत गर्न सकिन्छ । तस्बिरः सागर गिरी/रासस """
सिमेन्ट बोर्ड उद्योग सञ्चालनमा,"""गोरखापत्र समाचारदाता काठमाडौँ, असार १२ गते । छोटो समयमै घर तथा भवन निर्माणमा प्रयोग गरिने सिमेन्ट बोर्ड उत्पादन गर्ने उद्योग सञ्चालनमा आएको छ । रौतहटको गौशालामा रहेको एभरेस्ट फाइबर बोर्ड सिमेन्ट उद्योगले यस प्रकारको बोर्ड उत्पादन सुरु गरेको हो । राजधानीमा बुधबार आयोजित कार्यक्रममा उद्योग, वाणिज्य तथा आपूर्तिमन्त्री दामोदर भण्डारीले उद्योग सञ्चालनको उद्घाटन तथा त्यसका उत्पादन औपचारिक रूपमा सार्वजनिक गर्नुभएको हो । उद्योगले नेपालमा पहिलो पटक यस प्रकारको बोर्ड उत्पादन सुरु भएको दाबी गरेको छ । कार्यक्रममा मन्त्री भण्डारीले यस किसिमको उद्योग सञ्चालनमा आउँदा आयात प्रतिस्थापन मात्र हुने नभई निर्माण क्षेत्रलाई समेत सहयोग पुग्ने बताउनुभयो । उत्पादनमुखी उत्पादनलाई सरकारले प्राथमिकतामा राखेको अवस्थामा यस्तो उद्योग सञ्चालनमा आउनु नेपालको औद्योगिक विकासमा महत्वपूर्ण हुने उहाँको धारणा थियो । उद्योगको प्रमुख लगानीकर्तामध्येको आइएमई गु्रपका अध्यक्ष चन्द्रप्रसाद ढकालले स्वदेशी कच्चा पदार्थको प्रयोग गरी उद्योग सञ्चालनमा ल्याइएको जानकारी दिनुभयो । नेपालमै अन्तर्राष्ट्रियस्तरको निर्माण सामग्री उत्पादन सम्भव छ भन्ने सन्देश यस उद्योगले दिएको उहाँको धारणा छ । करिब डेढ अर्ब रुपियाँ लगानीमा सञ्चालित उद्योगले स्वचालित प्रणालीमार्फत बोर्डको उत्पादन गरिरहेको जनाइएको छ । दैनिक ७५ हजार वर्गफिट सिमेन्ट फाइबर बोर्ड उत्पादन क्षमता रहेको उद्योगका उत्पादन भवनको बाहिरी भाग, फल्स सिलिङ, आधुनिक भान्सा, इको प्यानललगायतका संरचनामा उपयोगी हुने उद्योगले जनाएको छ । उद्योग सञ्चालनमा आउँदा दुई सय जनाले रोजगारी पाएका छन् ।  """
विपद् व्यवस्थापन सामग्री प्रदर्शन (फोटो फिचर),""""""
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं. १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
सिङ्गापुरको उत्पादन क्षेत्र वार्षिकरूपमा ३.९ प्रतिशतले वृद्धि,"""सिङ्गापुर, असार १२ गते । सिङ्गापुरको उत्पादन क्षेत्रले मे महिनामा अघिल्लो वर्षको सोही अवधिको तुलनामा ३.९ प्रतिशतले वृद्धि गरेको छ । सिङ्गापुरको आर्थिक विकास बोर्डले बिहीबार सार्वजनिक गरेको तथ्याङ्कअनुसार, अघिल्लो महिना अर्थात् वैशाखमा यो वृद्धिदर ५.९ प्रतिशत रहेको थियो । मौसमी रूपमा मिलाइएको मासिक आधारमा हेर्दा, कुल उत्पादन ०.४ प्रतिशतले घटेको देखिएको छ । तर, औषधीजन्य उत्पादनलाई बाहिर राख्दा, उत्पादनमा ०.७ प्रतिशतको वृद्धिदर देखिएको छ । उत्पादन वृद्धिमा यातायात प्रविधि क्षेत्र सबैभन्दा अगाडि रहेको छ, जसमा वार्षिकरूपमा २५.६ प्रतिशतको वृद्धि देखिएको छ । यस क्षेत्रभित्र हवाई प्रविधि उपक्षेत्रले ४३.६ प्रतिशतले वृद्धि गरेको छ, जुन हवाई जहाजका भागपुर्जा उत्पादन र वाणिज्यिक विमानहरूमा मर्मत, जाँच र सुधारका कार्य बढेका कारण भएको हो । जल तथा अपतटीय प्रविधि उपक्षेत्रमा पनि पानीजहाज कारखानाहरूमा गतिविधि बढेसँगै ५.३ प्रतिशतको वृद्धि भएको छ । यन्त्रनिर्माण, औषधीजन्य उत्पादन, विद्युतीय सामग्री निर्माण, र रासायनिक उत्पादन क्षेत्रहरूमा पनि वार्षिकरूपमा सकारात्मक वृद्धि देखिएको छ । तर, सामान्य उत्पादन क्षेत्रले भने अघिल्लो वर्षको तुलनामा घटावट देखाएको छ । रासस """
एसइईको पूरक परीक्षा साउन २९ देखि हुने,"""काठमाडौं, असार १३ गते । राष्ट्रिय परीक्षा बोर्ड सानो ठिमी भक्तपुरले २०८१  सालको माध्यमिक शिक्षा परीक्षा (एसइई) को पूरक परीक्षा २०८२ साउन २९ गते बिहीबारबाट हुने जनाएको छ । शुक्रबार प्रकाशित नतिजामा सम्मिलित भई ग्रेड प्राप्त गर्न नसकेका र अनुपस्थित भएका सबै परीक्षार्थीले पूरक परीक्षा दिन पाउने छन् । बिहान ८ बजेदेखि ११ बजेसम्म हुने परीक्षा साउन २९ देखि भदौ ६ गतेसम्म हुने छ । साउन २९ गते अनिवार्य अंग्रेजी हुने छ भने भदौ ६ गते शुक्रबार प्राविधिक धारतर्फका विषयको परीक्षा हुने जानकारी बोर्डले दिएको छ । परीक्षासम्बन्धी विस्तृत जानकारी २०८२ असार १४ गतेको गोरखापत्रमा पढ्न सकिने जानकारी पनि बोर्डले दिएको छ । परीक्षार्थीले पुरानै प्रवेशपत्रबाट परीक्षा दिन पाउने छन् । """
कानुनले चिन्दैन घरेलु श्रमिक,"""काठमाडौँ, असार १३ गते । अरूको घरमा काम गर्दा केहीपहिला दुव्र्यवहारमा परेकी काठमाडौँको कलङ्कीकी मायालाई विगतको घटना सम्झिनै मन लाग्दैन । तीन महिना लगातार काम गरेकी मायाले पारिश्रमिक माग्दा उल्टै दुव्र्यवहार बेहोर्नु परेको थियो । कलङ्कीकै एउटा व्यापारीको घरमा पुरानो घर सफाइ र रेखदेख गरिदिने सर्तमा माया भुइँ तलाको सानो कोठामा छोरीसहित बस्नुहुन्थ्यो । पाँच वर्षसम्म मासिक ११ हजार रुपियाँमा त्यही घरमा दिनभर काम गरेकी मायाले मासिक दुई हजार तलब बढाउन प्रस्ताव गर्दा साहुनीले काममा दोष लगाउने र हरेक काम दोहोर्‍याएर गर्न लगाउने जस्ता दुःख दिन थालेको गुनासो गर्नुभयो । त्यसअघि पनि दुई/तीन महिनामा मासिक पारिश्रमिक पाउने गरेकी मायाले अब भने पारिश्रमिक माग्दा घरका भाँडा चोरेको दोष लगाइयो र तीन महिनाको पारिश्रमिकबिना नै निकालियो । उहाँ जस्तै ललितपुर सानेपाका रमेश काफ्लेको घरमा काम गर्ने सावित्रीलाई पनि तीन हजार आठ सय रुपियाँ चोरेको आरोपमा कामबाट निकालिएको थियो । घटना भने २०८१ भदौको हो । सावित्री आफ्नो अधिकारप्रति सचेत रहेकाले नेपाल ट्रेड युनियन महासङ्घ (जिफन्ट) अन्तर्गतको नेपाल गृह श्रमिक ट्रेड युनियनमा आबद्ध बहिनीमार्फत आफ्नो रोजगारदाताविरुद्ध उजुरी गर्नुभयो । उहाँले सात/आठ वर्षसम्म सोही घरमा काम गरिरहेको र साहुसँग साप्ताहिक बिदा माग्नेबित्तिकै पैसा चोरेको आरोप लगाइएको बताउनुभयो । जिफन्टका अनुसार पीडित सावित्री र पीडक काफ्लेबिच छलफल गराउँदा सावित्रीले चोरेको कुनै प्रमाण भेटिएन र जिफन्टको रोहबरमा रोजगारदाता काफ्लेले सावित्रीलाई काम लगाएको बाँकी १५ हजार ५५० रुपियाँ भुक्तानी दिलाइयो । यी दुई घटनामा सावित्री ट्रेड युनियनमा सङ्गठित हुँदा थोरै भए पनि न्याय पाउनुभयो तर मायालाई त्यो जानकारी नहुँदा पारिश्रमिक लिनबाटै वञ्चित हुनुभयो । अन्तर्राष्ट्रिय श्रम सङ्गठन (आइएलओ) महासन्धि १८९ (डोमेस्टिक वर्कर्स कन्भेन्सन, सी–१८९) अनुमोदन नहुँदासम्म माया र सावित्री जस्ता अनौपचारिक र त्यसमा पनि घरभित्र काम गर्ने घरेलु श्रमिकले आफूमाथि भएको दुव्र्यवहारको न्याय पाएका छैन । उक्त महासन्धि अनुमोदन भएमा कार्यस्थलमा महिलामाथि हुने हरेक प्रकारका दुव्र्यवहारविरुद्ध उजुरी लिने र कारबाही गर्ने आधार बन्छ । महिला श्रमिक मञ्चका सचिव गोमा भण्डारीले घरेलु श्रमिक महिलालाई पारिश्रमिक, करार सम्झौता, नियुक्तिपत्र, साप्ताहिक, चाडपर्व, बिरामी बिदाको व्यवस्था हुनुपर्ने तर घरेलु श्रमिकसम्बन्धी कानुन नहुँदा केहीले साप्ताहिक बिदा पाए पनि अन्य सुविधा पाउने अवस्था नरहेको बताउनुभयो । रोजगारदातासँग पारिश्रमिक बढाउने कुरा गर्नेबित्तिकै अधिकांशले विभिन्न बहानामा कामबाट निकाल्ने समस्या अत्यधिक रहेको भोगाइ उहाँको छ । हामीसँग सङ्गठित दिदीबहिनीले साप्ताहिक बिदा, एक वर्ष काम गरेपछि दसैँमा एक महिना बराबरको बोनस, चाडपर्व बिदाका कुरा गर्नासाथ रोजगारदाताले अनेक बहानामा कामबाट निकाल्ने प्रचलनले अझै असुरक्षित भएको पीडा भण्डारीले सुनाउनुभयो । घरेलु श्रममा संलग्न श्रमिकको अधिकार सुनिश्चित गराउने कार्यमा लागेको युवालयका कार्यक्रम संयोजक प्रज्वल ओलीले अमर्यादित, असुरक्षित र शोषणयुक्त घरेलु श्रमको वर्तमान अवस्थालाई औपचारिक नीतिगत खाकाभित्र समेटी सुरक्षित, मर्यादित र सम्मानित श्रमका रूपमा स्थापित गर्न आइएलओ महासन्धि १८९ (डोमेस्टिक वर्कर्स कन्भेन्सन, सी–१८९) अनुमोदन गरेर यसको कार्यान्वयनका लागि आवश्यक ऐन, नियम र कार्ययोजना बनाउन दबाब सिर्जना गरेको जानकारी दिनुभयो । सङ्घीय सांसद रमा कोइरालाले अनौपचारिक श्रमिकको हिस्सा ८४ प्रतिशत रहेको नेपालले आइएलओ महासन्धि सी–१८९ अनुमोदनमा चासो नदेखाउनु दुःखद रहेको बताउनुभयो । अनौपचारिक क्षेत्रका घरेलु श्रमिकको अधिकार कानुनी रूपमा सुनिश्चित नहुँदा उनीहरू श्रमशोषण, मानव तस्करी, यौनशोषण, ज्यालामा विभेद, करारविहीन काम र सामाजिक सुरक्षाबाट वञ्चित भइरहेको अवस्थालाई अब मुक्त गर्नुपर्ने उहाँको भनाइ छ । नेपालले अझैसम्म यो महासन्धि अनुमोदन नगर्नु श्रम अधिकारप्रति नेपालको प्रतिबद्धता कमजोर भएको स्पष्ट सङ्केत देखिएको ठहर ट्रेड युनियनहरूको छ । घरेलु कामसँग सम्बन्धित श्रमिकको पालिकास्तरबाटै पञ्जीकरण गरेर सङ्ख्या यकिन गरी करार सम्झौता, नियुक्तिपत्र, न्यूनतम पारिश्रमिक, सामाजिक सुरक्षा कोषमा जोडनुपर्नेलगायतको माग गर्दै आएका छन् । ट्रेड युनियनका अनुसार नेपालमा घरेलु श्रमिकको सङ्ख्या दुई लाखभन्दा बढी रहेको अनुमान छ । यसको आधिकारिक तथ्याङ्क पाइँदैन । अन्तर्राष्ट्रिय श्रम सङ्गठन (आइएलओ) का अनुसार नेपालमा दुई लाखभन्दा बढी घरेलु श्रमिक रहेकोमा ८० प्रतिशत महिला छन् । घरभित्र सेवा प्रदान गर्ने श्रमिकलाई विश्वभर श्रमिकका रूपमा आधिकारिक मान्यता दिने उद्देश्यले सन् २०११ मा आइएलओले महासन्धि सी–१८९ पारित गरेको थियो । आजसम्म यो महासन्धिमा विश्वका ३७ देशले मात्र अनुमोदन गरेका छन् । एसियामा फिलिपिन्सले मात्रै अनुमोदन गरेको छ । जिफन्टका वरिष्ठ उपाध्यक्ष जनक चौधरीले घरेलु श्रमिकको पञ्जीकरण हुन नसक्दा यस क्षेत्रका श्रमिक न्यूनतम अधिकारबाट वञ्चित हुनु परेको बताउनुभयो । उहाँका अनुसार श्रम ऐन, २०७४ मा घरेलु श्रमका विषयमा स्पष्ट नभए पनि हरेक पालिकाबाट पञ्जीकरण गरी सङ्ख्या यकिन गरेर त्यसका आधारमा छुट्टै नियमावली बनाएर कार्यान्वयन गर्ने भनिएको छ तर अहिलेसम्म बुढानीलकण्ठ नगरपालिकाबाहेक कुनैले पञ्जीकरण सुरु गरेका छैनन् । श्रम, रोजगार तथा सामाजिक सुरक्षामन्त्री शरतसिंह भण्डारीले श्रम ऐन संशोधनका क्रममा रहेकाले घरेलु श्रमिकका विषय ऐनमै स्पष्ट गर्न सकिने भएकाले के कस्ता विषय राख्न सकिन्छ सुझाव दिन आग्रह गर्नुभयो । ऐनमा नसमेटिँदा घरेलु श्रमिकले बर्सौंदेखि हरेक शोषणको सिकार भएर काम गर्न बाध्य भएकाले संशोधित ऐनमा न्यूनतम आधारभूत अधिकार समेट्ने उहाँको भनाइ छ । """
मधेशको विकास गरे नेपालको विकास हुन्छ : उपेन्द्र यादव,"""काठमाडौँ, जेठ ३१ गते। जनता समाजवादी पार्टी (जसपा) नेपालका अध्यक्ष, पूर्व उपप्रधानमन्त्री एवम् बारा निर्वाचन क्षेत्र नम्बर-२ का प्रतिनिधि सभा सदस्य उपेन्द्र यादवले मधेशको विकास गरे नेपालको विकास हुने बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नुहुँदै नेता यादवले यस्तो बताउनुभएको हो। ‘‘विकासको बजेट मधेशलाई हेरेर बन्दैन। मधेशको विकास गरे नेपालको विकास हुन्छ। तर मधेशमा ६० प्रतिशत जनसङ्ख्या छ, १३ प्रतिशत मात्र विकास बजेट पुगेको छ’’, यादवले मधेशको विकासमा राज्यको दृष्टि नपरेको भन्दै आपत्ति जनाउनुभयो। नेता यादवको जन्म बुवा धनिलाल र आमा फुदनीदेवीको कोखबाट २०१६ सालमा सप्तरी जिल्लाको भगवतपुरमा भएको हो। उहाँको बाल्यकाल सप्तरीको मधुवनमा बित्यो। अहिले भने त्यो ठाउँ सुनसरीको वराहक्षेत्र नगरपालिका-४ मा पर्छ। उपत्यकामा उहाँ ललितपुर महानगरपालिका-२३ हात्तीवनमा बसोवास गर्दै आउनुभएको छ। विज्ञान र कानुन विषयमा उच्च शिक्षा अध्ययन गर्नुभएका यादवले औपचारिक शिक्षा मधुवनमै लिनुभएको हो।   मधुवनमा रुखमा काठको पाटी ठोकेर कालो पोतेर लेख्दै उहाँको औपचारिक शिक्षाको सुरुवात भएको हो। मोहन निमाविमा प्रारम्भिक शिक्षा लिनुभएका यादवले जनता मावि मधुवन र वनदहवाकट्टी हाइस्कुल सप्तरीबाट माध्यमिक शिक्षा लिनुभयो। २०३२ सालमा एसएलसी दिनुभयो। यादवले अक्षर चिन्नुभएको विद्यालय अहिले मोहन माध्यमिक बनेको छ। सुनसरी धरानको हात्तीसार क्याम्पसबाट उच्च शिक्षा अध्ययन सुरु गरेर आइएस्सी गरेपछि उहाँले विभिन्न कारणले धरानको पढाइलाई निरन्तरता दिन सक्नु भएन। महेन्द्र मोरङ आदर्श बहुमुखी क्याम्पस विराटनगरबाट स्नातक र स्नातकोत्तर तहसम्मको अध्ययन पूरा गर्नुभएका यादवले विज्ञानसँगै कानुन विषयलाई समेत प्रमुख अध्ययनको क्षेत्र बनाउनुभयो। सप्तरीमा विद्यालयमा पढ्दादेखि नै उहाँ पुष्पलाल श्रेष्ठको व्यक्तित्वबाट प्रभावित भएर राजनीतिमा लाग्नुभएको हो। २०३२ सालमा वामपन्थी राजनीतिमा प्रवेश गर्नुभएका उहाँले पुष्पलालको प्रभावले नै नेपाल कम्युनिस्ट पार्टीको सदस्यता लिनुभएको हो। उहाँको राजनीतिको सुरुवात पुष्पलाल समूहको अनेरास्ववियुबाट भयो। पुष्पलाल श्रेष्ठबाट २०३५ सालमा कम्युनिस्ट पार्टीको सदस्यता लिएको समयमा अखिल प्रतिबन्धित थियो। कम्युनिस्ट कार्यकर्ताका रूपमा सुरुवाती दिनमा भूमिगतरूपमै काम गर्नुभएका यादव २०३६ सालको जनमत सङ्ग्रहको समयमा विद्यार्थी राजनीतिमा सक्रिय हुनुहुन्थ्यो। जनमत सङ्ग्रहपछि अखिल विभाजित हुँदा उहाँ प्रगतिशील विद्यार्थी युनियनको दुई कार्यकाल उपाध्यक्ष बन्नुभयो। विद्यार्थी राजनीतिकैक्रममा उहाँले एक वर्ष केन्द्रीय कारागारमा बिताउनुपरेको थियो। कारागारमा कांग्रेसका तत्कालीन युवा नेता प्रदीप गिरी, दमननाथ ढुङ्गानालाई भेट्नुभएको थियो। नेकपा (मार्क्सवादी) पार्टी बन्दा उहाँलाई कोशी अञ्चल कमिटीमा राखिएको थियो। यादव २०४६ को आन्दोलनमा विराटनगरबाट गिरफ्तार हुनुभयो। धनकुटामा कैदी जीवन बिताउनुभएका उहाँ प्रजातन्त्र पुनस्र्थापनापछि छुट्नुभयो। माले र मार्क्सवादी एकतापछि २०४८ सालमा यादवलाई एमालेले सुनसरी-४ मा उम्मेदवार बनाएको थियो। उहाँ पहिलो संसदीय चुनावमा पराजित हुनुभयो। त्यसपछि उहाँले एमालेको सुनसरी र मोरङको जिम्मेवारी पाउनुभयो। लामो समय पार्टीमा काम गरेपछि २०५४ सालमा सामाजिक संस्थाको रूपमा मधेशी जनअधिकार फोरम, नेपाल गठन गर्नुभयो।  २०५६ मा पार्टीभित्र मधेशको मुद्दा उठाएको भन्दै साम्प्रदायिक व्यक्तिको आरोप लागेपछि उहाँ एमालेबाट अलग हुनुभयो। त्यसपछि फोरममा सक्रिय यादव २०५९ असोजमा तत्कालीन राजा ज्ञानेन्द्रले सत्ता हातमा लिएपछि भूमिगत हुन बाध्य बन्नुभयो। उक्त समयमा उहाँले तत्कालीन नेकपा (माओवादी)सँग सहकार्य गर्दै राजनीतिलाई अगाडि बढाउनुभयो। २०६१ सालमा दिल्लीबाट पक्राउ पर्नुभएका यादव दुई महिनापछि छुट्नु भएको थियो। २०६२/६३ सालको आन्दोलनमा सक्रियताका साथ सहभागी यादव २०६३ सालमा अन्तरिम संविधान जलाएको आरोपमा फेरि गिरफ्तारीमा पर्नुभयो। अन्तरिम संविधान जारी भएपछि पनि मधेशीलाई विदेशी जस्तो व्यवहार गरेर पीडा भोग्नु परेपछि उहाँ मधेशको मुद्दा लिएर थप सशक्त रूपमा राजनीतिमा लाग्नुभयो। २०६३ सालमा मधेशी जनअधिकार फोरमलाई पार्टी बनाएर उहाँ त्यसको अध्यक्ष बन्नुभयो। २०६५ सालमा फोरमको पहिलो महाधिवेशनबाट उहाँ सर्वसम्मतिले अध्यक्ष चयन हुनुभयो। लगातार मधेशको राजनीतिको नेतृत्व गर्नुभएका यादवले पार्टी बनाउन विभिन्न नेतासँग सहकार्य गरे पनि त्यसले निरन्तरता पाउन सकेन। सङ्घीय समाजवादी फोरम, नेपालका अध्यक्ष यादव २०७६ सालमा गठन भएको समाजवादी पार्टीको अध्यक्ष बन्नुभयो। जनता समाजवादी पार्टीमा महन्थ ठाकुरसँगै यादव पनि अध्यक्ष बन्नुभयो। २०८१ साल जेठमा जनकपुरमा भएको जनता समाजवादी पार्टी (जसपा) नेपालको महाधिवेशनबाट उहाँ पछिल्लो समय पार्टी अध्यक्ष बन्नुभएको हो। यसरी हेर्दा यादव करिब तीन दशकदेखि सदावहार पार्टीको नेतृत्वमा हुनुहुन्छ।  संविधानसभाको दुई कार्यकाल निर्वाचित उहाँ अहिलेसम्म चार पटक सांसद बनिसक्नुभएको छ। पहिलो संविधानसभाको चुनावमा एकसाथ सुनसरी-५ र मोरङ-५ बाट निर्वाचित यादवले मोरङ छोड्नुभएको थियो। २०७० सालमा सम्पन्न दोस्रो संविधानसभाको चुनावमा सुनसरी-५ बाट निर्वाचित उहाँ २०७४ सालमा भएको आम चुनावमा सप्तरी-२ बाट निर्वाचित हुनुभएको हो। २०७९ सालको चुनावमा सप्तरी-२ मा डा.चन्द्रकान्त राउतसँग पराजित यादव बारा-२ मा सम्पन्न उपनिर्वाचनबाट प्रतिनिधिसभामा आउनुभएको हो। बारा-२ का सांसद रामसहाय प्रसाद यादव उपराष्ट्रपति बनेपछि २०८० मा भएको उपनिर्वाचनबाट यादव प्रतिनिधि सभा सदस्य बन्नुभएको हो। उहाँ अहिले प्रतिनिधि सभाको अर्थ समिति सदस्यसमेत हुनुहुन्छ। नेता यादव पटकपटक विभिन्न सरकारमा मन्त्रीसमेत बन्नुभएको छ। झलनाथ खनाल प्रधानमन्त्री हुँदा २०६५ सालमा परराष्ट्र मन्त्री बन्नुभएका यादव केपी ओली नेतृत्वको सरकारमा २०७५ सालमा उपप्रधानसँगै स्वास्थ्य तथा जनसङ्ख्या मन्त्री बन्नुभयो। प्रस्तुत छ- जनता समाजवादी पार्टी (जसपा) नेपालका अध्यक्ष उपेन्द्र यादवसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री  ः  """
एसियन कप छनोट : उज्वेकिस्तानमा नेपालको अन्तिम तयारी,"""काठमाडौँ, असार १२ गते । एएफसी एसियन कप छनोट–२०२६ मा भाग लिन उज्वेकिस्तान पुगेको नेपाली राष्ट्रिय महिला फुटबल टोलीले त्यहाँ तयारी गरेको छ । नेपाली टोली बुधबार उज्वेकिस्तान पुगेको थियो । टोलीले बिहीबारदेखि अन्तिम चरणको अभ्यास र तयारी गरेको हो । ३० डिग्री सेल्सियस गर्मी मौसमसँग घुलमिल हुन नेपाली टोलीले तयारी गरिरहेको छ ।   यही प्रतियोगिताबाट मुख्य प्रशिक्षक प्याट्रिक प्याट्रिक डे वाइल्डले नेपाली महिला टोलीमा अन्तर्राष्ट्रिय अनुभव बटुल्दै हुनुहुन्छ । उज्वेकिस्तान जानुअघि प्रशिक्षक वाइल्डले टोलीको लक्ष्य छनोट रहेकोले सोहीअनुसार प्रदर्शन गर्ने बताउनुभएको थियो ।  त्यसैले उहाँले टोलीका अहिले पुराना र अनुभवी खेलाडीलाई नै मौका दिनुभएको छ । छनोटमा नेपाल समूह ‘एफ’मा छ । यस समूहमा नेपालसँगै आयोजक उज्वेकिस्तान, लाओस र श्रीलङ्का छन् ।   नेपाले जुन २९ तारिख लाओसविरुद्ध खेल्दै छनोट चरणको सुरुवात गर्नेछ । यस्तै नेपालले दोस्रो खेल जुलाई २ तारिख श्रीलङ्का र अन्तिम खेल जुलाई ५ तारिख उज्वेकिस्तानसँग खेल्नेछ ।   छनोटको शीर्ष स्थानमा रहने टोली अर्को वर्ष अष्ट्रेलियामा आयोजना हुने महिला एसिया कपमा छनोट हुनेछ । नेपाली महिला टोली गोलरक्षक : एञ्जिला तुम्बापो सुब्बा (कप्तान), अञ्जना रानामगर र उषा नाथ । डिफेन्डर : अमृता जैशी, प्रतीक्षा चौधरी, गीता राना, विमला विक, पूजा राना, निशा थोकर, समीक्षा घिमिरे, विमला चौधरी र मनमाया दमाई । मिडफिल्डर : अनिता बस्नेत, रेनुका नगरकोटे, प्रीति राई, सरु लिम्बू, सविता रानामगर र सरस्वती हमाल । स्ट्राइकर : सावित्रा भण्डारी, रश्मीकुमारी घिसिङ, चन्द्रा भण्डारी, अनिता केसी र रेखा पौडेल ।  """
स्ट्रेचर अभावमा स्वयंसेविकालाई काममा कठिनाइ,"""सिँजा समाचारदाता सिँजा (जुम्ला), असार १३ गते । तातोपानी गाउँपालिकाका महिला स्वास्थ्य स्वयंसेविकालाई स्ट्रेचर अभावले बिरामीको सेवा प्रवाहमा समस्या भएको छ । पर्याप्त स्ट्रेचर नहुँदा बिरामीलाई पिठ्युँमा बोकेर गाउँबाट सडकमा पुर्‍याउनुपर्ने बाध्यता रहेको गुनासो गरेका हुन् । स्वयंसेविकाले एक गाउँमा एउटा मात्रै स्ट्रेचर दिँदा समस्या रहेको बताएका छन् । एउटै गाउँमा तीन/चार सय घरधुरी छन् । दुई/तीन जना स्वयंसेविका छन् तर स्ट्रेचर एउटा मात्रै छ । तातोपानी–१, बाइराँकाकी छुमकली सार्कीका अनुसार राँका र बाइराँका गाउँको गरी एउटा स्ट्रेचर छ । एक गाउँमा बिरामी पर्दा अर्को गाउँमा स्ट्रेचर हुन्न । स्ट्रेचर नहुँदा बिरामी पिठ्युँमा बोक्नुपर्ने बाध्यता छ । दुई गाउँलाई एउटा स्ट्रेचरका भरमा चलाउनु पर्दा निकै मुस्किल परेको छ । तातोपानी स्वास्थ्य चौकीको तथ्याङ्क अनुसार छुमकली सार्की सबैभन्दा बढी सुत्केरी स्वास्थ्य चौकी पुर्‍याउने स्वयंसेविका हुन् । उहाँले यस वर्ष मात्रै नौ जनालाई स्वास्थ्य चौकी र नौ जनालाई कर्णाली प्रतिष्ठान पुर्‍याएर सुत्केरी गराउनुभएको छ । सबैभन्दा बढी सुत्केरी गराउन आफू सफल भए पनि स्ट्रेचरको अभावले निकै समस्या रहेको बताउनुभयो । त्यस्तै तातोपानी–३, लिताकोटकी विमला परियारले साविक तीन वटा वडा रहेको लिताकोट गाउँमा एउटा मात्रै स्ट्रेचर रहेको बताउनुभयो । लिताकोट गाउँमा नौ जना स्वयंसेविका छन् तर स्ट्रेचर एउटा मात्रै छ । प्रत्येक स्वयम्सेविकाको जिम्मेवारीमा रहने गरी स्ट्रेचर दिनुपर्ने उहाँको माग छ । तातोपानी गाउँपालिकाका आठ वटा वडामा ६७ जना स्वयंसेविका रहेका छन् तर स्ट्रेचर भने पर्याप्त दिइएको छैन । तातोपानी गाउँपालिकाका स्वास्थ्य शाखा संयोजक गुरुप्रसाद चौलागाईंले नयाँ २० वटा स्ट्रेचर खरिद गरेर ल्याएकाले वितरण गरिने बताउनुभयो । संरक्षणको अभावले गर्दा स्ट्रेचर हराउने गरेका छन् । अब जिम्मेवारी तोकेर हराएमा सम्बन्धित स्वयंसेविका जिम्मेवार हुने गरी वितरण गर्ने उहाँले जनाउनुभयो । त्यस्तै तातोपानी–३ का वडाध्यक्ष गोकर्ण रावलले स्ट्रेचरको समस्या समाधानका लागि स्वास्थ्य शाखामा समन्वय गर्ने बताउनुभयो । सीमित स्रोत साधन हुने भएकाले सबै क्षेत्रमा काम गर्न कठिन रहेको उहाँको भनाइ छ । """
५१ लाखको लागतमा दुई पालिका जोड्ने झोलुङ्गे पुल निर्माण,"""शंकर केसीसल्यान, असार १३ गते । जिल्लाको छत्रेश्वरी गाउँपालिका–५ सिरुवालीदेखि बागचौर नगरपालिका–१० मोखला जोड्ने ८२ मिटर लामो झोलुङ्गे पुल निर्माण भएको हो । करिब ५१ लाख रुपियाँको लागतमा दुई पालिका जोड्ने झोलुङ्गे पुल निर्माण भएको हो । पुल निर्माणसँगै यसअघि वर्षायाममा खोला तर्ने क्रममा जोखिम बेहोर्नुपर्ने बाध्यता अन्त्य भएको स्थानीयवासीहरूको भनाइ छ । पुल उद्घाटन समारोहमा अध्यक्ष बुढाथोकीले अब दुई पालिकाबिचको सम्बन्ध अझ बलियो हुने बताउनुभयो । सहज आवतजावतका लागि झोलुङ्गे पुलले विशेषगरी बालबालिका, वृद्धवृद्धा, किसान तथा सर्वसाधारणको दैनिकीमा सहजता ल्याएको छत्रेश्वरी गाउँपालिकाका अध्यक्ष ओजबहादुर बुढाथोकीले बताउनुभयो । छत्रेश्वरी गाउँपालिकामार्फत सङ्घीय सशर्त अनुदान र शारदा संस्था नेपाल सल्यानको प्राविधिक सहयोगमा पुल निर्माण गरिएको हो । जनश्रमदानसहित कुल ५१ लाख रुपियाँको लागतमा सम्पन्न भएको र यसबाट करिब दुई सय घरधुरी प्रत्यक्ष लाभान्वित भएको ठारखोला झोलुङ्गे पुल निर्माण समिति, वडा नं ५ का अध्यक्ष ज्योती रावतले जानकारी दिनुभयो । पुलको  निर्माणकार्य २०८० सालको फागुन २५ गतेदेखि सुरु गरिएको थियो । छत्रेश्वरी गाउँपालिकाको वडा नं २ बाट बग्ने दहखोलाको मोखला क्षेत्रमा निर्माण गरिएको झोलुङ्गे पुलले दुई पालिकाका स्थानीयहरूबिचको दैनिक आवागमन, सामाजिक सम्बन्ध र आर्थिक कारोबारलाई सहज बनाउने अपेक्षा गरिएको छ । """
"पाकिस्तानमा मनसुनी वर्षाका कारण सात जनाको मृत्यु, २७ घाइते","""इस्लामाबाद, असार १३ गते । पाकिस्तानको पूर्वी पञ्जाब प्रान्तमा भारी मनसुनी वर्षाका कारण विगत २४ घण्टामा कम्तिमा सात जनाको मृत्यु हुनुका साथै २७ जना घाइते भएको प्रान्तीय विपद् व्यवस्थापन प्राधिकरण (पिडिएमए) ले जनाएको छ । मृतकहरूमा दुई जना पानीमा डुबेका, ओकारा र बहावल नगरमा एक-एक जना, मुजफ्फरगढमा पर्खाल ढल्दा दुई जनाको मृत्यु भएको र खानेवालमा चट्याङ पर्दा एक जनाको मृत्यु भएको पिडिएमएले जनाएको छ । मुलतान, फैसलाबाद, साहीवाल, सोरकोट र मन्डी बहाउद्दिनबाट घाइते भएका थप घटनाहरू रिपोर्ट गरिएको छ, । विपद् प्राधिकरणले बासिन्दाहरूलाई सावधानी अपनाउन आग्रह गरेको छ भने सरकारले  पीडित परिवारलाई आर्थिक सहयोग गर्ने घोषणा गरेको छ । पाकिस्तानको मौसम विभागले जुलाई १ सम्म देशभर भारी मनसुनी वर्षा जारी रहने पूर्वानुमान गरेको छ । यो मौसममा सामान्यभन्दा २५ प्रतिशत बढी वर्षा हुने चेतावनी दिएको छ भने विशेष गरी तल्लो क्षेत्रमा सहरी बाढीको खतरा बढेको छ । रासस/सिन्ह्वा """
प्रदेश सभाबाट विधेयक पारित,"""अविनाश चौधरी धनगढी, असार १३ गते । प्रदेश सभाको सचिव र सचिवालय व्यवस्थापनसम्बन्धी ऐन, २०७५ लाई संशोधन गर्न बनेको विधेयकलाई सुदूरपश्चिम प्रदेशसभाले पारित गरेको छ । आज बसेको प्रदेश सभाको बैठकले सर्वसम्मतले विधेयक पारित गरेको हो । विधेयकमाथि दफावार छलफल पनि सभामै भएको थियो । छलफलमा नेपाली कांग्रेसका प्रमुख सचेतक विक्रमसिंह धामीले, नेकपा (माओवादी केन्द्र) का अक्कलबहादुर रावल र नेकपा (एमाले) का प्रमुख सचेतक चक्रबहादुर मल्लले भाग लिनुभएको थियो । सो क्रममा उहाँहरुले सचिवको पदीय पर्यादा, सेवा, सुविधालाई प्रदेशका प्रमुख सचिवको सरह व्यवस्थाका लागि ऐन संशोधन गर्न लागेको बताउनुभयो । यसैबिच, प्रदेश सभाको ढ्यापढ्यापे समयमा जानकी ऐर बमले साक्षर प्रदेश घोषणा कार्यक्रममा सरकारले प्रदेशसभा सदस्यको प्रोटोकल नीति तथा योजना आयोगका उपाध्यक्षभन्दा पछाडि राखेर अपमान गरेको बताउनुभयो । त्यस्तै, नेकपा (माओवादी केन्द्र) का मानबहादुर धामीले जागिरको प्रलोभन देखाएर भारतमा लगेर नेपालीलाई बन्धक बनाउने गिरोहलाई कारबाही हुनुपर्ने बताउनुभयो । """
लोतीखोलामा बेलिब्रिज निर्माण अन्तिम चरणमा,"""मोहनसिंह बुढाअदानचुली (हुम्ला), असार १३ गते । जिल्लाको चंखेली गाउँपालिकास्थित लोतीखोला कर्णाली नदिमाथि निर्माण भइरहेको बेलिब्रिज अन्तिम चरणमा पुगेको छ । ८० प्रतिशत काम भइसकेको बेलिब्रिज जडान भएसँगै हिमाली जिल्ला हुम्ला हुँदै मुगुको रारा ताल र कैलाश मानसरोवरको यात्रा सहज हुने भएको हो । पुलामा सबै स्टिल पार्टहरु जडानको कार्य धमाधम भइरहेकाले बेलिब्रिज केही दिनभित्रै सञ्चालनमा आउने छ । यससँगै रारा–चंखेली हिमाल हुँदै हुम्लाको लाप्चाबाट मनसरोवर जाने पर्यटकको गन्तव्य छोटिने भएको छ । यससँगै कर्णाली प्रदेशको भौगोलिक जटिलता हटाउँदै आर्थिक विकासको गति थपिने अपेक्षा गरिएको छ । त्यति मात्र नभई दुर्गम चंखेलीका स्थानीयलाई समेत गाउँपालिका केन्द्र आउन व्यापार, स्वास्थ्य, शिक्षा र प्रशासनिक सेवामा पहुँचका लागि अब तुइन तर्ने बाध्यता सधैँका लागि अन्त्य हुने छ । बेलिब्रिज बनिरहेको सो नदिमा झोलुङ्गे पुल समेत नहुँदा तुइनको भरमा ज्यान जोखिम राखेर नदि तर्नु पर्ने बाध्यता छ । अहिले पनि सो स्थानमा तुइन सञ्चालन भइरहेको गाउँपालिका अध्यक्ष प्यारीलाल शाहीले बताउनुभयो । निर्माण भइरहेको मेटरी प्यानल ब्रिज सञ्चालनमा आएपछि चंखेली गाउँपालिकाका सबै वडा राष्ट्रिय सडक सञ्जालमा औपचारिकरूपमा जोडिने भएका छन । सो स्थानमा पुल नभएकै कारण गाउँपालिका केन्द्रबाट वडा नं १, २ र ३ जान लामो बाटो प्रयोग गर्नुका साथै तुइनको भरमा नदि वारपार गर्नुपर्ने बाध्यता रहेको छ । यतिबेला पुल निर्माणको चरण ८० प्रतिशत काम सम्पन्न भइसकेकाले अब सहज रुपमा यात्रा गर्न पाउने बिस्वास लिएको बताउनुभयो । """
मोटरसाइकल ठक्करमा एकको ज्यान गयो,"""हरिप्रसाद कोइराला उर्लाबारी, असार १३ गते । मोरङको सुनवर्षी नगरपालिका –८ को विश्वकर्मा चौकस्थित सिजुवा–बिराटनगर हुलाकी सडकखण्डमा  को १ त ६१९१ नम्बरको ट्याक्टरलाई प्रदेश १–०२–०४५ प ९१६३ नम्बरको मोटरसाइकलले पछाडिबाट ठक्कर दिँदा एक जनाको मृत्युभएको छ। डाइनियातर्फ जाँदै गरेको मोटरसाइकलले ट्याक्टरको पछाडिबाट ठक्कर दिँदा मोटरसाइकल चालक मोरङको रतुवामाई –३ चौकीघाट बस्ने  ४३ वर्षीय  ढक्कुलाल गनगाईको मृत्यु भएको हो । छाती र घाँटीमा चोट लागेर गम्भीर घाइते हुनु भएका गनगाईलाई उपचारका लागि  रङ्गेली अस्पताल भर्ना गरिएको थियो । रङ्गेलीमा उपचार असम्भव भएपछि विराटनगरको नोबेल अस्पताल पठाइएको थियो । ढक्कुलालको उपचारका क्रममा मृत्युु भएको ईलाका प्रहरी कार्यालय रङ्गेलीले जनाएको छ । ट्याक्टर इलाका प्रहरी कार्यालय रंगेलीले नियन्त्रणमा लिएको छ । मोटरसाइकल प्रहरी  चौकीको नियन्त्रणमा रहेको छ । ट्याक्टर चालक सुनवर्षी नगरपालिका –९ बिर्ता बस्ने २९ वर्षीय राजकुमार ऋषिदेव तत्काल फरार भए पनि  प्रहरीले  खोजिगरी नियन्त्रणमा लिएको इलाका प्रहरी कार्यालय रंगेलीले जनाएको छ। """
हिमाल हस्पिटललाई डेढ करोड जरिवाना,"""काठमाडौँ, असार १३ गते । उपभोक्ता अदालतले उपचारमा लापरबाहीका कारण बिरामीको मृत्यु भएको घटनामा हिमाल हस्पिटल प्रालि र उपचारमा संलग्न डाक्टरलाई करिब डेढ करोड रुपियाँ क्षतिपूर्ति तिराउने फैसला गरेको छ। उपभोक्ता अदालतले हिमाल हस्पिटल प्रालि र उपचारमा संलग्न डाक्टरलाई एक करोड ४५ लाख रुपियाँ क्षतिपूर्ति तिराउने फैसला गरेको हो । बिहीबार रामप्रसाद शर्मा, गेहेन्द्रराज रेग्मी र आनन्दराज पोखरेलको संयुक्त इजलासले अस्पताललाई ७० प्रतिशत र उपचारमा संलग्न चिकित्सक जयदेव यादवलाई ३० प्रतिशत क्षतिपूर्ति तिराउने फैसला गरेको छ । उपभोक्ता हित संरक्षण मञ्चका कानुन व्यवसायी अधिवक्ता सुविन पाण्डेले अस्पतालले एक करोड एक लाख ८० हजार र चिकित्सकले ४३ लाख ६३ हजार क्षतिपूर्ति तिर्नुपर्ने फैसला गरेको जानकारी दिनुभयो । वि सं २०७९ माघ २३ गते गङ्गा गौतमले आफ्नी २८ महिनाकी छोरी प्रशंसा गौतमलाई उपचारका लागि अस्पताल लैजानुभएको थियो । छोरी गौतमको मृत्यु उपचारमा लापरबाहीको कारण भएको भन्दै अभिभावकले लामो समय अस्पतालमै आन्दोलन गरेका थिए। प्रशंसा गौतमका आमाबुबाले नेपाल मेडिकल काउन्सिलमा उजुरी गर्नुभएको थियो ।  काउन्सिलले उपचारमा संलग्न चिकित्सकको लापरबाही ठहर्‍याउँदै चेतावनी दिने निर्णय गरेको थियो। काउन्सिलले चेतावनी मात्रै दिने निर्णय गरेपछि क्षतिपूर्तिको मुद्दा जिल्ला अदालत काठमाडौंमा दायर गरिएको थियो। उपभोक्ता अदालत गठन भएपछि गत चैतमा उक्त मुद्दा उपभोक्ता अदालतमा सरेको थियो। अदालतले काउन्सिलको निर्णयसमेत राखेर उक्त फैसला गरेको हो। यस अघि ‘चिकित्सकीय लापरबाही गरी मर्न बाध्य हुनुपरेको’ मुद्दामा ओम हस्पिटललाई ५० लाख ७० हजार तिराउने फैसला गरेको थियो । उपभोक्ता संरक्षण ऐनले कुनै पनि वस्तु र सेवा लिँदा उपभोक्तालाई हानि पुगेमा क्षतिपूर्ति पाउने व्यवस्था छ । उपभोक्ता अदालतले चिकित्सकले विश्व स्वास्थ्य सङ्गठन वा स्वास्थ्य मन्त्रालयले तोकेको मापदण्ड अनुसार उपचार नगरेको हेर्ने गरेको पाण्डे बताउनुहुन्छ । अन्य देशमा यस्ता फैलालाई धेरै हुने भए पनि नेपालमा यस्तो खालका फैसला हुन भर्खर भर्खर सुरु भएको पाण्डेले जानकारी दिनुभयो । अधिवक्ता सुविन पाण्डेले उपभोक्ता अदालतले हालसम्म यस्तै प्रकृतिका दुष्कृतिसम्बन्धी तीनवटा फैसला भएको बताउनुभयो । """
विदेशीले नेपालबाट लगे आठ अर्ब ‘रेमिट्यान्स’,"""गोरखापत्र समाचारदाता काठमाडौँ, असार १२ गते । वैदेशिक रोजगारीमा रहेका नेपालीले पठाउने विप्रेषण (रेमिट्यान्स) नेपालले विदेशबाट प्राप्त गर्ने सबैभन्दा ठुलो आम्दानी हो । धेरै नेपाली परिवारका लागि विप्रेषण जीवनयापनको मूल स्रोत पनि हो । चालु आर्थिक वर्ष २०८१/८२ को १० महिनामै विप्रेषणबापत साढे १३ खर्ब रुपियाँ भित्र्याएको छ । रोजगारीका अवसर सीमित हुँदा विप्रेषणमाथिको निर्भरता बढ्दै गएको तथ्याङ्कले पनि देखाउँछ । नेपाल विप्रेषण भित्र्याउने मुलुक मात्र पनि होइन । नेपालमा काम गर्ने विदेशीले यहाँबाट बर्सेनि ठुलो रकम विप्रेषणका रूपमा लैजाने गरेको नेपाल राष्ट्र बैङ्कको तथ्याङ्कले देखाउँछ । राष्ट्र बैङ्कका अनुसार चालु आवको साउनदेखि वैशाखसम्मको अवधिमा नेपालमा काम गर्ने विदेशी कामदारले आठ अर्ब ४६ करोड रुपियाँ विप्रेषणबापत आफ्नो मुलुकमा लगेका छन् । वैदेशिक रोजगारीमा रहेका नेपालीले पठाउने विप्रेषणको तुलनामा भित्रिने रकमको तुलनामा यो रकम अत्यन्त कम भए पनि नेपालभित्र सृजित रोजगारीबाट विदेशीले लगेको रकमको हिसाबले भने ठुलो हो । उल्लिखित रकम औपचारिक माध्यमबाट बाहिरिएको रकम मात्र हो । अनौपचारिक माध्यमबाट बाहिरिने रकम योभन्दा धेरै ठुलो छ । खास गरी नेपालमा कार्यरत भारतका कामदारले त्यस्तो रकम लैजाने गर्छन् । नगद र अनौपचारिक माध्यमबाट यस्तो रकम बाहिरिने भएकाले यसको औपचारिकतथ्याङ्क छैन । दुई हजारभन्दा बढी विदेशी कामदार नेपालमा अहिले दुई हजारभन्दा बढी विदेशी कामदारले कानुनी रूपमा श्रम अनुमति लिएर काम गरेको पाइएको छ । श्रम तथा व्यवसायजन्य सुरक्षा विभागका अनुसार चालु आवको ११ महिनामा दुई हजार ३६७ विदेशी नागरिकले नेपालमा काम गर्ने अनुमति (श्रम स्वीकृति) लिएका छन् । नेपालमा उच्चदक्ष जनशक्ति नपाएको अवस्थामा विदेशी कामदार राख्न पाउने कानुनी व्यवस्था छ । नेपालमा खास गरी विदेशी लगानीमा निर्माण भइरहेका ठुला आयोजना तथा परियोजनामा काम गर्न विदेशी आउने गरेका छन् ।    विभागका निर्देशक मणिनाथ गोपले विकास साझेदारको लगानीमा नेपालमा सञ्चालित परियोजना तथा विदेशी व्यावसायिक कम्पनीमा काम गर्न आउने विदेशीको सङ्ख्या गत वर्षकै हारहारीमा छ । उहाँका अनुसार यस अवधिमा ८१५ जनाले नयाँ श्रम स्वीकृति र एक हजार ५४२ जनाले पुनः श्रम स्वीकृति लिएका छन् । गत वर्ष सो अवधिसम्म नयाँ र नवीकरण गरी दुई हजार ३३६ श्रम स्वीकृति लिएका थिए । एक वर्षमा ३१ जना विदेशी कामदार बढेको देखिन्छ । विदेशी नागरिकको श्रम इजाजत व्यवस्थासम्बन्धी निर्देशिका २०७५ ले नेपालमा उपलब्ध हुन नसकेका दक्ष जनशक्ति आयात गरी काममा लगाउन सकिने व्यवस्था गरेको छ । नेपाल सरकारका विभिन्न निकायसँग भएका सम्झौताबमोजिमको सङ्ख्यामा विदेशी श्रमिकलाई काममा लगाउन पाउने व्यवस्थाले अदक्ष श्रमिकसमेत नेपालमा आउने गरेको पाइन्छ । विभागले नेपालमा काम गर्ने विदेशीलाई अधिकतम छ वर्षसम्म मात्र नवीकरण हुने जनाएको छ । यसै गरी एकै प्रकृतिको कामका लागि श्रम स्वीकृति लिने श्रमिकको सिप नेपालीलाई सिकाएर विदेशीलाई प्रतिस्थापन गर्नुपर्ने नियम रहेको छ । विभागका अनुसार नेपालमा रहेका एयरलाइन्स, इलेक्ट्रोनिक कम्पनी, खानेपानी, नहर तथा हाइड्रोपावर कम्पनीमा धेरै विदेशी कार्यरत छन् । रसुवागढी, त्रिशूली, मध्यभोटेकोशी, काबेली हाइड्रोपावर कम्पनी, दोहा इन्जिनियरिङ कम्पनी, हुबाबे टेक्नोलोजी, हिमालय एयरलाइन्स, नेपाल एयरलाइन्समा समेत उच्च प्राविधिक श्रमिक विदेशी रहेको विभागले जनाएको छ । विभागले सार्वजनिक गरेको तथ्याङ्कमा नेपालमा रोजगारीका लागि ६९ देशका नागरिकले श्रम स्वीकृति लिएकामध्ये सबैभन्दा बढी चिनियाँ छन् । श्रम ऐनमा नेपालमा सञ्चालन भएका प्रतिष्ठानले पाँच प्रतिशत मात्र विदेशी श्रमिक राख्न सकिने प्रावधान छ ।  """
नर्वेको ऐतिहासिक निर्णय : वातावरणीय संरक्षणतर्फ महत्वाकांक्षी कदम,"""ओस्लो, असार १३ गते । नर्वे सरकारले सन् १९९० को तुलनामा सन् २०३५ सम्ममा हरितगृह ग्यास उत्सर्जन ७० देखि ७५ प्रतिशतसम्म घटाउने उद्देश्यसहितको नयाँ र महत्वाकांक्षी जलवायु लक्ष्य घोषणा गरेको छ । यो प्रतिबद्धता बिहीबार सार्वजनिक गरिएको अद्यावधिक ‘राष्ट्रियरूपमा निर्धारण गरिएको योगदान’ अन्तर्गत प्रस्तुत गरिएको हो । नर्वेका जलवायु तथा वातावरण मन्त्री माननीय आन्द्रेयास ब्जेलान्द एरिक्सनज्यूले यस लक्ष्यलाई अत्यन्त महत्वका साथ प्रस्तुत गर्दै भन्नुभयो, “आज हामीले पेरिस जलवायु सम्झौताअन्तर्गत नर्वेले गरेको प्रतिबद्धता पूरा गरेका छौँ भन्नेमा म अत्यन्त सन्तुष्ट छु । यो सम्पूर्ण देशका लागि गर्वको कुरा हो ।” उक्त लक्ष्य यसै महिना नर्वेको संसदबाट पारित गरिएको हो। पेरिस सम्झौताको प्रावधानअनुसार, सहभागी राष्ट्रहरूले हरेक पाँच वर्षमा आफ्नो जलवायु सम्बन्धी प्रतिबद्धता थप मजबुत बनाउँदै लैजानुपर्छ । मन्त्रीज्यूले थप जानकारी दिँदै भन्नुभयो, “पेरिस सम्झौता लागू हुनु अघि विश्व तापक्रम झन्डै ४ डिग्री सेल्सियसले वृद्धि हुने प्रक्षेपण गरिएको थियो। तर हालको विश्लेषणअनुसार हालका प्रतिबद्धताहरूले यो वृद्धिलाई करिब २.६ डिग्रीमा सीमित राख्ने सम्भावना देखिएको छ । यसले पेरिस सम्झौता प्रभावकारी भइरहेको पुष्टि गर्दछ । जब देशहरूले अझ कडा प्रतिबद्धताहरू ल्याउँदैछन्, हामी विश्व तापक्रम वृद्धिलाई १.५ डिग्रीभित्र सीमित राख्न थप नजिक पुग्न सक्छौँ । नर्वे सरकारले यस लक्ष्यलाई हासिल गर्न देशभित्र उत्सर्जन कटौतीका कार्यक्रमहरू सञ्चालन गर्नुका साथै युरोपेली संघसँग सहकार्य गर्ने योजना बनाएको छ । मन्त्रीज्यूले अन्त्यमा भन्नुभयो, “नर्वेले यस्ता लक्ष्यहरू निर्धारण गर्नुपर्दछ जसले वातावरण संरक्षणका साथै रोजगारी सिर्जना गर्ने, हरित प्रविधिको विकास गर्ने र दीर्घकालीन प्रतिस्पर्धात्मकता सुनिश्चित गर्ने कार्यमा समेत टेवा पुर्याओस् ।” रासस/सिन्ह्वा """
मञ्जुललाई गोपालप्रसाद रिमाल पुरस्कार,"""गोरखापत्र समाचारदाता काठमाडौँ, असार १३ गते । यस वर्षको गोपालप्रसाद रिमाल पुरस्कार कवि मञ्जुल (मेघराज शर्मा नेपाल) लाई प्रदान गरिने भएको छ । कविता, गीत, उपन्यास, यात्रा संस्मरण र अनुवादका माध्यमबाट दुई दर्जनभन्दा बढी कृति प्रकाशन गरेर नेपाली वाङ्मयलाई योगदान दिनुभएका मञ्जुललाई पुरस्कृत गर्ने निर्णय गरिएको साहित्य सदनले जनाएको छ । सदनका अध्यक्ष प्राडा हेमनाथ पौडेलको अध्यक्षतामा बसेको बैठकले सो निर्णय गरेको थियो । साहित्य सदनका कोषाध्यक्ष साहित्यकार वसन्त रिजालको सौजन्यमा स्थापित ३० हजार राशिको पुरस्कार असार २१ मा रिमाल जयन्तीका अवसरमा प्रदान गरिने छ ।  """
मुग्लिन-पोखरा सडकसँगै हरियाली दृश्य,"""डुम्रे (तनहुँ), असार १३ गते । तनहुँको शुक्लागण्डकी नगरपालिका–२ कोत्रेस्थित क्रसर उद्योग क्षेत्र । पृथ्वी राजमार्गअन्तर्गत मुग्लिन–पोखरा पश्चिम खण्डको कालोपत्रे सडक, सेती (शुक्ला) नदी र विभिन्न  हिमशृङ्खलासँगै हरियाली पहाडको दृश्य । """
मनसुनजन्य विपदका लागि ‘समुदाय विपद् स्वयंसेवक’ तयार,"""सिराज खान नेपालगन्ज, असार १३ गते । बाढी डुबान लगायतका मनसुनजन्य विपदबाट हुने क्षति न्यूनीकरण गर्न बाँकेमा पहिलो पटक समुदाय विपद् स्वयंसेवक तयार पारिएको छ । सशस्त्र प्रहरी बल नेपालले युवाहरुलाई तालिम दिएर पहिलो पटक समुदाय विपद् स्वयंसेवक तयार गरेको हो । सशस्त्र प्रहरी–बल नेपाल नम्बर ४२ रिजर्भ गण हेडक्वार्टर शमशेरगन्जले २५ जना युवालाई तालिम दिएर समुदाय विपद् स्वयंसेवक बनाएको हो । मनसुनजन्य विपद्लाई मध्यनजर गर्दै राप्तीसोनारी गाउँपालिकाका विभिन्न वडाका २५ जना युवाहरूलाई तालिम दिएर समुदाय विपद् स्वयंसेवक तयार पारिएको राप्तीसोनारी गाउँपालिका अध्यक्ष तप्त बहादुर पौडेलले बताउनुभयो । उहाँले स्थानीय तह र वडा स्तरमा विपद् स्वयंसेवक तथा विपद् सूचकहरू तयार पार्ने नीति अनुसार युवालाई तालिम प्रदान गरिएको बताउनुभयो । अध्यक्ष पौडेलले राप्तीसोनारी गाउँपालिका विपद्का हिसाबले अत्यन्तै जोखिममा रहेकाले बढीभन्दा बढी समुदाय विपद् स्वयंसेवक तयार गर्न जरुरी रहेको बताउनुभयो । समुदायस्तरमा घट्ने विभिन्न विपद्जन्य घटना व्यवस्थापन तथा घाइतेको जीवन रक्षाका लागि पहिलो उपचार गर्न स्थानीय नागरिकलाई सक्षम बनाउनु तालिमको मुख्य उद्देश्य रहेको सशस्त्र प्रहरी बल नेपाल नम्बर ४२ रिजर्भ गण हेडक्वार्टर शमशेरगन्जका गणपति सशस्त्र प्रहरी उपरीक्षक प्रमोदकुमार भारतीले बताउनुभयो । सशस्त्र प्रहरी बल नेपाल नम्बर ४२ रिजर्भ गण हेडक्वार्टर शमशेरगन्जको आयोजना, राप्तीसोनारी गाउँपालिकाको समन्वय तथा कारितास नेपाल र बी–ग्रुपको सहजीकरण र सहकार्यमा स्वयंसेवकका लागि तालिम सञ्चालन गरिएको थियो । तालिममा नेपालमा विपद व्यवस्थापन प्रणाली, विपद व्यवस्थापन सम्बन्धी जानकारी, मेडिकल फस्र्ट रेस्पोण्डर अर्थात् विपद् स्थलमा पुगेपछि घाइतेको जीवन रक्षाका लागि गरिने पहिलो उपचारसम्बन्धी सीप सिकाउने, बाढीपहिरो तथा डुबानमा उद्धार कसरी गर्ने, अग्नी नियन्त्रण र वन डढेलो नियन्त्रणमा कसरी काम गर्ने, डोरीद्वारा उद्धार गर्ने तरिका, भूकम्पको जोखिम न्यूनीकरणमा कसरी काम गर्ने, सडक दुर्घटनाको जोखिम न्यूनीकरण तथा उद्धार लगायतका विषयवस्तुमा सीप प्रदान गरिएको प्रशिक्षक सशस्त्र प्रहरी निरीक्षक जीवनलाल बुढाले बताउनुभयो । १८ दिनको तालिम राष्ट्रिय विपद् जोखिम न्यूनीकरण तथा व्यवस्थापन प्राधिकरणले तयार पारेको पाठ्यक्रमका आधारमा प्रदान गरिएको सशस्त्र प्रहरी नायब उपरीक्षक ईश्वर डिसीले बताउनुभयो । सशस्त्र प्रहरीले लुम्बिनी प्रदेशमा पाँच सय जना विपद् स्वयंसेवक तथा विपद् सूचकहरू तयार गर्दैछ । आगामी आर्थिक वर्षभित्र देशभर तीन हजार ६७५ जना समुदाय विपद् स्वयंसेवक तथा विपद् सूचकहरू तयार गर्ने लक्ष्य रहेको सशस्त्र प्रहरी बल नेपालले जनाएको छ । प्रत्येक वडामा २५ जना विपद् सूचक तयार गर्ने लक्ष्य रहेको छ । """
बौद्ध गुम्बा निर्माणका लागि सम्झौता,"""भैरहवा समाचारदाता भैरहवा, असार १३ गते । भगवान् गौतम बुद्धको जन्मस्थल लुम्बिनीमा भुटानी बौद्ध गुम्बा निर्माण गर्न नेपालस्थित लुम्बिनी विकास कोष र भुटान सरकारको गृह मन्त्रालयबिच सम्झौता सम्पन्न भएको छ । लुम्बिनी विकास कोषका उपाध्यक्ष डा. ल्हारक्याल लामा र भुटानको शाही सरकारका गृहसचिव सोनम बाग्येलद्वारा सम्झौतापत्रमा हस्ताक्षर गरिएको छ । लुम्बिनी विकास कोषका बोर्ड सदस्य श्याम रोक्काले बिहीबार एक कार्यक्रमबिच सम्झौता गरिएको जानकारी दिनुभयो । उहाँले सम्झौता अनुसार लुम्बिनीको निर्धारित क्षेत्रभित्र शान्तिका अग्रदूत बुद्धको जन्मस्थलमा शान्ति र धर्मप्रति भुटानी सरकारको योगदानस्वरूप रोयल भुटानी बौद्ध मोनास्ट्री निर्माण गरिने बताउनुभयो । सम्झौतापत्रमा दुवै पक्षले हस्ताक्षर गरेसँगै ऐतिहासिक सम्बन्धको नयाँ अध्यायको सुरुवात भएको बताइएको छ । काठमाडौँस्थित डुसिट प्रिन्सेस होटेलमा आयोजित यो कार्यक्रम लुम्बिनी विकास कोषका कार्यकारी उपाध्यक्ष डा. लामाको नेतृत्वमा भएको थियो । उहाँले यो सम्झौतालाई दुई राष्ट्रबिचको धार्मिक, सांस्कृतिक र कूटनीतिक सम्बन्ध थप प्रगाढ बनाउने अवसरका रूपमा उल्लेख गर्नुभयो । उपाध्यक्ष डा. लामाले लुम्बिनीलाई अन्तर्राष्ट्रिय बौद्ध समुदायका लागि आस्थाको केन्द्र बनाउने उद्देश्यसहित लुम्बिनीमा विभिन्न मुलुकको बौद्ध सम्पदास्थल स्थापना भइरहेका बेला भुटान सरकारको सहयोग ऐतिहासिक कदम भएको बताउनुभयो । उहाँले भुटानी बौद्ध गुम्बा निर्माणले लुम्बिनीको धार्मिक विविधता र समावेशीपनमा थप उचाइ दिने विश्वास व्यक्त गर्नुभयो । भुटान सरकारका तर्फबाट गृह मन्त्रालयका उच्च अधिकारीले लुम्बिनीमा गुम्बा निर्माण गर्ने अवसर पाएकोमा आभार व्यक्त गर्दै उहाँले यसले भुटान र नेपालबिचको पारम्परिक मित्रता अझ बलियो हुने धारणा व्यक्त गर्नुभयो । लुम्बिनी विकास कोषले पछिल्ला वर्षमा अन्तर्राष्ट्रियस्तरमा लुम्बिनीको महत्व विस्तार गर्ने क्रममा विभिन्न मुलुकसँग सहकार्य गर्दै आएको छ । भुटानी गुम्बाको निर्माण कामले शान्ति, करुणा र बुद्धका शिक्षाको विश्वव्यापी सन्देशलाई अझ फैलाउने अपेक्षा गरिएको छ । """
सोलुखुम्बुमा पत्रकारिता तालिम,"""सन्तोष राउतसोलुखुम्बु, असार १३ गते । सोलुखुम्बुमा पाँचदिने निःशुल्क आधारभूत पत्रकारिता तालिम सुरु भएको छ । नेपाल पत्रकार महासङ्घ जिल्ला शाखा सोलुखुम्बुको आयोजना तथा आन्तरिक मामिला तथा कानुन मन्त्रालय कोशी प्रदेशको सहयोगमा सुरु गरिएको तालिम उद्घाटनका क्रममा सोलुखुम्बुका प्रमुख जिल्ला अधिकारी अनोजकुमार घिमिरेले तालिमपश्चात् सिकेको सीपलाई सदुपयोग गर्न सम्पूर्ण प्रशिक्षार्थीलाई अनुरोध गर्नुभयो । त्यस्तै, नेपाल पत्रकार महासङ्घका सोलुखुम्बुका अध्यक्ष सुवास दर्नालले पत्रकारिता समाचार लेख्नु र पढ्नु मात्रै नभई समाज परिवर्तनको आधारशिलाको रुप पत्रकारिता भएको बताउनुभयो । समुद्ध समाज निमार्ण गर्नका लागि पत्रकार जिम्मेवार हुनुपर्ने उहाँको भनाइ छ । उक्त आधारभूत पत्रकारिता तालिममा २५ जना सहभागी रहेको नेपाल पत्रकार महासङ्घ सोलुुखुम्बुका कोषाध्यक्ष अमृत थुलुङले जानकारी दिनुभयो । """
राइनासको आफ्नै भवनबाट प्रशासकीय काम,"""नवीनराज कुइँकेल लमजुङ, असार १३ गते । लमजुङको राइनास नगरपालिकाले आफ्नै भवनबाट प्रशासकीय काम थालेको छ । नगरपालिका स्थापना भएको ९ वर्षपछि राइनासले आफ्नै भवनबाट प्रशासकीय काम थालेको हो । भवन निर्माणको सम्झौताअनुरूप तीन वर्षमा सक्नुपर्ने भए पनि सात वर्षमा मात्र सम्पन्न भएपछि पालिकाले आफ्नै भवन प्रयोग गर्न पाएको हो । पालिकाले असारको दोस्रो हप्तादेखि आफ्नै भवनबाट सेवा दिन थालेको छ । नगरप्रमूख खड्कबहादुर गुरुङले नागरिकको सेवा प्रवाहमा सहजता र अन्य व्यवस्थापनका लागि भवन अति नै महत्वपूर्ण रहेको बतानउनुभयो । स्थानीय तहबाट प्रवाह हुने सेवाहरुलाई सहज बनाउन, विषयगत शाखा व्यवस्थापन तथा स्थायी सुरक्षाका लागि पनि भवन तथा संरचना अति अवश्यक रहेको उहाँले बताउनुभयो । आर्थिक वर्ष २०७५–७६ बाट सुरु भएको सो प्रशासकीय भवन निर्माण व्यवसायीको लापरबाहीले सात वर्ष लागेको थियो । सात करोड ३३ लाख २४ हजार तीनसय १७ रुपिया ३५ पैसा कुल लागत अनुमान गरिएकोमा कञ्चनजंगा निर्माण सेवाले चार करोड ६३ लाख ११ हजार तीनसय ५४ रुपियाँमा सम्झौता गरेको थियो । तीन वर्षमा निर्माण सक्नेगरी २०७६ भदौ १८ गते सम्झौता भए पनि काम अन्तिम चरणमा पुगेर लामो समय काम रोकिएपछि नगरपालिका आँफैले थप लगानी गरी बाह्य संरचना निर्माण एवं अन्य व्यवस्थापकीय कामहरु गरेर भवन निर्माणको काम सम्पन्न गरेको थियो । """
‘समाज कल्याण परिषद्को भूमिका खुम्च्याउनु हुन्न’,"""मुलुकभर करिब ५६ हजारको हाराहारीमा गैरसरकारी संस्था समाज कल्याण परिषद्सँग आबद्ध छन् । तीमध्ये भन्डै १० हजार जति मात्रै सक्रिय भूमिकामा छन् । ती सबै संस्थाको नियमित मूल्याङ्कन, सुपरिवेक्षण तथा अनुगमनको काम परिषद्ले गर्दै आइरहेको छ । त्यसबाहेक परिषद्ले पछिल्लो समय संस्थागत सुशासन तथा संस्थालाई आर्थिक रूपमा सबल बनाउन विभिन्न प्रयास पनि गर्दै आइरहेको छ । यसै सेरोफेरोमा रहेर परिषद्का सदस्यसचिव मनोज भट्टसँग गोरखापत्र दैनिकका लागि सूर्यप्रसाद पाण्डेले गरेको कुराकानीको सम्पादित अंश : समाज कल्याण परिषद्ले राष्ट्रिय तथा अन्तर्राष्ट्रिय गैरसरकारी संस्थाको नियमनको काम कसरी गरिरहेको छ ? नेपालको संविधान २०७२ को धारा ५१ को ञ (१४) ले समाज कल्याण परिषद्को कार्य प्रकृति र जिम्मेवारीलाई स्पष्ट पारेको छ । सामुदायिक तथा राष्ट्रिय वा अन्तर्राष्ट्रिय गैरसरकारी सङ्घ संस्थाको लगानी र भूमिकालाई जवाफदेशी र पादर्शी बनाउँदै त्यस्ता संस्थाको स्थापना, स्वीकृति, सञ्चालन, नियमन र व्यवस्थापनका लागि एकद्वार प्रणाली अपनाउने र राष्ट्रिय आवश्यकता र प्राथमिकताका क्षेत्रमा मात्र त्यस्ता सङ्घ संस्थालाई संलग्न गराउने भन्ने संवैधानिक व्यवस्था छ । हामीले सोही व्यवस्था अनुसार समाज कल्याण ऐन, २०४९ भित्र रही जिम्मेवारी वहन गर्दै आएका छौँ । सामुदायिक, राष्ट्रिय वा अन्तर्राष्ट्रिय गैरसरकारी सङ्घ संस्थाको स्वीकृति, नियमलगायतका काम एकद्वार प्रणालीमार्फत परिषद्ले गर्ने जिम्मेवारी संविधानले नै दिएको रहेछ । यो व्यवस्था व्यवहारमा कार्यान्वयन भएको छ त ? परिषद् मूलतः समाज कल्याण परिषद् ऐन, २०४९ तथा त्यसको आधारमा बनेका अन्य कानुनको आधारमा सञ्चालित छ । त्यसबाहेक २०७२ सालको संविधानले समेत हाम्रो जिम्मेवारी स्पष्ट किटान गरेको छ । संवैधानिक व्यवस्था अनुसार हामीले पूर्णत जिम्मेवारी वहन गर्न पाएका छैनौँ । अहिले पनि धेरै कार्यक्रम तथा परियोजना परिषद्बाहेक अन्य मन्त्रालयबाट धेरै स्वीकृत तथा कार्यान्वयन भइरहेको अवस्था छ । अन्य मन्त्रालयसँगको सम्झौतामा कार्यान्वयन हुने कार्यक्रम तथा परियोजनाको हिस्सा हाम्रो स्वीकृति तथा सम्झौताबाट हुने कार्यक्रम भन्दा धेरै गुणा बढी हुने गरेको छ । जुन संविधानको भावनाविपरीत हो र समाज कल्याण ऐन विपरीत छ भन्ने हाम्रो बुझाइ छ । अहिले परिषद्ले स्वीकृत नदिएको परियोजनाको जवाफदेही पनि हामी हुनु परेको छ । त्यस्ता संस्था हाम्रो दायरामा आउन दिएका छैनौँ । संविधानले नै स्पष्ट किटान गरेको विषय किन कार्यान्वयन नभएको होला ? यसमा परिषद्को पनि कमजोरी छ कि ? अन्य मन्त्रालय जस्तै हामी पनि सरकारको एक अङ्ग हौ । हाम्रा पनि निश्चित दायरा तथा सीमा छन् । हामी पनि सरकारको नीति तथा कार्यक्रम अनुसार नै चल्ने हो । हामीलाई संविधान र समाज कल्याण ऐनले दिएकोे अधिकार हनन भयो भने विषय विगतमा पनि पटक पटक सार्वजनिक बहसमा आएका थिए । हामीले पनि विभिन्न मञ्चमा यो विषय उठाइरहेका छौँ । संसद्को दिगो विकास तथा सुशासन समितिले पनि विगतमा एकद्वार प्रणाली अनुसार समाज कल्याण परिषद्बाट विषयत र भौगोलिक प्राथमिकता तोकी गैरसरकारी संस्थाको परियोजना सञ्चालनसम्बन्धी कार्यविधि बनाई कार्यान्वयनको व्यवस्था गर्न नेपाल सरकारलाई निर्देशन दिएको थियो । अझै पनि कार्यान्वयन भएको छैन । साथै, समितिले अर्थ मन्त्रालय, परराष्ट्र मन्त्रालय र विकास साझेदार संस्थाबिच हुने पार्टनरसिप फ्रेमवर्क एग्रिमेन्ट अन्तर्गत सञ्चालित आयोजनाका विषयमा पनि प्रश्न उठाएको थियो । यी व्यवस्था कार्यान्वयन भएको भए सरकारको आवधिक योजना तथा नीतिलाई सहयोग पुग्ने थियो । विकास साझेदार संस्थाहरूबाट अन्तर्राष्ट्रिय गैरसरकारी संस्थालाई सिधै सहायता उपलब्ध गराउँदा के समस्या आउने रहेछ ? यस्ता संस्थाबाट प्राप्त हुने सहायता तथा परियोजना परिषद्को स्वीकृतिमा सञ्चालन गर्नुपर्ने भन्ने स्पष्ट कानुनी व्यवस्था छ । हाम्रो चाहना भएको कानुनी व्यवस्था कार्यान्वयन होस् भन्ने हो । हामीले स्थानीय तहको सिफारिसमा मात्र परियोजना सञ्चालनको स्वीकृति दिने मात्रै हो । हामीसँग सम्झौता भए अनुसार कार्यक्रम सञ्चालन भएको छ कि छैन भनेर अनुगमन तथा मूल्याङ्कन गर्ने मात्रै हो । परिषद्बाहेक अन्य निकायबाट कार्यक्रम कार्यान्वयन हुँदा राष्ट्रिय प्राथमिकता तथा आवश्यकताका क्षेत्रमा लगानी एवं परिचालन भए नभएको यकिन हुन सकेका भन्ने प्रश्न उठ्ने गरेको पाइन्छ, जसको अपजस समाज कल्याण परिषद्ले लिनु परेको छ । खर्चको पारदर्शिता, कार्यान्वयनको प्रभावकारिता तथा वित्तीय सुशासनमा पनि समय समयमा प्रश्न उठ्ने गरेको छ । यी सबै अपजसको भागीदार भने हामी हुनु परेको छ । यो विरोधाभासपूर्ण अवस्थाको अन्त्य होस् भन्ने हाम्रो चाहना हो । एकद्वार प्रणालीमार्फत अनुभव भएको परिषद्लाई थप जिम्मेवार बनाउँदै स्वायत्त निकायका रूपमा अघि बढाउँदा सङ्घ संस्थामार्फत विकासमा महìवपूर्ण भूमिका खेल्न सकिन्छ । समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियमानुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र परिषद् माथि लाग्ने गरेको आरोपले गर्दा भ्रम सिर्जना भएको छ । यस्ता परियोजना परिषद्सँग सम्झौता नगरी अन्य निकायबाटै परिचालन हुँदा कसलाई कति फाइदा हुने रहेछ ? समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियम अनुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र समाज कल्याण परिषद् माथि लाग्ने गरेको आरोपले गर्दा भ्रम सिर्जना भएको छ । अन्तर्राष्ट्रिय विकास सहायता नीति २०७६ मा राष्ट्रिय तथा अन्तर्राष्ट्रिय गैरसरकारी संस्थाले आफ्नै प्रयासम विकास सहायताको परिचालन गर्दा प्रचलित कानुनबमोजिम समाज कल्याण परिषद्मार्फत हुने छ भन्ने उल्लेख गरिएको छ । साथै त्यस्तो सहायतालाई व्यवस्थापन सूचना प्रणालीमा प्रविष्ट गर्नुपर्ने छ भन्ने व्यवस्था पूर्ण कार्यान्वयन होस भन्ने पनि हाम्रो चाहना हो । यसले समग्रमा मुलुककै हित गर्ने हो । पछिल्लो समय समाज कल्याण परिषद्को भूमिका प्रभावकारी भएन भन्ने गुनासो पनि सुन्ने गरिएको छ । अझै परिषद्को विकल्पमा अर्को संरचना बनाउने प्रयास भएको पनि चर्चा थियो । के यो आवश्यक छ ? हामी संविधानको धारा ५१ र समाज कल्याण ऐन, २०४९ ले निर्दिष्ट गरेको व्यवस्था अनुसार सञ्चालनमा छौँ । यी कानुनले हाम्रो भूमिका स्पष्ट पारिदिएका कारण हामीलाई काम गर्न नीतिगत समस्या छैन । हामीलाई जिटुजी गर्नेसम्मको अधिकार कानुनले दिएको छ । हाम्रो विषयलाई विविध भ्रममा पार्ने गरिएको छ । मैले संसदीय समितिमा पनि यो कुरा भनिसकेको छु । भ्रममा परेर होइन, तथ्य पत्ता लगाऔँ । सानो समूह बनाएर यसको तथ्य पत्ता लगाऔँ । जुन कुरा बाहिर आएको छ, त्यो सत्य होइन । सामजिक क्षेत्रमा काम गरेको हामीसँग लामो अनुभव छ । परिषद् बोर्डमा उच्च स्तरीय व्यक्ति हुनुहुन्छ । यति उच्च व्यक्ति हुँदाहुँदै पनि अर्को कुनै संस्था आएर राम्रो काम हुन्छ, जस्तो लाग्दैन । समाज कल्याणमार्फत आउने सबै रकमको राज्यलाई एक पैसा पनि दायित्व पर्दैन । समाज कल्याणले पैसा बाँडेको छ भन्ने भ्रम छ । हामीले स्वीकृत दिने मात्रै हो । राजनीतिक तहमा समेत स्पष्टता हुनु जरुरी छ । सञ्चार माध्यम पनि स्पष्ट हुनु जरुरी छ । यसलाई व्यवस्थित गर्न छोडेर अर्को संस्था बनाउन खोज्नु राम्रो होइन । बर्सौंदेखिको अनुभव भएको संरचनालाई बलियो र समय सापेक्ष बनाउनु राम्रो हुन्छ । नयाँ संरचनामा जाँदा गैरसरकारी संस्था र नागरिक समाजको संविघान प्रदत्त अधिकारलाई खुम्च्याउनु हुँदैन । यो दिशातर्फ जाँदा नयाँ संरचनालाई पनि अभ्यास गर्न मात्र बर्सौं लाग्ने भएकाले व्यावहारिक र वैज्ञानिक हुँदैन ।  परिषद्लाई राज्यले एक पैसा पनि सहयोग गरेको छैन भन्नुभयो, त्यसो भए यस संस्थाको आम्दानीको स्रोत के हो त ? विगतमा कुनै बेला परिषद्लाई राज्यले नियमित रकम उपलब्ध गराउँथ्यो । अहिले परिषद्मा राज्यको लगानी शून्य छ । तीन वर्षअघि म परिषद्मा सदस्यसचिव भएर आउँदा परिषद् अस्तव्यस्त अवस्थामा थियो । कर्मचारीले तलब खान नपाउने अवस्था थियो । कर्मचारी सेवानिवृत्त हुँदा उपदान नपाउने अवस्था थियो । पछिल्लो समय मन्त्रीस्तरीय निर्णय अनुसार भृकटीमण्डपलाई व्यवस्थापन गरियो । अहिले वार्षिक १७ करोड रुपियाँको हाराहारीमा आम्दानी हुन्छ । जसबाट सङ्घ संस्था कार्यक्रम स्वीकृत गरी गरिब, निमुखा र पछाडि परेका वर्गका सङ्घ संस्थामार्फत वैदेशिक अर्बौं रकम परिचालन गराइएको छ । अहिले कल्याणको मुख्य आम्दानीको स्रोत त्यही बनेको छ । राज्यले संस्थागत सुधार तथा परिषद्को व्यवस्थापनका लागि सहयोग गरिदिने हो भने हामी अझै प्रभावकारी रूपमा काम गर्न सक्छौँ । परिषद् सुधारका लागि तपाईंले नेतृत्व समालेपछि के के काम भयो त ? हामीले परियोजना अनुगमन मूल्याङ्कन तेस्रो पक्षबाट हुने गरी निर्देशिका संशोधन गरेका छौँ । सम्पत्ति शुद्धीकरण निवारणसम्बन्धी गैरनाफामूलक संस्थाबाट हुने वित्तीय कारोबार तथा पारदर्शिताका लागि आवश्यक पर्ने निर्देशिका र मसौदा तयार भएको छ । परिषद्को डिजिटलाइजेसनको कार्य अगाडि बढाइएको छ । भृकुटीमण्डपको आम्दानी झन्डै तीन गुनाले वृद्धि भयो । सङ्घ संस्थाले स्वीकृति लिनेको सङ्ख्या १२ सयको हाराहारीमा थियो । हाल २५ सय पुगेको छ ।  परिषद् सुधारका लागि सरकारबाट के अपेक्षा गर्नुभएको छ ? समाज कल्याण ऐन, २०४९ लाई थप बलियो बनाउँदै समयसपेक्ष बनाउनुपर्ने भूमिकामा सरकारको सहयोग चाहिन्छ ।  पछिल्लो समय प्रदर्शनीमार्गस्थित भृकुटीमण्डपको जग्गा, त्यहाँ बनेका संरचना भाडामा लगाएबापत रकम उठाउन नसकिएको विषय के होला ? भृकुटीमण्डपको जग्गा तथा संरचना भोगचलन गर्न दिने विषयमा आजभन्दा २०/२५ वर्षअघि सम्झौता भएको थियो । सम्झौता गर्ने भाडा नदिने प्रवृत्ति पनि त्यतिबेलादेखि नै रहेछ । अहिले पनि त्यतिबेलादेखिकै बक्यौता छ । उक्त बक्यौता उठाउन अख्तियार दुरुपयोग अनुसन्धान आयोगले निर्देशन पनि दिइसकेको थियो । बक्यौता नउठेपछि महालेखा परीक्षकको कार्यालयले पनि हाम्रो नाममा बेरुजु निकालेको छ । असुलउपर गर्न सम्बन्धित निकायलाई पत्राचार पनि गरेका छौँ । प्रहरीलाई पत्राचार पनि गरेका छौँ । नतिर्नेलाई ठाउँ छोड्न पनि पत्राचार गरेका छौँ । सबै लब्ध प्रतिष्ठित व्यक्ति छन् । पैसा नतिर्नेलाई हामीले जबर्जस्ती गर्न भने सक्दैनौँ । यो उहाँहरूको नैतिकताको प्रश्न पनि हो । असुलउपर गर्न मन्त्रीस्तरीय निर्णय गरेर प्रक्रिया अघि बढाएका हौँ । सार्वजनिक सूचना पनि निकालिसकेका छौँ । बक्यौता असुलीका लागि कानुनी प्रव्रिmयामा गइसकेका छौँ । सम्बन्धित मन्त्रालयमार्फत अनामनगरस्थित तहसिलका कार्यालयमा पठाएका छौँ । हामीले गर्ने अधिकतम कानुनी प्रक्रिया त्यही हो ।  """
बालिका हत्या आरोपी पक्राउ,"""चित्रकुमार मिजार सिन्धुपाल्चोक, असार १३ गते । भोटेकोशी गाउँपालिका –५ कोलगाउँकी ११ बर्षीया नाबालिकालाई जबरजस्ती करणी गरेर हत्या गर्ने सोही स्थानका पाँच जनालाई प्रहरीले पक्राउ गरी सार्वजनिक गरेको छ । जिल्ला प्रहरी कार्यालय प्रमुख तथा प्रहरी उपरीक्षक रामेश्वर कार्कीका अनुसार करणीपछि हत्यामा संलग्न रहेको आशङ्कामा भोटेकोशी गाउँपालिका–५ का २१ वर्षीय निमा तेन्जिङ तामाङ, सोही स्थानका २२ बर्षीय वाङनिमा तामाङ, सोही ठेगानाका ३२ वर्षीय नामग्याल शेर्पा, उक्त स्थानकै २० वर्षीय दावा तामाङ र सोही ठेगानाका २२ वर्षीय लाक्पा पासाङ तामाङलाई पक्राउ गरी पत्रकार सम्मेलनमार्फत  सार्वजनिक गरिएको छ । हत्यामा संलग्न रहेको आरोपमा पाँच जनालाई प्रहरीले जिल्ला अदालत सिन्धुपाल्चोकबाट ७ दिनको म्याद अनुमति लिई थप अनुसन्धान गरिरहेको एसपी कार्कीले बताउनुभयो । मुलुकी अपराध संहिता २०७४ को करणी र ज्यानसम्बन्धी कसुरमा थप अनुसन्धान जारी रहेको उहाँले जानकारी दिनुभयो । असार ११ गते भोटेकोशी गाउँपालिका –५ छ्याङ्गदीमा जङ्गलमा नाबालिकाको शव भेटिएको थियो । नाबालिकाको शवलाई परीक्षणका लागि त्रि.वि, शिक्षण अस्पताल काठमाडौं पठाइएको जिल्ला प्रहरी कार्यालयले जनाएको छ । नियन्त्रणमा लिएका आरोपीको घर खानतलासी गर्दा प्रहरीले दसी प्रमाणहरु फेला पारेको जनाएको छ । """
खोप्राबाट देखिएको धौलागिरि हिमाल,"""म्याग्दी, असार १२ गते । म्याग्दीको अन्नपूर्ण गाउँपालिका–५ खोप्रा (खोपारा) लेकबाट देखिएको धौलागिरि हिमशृङ्खला । समुद्री सतहदेखि तीन हजार ६०० मिटर उचाइमा रहेको खोप्राबाट हिमशृङ्खला, पहाडी भूगोल, सूर्योदय र सूर्यास्तको मनमोहक दृश्य अवलोकन गर्न सकिन्छ । """
‘मातृभाषा पत्रकारिता प्रवर्दनमा साझा प्रयास जरुरी’,"""काठमाडौं, असार १३ गते । समावेशी सञ्चार निर्माण एवम् मातृभाषा पत्रकारिता प्रवर्धनका लागि सरकार तथा सरोकारावाला संघ संस्था र मातृभाषीहरु स्वयम् लाग्नुपर्ने बताउनुभएको छ । आदिवासी जनजाति उत्थान राष्ट्रिय प्रतिष्ठानको आयोजना तथा नेपाल आदिवासी जनजाति पत्रकार महासङ्घ (फोनिज) को संयोजन-सहकार्यमा शुक्रबार काठमाडौंमा आयोजना गरिएको ‘सञ्चार माध्यममा पत्रकारिताको अवस्था र चुनौती' विषयक परामर्श कार्यक्रममा उहाँहरुले मातृभाषामा पत्रकारिताको अवस्था, चुनौती र सम्भावनाका विषयमा परामर्श गर्नुभएको छ ।  नेपाल आदिबासी जनजाति उत्थान राष्ट्रिय प्रतिष्ठान (नेफडिन) का उपाध्यक्ष रेशम गुरुङले मातृभाषा पत्रकारिता संकटमा रहेकाले प्रतिष्ठानले नेपाल आदिबासी जनजाति पत्रकार महासंघ (फोनिज) सँग सहकार्य गरी कार्यक्रम आयोजना गरिएको बताउनुभयो । आगामी दिनमा पनि फोनिजसँग सहकार्य जारी रहने उहाँको भनाइ छ । यसैगरी आदिबासी जनजातीजन्य संघ संस्थाहरुसँग पनि प्रतिष्ठानको विभिन्न विषयमा सहकार्य जारी रहेको जानकारी दिनुभयो । मातृभाषा पत्रकारिता जनताको प्रतिनिधित्व गर्ने उहाँको भनाइ छ ।  नेपाल आदिवासी जनजाति महासङ्घ (फोनिज) का अध्यक्ष लक्की चौधरीले ‘मातृभाषा पत्रकारिता र फोनिज’ शीर्षकमा प्रस्तुतीकरण राख्नुभयो । अध्यक्ष चौधरीले मातृभाषा पत्रकारिता भाषिक अधिकारको सवाल मात्र नभइ सूचनाको समान पहुँचको लागि पनि आवश्यक रहेको बताउनुभयो । उहाँले भाषिक र सांस्कृतिक चेतना वृद्धि, सरल र प्रभावकारी सञ्चार, समावेशी लोकतन्त्र निर्माण, परम्परागत ज्ञान पुस्तान्तरणका लागि मातृभाषा पत्रकारिताको आवश्यक रहेको भन्नुहुँदै मातृभाषीको  रोजगारी सिर्जना गरी आत्मनिर्भर बनाउनुपर्नेमा जोड दिनुभयो । यसका लागि फोनिजले ‘एक घर एक पत्रकार’ लगायत विभिन्न अभियान निरन्तररुपमा सञ्चालन गर्दैआएको उहाँको भनाइ छ । गोरखापत्र दैनिकको नयाँ नेपाल पृष्ठका संयोजक एवम् नायब कार्यकारी सम्पादक कुमार विवेकानन्द मिश्रले गोरखापत्रमा मातृभाषा पत्रकारिता सम्बन्धमा इतिहासहितको प्रस्तुतीकरण राख्नुभयो ।  उहाँले लामो समयको भाषिक आन्दोलन पश्चात् नेपालको संविधान अनुसार गोरखापत्र समावेशी संरचनामा लानुपर्ने अवधारणाअनुरुप हाल ४६ भाषामा समाचार प्रकाशन हुँदैआएको बताउनुभयो । उहाँले गोरखापत्रले वर्षमा दुई वटा भाषाबाट थप समाचार प्रकाशन गर्ने नीतिअनुरुप आफूहरु अघि बढेको भनाइ राख्नुभयो ।  सार्वजनिक सेवा प्रसारण नेपाल टेलिभिजनका प्रमुख पुष्पहरि क्याम्पराईले ‘मातृभाषा पत्रकारिता अवस्था र चुनौती’ विषयक कार्यपत्र प्रस्तुत गर्नुहुँदै विविधता र समावेशीताका लागि मातृभाषामा पत्रकारिता आवश्यक रहेको बताउनुभयो । उहाँले ऐनले व्यवस्था गरेअनुरुप राष्ट्रिय हित र एकता, सहिष्णुता, समावेशीता र सीमान्तकृत समुदाय, संस्कृति र सम्पदा, सार्वजनिक सरोकार र सचेतनाका लागि मातृभाषा पत्रकारिताले टेवा पुर्‍याउने बताउनुभयो । सार्वजनिक सेवा प्रसारण रेडियो नेपाल कार्यक्रम महाशाखा प्रमुख ताराप्रसाद वस्तीले ‘रेडियो नेपालको प्रसारणमा आदिवासी जनजातिले बोल्ने राष्ट्रभाषा (मातृभाषा) का समाचार तथा कार्यक्रमहरु’ विषयक जानकारी दिनुभयो । उहाँले रेडियो नेपालबाट २६ भाषामा कार्यक्रम प्रसारण भइरहेको भन्नुहुँदै विविध भाषामा कार्यक्रम सञ्चालनका क्रममा चुनौती रहेको भनाइ राख्नुभयो । उहाँले मातृभाषामा कार्यक्रम प्रसारणका लागि दक्ष जनशक्तिको अभाव, समय व्यवस्थापनमा कठिनाइ, स्थायित्वको अनिश्चतता, उत्प्रेरणाको कमी लगायतका समस्या हुने गरेको बताउनुभयो ।  फोनिजका पूर्व अध्यक्ष डण्ड गुरुङले मातृभाषा पत्रकारिताका लागि मातृभाषी पत्रकारहरु थप सक्रियरुपमा अघि बढ्नुपर्ने बताउनुभयो । यसैगरी, फोनिजका निवर्तमान अध्यक्ष गजुरधन राईले समावेशी सञ्चार माध्यमलाई सशक्त बनाउनुपर्ने भन्नुहुँदै यसलाई मूल प्रवाहिकरण गर्नुपर्ने बताउनुभयो । गोरखापत्र दैनिकका पूर्व प्रधानसम्पादक पुस्करभक्त माथेमाले प्रस्तुत कार्यपत्रमाथि टिप्पणी राख्नुहुँदै विगतमा भाषा आन्दोलन अघि बढेकोले मातृभाषामा पत्रकारिताको अवस्था आजको दिनमा पुगेको बताउनुभयो । उहाँले मातृभाषामा भएका पत्रकारिताले पारेका प्रभाव र यसको मुल्याङ्कनका पक्षमा पनि जोड दिनुपर्ने भनाइ राख्नुभयो ।  सार्वजनिक सेवा प्रसारण नेपालको सञ्चालक समितिका सदस्य अनिता गुरुङले पिएसबीमार्फत अरु थप भाषामा समाचार तथा कार्यक्रम प्रसारण गर्दै लाने विषय सकारात्मक पक्ष रहेको बताउनुभयो । उहाँले पछिल्लो समय चेपाङ समुदायबाट समाचार प्रसारण भएको उल्लेख गर्नुभयो । कार्यक्रममा फोनिजका पूर्व अध्यक्ष गजुरधन राई, गोरखापत्र बहुभाषिक पृष्ठ समितिका संयोजक अब्दुल सलाम, दिवस राई, अवधि भाषाका संयोजक विक्रम त्रिपाठी, वरिष्ठ सञ्चारकर्मी धिरेन्द्र प्रेमर्सी, पत्रकार बद्री गुरुङ लगायतले कार्यपत्रमाथि सुझाव दिनुभएको थियो । नेपाल आदिबासी जनजाति उत्थान राष्ट्रिय प्रतिष्ठानका सदस्य–सचिव ज्ञानेन्द्र पुनले सहजीकरण गर्नुभएको कार्यक्रममा गोरखापत्र दैनिकको बहुभाषिक पृष्ठका संयोजक तथा प्रतिनिधिहरु, सार्वजनिक सेवा प्रसारण नेपालका भाषाभाषी प्रतिनिधिहरु, रेडियो नेपाल र राससमा भाषा पृष्ठ र कार्यक्रम उत्पादनमा कार्यरत प्रतिनिधिहरु, फोनिजका पदाधिकारी तथा सदस्यहरु, विभिन्न जातीय पत्रकार संघका पदाधिकारी तथा सदस्यहरु, आदिबासी जनजाति संघ संस्थाका प्रतिनिधिसहित एकसय बढीको सक्रिय सहभागिता रहेको थियो । """
बजेट कार्यान्वयनका आधार छन् : अर्थमन्त्री,"""गोरखापत्र समाचारदाता काठमाडौँ, असार १३ गते । उपप्रधानमन्त्री एवं अर्थमन्त्री विष्णुप्रसाद पौडेलले राष्ट्रिय सभाका सदस्यले आर्थिक वर्ष २०८२/८३ को बजेट कार्यान्वयनलाई लिएर आशङ्का र चिन्ता व्यक्त गरिरहनुभएका बेला बजेट कार्यान्वयन हुन सक्ने आधारसहित ल्याइएको बताउनुभएको छ । राष्ट्रिय सभा सदस्यले विगतमा तीन खण्डको दुई खण्ड मात्रै खर्च हुँदै आएको बजेटको पूर्ण कार्यान्वयन कसरी गर्ने सम्बन्धमा चासो व्यक्त गर्नुभएको छ । राष्ट्रिय सभामा उपप्रधानमन्त्री एवं अर्थमन्त्री पौडेलले विनियोजन विधेयक, २०८२ माथि विचार गरियोस् भन्ने प्रस्ताव प्रस्तुत गरेपछि सैद्धान्तिक छलफलमा भाग लिने सदस्यले बजेट निर्माणका लागि स्रोतको अभाव हुने र सुनिश्चित भएको स्रोतको समेत कार्यान्वयन हुन नसकेकोमा चिन्ता व्यक्त गर्नुभयो । अर्थमन्त्री पौडेलले बजेट कार्यान्वयनलाई लिएर चिन्ता व्यक्त गरिनु जायज रहे पनि कार्यान्वयन हुन सक्ने आधारसहित आएको बताउनुभयो । बिहीबार बैठकमा प्रतिपक्षी नेकपा माओवादी केन्द्रका सदस्य उर्मिला अर्यालले अर्थमन्त्रीको ध्यानाकर्षण गराउँदै भन्नुभयो, “घाटा बजेटको डर हुन्छ र फेरि त्यही बजेट पूर्ण कार्यान्वयन हुँदैन । तीन खण्डको दुई खण्ड मात्रै खर्च हुँदै आएका छन् । कार्यान्वयन हुन नसकेको बजेटलाई कसरी व्यवस्थापन गर्ने र पूर्ण कार्यान्वयन गर्ने हो ?” राष्ट्रिय सभामा नेकपा (एमाले) बाट निर्वाचित सदस्य गोपाल भट्टराईले बजेट यथार्थपरक हिसाबले आएको र विगतको बजेट लोकप्रियताको हिसाबले ठुलो आकारमा आएकाले कार्यान्वयनमा समस्या भएको जिकिर गर्नुभयो । उहाँले भन्नुभयो, “साउनदेखि नै योजनाको कार्यान्वयन प्रक्रिया सुरु हुने भनिएको छ । विगतमा मङ्सिर/पुसबाट मात्रै सुरु हुन्थ्यो । यस हिसाबले कार्यान्वयन भयो भने परिणाम दिन सक्छ ।” सभाका सदस्य तुलसाकुमारी दाहालले सुशासन, सेवा प्रवाह, विकास प्रतिकूल बन्दै गएको अवस्थामा राजनीतिक स्थायित्वलाई सुनिश्चित गर्ने लक्ष्यसहित बजेट आउनु सकारात्मक रहेको बताउनुभयो । उहाँले देश र जनताको आवश्यकता सम्बोधन चुनौतीपूर्ण बन्दै गएको अवस्थामा राजनीतिक स्थायित्व सुनिश्चित गर्ने आर्थिक, सामाजिक परिवर्तनको दृढ सङ्कल्पका साथ वर्तमान सरकारले बजेट विनियोजन गरेको र यसको सही रूपमा कार्यान्वयन हुनुपर्नेमा जोड दिनुभयो । माओवादी केन्द्रका प्रमुख सचेतक गोपीबहादुर सार्की अछामीले पहुँचवालाको क्षेत्रमा बजेट पुग्दा सन्तुलन मिलेको दाबी गरिनु उपयुक्त नभएको टिप्पणी गर्नुभयो । उहाँले भन्नुभयो, “समानीकरण अनुदान बढाउनुपर्नेमा घटाउनु र ससर्त अनुदान बढाइनुले सङ्घीयता सबलीकरण, राष्ट्रिय अर्थतन्त्र र पुँजी निर्माण तथा रोजगारी सिर्जना गर्ने लक्ष्य पूरा गर्दैन ।” ‘आलोचनाबाट प्रतिपक्ष खुसी हुनु पर्छ’ सैद्धान्तिक छलफलमा उठेका प्रश्नको जवाफ दिँदै अर्थमन्त्री पौडेलले सत्तापक्षको आलोचनाबाट प्रतिपक्षी खुसी हुनुपर्नेमा झनै आलोचना गरेकामा असन्तुष्टि व्यक्त गर्नुभयो । उहाँले भन्नुभयो, “सत्तापक्षलाई काखी च्यापेर बजेट नआउनु भनेको समानता र सन्तुलित रूपले बजेट विनियोजन गरिएको बुझ्नु पर्छ । यो बजेटले सत्तापक्ष र प्रतिपक्ष नहेरी स्रोतको सही विनियोजनलाई ध्यान दिएर परिचालन गरेको छ ।” दलित र उत्पीडित समुदायको पक्षमा बजेट नआएको सभाका सदस्य भुवनबहादुर सुनारको प्रश्नमा प्रस्टीकरण दिँदै अर्थमन्त्री पौडेलले भगत सर्वजित शिल्प उत्थानको माध्यमबाट दलित समुदायका परम्परागत सिप र पेसालाई आधुनिकीकरण गरी बजार प्रवर्धन गर्ने कार्यक्रम बजेटमा समावेश हुनुले सो दाबी खारेज गर्छ भन्नुभयो । उहाँले सो कार्यक्रममार्फत दलित र उत्पीडित समुदायको आर्थिक असमानता हटाएर सशक्त बनाउने तर्क गर्नुभयो । बजेट कार्यान्वयनको विषयमा उहाँले विगतको अनुभवले बजेटको कार्यान्वयन नहुने र बजेटले गरेको अपेक्षा पूरा नहुने शङ्का जायज रहे पनि त्यसप्रति मन्त्रालय सचेत रहेको धारणा व्यक्त गर्नुभयो । उहाँले परिचालन र व्यवस्थापन गर्न सकिने स्रोत मात्रै अनुमान गरिएको र यसले कार्यान्वयनमा सहजता ल्याउने विश्वास व्यक्त गर्नुभयो ।  उहाँले भन्नुभयो, “बजेट कार्यान्वयनसँग सम्बन्धित मापदण्ड, कार्यविधि र निर्देशिकालाई अद्यावधिक गर्दै छौँ । बजेट पारित भएको भोलिपल्टैदेखि कार्यान्वयन जाने प्रतिबद्धता गरिएबमोजिम तयारी भइरहेका छन् । राष्ट्रिय सभाको अर्को बैठक असार १५ गते बस्ने गरी स्थगित भएको छ ।  """
सामुदायिक वनको लगानीमा विपन्न युवालाई ड्राइभिङ तालिम,"""घोडाघोडी (कैलाली),  असार १३ गते ।  कैलालीको गौरीगङ्गा नगरपालिका–७ मा रहेको सुनपाल सामुदायिक वन उपभोक्ता समूहले २२ जना विपन्न युवायुवतीलाई ४५ दिने निःशुल्क ड्राइभिङ तालिम प्रदान गरेको छ । समूहले आफ्नो वार्षिक कार्यक्रमअनुसार जीविकोपार्जनमा सघाउ पु¥याइ रोजगार प्रवर्द्धन गर्ने उद्देश्यले उक्त तालिम सञ्चालन गरेको हो । समूहका अध्यक्ष रामबहादुर कामीका अनुसार वन ऐन, २०७६ को प्रावधानबमोजिम यो कार्यक्रम आयोजना गरिएको हो । ऐनले सामुदायिक वनको आम्दानीको निश्चित हिस्सा वन संरक्षणबाहेक विपन्नमुखी तथा सामूहिक हितका कार्यक्रममा खर्च गर्नुपर्ने व्यवस्था छ । यही व्यवस्थालाई टेकेर चालु आर्थिक वर्ष २०८१/८२ को स्वीकृत कार्यक्रमअन्तर्गत तालिम दिइएको उहाँले बताउनुभयो । गत वैशाख १३ गते सुरु भई जेठ २६ गते सम्पन्न भएको उक्त ४५ दिने तालिम मनकामना ड्राइभिङ सेन्टर मसुरियाको प्राविधिक सहकार्यमा सञ्चालन गरिएको थियो । तालिममा सहभागीलाई आज एक कार्यक्रमको आयोजना गरी प्रमाणपत्र वितरण गरिएको छ । तालिम समापन कार्यक्रमका प्रमुख अतिथि सवडिभिजन वन कार्यालय मसुरियाका वरिष्ठ वन अधिकृत विश्वराज पण्डितले सामुदायिक वनले वन संरक्षणसँगै सामाजिक तथा आर्थिक विकासमा खेलेको भूमिका प्रेरणादायी रहेको बताउनुभयो । उहाँले यस्ता सकारात्मक कामको प्रचार गरी अन्य समूहलाई पनि प्रोत्साहित गर्नुपर्नेमा जोड दिनुभयो । कार्यक्रममा वडा नं ७ का अध्यक्ष आशाराम चौधरीले यस्ता सीपमूलक तालिमले युवालाई उद्यमशील र आत्मनिर्भर बनाउने बताउँदै आवश्यक सहयोगका लागि वडा र पालिकाबाट समन्वय गर्ने प्रतिबद्धता व्यक्त गर्नुभयो । तालिमको प्रभावकारिता पनि उच्च देखिएको मनकामना ड्राइभिङ सेन्टरका व्यवस्थापक तथा प्रशिक्षक नैनबहादुर विष्टले बताउनुभयो । दुई सय २५ घण्टाको तालिम अवधिमा सहभागीले जिपरकार चलाउने सीपका साथै सैद्धान्तिक ज्ञान, ट्रायल अभ्यास र सवारी चालक अनुमतिपत्र (लाइसेन्स) परीक्षाको तयारी गरेका थिए । तालिमपछि १८ जनाले लाइसेन्सको लिखित परीक्षा दिएकामा १७ जना उतीर्ण भएका थिए । तीमध्ये पाँच जनाले प्रयोगात्मक परीक्षा (ट्रायल) समेत पास गरी लाइसेन्स प्राप्त गरिसकेका छन् भने बाँकी पनि लाइसेन्स लिने प्रक्रियामा छन् । सामुदायिक वनले ड्राइभिङका अतिरिक्त पलम्बिङ, सिलाइ कटाइ र ब्युटिसियनजस्ता अन्य सीपमूलक तालिम पनि सञ्चालन गरिरहेको छ । रासस """
स्थायी सरकारको बजेट,"""वर्तमान संविधानको संरचना लोकतन्त्रका अभ्यासलाई प्रत्येक नेपाली नागरिकसम्म बहुआयामिक तवरले पुर्‍याउन क्रियाशील छ । त्यसै अनुरूप सङ्घीय लोकतान्त्रिक गणतन्त्रको अभ्यासलाई संस्थागत गर्दै लैजान तीन तहका सरकारको व्यवस्था गरिएको हो । सोही अनुरूप केन्द्रमा सङ्घीय सरकार, सात प्रदेशमा प्रदेश सरकार र देशका ७५३ स्थानीय तहमा स्थानीय सरकारको व्यवस्था गरिएको छ । तिनै तहका सरकारले उपलब्ध स्रोतसाधनलाई उत्तरदायी, पारदर्शी र जनहितका निम्ति बढी उपयोगी बनाउन लाग्नुपर्ने हुन्छ । त्यसै क्रममा सङ्घीय सरकारको नयाँ आर्थिक वर्षको बजेट प्रत्येक वर्षको जेठ १५ गते ल्याउनैपर्ने बाध्यता छ । असारको पहिलो दिन नै सातै प्रदेशका सरकारले बजेट सार्वजनिक गर्नुपर्ने विधिगत व्यवस्था छ । त्यस्तै देशका सबै स्थानीय तहले असार १० गतेसम्म नयाँ आवको बजेट सम्बद्ध सभामा पेस गर्नुपर्ने जिम्मेवारी छ । सङ्घीयतालाई राजनीतिक रूपमा मात्र नभई अर्थतन्त्रमा सम्पूर्ण अवयवलाई जनस्तरसम्म पुर्‍याउने यो अब्बल अभ्याससमेत हो । यो अभ्यासलाई सार्थक बनाउन अधिकांश स्थानीय तहले तोकिएकै समयमा बजेट सार्वजनिक गर्ने अभ्यासलाई अगाडि बढाएका छन् । कतिपय स्थानीय तहले यो पटक पनि कतिपय कारणले समयमा बजेट सार्वजनिक गर्न सकेका छैनन् । प्रतिनिधिबिचको विवाद, प्रशासनिक बेमेललगायतले समयमा बजेट सार्वजनिक नगर्दा सम्बद्ध स्थानीय सरकारलाई असजिलो पर्न सक्ने छ । सङ्घीय सरकारले प्रदान गर्ने अनुदानका निम्ति अनेक सूचकमध्ये समयमा बजेट प्रस्तुतलाई समेत आधार बनाएको परिवेश बिर्सन मिल्दैन । बजेट सार्वजनिकीकरण केवल कानुनी तथा प्रशासनिक शास्त्रीय दायित्व मात्र होइन । बजेट त समाजलाई आर्थिक, सामाजिक, सांस्कृतिक र भौतिक रूपमा क्रियाशील बनाउँदै अगाडि बढ्ने मूलभूत इन्जिन नै हो । बजेटका निश्चित लक्ष्य र उद्देश्य हुन्छ, हुनु पर्छ । अर्थशास्त्रले जहिले पनि स्रोतसाधनलाई दुर्लभ मान्छ । स्रोतसाधन  असीमित हुँदैन । सीमित स्रोतसाधनलाई अधिकतम परिचालन गरी जनआकाङ्क्षाको सम्बोधन गर्दै लक्ष्यमा पुग्नुपर्ने हुन्छ । सबै स्थानीय तह यसमा अपवाद बन्न सक्दैनन् । आगामी आव २०८२/८३ को बजेटमा देशका ७५३ स्थानीय तहमध्ये ७१४ स्थानीय तहले समयसीमाभित्रै बजेट ल्याउन सकेको समाचार सार्वजनिक छ । स्थानीय बजेटका प्राथमिकीकरणमा समेत विविधता देखिएको छ । कतिपय स्थानीय तहले भौतिक पूर्वाधारलाई उच्च प्राथमिकतामा राखेका छन् । खास गरी भौतिक पूर्वाधारमा पनि सडकलाई नै धेरै जसो उपल्लो प्राथमिकतामा राखेको देख्न सकिन्छ । भौतिक पूर्वाधारसँगै कतिपय स्थानीय तहले भने पूर्वाधार विकाससँगसँगै मानव विकासलाई समेत स्थान दिएको देखिन्छ । त्यस क्रममा सिप विकास, रोजगारी प्रवर्धन, सूचना तथा प्रविधिको विकास र विस्तारलाई पनि स्थानीय बजेटमा प्राथमिकता दिइएको छ । कुनै न कुनै प्राकृतिक प्रकोप सबै जसो स्थानीय तहले भोग्दै आएको आकस्मिक समस्या भएकाले प्रकोप नियन्त्रण तथा व्यवस्थापनमा समेत स्थानीय सरकारको ध्यान गएको देखिएको छ । देशका सबै जसो स्थानीय तह अहिले पनि बढी जसो सङ्घीय अनुदानमै आश्रित देखिएको छ । सङ्घीय सरकारको आयव्यय सघन चापमा छ । लक्ष्य अनुसार राजस्व बढ्न सकेको छैन । देशको अर्थतन्त्र फराकिलो दायरामा विस्तार हुन नसक्दा लक्ष्य अनुसार राजस्व उठ्न नसकेको विश्लेषण छ । अर्थतन्त्रलाई फराकिलो दायरामा विस्तार गर्न स्थानीय सरकारको भूमिकासमेत महत्वपूर्ण छ । नेपालले अवलम्बन गरेको सङ्घीयता सङ्घीय सरकारबिच अनावश्यक प्रतिस्पर्धा होइन, समन्वय र सहयोगात्मक अभ्यासबाट अगाडि बढ्ने सैद्धान्तिक र व्यावहारिक कार्यरूप हो । देशका अर्थतन्त्रलाई बलिया बनाउन स्थानीय सरकारले समेत उत्पादनमूलक कार्यदिशा अवलम्बन गर्नुपर्ने हुन्छ । लगानीमैत्री वातावरण सिर्जना गर्नुपर्ने हुन्छ । विगतका कतिपय अभ्यास वितरणमुखी र प्रियतावादी खर्च प्रणालीतर्फ बढी आकर्षित भए । सङ्घीय सरकारदेखि स्थानीय सरकारसम्मै वितरणमुखी कार्यक्रमलाई बढोत्तरी दिने प्रयासले सार्थक नतिजा दिन सकेन तर यो पटक सङ्घीय बजेट नै वितरणमुखीभन्दा यथार्थवादी कठोर धरातलमा उभिने प्रयास गरेको छ । त्यसको प्रभाव प्रदेश बजेटमा त परेको थियो नै कतिपय स्थानीय तहका बजेटमा समेत देखिएको छ । स्थानीय सरकारले बजेटको प्राथमिकतालाई अझ सुदृढ बनाउँदै लैजानुपर्ने आवश्यकता भने छ । समयसीमाभित्र बजेट ल्याउन नसकेका स्थानीय तहले जतिसक्दो चाँडो बजेट ल्याउनमै केन्द्रित हुनु उचित हुन्छ । त्यसै गरी बजेटलाई स्थानीय सभामा प्रभावकारी विमर्श गरी पारित गर्दै कार्यान्वयनको चरणमा छिटो लैजानु पर्छ । बजेट कार्यान्वयनमा सुशासन पहिलो सर्त भएकाले त्यसमा तलबितल पर्न नदिनु उचित हुने छ । भावी दिनमा स्थानीय तहको सो आयस्रोतमा समेत जोहो गर्दै जानु जरुरी छ । """
देशमै बन्न सकोस् छाता,"""बजारमा माग भएका वस्तु तथा सेवा उत्पादनमा लगानी गर्न सक्नु लाभकारी उद्यम हुन सक्छ । यस्तो लगानीले रोजगारी सिर्जना गर्छ । आय, उत्पादन र बजारले थप रोजगारीको बाटो खोल्छ । नेपालको अर्थतन्त्र आयातमा निर्भर हुँदै गएको छ । चालु आर्थिक वर्षको ११ महिनामा व्यापारघाटा १३ खर्ब १४ अर्ब रुपियाँ पुगेको छ । देशभित्र सुनिश्चित माग र बजार भएको कतिपय वस्तु उत्पादन गर्न उद्यमीको पहल पुग्न सकेको छैन । सरकारले पनि देशभित्रै वस्तु उत्पादन र विस्तारलाई भन्दा आयात गरेर राजस्व सङ्कलनको परम्परामै रमाइरहेको पाइन्छ । देशमा पर्याप्त विद्युत् शक्ति विस्तार भइरहेको छ । विद्युतीय शक्ति उद्यमधन्दा खोल्न र विस्तार गर्न महत्वपूर्ण आधार हो । त्यसै गरी देशभित्र रोजगारीको अवसर नभएर ठुलो जनसङ्ख्या बिदेसिनु परेको छ । देशभित्रै उद्योग विस्तार हुन सक्दा रोजगारीको अवसर प्राप्त हुन्छ । यस्ता धेरै वस्तुमध्ये देशभित्रै सुनिश्चित बजार भएको वस्तु छाता पनि देखिएको छ । छाता जस्तै अरू अनेक वस्तुको उत्पादन पनि स्वदेशमा गर्न सकिने सम्भावना नभएको होइन तर छातामा ठुलो प्रविधि आवश्यक पर्दैन । जानकारका अनुसार व्यापक लगानीसमेत आवश्यक पर्दैन । देशभित्रकै उद्यमीले आँट गर्न नसक्दा वैदेशिक लगानीको पनि सम्भावना हुन्छ । देशभित्र छाता उत्पादन गरेर छिमेकी बजारमा पनि निर्यात गर्न सकिने सम्भावना हुन सक्ने छ । नेपालमा छाताको सुनिश्चित बजार तथ्याङ्कले देखाउँछ । तथ्याङ्क अनुसार पछिल्ला पाँच वर्षमा मात्रै नेपालले दुई करोड ११ लाख थान छाता आयात गरेको छ । यो सानो सङ्ख्या होइन । पञ्चायत शासनका बेला कुनै वर्ष देशको जनसङ्ख्याभन्दा बढी छाता आयात भएको बताइने गरिन्थ्यो । भारतीय बजार खुला नभएकाले नेपालमा छाता आयात गरी गैरकानुनी रूपमा निर्यात गरिएको पनि भन्ने गरिन्थ्यो । अहिले छाता ल्याएर फेरि बाहिर पठाउने अवस्था त छैन होला तर विगत पाँच वर्षमा मात्र नेपालले दुई अर्ब ५४ करोड रुपियाँ घामपानी छेक्ने छाताकै निम्ति बाहिर पठाइएको छ । नेपालमा सबैभन्दा धेरै छाता छिमेकी मुलुक चीनबाट आयात हुने गर्छ । भन्सार विभागको तथ्याङ्क विश्लेषण गर्दा नेपालमा आयात हुने कुल छातामध्ये ९० प्रतिशत हिस्सा त चीनकै छ । यसबाहेक भारत, थाइल्यान्ड, मलेसियाबाट पनि छाता आयात हुने गर्छ । त्यति मात्र कहाँ हो र ? अस्टे«लिया, कम्बोडिया, इजरायल, कतार, साउदी अरब, संयुक्त अरब इमिरेट्स, संयुक्त अधिराज्य, संयुक्त राज्य अमेरिका र बु्रनाईबाट पनि छाता नेपाल आउँछ । वार्षिक औसत तथ्याङ्क अनुसार नेपाली बजारमा बर्सेनि औसतमा ४५ लाखभन्दा बढी छाता किनिन्छ । पछिल्लो छाता आयातको विवरण हेर्दा यसको माग क्रमिक रूपमा बढेको नै देखिन्छ । तीन वर्षयता यसको माग अझ तीव्र रूपमा बढेकाले छाताको उद्योग खोल्दा घाटा हुन सक्ने अवस्था भने छैन । देशभित्रै छाताको उद्योग भए बहुआयामिक सकारात्मक प्रभाव पर्न सक्छ । छाता आयातले मुलुकबाट बाहिरिने बर्सेनि करोडौँ रुपियाँ देशभित्रै बस्छ । त्यो पैसाले थप लगानीको बाटो खोल्छ । जानकारका अनुसार छाताका निम्ति ठुलो प्रविधि पनि आवश्यक पर्दैन । कम जनशक्तिबाटै पनि छाता उद्योग चल्न सक्छ । अझ आश्चर्यको कुरा त देशभित्र छाता उद्योग खोल्ने प्रयाससम्म भएको छैन । विगतमा राजधानीका न्युरोड तथा असनमा छाताको तयारी सरसमान ल्याएर गाँसगुस पारेर छाता तयार हुनेसम्म अवस्था थियो । अहिले त्यस्तो काम पनि छैन । तयारी छाता नै आयात गर्ने गरिएको छ । छाता मर्मतसम्भार गर्ने सिपालु जनशक्ति पनि अभाव छ । थोरै मात्र छाता बिग्रियो भने फेरि नयाँ छाता किन्न उपभोक्ता बाध्य छन् । छातामा तुलनात्मक लाभ नदेखिएकाले देशभित्र उत्पादन हुन नसकेको उद्यमीको भनाइ छ । स्वदेशमै उत्पादन गर्ने लक्ष्य लिए पनि त्यस्ता कतिपय लक्ष्य कागजमै सीमित छन् । उत्पादन लागत, प्रतिस्पर्धात्मकता र तुलनात्मक लाभ विश्लेषण गर्ने उद्यमी देशभित्र छाता उद्योगको भविष्य देख्न सक्दैनन् । उदारीकरण, खुला तथा बजार अर्थतन्त्रले कतिपय वस्तु देशभित्र उत्पादन गर्नुभन्दा आयातमै रमाउने गरिन्छ । अब त्यसो नगरौँ । स्वदेशमै उत्पादनको विकल्पमा मिहिन गृहकार्य गर्न थालौँ । स्वनिर्भर अर्थतन्त्रतर्फ ध्यान जाओस् । """
प्रेरक बन्दै हुलाकवासीले थालेको सरसफाइ अभियान,"""जीवछ यादव लहान, असार १३ गते । लहानको सहरी क्षेत्र सरसफाइ चुनौती बनिरहेका बेला लहान–८ हुलाक टोलवासीले थालेको अभियान नमुना र प्रेरक बनेको छ । लहानको विचबाट बगेको नहरको फोहोररबाट फैलिएको दुर्गन्धले आजित भएका लहान –८ का हुलाक टोलका स्थानीयहरु टोल विकास समिति गठन गरेर सरसफाइ थालेका छन् । केही दिनमै थालेको अभियानले सरसफाइका लागि भइरहेको सामूहिक प्रयासबाट टोल बस्तीलाई सफा गरेर सुन्दर बनाउन सक्ने टोल विकास समितिका अध्यक्ष देवेन्द्र कामैतले बताउनुभयो । उहाँका अनुसार थालिएको सरसफाइलाई प्रभावकारी बनाउन लहान नगरपालिका –८ का वडाध्यक्ष श्याम सोनीले लहान नगरपालिका नगरप्रमुख महेशप्रसाद चौधरीले सहभागिता जनाएर हौसला दिने गर्नुभएको छ । हुलाक टोलवासीले थालेको सरसफाइ अभियान लहानका लागि नमुना र प्रेरक बनाउने गरी लागेको बताउने गर्नुभएको छ । फोहोरलाई वर्गीकरण गरेर गल्ने र नगल्नेलाई छुट्टाछुट्टै राखेर सडक र नहर क्षेत्रमा जथाभावी फोहोर नफाल्ने माइकिङ पर्चा पम्पलेट टाँसेर व्यवस्थित गरिरहेको अध्यक्ष कामैतले प्रष्टयाउनुभयो । हुलाक क्षेत्रमा फोहोर देखेर नाक थुनेर बाटो काट्ने ठाउँमा सरसफाइ भएपछि त्यस बाटोबाट जानेहरु यस्तो सरसफाइ हुनुपर्ने भन्न थालेका छन् । लहान –८ हुलाक कार्यालयको टोलमा नयाँ बस्ती रहेको त्यस टोलमा घर बनाएकाहरु अधिकांश शिक्षक कर्मचारी र व्यापारीहरु बसोवास गर्ने सचेत स्थानीयहरु सरसफाइका निम्ति जुर्मुराएका छन् । वडाहरु ४ देखि १० नम्बरमा सरसफाइ अभियान तीव्ररुपमा चलेको स्थानीयको भनाइ छ । सरसफाइ अभियान सोचेभन्दा तीव्र गतिमा चलिरहेको लहान नगरप्रमुख चौधरीले बताउनुभयो । उहाँले भन्नुभयो, ‘लहान –८ हुलाक टोलवासीको सरसफाइ अभियान प्रेरक बनेको छ । यसको सकारात्मक प्रभाव अन्य वडाहरुमा पर्नेछ ।’ यता लहान नगरपालिकाले १६ औं नगरसभाले फोहोरमैला सङ्कलन कार्यलाई निरन्तरता दिन मूल सडकको दुबै किनारमा हरेक एकसय मिटरमा डस्टबिनको व्यवस्था गरिने नगरपालिकाका पदाधिकारीहरुको भनाइ छ । """
नेपाली काँग्रेसद्वारा सानेपामा १९ आना जग्गा खरिद,"""काठमाडौँ, असार ११ गते । नेपाली काँग्रेसले आफ्नो केन्द्रीय कार्यालय रहेको ललितपुरको सानेपास्थित परिसरलाई थप व्यवस्थित र फराकिलो बनाउने उद्देश्यले १९ आना जग्गा खरिद गरेको छ। काँग्रेसका मुख्य सचिव कृष्णप्रसाद पौडेलका अनुसार, सानेपास्थित केन्द्रीय कार्यालय अगाडिको १९ आना (एक रोपनी तीन आना तीन पैसा) जग्गा र त्यसमा निर्मित तीनतले घर खरिद गर्ने निर्णय भएको हो। उक्त जग्गा र घर ललितपुर निवासी अमिरमान अमात्यको स्वामित्वमा थियो। जग्गा खरिदका लागि असार ११ गते नेपाली काँग्रेसका महामन्त्रीद्वय गगनकुमार थापा र विश्वप्रकाश शर्मा तथा कोषाध्यक्ष उमेश श्रेष्ठको उपस्थितिमा जग्गाधनीसँग सम्झौता सम्पन्न भएको छ। सम्झौताअनुसार, एक वर्षभित्र जग्गा पास गर्ने गरी ५० लाख रुपियाँ बैना गरिएको छ। उक्त जग्गा र घर १३ करोड रुपियाँमा खरिद गरिएको हो। नेपाली काँग्रेसले यो रकम पार्टीको विभिन्न तहको लेबी र शुभेच्छुकको सहयोगमार्फत जुटाउने योजना बनाएको छ। विज्ञप्तिमार्फत यो खरिद प्रक्रियामा सबैको अपनत्व हुने गरी रकम चुक्ता गरिने उल्लेख गरिएको छ। नेपाली काँग्रेसले सानेपास्थित केन्द्रीय कार्यालय परिसरको विस्तारले पार्टीका गतिविधिलाई थप प्रभावकारी बनाउन सहयोग पुग्ने अपेक्षा गरिएको छ। """
घाम पावरलाई ५० हजार डलरको जलवायु पुरस्कार,"""काठमाडौँ, असार ९ गते । नेपालको सौर्य ऊर्जा प्रवर्धनमा सक्रिय संस्था घाम पावरले ५० हजार अमेरिकी डलर राशिकाे सन् २०२५ को ‘किलिङ  प्राइज’ प्राप्त गर्न सफल भएको छ । जलवायु परिवर्तन न्यूनीकरणका लागि प्रभावकारी समाधान प्रस्तुत गर्ने संस्था मानिँदै आएको घाम पावरलाई ऊर्जा क्षेत्रमा उल्लेखनीय योगदान दिएको भन्दै उक्त अन्तर्राष्ट्रिय सम्मान प्रदान गरिएको हो । उक्त घोषणा हालै केन्याको नैरोबीमा सम्पन्न ‘टेड काउन्टडाउन समिट’ मा गरिएको हो । सो सम्मिटमा विश्वभरिका अग्रणी व्यक्तित्व र जलवायु क्षेत्रका नवप्रवर्तनकर्ता सहभागी भएका थिए । कार्यक्रममा घाम पावरलाई ऊर्जा वर्ग ‘इनर्जी क्याटोरी’ अन्तर्गत छनोट गरिएको हो । पुरस्कारस्वरूप घाम पावरलाई ५० हजार अमेरिकी डलर प्रदान गरिएको छ, जसको प्रयोग कम्पनीले नेपालको दुर्गम तथा सेवा वञ्चित क्षेत्रहरूमा सौर्य ऊर्जाको पहुँच विस्तार गर्न, प्रदूषणकारी डिजेलजस्ता इन्धनको सट्टा स्वच्छ ऊर्जाको प्रवर्धन गर्न तथा कार्बन उत्सर्जन घटाउन गर्ने छ । विश्वका दुई हजार पाँच सयभन्दा बढी प्रतिस्पर्धी संस्थाबिच घाम पावर उत्कृष्ट १० संस्थामा पर्दै विजेता बन्न सफल भएको हो । वित्तीय संयन्त्र र प्रविधिको संयोजनमार्फत ग्रामीण समुदाय तथा उद्योगलाई स्वच्छ ऊर्जा उपयोगमा सशक्त बनाएको घाम पावरको अभियानलाई निर्णायकहरूले उच्च मूल्याङ्कन गरेका थिए । हालसम्म कम्पनीले नेपालका विभिन्न भूगोलमा चार हजाभन्दा बढी सौर्य ऊर्जा परियोजनाहरू सम्पन्न गरिसकेको छ । ती परियोजनामार्फत घाम पावरले न केवल घरायसी तथा व्यावसायिक विद्युतीकरणमा योगदान पुर्‍याएको छ, तर स्वास्थ्य सेवा, कृषि प्रणाली र जलवायु सहनशीलता प्रवर्धनमा पनि महत्त्वपूर्ण भूमिका निर्वाह गरेको छ । घाम पावरका कार्यकारी निर्देशक अन्जल निरौलाले भन्नुभयो, “जलवायु जोखिमहरू तीव्र रूपमा बढिरहेका बेला समुदाय(केन्द्रित र नवीनतम समाधानहरूको खाँचो अत्यावश्यक छ । हामी स्वच्छ ऊर्जा प्रवर्धनका माध्यमबाट जलवायु सङ्कट समाधानतर्फ अघि बढ्ने आफ्नो प्रतिबद्धतामा दृढ छौँ ।” यो पुरस्कारले नेपालको स्वच्छ ऊर्जा यात्रा तथा दिगो विकास अभियानलाई थप बल दिएको बताइएको छ । संस्थाले प्रकाशन गरेको विज्ञप्तिमा भनिएको छ, ‘‘यो सफलता नेपालको स्वच्छ ऊर्जा यात्राको गर्वको उपलब्धि हो र यसले घाम पावरले विश्वव्यापी रूपमा जलवायु सहनशीलता र दिगो समाधानका क्षेत्रमा देखाएको नेतृत्वलाई उजागर गर्दछ।’’ जलवायु सङ्कट तीव्र बन्दै गइरहेका बेला, घाम पावरले समुदाय–केन्द्रित र नवप्रवर्तनमा आधारित र दिगो भविष्य निर्माणको यात्रामा निरन्तर योगदान पुर्‍याउने प्रतिबद्धता व्यक्त गरेको छ। """
मुग्लिन–पोखरा सडक र आसपासका बस्ती,"""तनहुँको बन्दीपुर गाउँपालिका–१ छापबाट देखिएको मुग्लिन–पोखरा सडकखण्ड अन्तर्गत रिमाल्नी खण्ड र आसपासका बस्ती । तस्बिरः कृष्ण न्यौपाने/रासस """
वन प्रवर्द्धन सूचना प्रणाली तालिम सुरु,"""चन्द्र पन्दाक ताप्लेजुङ, असार १३ गते। ताप्लेजुङमा वन प्रवद्र्धन तथा ज्ञान प्रवर्द्धन सूचना प्रणाली तालिम सुरु गरिएको छ। सामुदायिक वन उपभोक्ता महासङ्घ नेपाल, जिल्ला महासङ्घको आयोजनामा सदरमुकाम फुङ्लिङमा तीन दिने सूचना प्रणाली तालिम सुरु भएको हो। सामुदायिक वन उपभोक्ता समूहमा आवद्ध पदाधिकारी तथा सदस्य, वन संरक्षण निकायका कर्मचारीलाई लक्षित गरी तालिम आयोजना गरिएको हो। डिभिजन वन कार्यालय ताप्लेजुङको सहयोगमा आयोजना गरिएको तालिममा लक्षित पक्षका प्रतिनिधिहरुको सहभागिता रहेको छ। वन प्रवद्र्धन सूचना प्रणाली र ज्ञान प्रवद्र्धन सूचना प्रणालीसम्बन्धी शिक्षा तथा प्रशिक्षण प्रदान गर्नेगरी तालिम आयोजना गरिएको सामुदायिक वन उपभोक्ता महासङ्घ, जिल्ला महासङ्घका अध्यक्ष सुरज ओझाले जानकारी दिनुभयो। अध्यक्ष ओझाका अनुसार जिल्लाका विभिन्न सामुदायिक वन उपभोक्ता समूहका प्रतिनिधि, वन संरक्षण निकायतर्फ डिभिजन वन कार्यालयका कर्मचारी, नेपाल प्रहरी र सशस्त्र प्रहरीका प्रतिनिधि तालिममा सहभागी हुनुभएको छ। तालिममा वन प्रवद्र्धन तथा ज्ञान प्रवद्र्धन सूचना प्रणालीअन्तर्गत जिपिएस इसेन्सियल, ल्याण्ड क्याल्कुलेटर एप्सबारे जानकारी दिने, उक्त एप्समार्फत लोकेसन (स्थान) पत्ता लगाउने, जग्गाको सीमाङ्कन र क्षेत्रफल पत्ता लगाउनेजस्ता विषय सिकाइने छ। ४० जना प्रशिक्षार्थीको सहभागिता रहेको तालिमको सहजीकरण वन विषयका विज्ञ शिशु झा र गुलावकुमार चौधरीले गरी रहनुभएको छ। तालिम आइतबार सम्पन्न हुने आयोजकले जनाएको छ। """
‘पिआर’ को टिजर सार्वजनिक,"""गोरखापत्र समाचारदाता काठमाडौँ, असार १३ गते । सलोन सलिना फिल्म्सको ब्यानरमा निर्माण भएको चलचित्र ‘पिआर : पर्मानेन्ट रेसिडेन्ट’ को टिजर बिहीबार एक कार्यक्रमबिच सार्वजनिक गरिएको छ । चलचित्रलाई शोभित बस्नेतले निर्देशन गर्नुभएको छ । अस्ट्रेलियामा रहेको नेपाली डायस्पोराको कथा समेटिएको चलचित्रले स्थायी बसोबास अनुमतिपत्र (पिआर) पाउन विद्यार्थीले गरेको सङ्घर्षलाई चलचित्रमा उतारिएको छ । पिआरका लागि गाँसिएको सम्बन्धले परिवारमा ल्याउने कलहको कथा चलचित्रमा रहेको निर्देशक बस्नेतले बताउनुभयो । चलचित्रमा आरए सुरज पौडेल, राजन कुँवर, विनिता कार्की, पूजा चौधरी, विमला खत्री, आस्मा अधिकारी, कुशल थापा, गणेश बुढाथोकी, कृष्ण थापा, म्याक्स र नवीन घायलको अभिनय छ । विशेष भूमिकामा नीर शाह, गौरी मल्ल, रवीन्द्र खडका, दिक्पाल कार्की उत्तम केसीले अभिनय गर्नुभएको छ । रञ्जित साह र सन्तोष तिवारी प्रस्तुतकर्ता रहनुभएको चलचित्रको पटकथा पनि निर्देशक बस्नेतले लेख्नुभएको हो । चलचित्र असारको अन्त्यबाट अस्ट्रेलिया र न्युजिल्यान्डमा एकसाथ र दसैँमा विश्वव्यापी प्रदर्शन गरिने जनाइएको छ । ए वान ग्रुप सर्भिसका प्रदीप दाहाल र इन्द्रेणी ग्रुपका लक्ष्मण सापकोटा निर्माता, एसिया प्यासिफिक ई कलेजका गणेश केसी कार्यकारी निर्माता रहनुभएको चलचित्रमा मानस राजको सङ्गीत, गणेश बुढाथोकीको पटकथा र संवाद रहेको छ ।  """
यस्तो छ आजको सागसब्जी र फलफूलको थोक मूल्य,"""काठमाडौँ,    असार १३ गते ।  कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७५, गोलभेँडा सानो (लोकल) प्रतिकिलो रु ३५, गोलभेँडा सानो (टनेल) प्रतिकिलो रु ४८, आलु रातो प्रतिकिलो रु ४६, आलु रातो (भारतीय) प्रतिकिलो रु ४०, आलु रातो (मुडे) प्रतिकिलो रु ३९, आलु सेतो प्रतिकिलो रु ३५, प्याज सुकेको (भारतीय) प्रतिकिलो रु ५०, गाजर (लोकल) प्रतिकिलो रु ८०, गाजर (तराई) प्रतिकिलो रु ५०, बन्दा (लोकल) प्रतिकिलो रु ३०, काउली स्थानीय प्रतिकिलो रु ८०, मूला रातो प्रतिकिलो रु ४०, सेतो मूला (लोकल) प्रतिकिलो रु ३५, सेतो मूला (हाइब्रिड) प्रतिकिलो रु २५, भन्टा लाम्चो प्रतिकिलो रु २०, भन्टा डल्लो प्रतिकिलो रु ४०, तने बोडी प्रतिकिलो रु ४५ र मकै बोडी प्रतिकिलो रु ६० कायम भएको छ । यसैगरी, मटरकोसा प्रतिकिलो रु १९०, घिउ सिमी (लोकल) प्रतिकिलो रु ६०, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु ११०, टाटे सिमी मूल्य प्रतिकिलो रु ७०, भटमास कोसा प्रतिकिलो रु १४०, तीतो करेला प्रतिकिलो रु ३५, लौका प्रतिकिलो रु ३५, परबर (लोकल) प्रतिकिलो रु ४०, परबर (तराई) प्रतिकिलो रु ४०, चिचिण्डो प्रतिकिलो रु ३०, घिरौला प्रतिकिलो रु ५५, झिगुनी प्रतिकिलो रु ५५, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ३५, हरियो फर्सी (डल्लो) प्रतिकिलो रु ३५, भिण्डी प्रतिकिलो रु ४५ कायम गरिएको छ । यस्तै, सखरखण्ड प्रतिकिलो रु ७०, पिँडालु प्रतिकिलो रु ८०, स्कूस प्रतिकिलो रु ५०, रायोसाग प्रतिकिलो रु ७०, पालुङ्गो साग प्रतिकिलो रु ६०, चमसुुर साग प्रतिकिलो रु ४०, तोरीको साग प्रतिकिलो रु ४०, मेथीको साग प्रतिकिलो रु ८०, हरियो प्याज प्रतिकिलो रु १००, च्याउ (कन्य) प्रतिकिलो रु १९०, च्याउ (डल्ले) प्रतिकिलो रु ३५०, कुरिलो प्रतिकिलो रु २७५, निगुरो प्रतिकिलो रु ४० निर्धारण गरिएको छ । ब्रोकाउली प्रतिकिलो रु ८०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा प्रतिकिला रु १००, जिरीको साग प्रतिकिलो रु १००, ग्याठकोभी प्रतिकिलो रु ७०, सेलरी प्रतिकिलो रु १२०, पार्सले प्रतिकिलो रु ६५०, सौफको साग प्रतिकिलो रु १२०, पुदिना प्रतिकिलो रु १४०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४०, कागती प्रतिकिलो रु १३०, अनार प्रतिकिलो रु ३५०, आँप (माल्द) प्रतिकिलो रु ९५, आँप (दशहरी) प्रतिकिलो रु ११०, अङ्गुर (हरियो) प्रतिकिलो रु २५०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ७०, काँक्रो (हाइब्रिड) प्रतिकिलो रु १८, रुखकटहर प्रतिकिलो रु ६०, नास्पाती (चाइनिज) प्रतिकिलो रु २६०, मेवा (नेपाली) प्रतिकिलो रु ७०, मेवा (भारतीय) प्रतिकिलो रु १००, लिची (लोकल) प्रतिकिलो रु २७० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ४०, खुर्सानी हरियो (बुलेट) प्रतिकिलो रु ३०, खुर्सानी हरियो खुर्सानी माछे अकबरे प्रतिकिलो रु ४० अकबरे प्रतिकिलो रु ३५०, भेडे खुर्सानी प्रतिकिलो रु ११०, हरियो धनियाँ प्रतिकिलो रु ८०, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकिलो रु ९०० निर्धारण गरिएको छ ।  रासस """
काठमाडौँका युवालाई सीपमूलक तालिम,"""काठमाडौँ, असार १३ गते। काठमाडौँ महानगरपालिका–१४ नम्बर वडा कार्यालयले युवालाई सीपमूलक तालिम दिएको छ।नेपाल पेन काठमाडौँ मिडियासँगको सहकार्यमा युवालाई फोटो तथा भिडियोग्राफी र भिडियो इडिटिङ तालिम दिएको हो। वडाभित्रका युवालाई सीपमूलक प्रशिक्षणमार्फत आत्मनिर्भर गराउने उद्देश्यले पाँच दिनको फोटो र भिडियोग्राफी र १० दिनको भिडियो इडिटिङ तालिम जनपथ माध्यमिक विद्यालय, कलंकीको सभाहलमा सञ्चालन गरिएको हो । समापन समारोहमा मङ्गलादेवी सिंह फाउन्डेसनकी अध्यक्ष सिर्जना सिंहले भिडियोग्राफी र इडिटिङ जस्तो प्रविधिमैत्री सीपले काठमाडौँका सांस्कृतिक सम्पदालाई विश्वबजारमा पु‍र्याउन सहयोग गर्ने बताउनुभयो। उहाँले भन्नुभयो, “संस्कृतिको सही प्रस्तुति भए मात्र पनि जीविकोपार्जन सम्भव छ ।” उहाँले आगामी वर्षदेखि तालिमलाई एड्भान्स तहमा विस्तार गर्न सुझाव दिनुभयो । कार्यक्रमका विशेष अतिथि काठमाडौँ–९ का नेपाली कांग्रेस सभापति जयकृष्ण महर्जनले वडाले सञ्चालन गरेका विविध तालिममध्ये यो कार्यक्रम प्रभावकारी भएको उल्लेख गर्दै सीमित प्रतिभालाई एड्भान्स कोर्समार्फत् व्यवसायिक क्षेत्रमा स्थापित गराउन बजेट छुट्याउनुपर्नेमा जोड दिनुभयो। वडा अध्यक्ष सुमन श्रेष्ठले २०८२/८३ को बजेटमा एड्भान्स भिडियोग्राफी, फोटोग्राफी र भिडियो इडिटिङ समेट्ने प्रतिबद्धता जनाउनुभयो। कार्यक्रममा प्रशिक्षक मनोज राजभण्डारी र अजय शर्मा, वडा सचिव जयदेव घिमिरे, वडा सदस्य अच्युत सापकोटा र समाजसेवी बिनोद डङ्गोललगायतले मन्तव्य व्यक्त गर्नुभएको थियो। """
माल्दिभ्सका मेडिकल विद्यार्थीलाई नेपालमा  अध्ययन सम्झौता अन्तिम चरणमा,"""काठमाडौँ, असार १२ गते । माल्दिभ्सका मेडिकल विद्यार्थीलाई नेपालमा अध्ययन गराउने सम्झौता अन्तिम चरणमा पुगेको छ । स्वास्थ्य तथा जनसङ्ख्या मन्त्री प्रदीप पौडेल र माल्दिभ्सका स्वास्थ्य राज्यमन्त्री अहमद गसिमबिच बैंककस्थित संयुक्त राष्ट्रसङ्घीय सम्मलन केन्द्रमा भएको भेटवार्तामा माल्दिभ्सबाट प्राप्त मस्यौदामा नेपालका तर्फबाट सकारात्मक प्रगतिबारे जानकारी आादानप्रदान भएको छ । भेटमा स्वास्थ्यमन्त्री पौडेलले मस्यौदा अन्तिम चरणमा रहेको र चाँडै सम्झौता गर्नेगरी गृहकार्य भइरहेको माल्दिभ्सका राज्यमन्त्रीलाई जानकारी दिनुभयो । उहाँले नेपालमा एमडी एमएसका अलावा एमबीबीएसमा माल्दिभ्सका विद्यार्थी स्वागत गर्न तयार रहेको भन्दै नेपालीलाई असर नपर्ने गरी बेग्लै कोटा राख्नेबारे आवश्यक परामर्श गरिरहेको र चाँडै निष्कर्षमा पुगिने बताउनुभयो । मन्त्री पौडेलले माल्दिभ्समा नेपालीहरु काम गर्ने सङ्ख्या बढिरहेको तर उनीहरुले रकम घर पठाउन समस्या परेको जानकारी दिनुभयो । प्रतिउत्तरमा माल्दिभ्सका स्वास्थ्य राज्यमन्त्रीले अर्थ मन्त्रालयसँग कुरा गरेर समाधान निकाल्ने बताउनुभयो । नेपालले माल्दिभ्सका मेडिकल विद्यार्थी आकर्षित गर्न आवश्यक नीतिगत परिमार्जनको तयारी गरिरहेको छ । त्यहाँका स्वास्थ्य मन्त्रीसँग तीन महिना अघि इण्डोनेसियामा स्वास्थ्य मन्त्री पौडेलसँगको वार्तापछि जेनेभामा समेत यसबारे कुराकानी भएको थियो । मन्त्री पौडेलले विदेशी विद्यार्थीलाई नेपालमा मेडिकल शिक्षा दिने सम्बन्धमा सुझाव दिन कार्यदलसमेत गठन गरेर गृहकार्य थाल्नुभएको थियो । त्यसयता माल्दिभ्सले पठाएको मस्यौदामा स्वास्थ्य मन्त्रालयले आवश्यक परिमार्जन गरेर सम्झौता गर्ने तयारी भइरहेको मन्त्री पौडेलको सचिवालयले जनाएको छ । """
परराष्ट्रमन्त्री डा. राणा इटाली प्रस्थान,"""काठमाडौँ, असार १३ गते । परराष्ट्रमन्त्री डा. आरजु राणा देउवा इटालीको रोममा यही जुन २८ देखि जुलाई ४ सम्म आयोजना हुने खाद्य तथा कृषि सङ्गठन (एफएओ) सम्मेलनको ४४ औँ सत्रमा सहभागी हुन शुक्रबार त्यसतर्फ प्रस्थान गर्नुभयो । सो सम्मेलनको  प्रमुख सत्र र यसका दौरानमा आयोजना हुने अन्य उच्चस्तरीय कार्यक्रमहरूलाई उहाँले सम्बोधन गर्नुहुनेछ । उहाँले नेतृत्व गर्नुभएको नेपाली प्रतिनिधिमण्डलमा अष्ट्रियाका लागि नेपाली राजदूत तथा एफएओका लागि नेपाली स्थायी प्रतिनिधि एवम् परराष्ट्र र कृषि तथा पशुपंक्षी विकास मन्त्रालयका अधिकारीहरु सहभागी हुनुहुन्छ । उक्त सम्मेलनपश्चात् परराष्ट्रमन्त्री डा. राणा इटालीको मिलान तथा जर्मनीको ह्याम्बर्ग र बर्लिनमा लगानी बोर्ड नेपालद्वारा आयोजित कार्यक्रमहरूमा सहभागी हुनुहुनेछ । उहाँलाई आज बिहान त्रिभुवन अन्तर्राष्ट्रिय विमानस्थलमा परराष्ट्र सचिव अमृतबहादुर राईसहित उच्च अधिकारीहरूले बिदाइ गर्नुभएको थियो । """
लालबन्दीमा पुनः देखियो लम्पी स्कीन,"""जनार्जन खत्री सर्लाही, असार १३ गते । सर्लाहीको लालबन्दी नगरपालिकाका दुई जना किसानले पालेको गाईमा लम्पी स्कीन रोगको सङ्क्रमण देखिएको छ । दुई वर्षअघि यो सङ्क्रामक रोगले देशव्यापी महामारीको रुप लिएको थियो । लालबन्दी नगरपालिकाको पशु सेवा शाखाका अनुसार अहिले पुनः लालबन्दी नगरपालिका –८, र लालबन्दी नगरपालिका –१७, का दुई जना किसानले पालेको गाईमा लम्पी स्कीन देखा परेको हो । लालबन्दी –८ मा ब्याउने गाई र लालबन्दी १७ मा बाच्छीमा लम्पी स्कीन रोग देखा परेको लालबन्दी नगरपालिकाको पशु सेवा शाखाका प्रमुख एवं पशु विकास अधिकृत डा. विमल श्रेष्ठले जानकारी दिनुभयो । डा. श्रेष्ठका अनुसार लम्पी स्कीन देखिएका दुईवटै गाईको शरीरमा फोका आउने, उच्च ज्वरो आउने र घाँस नखाने समस्या देखिएको छ । दुई वर्षअघि नगरभित्र ६ हजार गाई, भैँसीमा लम्पी स्कीनविरुद्धको भ्याक्सीन लगाउँदा अहिले रोग देखिएका दुईवटै गाई छुटेका थिए । दुई वर्षपछि नगरभित्र पुनः लम्पी स्कीन देखा परेपछि छेउछाउका अन्य गाई, भैँसीलाई खोप लगाउन नगरपालिका कार्यालयमा समन्वय गरिरहेको पशु सेवा शाखाका प्रमुख डा. श्रेष्ठले बताउनुभयो । लम्पी स्कीन देखिएका गाईबाट नजिकका अन्य गाई तथा भैँसीमा पनि यो रोग सर्न सक्ने भएकाले सावधानी अपनाउन जरुरी रहेको डा. श्रेष्ठको भनाइ छ । उहाँले भन्नुभयो, “दुई वर्षअघि भ्याक्सिनेसन गरिएकाले पहिलेजस्तो तीव्र गतिमा लम्पीको सङ्क्रमण फैलिएको त छैन्, तर जहाँ पुनः सङ्क्रमण देखिएको छ त्यस आसपासका किसानले सावधानी अपनाउनु जरुरी छ ।” लम्पी स्कीन गाई र भैँसीमा धेरै मात्रामा देखा पर्ने गरेको छ । लम्पी स्कीन लागेका चौपायलाई १०४ डिग्रीभन्दा माथि ज्वरो आउने, शरीरमा साना–ठुला फोका निस्कने, खुल्टा, पातो र घाँटीको भाग सुन्निने, विस्तारै घाँस खान छाड्नेजस्ता लक्षण देखा पर्ने डा. श्रेठले बताउनुभयो । लम्पी स्कीन लागेको गाई वा भैँसीलाई टोकेको झिँगा र भुसुनाले अन्य चौपायलाई टोक्दा रोग सर्ने जोखिम हुन्छ । लम्पी स्कीन लागेको चौपायालाई बेग्लै बाँध्न, खोर वा गोठ नियमित सरसफाई गरेर चुना तथा फिनेल छर्कन र पशु प्राविधिकलाई बोलाएर उपचार गराउन डा. श्रेष्ठको सुझाव छ । """
अरिङ्गाल पालेर राम्रो कमाइ,"""म्याग्दी समाचारदाता म्याग्दी, असार १३ गते । पाखोबारीको भित्तामा ससाना प्वाल छन् । नजिक नजिक रहेका प्वालभित्र फल्याक राखेर ओत लगाइएको छ । यिनै ओतमुनि अरिङ्गालका गोला छन् । म्याग्दीको बेनी नगरपालिका–६, जामुनाखर्कका अशोक शाहीले राहुवडास्थित पाखोबारीमा व्यावसायिक अरिङ्गालपालन गर्दै आउनुभएको छ । शाहीले नजिकैको जङ्गलबाट ल्याएर ११ गोला अरिङ्गाल पाल्न थालेको जानकारी दिनुभयो । राहुवडामा खुर्सानी खेतीका लागि सम्याएको पाखाको भित्ता र जामुनाखर्कमा घरको बार्दलीमा उहाँसँगै श्रीमती गीताले अरिङ्गालपालन गर्नुभएको हो । “नयाँ किसिमको व्यवसाय गर्ने योजना अनुसार गत वर्ष जङ्गलबाट घरमा ल्याएर गरेको अरिङ्गालपालन सफल भएको छ,” गीताले भन्नुभयो, “मौरी जसरी नै गोला स्थानान्तरण विधिबाट अरिङ्गाल पाल्दा यसको संरक्षणसँगै आम्दानीको स्रोत हुने रहेछ ।” पर्वतको जलजला गाउँपालिकाको लघुउद्यम विकास सहजकर्तासमेत रहेकी गीताको योजनालाई गाउँमा हस्तकला तथा फर्निचर उद्योग सञ्चालन गर्दै आएका श्रीमान् अशोकले साथ दिनुभएको छ । प्रत्येक दुई महिनामा एउटा गोलाबाट आठ किलोसम्मको अरिङ्गलका खुम्ले (लार्भा) निकाल्न सकिने शाहीले जानकारी दिनुभयो । “जङ्गलमा अरिङ्गालको गोला देखाउनेलाई बिक्री गरेर भएको आम्दानीको आधा रकम दिने गरेका छौँ,” अशोकले भन्नुभयो, “अरिङ्गालले टोक्न नसक्ने कपडा र सुरक्षा कवच (सेफ्टी बेल्ट) प्रयोग गरी रुखमा चढेर रानीसहितको अरिङ्गालको गोला ल्याएर पाल्ने गरेका छौँ ।” जङ्गलबाट ल्याइएको अरिङ्गाल २५ प्रतिशत जति भागेर जाने र ७५ प्रतिशत मात्रै राखेको ठाउँमा बस्ने गरेका शाही दम्पतीको अनुभव छ । “बेनीका होटेलमा अरिङ्गालको लार्भाबाट बनेका परिकार बिक्री हुन्छन् । काँचो लार्भा प्रतिकिलो तीन हजार पाँच सय रुपियाँका दरले बिक्री हुने गरेको छ,” शाहीले भन्नुभयो । गत वर्ष ३० किलो लार्भा उत्पादन गरेका शाही दम्पतीले यस वर्ष २५ वटा गोला पालेर करिब एक क्विन्टल लार्भा बेच्ने लक्ष्य राखेको बताउनुभयो । “एउटा गोलाबाट एक पटकमा आठ किलोसम्म लार्भा निकाल्न सकिन्छ । प्रत्येक दुई/दुई महिनामा लार्भा निकाल्न सकिन्छ,” उहाँले भन्नुभयो । पालेका अरिङ्गाल चरनका लागि जङ्गल र खेतबारीमा जान्छन् । किरा, फट्याङ्ग्रा, विभिन्न प्रजातिका फूल तथा फलफूल अरिङ्गालका आहारा हुन् । झरी परेको समयमा मासु र फलफूल आहाराका रूपमा दिने गरेको शाहीले बताउनुभयो । शक्तिवर्धक मानिने अरिङ्गालको भुटेको लार्भा प्रतिरिकापी छ सय रुपियाँका दरले बिक्री हुने बेनीका होटेल व्यवसायी राजन लामाले बताउनुभयो । अरिङ्गाल बर्खायाममा बेनीमा आउने पाहुनाको प्रमुख रोजाइमा पर्ने गरेको उहाँको अनुभव छ । जेठबाट गोला बनाउन सुरु गर्ने अरिङ्गालका लार्भा कात्तिकसम्म बिक्री हुन्छन् । “अरिङ्गाल पाल्नु सजिलो काम भने होइन । गोला जङ्गलबाट सार्दा सावधानी अपनाउन सकिएन भने ज्यान जोखिममा पर्छ । अरिङ्गाल रिसाएर चिल्ने सम्भावना बढी हुन्छ,” अशोकले भन्नुभयो, “बास बसेको समयमा स्थानान्तरण गर्नु पर्छ । मानिसको आवतजावत कम हुने ठाउँमा ल्याएर पालेका छौँ ।” उहाँका अनुसार रातो र कालो जातका अरिङ्गाल बढी पाइन्छन् ।  जिल्लास्थित डिभिजन वन कार्यालयका प्रमुख विष्णुप्रसाद अधिकारीले अरिङ्गालपालन म्याग्दीमा नयाँ वनजन्य उद्यम भएको बताउनुभयो । “लार्भाका लागि गोला पोलेर अरिङ्गालको वंश नै नष्ट गर्नुभन्दा पालन गर्दा यसको संरक्षण पनि हुने, आम्दानी पनि हुन्छ,” उहाँले भन्नुभयो, “जोखिम भएकाले अरिङ्गालपालनमा सावधानी भने अपनाउन आवश्यक छ ।”  """
टिप्परको ठक्करले महिलाको मृत्यु,"""फडिन्द्र अधिकारी लेखनाथ, असार १३ गते । कास्कीको पोखरा महानगरपालिका –२२ पुम्दीभुम्दीमा टिप्परको ठक्करले स्कुटर चालकको ज्यान गएको छ । शुक्रबार दिउँसो पुम्दीभुम्दीको बगालटारीमा टिप्परले ठक्कर दिँदा स्याङ्जाको फेदीखोला गाउँपालिकाको सर्केटारी बस्ने वर्ष ४२ की मिना क्षेत्री गम्भीर घाइते हुनु भएपछि उपचारका लागि पोखरा स्वास्थ्य विज्ञान प्रतिष्ठान लगिएको थियो । क्षेत्रीको अस्पताल लगिएको केही समयपछि उपचारकै क्रममा निधन भएको जिल्ला प्रहरी कार्यालय कास्कीका सूचना अधिकारी हरिबहादुर बस्नेतले जानकारी दिनुभयो । दिउँसो साढे १२ बजे पोखराको छोरेपाटनबाट पुम्दीभुम्दीतर्फ जाँदै गरेको ग १ ख ३४४५ नम्बरको टिप्परले सोही दिशातर्फ जाँदै गरेको ग २६ प १२५९ नम्बरको स्कुटरलाई ठक्कर दिँदा चालक क्षेत्री गम्भीर घाइते हुनु भएको थियो । टिप्पर चालक र टिप्परलाई प्रहरीले लिइएको र घटनाबारे अनुसन्धान भइरहेको बस्नेतले जानकारी दिनुभयो । """
"उपकरण मर्मतसम्भारमा लापर्बाही, कार्गो आयातनिर्यात ठप्प हुने अवस्था","""गोरखापत्र समाचारदाता काठमाडौँ, असार १३ गते । त्रिभुवन अन्तर्राष्ट्रिय विमानस्थलमा सामान निकासी जाँचपासका लागि जडान गरिएका उपकरणको मर्मतसम्भारमा लापर्बाही हुँदा कार्गो आयातनिर्यात ठप्प हुने अवस्थामा पुगेको छ । विमानस्थलको कार्गो वेयर हाउसमा सामान निकासी जाँचपासका क्रममा प्रयोगमा आउने उपकरण सञ्चालन र मर्मतसम्भार नेपाल पारवहन तथा गोदाम लिमिटेडले गर्दै आएको छ तर हवाई माध्यममार्फत आयातनिर्यात हुने देशकै प्रमुख कार्गो वेयर हाउसमा रहेका एक्सरे (स्क्यानिङ) मेसिन, तौल लिने मेसिन तथा हवाई कम्पनीलाई तौलको प्रिन्ट दिने मेसिन बिग्रिएको लामो समयसम्म मर्मत नहुँदा कार्गो व्यवसायी निकासी बन्द गर्ने अवस्थामा पुगेका हुन् । कार्गो व्यवसायी खेमराज सुवेदीले नेपाल पारवहन तथा गोदाम लिमिटेड र नेपाल वायु सेवा निगमले बिग्रिएको मेसिनको मर्मतसम्भार नगर्दा, निगमले विमानस्थलको भूमिस्थ प्रबन्धतर्फ तथा गोदाममा जनशक्ति र उपकरण नथप्दा र भन्सार एजेन्टको लापर्बाहीका कारण कार्गो समान जाँचपासमा समस्या भएको बताउनुभयो । उहाँले भन्नुभयो, “हाल यहाँबाट दैनिक ५० हजारदेखि एक लाख टनसम्म कार्गो आयातनिर्यात हुँदै आएको छ तर प्रविधिमैत्री हुनुपर्ने निकायका दुई वटा स्क्यानिङ मेसिनमध्ये एक र तौल जाँच्न जडान गरिएका पाँच वटा मेसिनमध्ये दुई वटा बिग्रिएको लामो समय भइसक्दा सम्बन्धित निकायको मर्मतसम्भारमा ध्यान गएको छैन । प्रिन्ट दिने दुईमध्ये एक बिग्रिएको र चालु मेसिनसमेत चल्न छाडेपछि कार्गो निकासीमा विलम्ब थपिएको छ ।” विगतका वर्षमा पनि यस्ता समस्या भोग्दै र आन्दोलित हुँदै आए पनि अहिले जस्तो समस्या नभएको बताउँदै उहाँले भित्र र बाहिर रहेका तौल मेसिनले समेत फरक तौल देखाउने गरेको जानकारी दिनुभयो । उहाँले सामान जाँचपास गराउन धेरै समस्या भएकाले बाध्य भएर सामान पठाउन रोक्नुपर्ने अवस्था आएको जानकारी दिनुभयो । सामान ओसारपसार तथा ढुवानीका लागि निगमसँग ट्याक्टर, ट्रलीलगायतका पर्याप्त उपकरण नहुँदा यसले सरकारलाई राजस्व सङ्कलनमा असर परिरहेको बताउँदै उहाँले भन्नुभयो, “यो संवेदनशील स्थान हो । यहाँबाट क्लियर भएको सामान जहाजमा जान्छ । जाँचपासमा हुने लापर्बाहीले सुरक्षा संवेदनशीलतामा समेत प्रश्न उठाएकाले भोलि केही तलमाथि भए यसको जिम्मेवारी कसले लिने ?” नेपाल पारवहन तथा गोदाम लिमिटेडका सूचना अधिकारी तुलसी पोखरेलले कार्गो वेयर हाउसमा जडान गरिएका मेसिन पुराना र जीर्ण अवस्थाका भएकाले बेलाबखत समस्या आउने गरेको भए पनि कार्गो जाँचपासको काम नै रोकिने अवस्था भने नरहेको दाबी गर्नुभयो । उहाँले भन्नुभयो, “स्क्यानर मेसिनमा देखिएको समस्या समाधान भएर प्रयोगमा आइसकेको छ । अहिले वेयर हाउसबाहिर रहेको तौल लिने मेसिनमा मात्रै समस्या रहेकाले नयाँ उपकरण जडानका लागि नेपाल नागरिक उड्डयन प्राधिकरणसँग भएको सम्भौता अनुसार नयाँ जडानको प्रक्रियासमेत चलिरहेको छ ।” """
प्रधानमन्त्री शनिबार स्पेन जानुहुँदै,"""काठमाडौँ, असार १३ गते। प्रधानमन्त्री केपी शर्मा ओली शनिबार स्पेनको औपचारिक भ्रमणमा जाँदै हुनुहुन्छ। स्पेनमा आयोजना हुने विकासका लागि वित्तसम्बन्धी चौथो अन्तर्राष्ट्रिय सम्मेलनमा सहभागी हुन प्रधानमन्त्री ओली त्यसतर्फ शनिबार साँझ जान लाग्नुभएको हो। प्रधानमन्त्रीको निजी सचिवालयका अनुसार असार १४ गतेदेखि २१ गतेसम्म हुने प्रधानमन्त्री ओलीको उक्त भ्रमण गत असार २ गतेको मन्त्रिपरिषद् बैठकले स्वीकृत गरिसकेको छ। स्पेन उड्नु अगाडि प्रधानमन्त्री ओलीले त्रिभुवन अन्तर्राष्ट्रिय विमानस्थलको अति विशिष्ट कक्षमा शनिबार साँझ ५ बजे पत्रकारसँग कुराकानी गर्नुहुनेछ। सोही अनुसार परराष्ट्र मन्त्रालयले प्रधानमन्त्री ओलीको स्पेन भ्रमणको तयारी गरेको हो । स्पेनस्थित नेपाली दूतावासले पनि प्रधानमन्त्री ओलीको भ्रमणको लागि आन्तरिक तयारी गरिरहेको छ। भ्रमणका क्रममा प्रधानमन्त्री ओलीले स्पेनी समकक्षी पेड्रो सेन्चेजसँग द्विपक्षीय भेटवार्र्ता गर्नुहुने जनाइएको छ। उहाँहरूको उपस्थितिमा दुई देशीय विकास साझेदारीका केही समझदारीपत्रमा हस्ताक्षर हुने कार्यसूची छ। सम्मेलनका अवसरमा स्पेनमा अन्य विभिन्न मुलुकका समकक्षी तथा सहयोगी निकायका उच्च अधिकारीसँग छलफल गर्नुहुने गरी स्पेनस्थित नेपाली दूतावासले तयारी गरिरहेको छ। प्रधानमन्त्री ओलीले औपचारिक कार्यक्रमबाहेक त्यहाँस्थित नेपाली समुदायसँग पनि अन्तर्क्रिया गर्नुहुनेछ। नेपालसँग स्पेनको सन् १९६८ मा दौत्य सम्बन्ध स्थापना भएको हो। नेपालले निकै पछि सन् २०१८ मा मात्र स्पेनमा आफ्नो दूतावास स्थापना गरेको थियो। स्पेनमा अध्ययन तथा कामका लागि २० हजारभन्दा बढी नेपाली नागरिक छन्। स्पेन सरकारले युरोपियन युनियन मातहत तथा प्रत्यक्ष रूपमा पनि नेपालको विकास परियोजना, पर्यटन तथा कला संस्कृति तथा सामाजिक क्षेत्रमा लामो समयदेखि सहयोग पुर्‍याउँदै आएको छ। दुई देशले संसदीय अभ्यासका मामिलामा पनि सहकार्य गर्दै आएको छ। """
आर्थिक वर्ष सकिन लाग्दा आए एक दर्जन योजना र बजेट,"""केदार तिमिल्सिना बनेपा, असार १३ गते । आर्थिक वर्ष सकिनै लाग्दा बागमती प्रदेश सरकारले विभिन्न योजनाका नाममा बजेट विनियोजन गरेको छ । प्रदेश सरकार अन्तर्गतको सामाजिक विकास मन्त्रालयले चालु आव २०८१/८२ को अन्त्यमा सामाजिक विकास कार्यालय काभ्रेपलाञ्चोकमार्फत कार्यान्वयन गर्नका लागि झन्डै एक दर्जन नयाँ योजनामा बजेट विनियोजन गरेको हो । सामाजिक विकास मन्त्रालयले काभ्रेपलाञ्चोक, सिन्धुपाल्चोक, दोलखा र रामेछापका लागि चालु आवमा नै काम कार्यान्वयन तथा समापन गर्नका लागि विभिन्न नौ वटा योजनामा बजेट विनियोजन गरेको हो । मन्त्रालयले सामाजिक विकास कार्यालयमार्फत कार्यान्वयन गर्नका लागि काभ्रेपलाञ्चोकको भुम्लु गाउँपालिकामा रहेको अरुणोदय माविको भवन निर्माणका लागि २० लाख रुपियाँ विनियोजन गरेको छ । यस्तै जिल्लाकै नमोबुद्ध नगरपालिकामा रहेको बाल उज्ज्वल माविको विद्यालय पूर्वाधार शीर्षकमा २० लाख रुपियाँ, सिन्धुपाल्चोकको जुगल गाउँपालिकामा सम्बन्धित संस्थाका लागि भन्दै पाँच लाख, सरस्वती मावि बाह्रबिसे खेल मैदानका लागि २० लाख, बाल शिक्षा मावि बलेफीका लागि १० लाख रकम विनियोजन गरेको हो । त्यस्तै सिन्धुपाल्चोकको जुगल गाउँपालिकामा रहेको रामेश्वर मावि घेराबारका लागि सात लाख, ढाडे कालिकादेवी सामुदायिक भवन दोलखा शैलुङका लागि ३० लाख, सेतीदेवी मावि दोलखा भीमेश्वरको खेल मैदानका लागि २० लाख र मन्थली मावि रामेछापको हल निर्माणका लागि भन्दै २० लाख रुपियाँ रकम विनियोजन गरेको हो । मन्त्रालयले आवको अन्त्यमा यसै आवभित्रै योजना कार्यान्वयन गर्न भन्दै सातदेखि ३० लाख रुपियाँसम्म बजेट विनियोजन गरी योजना सम्बन्धित कार्यालयमा पठाएसँगै योजना कार्यान्वयनका लागि भन्दै चौतर्फी दबाबसमेत आउन थालेको छ । आवको आर्थिक कारोबार सकिन दुई साता मात्रै बाँकी रहँदा ती योजना कार्यान्वयन कसरी गर्ने भन्ने विषयमा कार्यालयमा अन्योल देखिएको छ । चालु आवका लागि छुट्याइएका अन्य योजनाको कार्य सम्पन्न गर्ने र सम्पन्न भएका योजनाको प्राविधिक प्रतिवेदनलगायतका काम गर्नुपर्ने भएकाले आवको अन्त्यमा छुट्याइएको योजनामा काम गर्न नसक्ने अवस्था रहेको सामाजिक विकास कार्यालय काभ्रेपलाञ्चोकले जनाएको छ । यता सामाजिक विकास मन्त्रालयका सूचना अधिकारी चन्द्रबहादुर श्रेष्ठले मन्त्रालयले नयाँ योजनामा नभई यसै आवमा कार्यान्वयनमा रहेका योजनामा मात्रै बजेट थप गरिएको दाबी गर्नुभयो । “हामीले यसै आवमा कार्यान्वयनमा गएका र बजेट अपुग भएर बजेट थप माग गरेका योजनामा मात्र बजेट थप गरेका हौँ, नयाँ योजना होइनन्,” श्रेष्ठले भन्नुभयो । उहाँले बजेट थप भएका योजनामा सम्बन्धित कार्यालयले काम गर्न सक्ने वा नसक्ने भन्ने निक्र्योल गरेर सक्ने भए कार्यान्वयनमा लैजाने र नसक्ने अवस्था रहेको खण्डमा सुरु नगर्ने बताउनुभयो । मन्त्रालयले हालै विनियोजन गरेको योजना र बजेटमा काम गर्नका लागि कार्यालयका प्राविधिक कार्यक्षेत्रमा नै गएर योजनाको प्राविधिक स्टिमेट तयार गर्नुपर्नेलगायतका काम गर्नुपर्ने भएकाले १० दिनभित्र यी काम गर्न सक्ने अवस्था नरहेको कार्यालयले जनाएको छ । यसैबिच मन्त्रालयले जेठ मसान्तमा गत असोज दोस्रो साता बाढीपहिरोबाट क्षतिग्रस्त विद्यालय भवनका लागि अस्थायी सिकाइ केन्द्र (टिएलसी) लगायतको काम गर्न भन्दै डेढ करोड रुपियाँ बजेट विनियोजन गरे पनि आवको अन्त्यमा बजेट पठाएको भन्दै कार्यालयले उक्त रकमको काम गर्न सकेको छैन ।  """
चालिस देशमा ‘कोसेढुङ्गा’,"""गोरखापत्र समाचारदाता काठमाडौँ, असार १२ गते । चलचित्र ‘कोसेढुङ्गा’ नेपालसहित ४० भन्दा धेरै देशमा एकसाथ प्रदर्शन हुने भएको छ । निर्देशक सरोज पौडेलको निर्देशनमा निर्माण भएको चलचित्र नेपालसँगै अमेरिका, अस्ट्रेलिया, जापान, संयुक्त अधिराज्य, क्यानडालगायत ४० भन्दा धेरै देशमा प्रदर्शन हुने छ । चलचित्रलाई प्याट्रिक सुवेदी र रमेश ढकालको सेभेन सिज इन्टरनेसनलले अन्तर्राष्ट्रिय बजारमा वितरण गर्दै छ । सेभेन सिजले चलचित्र एउटै मितिमा देश तथा विदेशमा प्रदर्शन गर्ने निर्माण पक्षले जनाएको छ । “हाम्रो चलचित्र ४० भन्दा धेरै देशमा एकसाथ प्रदर्शन हुने छ । अन्य देशमा पनि प्रदर्शनका लागि वितरकसँग कुरा भइरहेको छ,” निर्देशक पौडेलले भन्नुभयो, “प्रदर्शनको समयसम्म अन्य केही देश पनि थपिने छन् ।” नेपाली चलचित्रको इतिहासमा एकै पटक ४० देशमा चलचित्र प्रदर्शनमा आउने यो पहिलो हुने निर्देशक पौडेलको दाबी छ । चलचित्र भदौ १२ गते प्रदर्शन गरिने सेभेन सिज इन्टरनेसनलका निर्देशक रमेश ढकालले जानकारी दिनुभयो । नरदेवी फिल्म्सको प्रस्तुति रहेको चलचित्रमा सुरक्षा पन्त, आर्यन सिग्देल, ऋचा शर्मा, मन्जिल कुमार, नीति शाह, प्रवीण खतिवडा, हिउँवाला गौतम, सरोज खनाल, विशाल पहाडी, दिनेश काफ्ले, लोकमणि सापकोटालगायतको अभिनय रहेको छ । """
नेपाली क्रिकेट टिमले अस्ट्रेलियामा टी–२० सिरिज खेल्ने,"""काठमाडौँ, असार १३ गते । नेपाली राष्ट्रिय क्रिकेट टिमले अस्ट्रेलियामा टी–२० सिरिज खेल्ने भएको छ । आईसीसी टी-२० विश्वकप एसिया छनोटको तयारीका लागि नेपालले अस्ट्रेलियामा टप इन्ड टी–२० सिरिज खेल्न लागेको नेपाल क्रिकेट संघ (क्यान)ले जनाएको छ । नेपाली क्रिकेट टिम उक्त सिरिजका लागि अस्ट्रेलियाको डार्विनमा अगस्ट १४ देखि २४ सम्म बस्ने छ। नेपालले अस्ट्रेलिया भ्रमणमा कुन टिमसँग खेल्छ भन्ने तालिका भने सार्वजनिक भएको छैन । नेपालले अस्ट्रेलियामा सिरिज खेल्ने विषयमा शुुक्रबार विज्ञप्ति सार्वजनिक गर्दै क्यानका प्रवक्ता छुम्बी लामाले जानकारी गराउनुभएको हो । अस्ट्रेलियामा सिरिज खेले लगत्तै नेपालले सेप्टेम्बरमा वेस्ट इन्डिजसँग टी–२० सिरिज खेल्ने छ । """
ताप्लेजुङमा असारयता हवाई उडान ठप्प,"""साहारा लिम्बू फुङलिङ, असार १३ गते । ताप्लेजुङमा असारयता हवाई उडान ठप्प भएको छ । जिल्लाको एकमात्र विमानस्थल सुकेटार विमानस्थलमा असार लागेसँगै हवाई उडान ठप्प भएको हो । चार महिना बन्द भएर चैत अन्तिम सातादेखि पुन सञ्चालनमा आएको हवाई उडान जेठ ३० गतेदेखि थप उडान हुन सकेको छैन । साताको सोमबार र शुक्रबार दुई दिन उडान हुँदै आएको सुकेटार विमानस्थलमा हुस्सु-कुहिरो लागेर भिजिबिलिटी कम भएकाले उडान बन्द भएको नेपाल वायुसेवा निगम ताप्लेजुङका स्टेसन इन्चार्ज नारायणकुमार कार्कीले बताउनुभयो । उहाँका अनुसार असार यता चार ओटा उडान प्रभावित भएका छन् । बर्खायामको सिजन सुरु भएसँगै प्रतिकुल मौसमका कारण उडान हुन नसकेको इन्चार्ज कार्कीको भनाइ छ । हाल नेपाल वायुसेवा निगमको जहाजले काठमाडौँ–ताप्लेजुङ–काठमाडौँ गर्दै आइरहेको छ । आजका लागि ताप्लेजुङबाट काठमाडौँ प्रस्थान गर्न र काठमाडौंबाट ताप्लेजुङ आउन तीन–तीन जना यात्रुले टिकट लिएका थिए । तर भिजिबिलिटी कम भएकाले उडान नहुँदा गन्तव्य पुग्नुपर्ने यात्रु प्रभावित भएका छन् । मौसम तथा प्राविधिक कारण नियमित उडान नहुँदा आवतजावत गर्ने यात्रुको सङ्ख्यामा समेत कमी आउन थालेको निगमले जनाएको छ । टिकट लिएर पनि ढुक्क भएर गन्तव्यमा पुग्न सकिने वातावरण नभएकाले सवारी साधनबाट नै लामो समय खर्चिएर जिल्लावासीहरू यात्रा गर्न बाध्य भएका छन् । """
पाँचथरको एक घरमा भेटिएको विष्फोटक वस्तु सेनाद्वारा निष्कृय,"""राधा लुइटेल फिदिम,असार १३ गते। पाँचथरको फिदिम नगरपालिका वडा नम्बर ६ का गोविन्दप्रसाद तुम्रोकको घरमा भेटिएको विष्फोटक पदार्थ नेपाली सेनाको टोलीले निष्कृय पारेको छ। शुक्रबार बिहान घरको सेप्टीमा भेटिएको ग्रिनेट जस्तो देखिने वस्तु सेनाले मध्यान्हपछि निष्कृय गरेको हो। घरमा शंकास्पद वस्तु भेटिएपछि स्थानीयले प्रहरीलाई खबर शुक्रबार बिहानै खबर गरेका थिए। त्यसपछि खटेको प्रहरी टोलीले घट्नास्थललाई सुरक्षित गरी पहिचान गर्दा विष्फोटक पदार्थ भएको खुलेपछि नेपाली सेना र प्रहरीले निष्कृय बनाएको हो। नेपाली सेनाको फिदिम स्थित विर दल गणका गणपति किशोर अधिकारीले उक्त वस्तु इम्प्रोभाइज्ड एक्स्प्लोेसिभ डिभाइस (आइइडी) रहेको बताउनुभयो। घरको सेप्टीमा राखिएको उक्त वस्तुमा धुवा लागेर पुरानो देखिए पनि खतरायुक्त थियो। उक्त वस्तु डिस्पोजका क्रममा समेत पड्किएको सुरक्षा अधिकारीहरुले बताएका छन्। उक्त वस्तु २०५२–०६२ सम्म सञ्चालन भएको सशस्त्र द्वन्द्वका क्रममा राखिएको हुनसक्ने सुरक्षा अधिकारीहरुको ठहर छ। उक्त बस्तु कति पुरानो हो भन्ने यकिन गर्न नेपाली सेनाले ल्याब परीक्षणका लागि पठाउने भएको छ। गतवर्ष पाँचथरको फालेलुङ ५ का आइतराज केरुङको घरमा भेटिएको यस्तै इम्प्रोभाइज्ड एक्स्प्लोेसिभ डिभाइस (आइइडी) खेला“उदा दुई बाल बालिकाको ज्यान गएको थियो भने दुई जना घाइते भएका थिए। जिल्लामा द्वन्द्वका समयमा राखिएका विष्फोटक पदार्थ भेटिने क्रम जारी छ। """
दुःखको पहाड चिर्दै नेतृत्वमा हिरामोती,"""सन्तोष दहित दाङ, असार १३ गते । न कुनै सपना थियो, न नयाँ रहर । केवल आम छोरीजस्तै स्कूल जाने, किताब पढ्ने, साथीहरूसँग रमाउने रहर थियो हिरामोति चौधरीको । तर १२ वर्षकी हिरामोतीका लागि त्यो रहर रहरमै सीमित हुनपुग्यो । त्यो उमेरमा उहाँलाई जब कापी–किताब बोकेर स्कूल जानुपर्ने थियो । तर, हिरामोतिलाई कापी किताब होइन, मालिकको जुठो भाँडा र मालिकका परिवारले लगाएको मैला कडपा बोकेर धुन जानुपथ्र्यो । कैलालीको गौरीगंगा नगरपालिका –१ चौमाला गाउँको एउटा सामान्य परिवारमा जन्मिनुभएको हिरामोतिको बाल्यकालको यो बाध्यता थियो । बिहान सबेरै आँखामा निद्राको झल्को किताको अक्षर चिन्ने समयमा मालिकको घरको आँगन बराल्नुपथ्र्यो । कहिलेकाहिँ त मालिकको बच्चा स्कुल जाँदा हिरामोतिको आँखा रसाउँथ्यो । उहाँले त्यतिबेला घरको पछाडी गएर रुनुहुन्थ्यो । “रुँदा पनि लुकेर रुनुपथ्र्यो । उहाँले भन्नुभयो, “के म मात्र आभागी छु, स्कूल जान नपाउने ?” तर गरिबीमा हार मानुपर्ने अवस्था थियो । परिवारको आर्थिक अवस्था कमजोर थियो । बुबा–आमाको काँधबाट थोरै भए पनि बोझ हलुका होस् भनेर उहाँलाई कम्लरीको रूपमा पठाइयो । अर्काको घरमा, अर्कै जिन्दगी बाँच्न, एक दिनको होइन, एक वर्षको होइन, झण्डै तीन वर्ष हिरामोतिलाई कम्लरीको दासत्व जिवन बिताउन बाध्य हुनुभयो । त्यहि समयमा सदियौ बर्षदेखि कम्लरी दासत्वको जिवन विताइरहका कम्लरी प्रथा उन्मुलनका लागि दाङ, वाँके, बर्दिया, कैलाली, कञ्चनपुरमा कम्लरी मुक्ति अभियान चलिरहेको थियो । दाङबाट सुरु भएको त्यो अभियान जब कैलाली पुग्यो, त्यही अभियानमा हिरामोतिको जीवनको ढोका ढकढक्यायो । अनि उहाँलाई २०६४ सालमा मालिकको घरबाट सदाका लागि कम्लरीबाट मुक्त हुनुभयो । कम्लरीबाट मुक्त भएपछि हिरामोतिको जिन्दगीले हिराजस्तै मोड लियो । मुक्त कम्लरी विकास मञ्चको सहायतामा उहाँ स्कूल भर्ना हुनुभयो । पहिलो पटक हातमा जब नयाँ किताब, कापी र झोला आयो हिरामोति आँखामा खुशीको आँशु भरिएर छछल्कियो । “त्यसबोला आफुलाई सम्हालन सक्नु भएन । उहाँले भन्नुभयो, “त्यो बेला मेरा आँखामा पीडाका अनेक सम्भावना, अवसर र खुशीका आँशु थियो ।” कक्षाकोठाबाट सुरु भएको उहाँको यात्रा आज उच्च शिक्षासम्म पुगेको छ । स्नातकोत्तरसम्मको अध्ययन पूरा गर्नुभएको हिरामोतीले भोगाइलाई शक्ति बनाउँदै, कहिले पछाडि फर्केर हेनुै परेको छैन । उहाँले आफ्नो अध्ययनसँगै विभिन्न संघ–संस्थामा आबद्ध हुनुभयो । उहाँको अनुसार लुथरन वल्र्ड फेडरेशन, सर्च फर कमन ग्राउण्ड, वल्र्ड भिजन, युथ अभियान, डब्लूआरएफजस्ता संस्थामा काम गर्दै उहाँले आफूजस्ता अन्य मुक्त कम्लरीहरूका लागि आवाज बुलन्द पार्न निरन्तर लागिरहनु भयो । आफ्नो लगाव र संकल्पले उहाँलाई मुक्त कम्लरी विकास मञ्च कैलालीको संस्थापक अध्यक्ष बनाइयो । उहाँसँग मात्र अनुभव थिएन, दृष्टि थियो सशक्तिकरणको । अहिले उहाँ मुक्त कम्लरी विकास मञ्चकी केन्द्रीय अध्यक्ष बन्न सफल हुनुभएको छ । कैलाली मात्र होइन्, दाङ, बाँके, बर्दिया, र कञ्चनपुरका सयौं मुक्त कम्लरीहरूको प्रतिनिधित्व गरिरहनुभएको छ । मुक्त कम्लरीहरुका लागि शिक्षा, सीप, रोजगारी, आत्मनिर्भरताका लागि सरकारी तथा गैरसरकारी संस्थासँग समन्वय गर्दै रातदिन खटिरहनुभएको छ । “हामी मुक्त भयौँ, तर अझै न्याय पाएका छैनौँ । उहाँले भन्नुभयो, “राज्यले हाम्रो इतिहासलाई बुझ्नुपर्छ,  हामीलाई केवल सहानुभूति होइन, सम्मानको अवसर चाहिएको छ ।” सरकारसँग भएको सहमति कार्यान्वयनका लागि उहाँले स्थानीय सरकारदेखि संघीय सरकारसम्म निरन्तर आवाज उठाउँदै आउनुभएको छ । ‘मुक्त कम्लरीहरुको छात्रवृत्तिका लागि, परिचयपत्रको लागि, कानुनी अधिकार र पहिचानका लागि हामी निरन्तर लागिरहेका छौं, उहाँले भन्नुभयो, “सरकारले हाम्रो लागि केही पनि गरेन त भन्न मिल्दैन, तर जति गर्नुपर्ने हो त्यति हुन सकेको छैन ।’ सरकारले मुक्त कम्लरीहरुसँग दश वुँदे सहमति गर्दै २०७० असार १३ गते नेपालमा कम्लरी मुक्ति भएको घोषणा गरेको थियो । त्यहि सहमतिलाई आफूहरुले कार्यान्वयनका लागि राज्यलाई दबाबको सिर्जना गर्दैआएको उहाँले बताउनुभयो । हिरामोतीले अहिले मुक्त कम्लरीहरुले सञ्चालन गर्दैआएको ४२ वटा सहकारीको समेत अगुवाई गर्दै आउनुभएको छ । त्यसैले उहाँ मुक्त भएका कम्लरीहरुको लागि मात्र नभइ समाजका लागि  समेत प्रेरणाका स्रोत बन्नुभएको छ । गाउँ–गाउँदेखि शहरसम्म मुक्त कम्लरीको अभिभावक र मुक्त कम्लरी परिवारलाई जागरुक र सचेत बनाउँदै आउनुभएको छ । कहिल्यै नबिर्सिने एउटा बाल्यकाल बोकेको कथा अहिले परिवर्तनको सम्वाहकमा रुपान्तरण भएको छ । उहाँको कथा एउटा दुःखद अतित मात्र होइन, एक उज्यालो भविष्य निर्माण गर्ने प्रेरणादायी मार्ग बनेको छ । कम्लरी जीवनबाट सुरु भएको उहाँको यात्रा अहिले नेतृत्वमा पुगेको छ । उहाँ एउटी कम्लरी मात्र नभएर यो समाजको असल नेत्री पनि बन्न सफल हुनुभएको छ । """
प्रविधिकै कारण रूपान्तरण,"""पछिल्लो दशकमा सूचना प्रविधि तथा कम्प्युटर इन्जिनियरिङका क्षेत्रमा आमूल विकास भएको छ । विद्युतीय उपकरण र इन्टरनेटमा सर्वसाधारणको सहज पहुँच हुनु ठुलै उपलब्धि हो । अत्याधुनिक प्रविधिका कारण कृषिबाट चिकित्सासम्म, मनोरञ्जनबाट अन्तरिक्षको अन्वेषणसम्म निकै नै परिवर्तन देखिएको छ । साँच्चै भन्ने हो भने जुनसुकै पेसा व्यवसाय वा क्षेत्रमा संलग्न भए पनि विद्युतीय उपकरण र इन्टरनेट अपरिहार्य भएका छन् । यिनको उपस्थितिबिना सामान्यभन्दा अति सामान्य काम पनि सम्पादन गर्न कठिन हुने परिस्थिति सिर्जना भएको छ । ग्याजेट र इन्टरनेटका सकारात्मक प्रभावकै कारण लामो समयमा सम्पन्न हुने काम सहज बन्दै गएका छन् । शिक्षा क्षेत्र पनि प्रविधिकै कारण रूपान्तरित भएको छ । महामारी वा अन्य विपत्का अवस्थामा अनलाइन माध्यमबाट घरमै बसी अध्ययन अध्यापन गर्ने पद्धति कोरोना महामारीले विकास गर्‍यो । नेपालका सहरी र केही ग्रामीण क्षेत्रमा महामारीका समयमा अनलाइनका माध्यमबाट अध्ययन अध्यापनका क्रियाकलाप सम्पन्न भए । देशको ठुलो जनसङ्ख्याले मोबाइल र अन्य माध्यमबाट इन्टरनेटमा पहुँच राखेका तथ्य आधिकारिक निकायका प्रतिवेदनमा सार्वजनिक भएका छन् । विकासको पूर्वाधारकै रूपमा ग्रहण गरिने सूचना तथा सञ्चारको विस्तारले चेतनाको स्तर विकास गर्नुका साथै विकास निर्माण र आधुनिक दृष्टिकोणको विकास भएको छ । यसले समाजमा सकारात्मक परिवर्तनका लागि उल्लेख्य योगदान पुर्‍याएको छ । एक्काइसौँ शताब्दीका सिकाइ उपलब्धिमा साइबर साक्षरतालाई पनि मुख्य तत्वका रूपमा राखिएको छ । इन्टरनेटमा दखल नहुने हो भने व्यक्तिले कुनै पनि क्षेत्रमा प्रभावकारी भूमिका वहन गर्न सक्दैन अर्थात् इन्टरनेट एक्काइसौँ शताब्दीको आधारभूत र अति आवश्यक पक्ष हो भन्ने कुरालाई आत्मसात् गरी यसलाई सिकाइ साक्षरताको प्रमुख अङ्गका रूपमा राखिएको हो । उपयुक्त किसिमले प्रयोग गरेमा ग्याजेट र इन्टरनेट अध्ययन अनुसन्धान र नवप्रवर्तनका लागि राम्रा सहयोगी सामग्री बन्न सक्छन् । इन्टरनेटसम्मको पहुँच विस्तारका लागि कुनै न कुनै विद्युतीय ग्याजेट आवश्यक पर्छ । मोबाइल, ल्यापटप, कम्प्युटर यसका लागि अति उपयोगी सामग्री हुन् । यिनको प्रयोग गरी इन्टरनेटको महासागरमा भएका यावत् विषयसँग सम्बन्धित ज्ञान र सिप सहजै प्राप्त गर्न सकिन्छ । ग्याजेट अनुसन्धान र अध्ययनका क्षेत्रमा मात्र नभएर यसभन्दा धेरै गुणा बढी मनोरञ्जनका क्षेत्रमा प्रयोग हुने गरेको छ । विश्व सञ्जालमा भएका सूचना ग्रहण गरी लाभ लिन नसक्ने जनसङ्ख्या ग्याजेटका माध्यमबाट क्षणिक मनोरञ्जनमै भुलेको देखिन्छ । सामाजिक, आर्थिक र वैयक्तिक उन्नति नहुने र व्यर्थमा समय व्यतीत भई आफ्ना नियमित काममा नकारात्मक प्रभाव पर्ने गरी ग्याजेटमा भुल्नु ग्याजेट एडिक्सन हो । लामो समयसम्म एकोहोरो ग्याजेटमै झुम्मिनुले व्यक्तिको सामाजिक, बौद्धिक र संवेगात्मक विकासमा नकारात्मक असर पार्छ । महामारीपछि अभिभावकमा छोराछोरीलाई ग्याजेट उपलब्ध गराए राम्रो गर्न सक्छन् भन्ने धारणा विकास भएको पाइएको छ । अर्को किसिमले भन्ने हो भने महामारी र यसपछिको समयमा धेरै बालबालिकाको ग्याजेटमा सहज पहुँच विस्तार भएको छ । कुनै पनि वस्तुलाई निरपेक्ष रूपमा फाइदाजनक वा हानिकारक भन्न सकिँदैन । वस्तुको मूल्य र महत्व यसको उपयोगितामा निर्भर गर्छ । आत्मसुरक्षाका लागि प्रयोग हुने हतियार व्यक्तिको मनोवृत्ति खराब भएमा आत्महत्याको साधन बन्न सक्छ । यस्तै मानवलाई सर्वश्रेष्ठ बनाउने आगो सही किसिमले प्रयोग नभएमा मानव सभ्यताकै विनाशको कारक बन्न सक्छ । ग्याजेट पनि यस्तै संवेदनशील विषय हो जो प्रयोगकर्ताको प्रयोग गर्ने तरिका र आवश्यकताका आधारमा उपयोगी वा अनुपयोगी बन्ने गर्छ । बालबालिकाका सन्दर्भमा छोटो समय ग्याजेट र इन्टरनेटको प्रयोग गरिनु अध्ययनले लाभदायी नै देखाएका छन् । यसो भन्नुको तात्पर्य ग्याजेटमा लत बसाउने वा ग्याजेटमा लीन भएर मात्र कलिला बालबालिकाले खाना खाने वा सामान्य क्रियाकलाप गर्ने बानी बसाउनु ठिक हो भनेको भने होइन । पाँच वर्षमाथिका बालबालिकाले अभिभावकको निगरानीमा निश्चित समय ग्याजेटका माध्यमबाट इन्टरनेटका सामग्री खोज्ने, उमेर र अवस्था अनुसार प्रयोग गर्ने अभ्यास गर्नु साइबर साक्षरता हो । यसका विपरीत अभिभावकको आँखा छली स्वच्छन्द रूपमा इन्टरनेटमा भएका सबै खाले सामग्रीमा पहुँच बढाउनु र लामो समयसम्म ग्याजेटमै अल्मलिनु भने एक किसिमको एडिक्सन नै हो । यसले गहन रूपमा अध्ययन गर्ने बानीलाई नष्ट गरिदिन्छ र व्यक्तिलाई अल्छी अनि बेकामे बनाइदिन्छ । ग्याजेटमा लत लागेपछि व्यक्तिमा मनोसामाजिक समस्या देखिन थाल्छन् । सामाजिकीकरणमा अवरोध सिर्जना हुनु, अनावश्यक ठाउँमा रिसाउनु वा अस्वाभाविक व्यवहार प्रदर्शन गर्नु, आत्मनियन्त्रण गर्न नसक्नु एवं तत्काल प्रतिफलको अपेक्षा गर्नु जस्ता लक्षण व्यक्तिमा विकास हुन थाल्छन् । उनीहरू तत्कालीन आनन्दका लागि मात्र काम गर्न अग्रसर हुन्छन् । यसले सामाजिक सन्दर्भ, सम्बन्ध, वैयक्तिक विकास, जीवनोपयोगी एवं पेसागत सिप आर्जनमा बाधा पुर्‍याउँछ । इन्टरनेट जीवनकै अङ्ग बनेकाले व्यक्तिको आन्तरिक र बाह्य व्यक्तित्व मात्र होइन, साइबर/इन्टरनेट व्यक्तित्वसमेत अध्ययनको विषय बनेको छ । व्यक्तिले इन्टरनेटमा के कस्ता सामग्री खोज्छ, उसले कस्ता किसिमका स्रोतमा पहुँच विस्तार गरेको छ र स्वयम्ले के कस्ता सामग्रीहरूलाई इन्टरनेटमा प्रविष्टि दिएको छ भन्ने आधारमा कुनै पनि व्यक्तिको साइबर वा इन्टरनेट व्यक्तित्व पहिचान गर्न सकिन्छ । व्यक्तित्वका आयाम विस्तारसँगै साइबर व्यक्तित्वले उसका जीवनमा सर्वाधिक प्रभाव परेको देखिएको छ । साइबर व्यक्तित्वलाई स्वस्थ र सन्तुलित राख्न इन्टरनेटको सदुपयोग र ग्याजेटमा बिताउने समयको व्यवस्थापन गर्न जान्नु पर्छ । कम्तीमा १६ वर्षमुनिका बालबालिकालाई शिक्षक र अभिभावकले साइबर व्यक्तित्व विकासमा अवरोध पु¥याउने पक्षका बारेमा सजग रहन सिकाउनु पर्छ । हाम्रो समाजमा आधुनिकताको पहिचानका रूपमा मोबाइल, ल्यापटप, ट्याब्लेट जस्ता उपकरणहरूको प्रयोग बढ्दै गएको छ । ‘जेन जी’ पुस्ता कुनै पनि विषयवस्तुको जानकारी लिन मात्र होइन, विद्यालयमा दिइएका गृहकार्य गर्नका लागि समेत ग्याजेट र इन्टरनेटको प्रयोग गर्न रुचाउँछ । कृत्रिम बौद्धिकताका कारण दुर्लभ सामग्री विद्यार्थीले सहजै प्राप्त गर्न सक्छन् । कुनै पनि विषयमा जानकारी लिन मात्र होइन सिर्जनात्मक कामका लागि समेत कृत्रिम बौद्धिकताको प्रयोग संसारभर बढ्दै गएको छ । यसले बौद्धिक कसरत गरी भौतिक, सामाजिक तथा मानसिक विकास गर्नुपर्ने उमेरका बालबालिका ग्याजेट तथा इन्टरनेटमा निर्भर बन्ने हुन् कि भन्ने चिन्ता बढ्दै गएको छ । यी सामग्रीको उपयोग गर्न जान्नु अपरिहार्य छ तर ग्याजेटको अभावमा कुनै पनि काम गर्न नसक्ने अवस्था सिर्जना हुनु जीवनलाई असहजताको ढोकातिर धकेल्नु जस्तै हो । अभिभावकको संलग्नताबिना स्वच्छन्द रूपमा उपलब्ध गराइएको इन्टरनेट र ग्याजेटले बालबालिकालाई हिंस्रक किसिमका खेल र अन्य असामान्य एवं असामाजिक क्रियाकलापमा उद्यत बनाउँदै लगेको पाइन्छ । आजकल इन्टरनेटको लतकै कारण पठनपाठन बिग्रेको, सामाजिक व्यवहारमा विचलन आएको र मानसिक रूपमा समेत विक्षिप्त हुँदै गएको भनी अस्पताल तथा परामर्श केन्द्रमा आउने अभिभावकको सङ्ख्या बढ्दै गएको छ । छोराछोरीलाई ग्याजेट तथा इन्टरनेट नदिएर पनि नहुने र दिएपछि कुलतमैसमेत लाग्न सक्ने भयले आमअभिभावक त्रसित भएको पनि देखिन्छ । एक्काइसौँ शताब्दीमा यी साधनबाट कुनै पनि व्यक्तिलाई टाढा राख्नु सम्भव छैन र राखिनु पनि हुँदैन तर पौडी खेल्ने सिप नभएको व्यक्तिलाई समुद्रको छालमा छोडिदिए जस्तै ग्याजेटका प्रभाव र असरका बारेमा नबुझेका कलिला बालबालिकालाई स्वच्छन्द छोडिदिनु घातक काम हो । राज्यले बालबालिकाका लागि उपयोगी नभएका वा उनीहरूको व्यक्तित्व विकासमा बाधा सिर्जना गर्ने असामान्य असामाजिक र प्रौढ साइटमाथि नियन्त्रण गर्न नसकेको वर्तमान परिप्रेक्ष्यमा ग्याजेटको दुष्प्रभावबाट परिवार र समाजलाई बचाउन निगरानी वा सुपरिवेक्षणसहितको सुविधा बालबालिकालाई उपलब्ध गराउनु उपयुक्त हुन्छ । आधुनिक सुविधाले सम्पन्न बनाउनु नै ग्याजेट र इन्टरनेटको दुनियाँमा बालबालिकालाई खुला छोड्नु हो भन्ने बुझाइ रह्यो भने यसले नशालु पदार्थले भन्दा नराम्रो असर बालमस्तिष्कमा पार्ने देखिन्छ । ग्याजेटको दुष्प्रभावबाट बचाउन हरेक अभिभावक, परिवार, समाज र सामाजिकीकरणका अन्य एकाइहरूले जिम्मेवारीपूर्ण तरिकाले काम गर्नु आवश्यक छ । तिनै तहका सरकारले सामाजिक सुरक्षा, विकास र एकताको भावनालाई मजबुत बनाउनका लागि र स्वस्थ नयाँ पुस्ता निर्माणका लागि पनि ग्याजेटको दुष्प्रभावबाट सिर्जना हुने असामान्य अवस्थालाई नियन्त्रण गर्न आवश्यक रणनीति तयार गर्न ढिलाइ गर्नुहुन्न । """
इटर मिलान र बोरुसिया डर्टमुन्ड नकआउट चरणमा,"""काठमाडौँ, असार १२ गते । इटालियन क्लब इन्टर मिलान र जर्मन क्लब बोरुसिया डर्टमुन्डले अमेरिकामा जारी फिफा क्लब विश्वकपको नकआउट चरणमा स्थान बनाएको छ । बिहीबार बिहान भएको खेलमा इन्टरले अर्जेन्टिनाको रिभर प्लटेलाई २–० गोलले हरायो । इन्टरको जितमा पियो एस्पोसिटो र अलेसेन्ड्रो बास्टोनीले गोल गर्नुभयो । जितसँगै समूह ‘इ’ मा रहेको इन्टर सात अङ्क जोड्दै शीर्षस्थानमा रह्यो । तीन खेलबाट चार अङ्क बनाएको रिभर प्लेट समुह चरणबाट बाहिरियो । इन्टरले अन्तिम १६ मा ब्राजिलियन क्लब फ्लुमिनेन्ससँग प्रतिस्पर्धा गर्ने छ । यस्तै अर्को खेलमा बोरुसिया डर्टमुन्डले दक्षिण कोरियाको क्लब उल्सान एचडीलाई १–० गोलले हरायो । समूह ‘एफ’ मा रहेको बोरुसिया डर्टमुन्ड समूह विजेता बन्यो । शीर्ष स्थानमा रहेको बोरुसिया डर्टमुन्डले सात अङ्क बनायो । बोरुसिया डर्टमुन्डको जितमा डानियल स्वेन्सनले निर्णायक गोल गर्नुभयो । समूह ‘एफ’ कै अर्को खेलमा ब्राजिलको फ्लुमिनेन्सेले दक्षिण अफ्रिकी क्लब ममेलोडी सन्डाउन्ससँग गोलरहित बराबरी खेल्दै समूहको उपविजेताको रूपमा अन्तिम १६ मा स्थान बनाएको छ । फ्लुमिनेन्सले पाँच अङ्क बनायो । एजेन्सी """
गहवामाईको रथयात्रा सम्पन्न,"""कन्हैयालाल केशरी पर्सा, असार १३ गते । आस्थाको केन्द्रबिन्दु तथा शक्तिपीठको रूपमा रहेको वीरगन्जमा प्रख्यात गहवामाईको रथयात्रा भव्य रुपमा शुक्रबार सम्पन्न भएको छ । गहवामाइ तीर्थस्थल क्षेत्र विकास समितिको आयोजनामा तेस्रो रथयात्रा वीरगन्ज महानगरपालिकाका प्रमुख राजेशमान सिंहलगायतका सहभागितामा वीरगन्जका विभिन्न ठाउँ तथा धार्मिक स्थलहरुको परिक्रमा गरी माइस्थान मन्दिर गहवामाईको परिसरमा आई सम्पन्न भएको हो । आयोजक समितिका अध्यक्ष एवम् गहवामाई तीर्थस्थल क्षेत्र विकास समितिका अध्यक्ष श्याम पोखरेलका अनुसार प्रत्येक वर्ष गहवामाईप्रतिको आस्था र विश्वास बढ्दै गएको र अन्य वर्षको तुलनामा यस वर्ष भक्तजनको उत्साहजनक सहभागिता रहेको बताउनुभयो । अध्यक्ष पोखरेल प्रत्येक वर्ष झैँ यस वर्ष पनि गहवामाई तीर्थस्थल क्षेत्र विकास समितिले शनिबार महाप्रसादको आयोजना गर्ने र महाभोजमा लगभग ५० हजार भक्तजन सहभागी हुने अनुमान गरी सोही अनुरूपको तयारी भइरहेको जानकारी दिनुभयो । """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । वि.सं. २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले वि.सं. २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
"असुरक्षित बन्दै सप्तरी, रोकिएन शृङ्खलाबद्ध हत्या","""सुधा देव भारदह(सप्तरी), असार १३ गते । सप्तरीमा शृङ्खलाबद्ध हत्याको घटना घटेपछि जिल्लाका सर्वसाधारण असुरक्षित महसुस गर्न थालेका छन् । पछिल्लो पटक जिल्लाको डाक्नेश्वरी नगरपालिका–८ का छेदीलाल खंगको ३२ वर्षीय छोरा राज कुमार खंगको घाँटी रेटी हत्या गरेको अवस्थामा जिल्लाको राजगढ गाउँपालिका ४ पिप्राहीको पोखरी छेउमा बिहीबार शव फेला परेको छ । किन कसले हत्या गरेको विषयमा अहिलेसम्म खुल्न सकेको छैन । स्थानीयले शव देखेपछि प्रहरीलाई खबर गरेका थिए । गत जेठको दोस्रो हप्ता जिल्लाकै सुरूङ्गा नगरपालिका ८ मल्हनमामा पाँच/छ जना डाकाहरुको समूहले गोली र धारिलो हतियार प्रहार गरी स्थानीय ५६ वर्षीय कान्तलाल चौधरीको हत्या गरेका थिए । उहाँको भाई पर्नेले भागेर ज्यान जोगाउनुभएको थियो । सप्तरी प्रहरीले खंग र चौधरीको हत्याको विषयमा थप अनुसन्धान गर्न र दोषीलाई पक्राउ गर्न तालिम प्राप्त कुकुरको सहयोग लिए पनि अहिलेसम्म दोषी पक्राउ पर्न सकेकाे छैन ।  गत वैशाख १ गते राति घरबाटै बेपत्ता भएकी सप्तरीको सुरुङ्गा नगरपालिका–७ हरिपुर रामटोलकी २० वर्षीया पूजाकुमारी राम भोलिपल्ट शङ्कास्पद अवस्थामा मृत भेटिनुभएको थियो । घरबाट तीन सय किलोमिटर पर हत्या गरेर फालिएको अवस्थामा फेला उहाँको शव फेला परेको थियो । घरबाटै बेपत्ता पूजाको हत्या भए पनि अहिलेसम्म दोषी पक्राउ पर्न सकेको छैन । सप्तरीमा एकपछि अर्को हत्याको घटना हुँदासमेत अपराधी पक्राउ पर्न नसक्दा सर्वसाधारण त्रसित भएको स्थानीयको भनाइ छ । पछिल्लो चार वर्षमा ५५ कर्तव्य ज्यानको मुद्दा दर्ता भएको जिल्ला प्रहरी कार्यालयको तथ्याङ्कमा छ । कार्यालयको तथ्याङ्कअनुसार चालु आर्थिक वर्ष २०८१/०८२ मा १० वटा कर्तव्य ज्यानको मुद्दा दर्ता भएको छ । जसमध्ये ६ पुरूष र चार महिला छन् । आ.व २०८०/०८१ मा १७ मुद्दा दर्ता भएको छ । जसमध्ये ११ पुरूष र ६ महिला छन् । २०७९/०८० मा पनि १४ मुद्दा दर्ता भएकोमा आठ पुरूष र ६ जना महिला छन् । यसैगरी, २०७८/०७९ मा पनि १४ मुद्दा दर्ता भएकोमा नौ पुरूष र पाँच महिला छन् । घटनामा संलग्न ५८ जना प्रतिवादी पक्राउ परेका छन् । ५४ जना प्रतिवादी अझै फरार रहे पनि खोजी कार्य जारी रहेको जिल्ला प्रहरी कार्यालय सप्तरीका डिएसपी एवम् प्रवक्ता जितेन्द्र बस्नेत जानकारी दिनुभएको छ । """
नवप्रवर्तनका लागि सहकार्य गर्न तयार छौं : मूख्यमन्त्री शाह,"""अविनाश चौधरी धनगढी, असार १३ गते । सुदूरपश्चिम प्रदेशका मुख्यमन्त्री कमलबहादुर शाहले खोज अनुसन्धान र नवप्रवर्तनका लागि निजी क्षेत्रसँग सहकार्य गर्न प्रदेश सरकार तयार रहेको बताउनुभएको छ । नेपाल उद्योग परिसंघ सुदूरपश्चिमको आज धनगढीमा कार्यालय उद्घाटन गर्नुहुँदै उहाँले सो कुरा बताउनु भएको हो । यो प्रदेशमा थुप्रै सम्भावना रहेको उल्लेख गर्नुहुँदै मुख्यमन्त्री शाहले प्रदेशमा लगानीमैत्री वातावरण बनाउन प्रदेश सरकार लागिपरेको चर्चा गर्नुभयो । लगानीमैत्री वातावरण बनाउन लागि प्रदेश सरकारले आवश्यक छलफल र प्रक्रिया अगाडि बढाएको मुख्यमन्त्रीको भनाइ छ । """
बाह्य सम्पर्कले जोखिममा आदि–संस्कृति,"""ललित बसेल सुर्खेत, असार १२ गते । जङ्गलमा फिरन्ते जीवन बिताउँदै आएका लोपोन्मुख राउटे समुदायको सांस्कृतिक अस्तित्व र जनजीवन असुरक्षित हुन थालेको छ । बाह्य समाजमा घुलमिल हुन थालेपछि उनीहरूको सांस्कृतिक अस्तित्व र जनजीवन असुरक्षित हुन थालेको हो । अहिले राउटे समुदाय वीरेन्द्रनगर नगरपालिका–१३ को चन्द्रपुर जङ्गलमा बस्दै आएका छन् । उनीहरूको अवस्था जोखिममा पर्न थालेपछि राउटे बस्तीमा सुरक्षाको माग गरिएको छ । राउटे समुदायका शिक्षक दुर्गा खड्काले बाह्य समाजमा घुलमिल हुन थालेपछि राउटे असुरक्षित र जोखिममा पर्न थालेकाले राउटे बस्तीमा दिनभर नजिकैको प्रहरी पोस्टबाट सुरक्षा दिनुपर्ने तत्काल आवश्यकता रहेको जनाउनुभयो । विभिन्न सहयोग गर्ने नाममा र अन्य गतिविधिका लागि राउटे बस्तीमा पुगी अवाञ्छित गतिविधि गर्ने क्रम बढेपछि राउटेहरू असुरक्षित हुन थालेको उहाँको भनाइ छ । राउटे समुदाय सोझो समुदाय भएकाले पैसा पाउने लोभमा सहजै जे पनि गर्ने हुँदा र त्यसको फाइदा अरूले उठाउन खोजेपछि असुरक्षा बढ्दै गएको हो । राउटेहरू जहाँ बस्ती सर्छन्, त्यहीँ नजिकको प्रहरीबाट सुरक्षा व्यवस्था मिलाइदिन राउटे समुदायका शिक्षक खड्काले आग्रह गर्नु भयो । पछिल्ला वर्षमा राउटे युवायुवतीसँग फोटो खिच्ने, टिकटक बनाउने जस्ता गतिविधि बढ्न थालेका छन् । राउटे समुदायलाई नागरिकता प्रदान गरेको दैलेखको गुराँस गाउँपालिका–८ का वडा अध्यक्ष दीपेन्द्र वलीले अहिले राउटेलाई परिवर्तन गर्ने लहर चलेकामा अपात्ति जनाउँदै उनीहरूलाई राउटेकै रूपमा रहन दिन आग्रह गर्नुभयो । पहिले बाह्य समाजभन्दा अलग्गै जङ्गलका बिचमा बस्ने, पैसा छोए पाप लाग्छ र बाह्य मानिससँग बोल्न गाह्रो मान्ने राउटे समुदाय अहिले सहरबजारनजिकका गाउँमा बस्न थालेका छन् । हाकाहाकी पैसा माग्ने गर्छन् । छुट्टै कानुनको तयारी यता राउटे समुदायको मौलिकता र पहिचानलाई संरक्षण गर्न कर्णाली प्रदेशले छुट्टै कानुन बनाउने तयारी गरेको छ । मदिराको अत्यधिक सेवन र बाह्य नागरिकको हस्तक्षेपका कारण राउटे समुदायको अस्तित्व नै सङ्कटमा पर्न थालेकाले कर्णाली प्रदेशले छुट्टै कानुन बनाउने तयारी गरेको हो । कर्णाली प्रदेश सभाको सामाजिक विकास समितिले राउटे संरक्षणका लागि छुट्टै कानुन बनाउने गृहकार्य थालेको छ । कानुन बनाउनका लागि समितिले राउटे समुदायको क्षेत्रमा क्रियाशील सरोकारवाला पक्षसँग सुझाव सङ्कलन गरेको छ । समितिका सभापति पूर्णबहादुर खत्रीले राउटेको संरक्षणका लागि उनीहरूको अवस्थाको अध्ययन गरी कानुन बनाउने तयारी गरिएको जानकारी दिनुभयो । त्यसका लागि अहिले सबै पक्षसँग सुझाव सङ्कलन भइरहेको र त्यसैका आधारमा राउटेको संरक्षणका लागि कानुन बनाइने उहाँको भनाइ छ । कार्णली प्रदेशका सामाजिक विकासमन्त्री घनश्याम भण्डारीले दिनदिनै राउटेको जनसङ्ख्या घटिरहनु चिन्ताजनक विषय भएको बताउनुभयो । उहाँले राउटेका नाममा बजेट खर्च भइरहेकाले अब एक कार्यदल बनाएर उनीहरूको सबै पक्षको अध्ययन गरी त्यसपछि संरक्षणका लागि कदम चालिने बताउनुभयो । राउटेमा रहेको कुलत हटाउन जरुरी रहेकाले उनीहरूको राम्रो पक्षको पनि उजागर गर्नुपर्ने उहाँको भनाइ छ । राउटे समुदायसँग काम गर्ने सङ्घसंस्था, मानव अधिकार आयोगलगायतको सहभागितामा राउटे समुदायको समस्या र आगामी दिनमा संरक्षणका लागि गर्नुपर्ने अध्ययनका लागि कार्यदल बनाएर काम गर्न सकिने मन्त्री भण्डारीले बताउनुभयो । खुला प्रवेश रोक्न माग सरोकार पक्षहरूले राउटे समुदायको भाषा र वेशभूषामा बाह्य समुदायको हस्तक्षेप रोक्नुपर्ने, बस्तीमा बाह्य नागरिक खुला प्रवेशलाई रोक्नुपर्ने, सबै सेवा उपलब्ध हुने गरी राउटे बस्तीमै एकीकृत घुम्ती शिविर राख्नुपर्ने र बस्तीमा अस्थायी प्रहरी चौकी राखेर सुरक्षा दिन सक्ने गरी कानुन बनाउनु सुझाव दिएका छन् । अहिले राउटेको जनसङ्ख्या १३४ जना रहेको छ । सिप र खाद्यान्न सामाजिक सुरक्षा भत्ताका रूपमा नगद दिँदा राउटे समुदाय मदिरा र सुर्तीको कुलतमा परेको हुँदा अब नगदको सट्टा सिप र खाद्यान्न दिनुपर्ने आवाज उठेको छ । मध्यपश्चिम विश्वविद्यालयका सामाजिक कार्य, पत्रकारिता तथा आमसञ्चारका विभागीय प्रमुख एवं मानवशास्त्री खगेन्द्र अधिकारीले राउटेलाई नगद दिँदा त्यसको दुरुपयोग बढेकाले राउटेलाई अब उनीहरूको भाषा, कलाको विकास गर्न सिप र खाद्यान्न जस्ता सामग्री दिनुपर्ने अवस्था आएको बताउनुभयो । उहाँले भन्नुभयो, “अब राउटे समुदायलाई सिधै नगद दिने होइन, नगदको सट्टा उनीहरूको सिप विकास गर्ने र खाद्यान्न जस्ता सामग्री दिनु पर्दछ, अनि मात्र उनीहरू कुलतबाट जोगिन सक्छन् ।” यदि जङ्गलमा बस्न दिने हो भने उनीहरूको समस्या बुझ्ने, सुरक्षा दिने, काठ काटेर सामग्री बनाउने जस्ता विषयमा सहजीकरण गरिदिनुपर्ने मानवशास्त्री अधिकारीले बताउनुभयो ।  """
दोर्दी केन्द्र जोड्ने सडक कालोपत्र,"""नवीनराज कुइँकेल लमजुङ, असार १३ गते । लमजुङको दोर्दी गाउँपालिका केन्द्र जोड्ने उदीपुर–रिठ्ठेबगर–नौथर सडक कालोपत्र गर्न सुरु गरिएको छ । सडकको अमेरिकन अस्फाल्ट प्रविधिबाट कालोपत्र गर्न थालिएको हो । यस प्रविधिको कालोपत्र टिकाउ, दिगो र उत्कृष्ट हुने प्राविधिकहरुले बताएका छन् । ७ दशमलव १२१ किलोमिटर लम्बाई रहेको सो सडक चालु आर्थिक वर्षमा तीन किलोमिटर कालोपत्र गर्ने गरि काम भइरहेको पूर्वाधार विकास कार्यालय लमजुङका सूचना अधिकारी नरेशराज जोशीले जानकारी दिनुभयो । आगामी असोजसम्म सबै सडक कालोपत्रे भइसक्ने सूचना अधिकारी जोशीले बताउनुभयो । रिट्ठेबगर क्षेत्रबाट कालोपत्रेको काम भइरहेको र विभिन्न दुई ठाउँमा एक हजार ११३ घनमिटर सडक ढलान गरिएको कार्यालयले जानकारी दिएको छ । २०७९ असार २ गतेभित्र कालोपत्र सक्नेगरी ठेक्का लगाइए पनि निर्माण व्यवसायीले समयमै काम नगर्दा ढिलाइ भएको थियो । निर्माण कम्पनीले पटक पटक गरि २०८१ मङ्सिर २८ गतेसम्म सम्पन्न गर्ने गरी म्याद थप गरे पनि सो समयमा पनि काम सम्पन्न हुन सकेको थिएन । हाल म्याद थप नभए पनि निर्माण कम्पन्नीले कालोपत्रको काम सुरु गरेको छ । प्रदेश सरकारको २६ करोड २९ लाख ६ हजार २२५ रुपियाँ लगानीमा सडकको निर्माण कन्टेक निर्माण प्राइभेट लिमिटेड काठमाण्डौंले गर्दै आएको छ । कार्यालयका अनुसार यस वर्ष मात्र ४ करोड १० लाख रुपियाँ भुक्तानी भएको छ भने हालसम्म करिब २१ करोड रुपियाँ भुक्तानी भैसकेको छ । सडक कालोपत्रका लागि करिब २ करोड रुपियाँ अपुग हुने भएकाले स्रोत सुनिश्चितताका लागि पहल गरिएको कार्यालयले जानकारी दिएको छ । सडक कालोपत्र हुन थालेपछि स्थानीयहरु खुसी भएका छन् । यो सडक दोर्दी गाउँपालिकाको ‘लाइफलाइन’ सँग जोडिएको गाउँपालिका अध्यक्ष युवराज अधिकारीले बताउनुभयो । कालोपत्रको काम सम्पन्न भएपछि यात्रुहरुलाई यात्रा गर्न सहज हुनुको साथै स्थानीय उत्पादनको बजारीकरणमा टेवा पुग्ने गाउँपालिका अध्यक्ष अधिकारीले बताउनुभयो । """
स्वास्थ्य स्वयंसेविकालाई साइकल वितरण,"""सिराहा,  असार १३ गते ।  सिराहाको गोलबजार नगरपालिका–१० वडा कार्यालयले स्थानीयस्तरमा स्वास्थ्य सेवा प्रवाहमा सहयोग गर्दै आएका स्वास्थ्य स्वयंसेविकालाई साइकल वितरण गरेको छ । वडा कार्यालयको आयोजनामा आयोजित कार्यक्रममा पाँच स्वास्थ्य स्वयंसेविकालाई एक एक थान साइकल प्रदान गरिएको हो । जिल्ला समन्वय समितिका उपसभापति दिलीप लामाले महिला स्वास्थ्य स्वयंसेविकाको योगदानको प्रशंसा गर्दै वडा कार्यालयले गरेको पहल अनुकरणीय रहेको बताउनुभयो । “स्वास्थ्य क्षेत्रमा स्वयंसेविकाको भूमिका महत्वपूर्ण हुन्छ”, उहाँले भन्नुभयो, “यस्तो कार्य अन्य वडाका लागि प्रेरणादायी बन्छ ।” गोलबजार–१० वडाध्यक्ष उपेन्द्रकुमार मुखियाले साइकल वितरणको उद्देश्यबारे भन्नुभयो, “स्वयंसेविकाले घरदैलोमै पुगेर सेवा दिनुपर्छ । उनीहरू टाढाटाढासम्म पैदल हिँड्न बाध्य थिए । अब साइकल पाउँदा उनीहरूको काम सहज र प्रभावकारी बन्ने विश्वास छ ।” साइकल वितरणले आफूहरुमा कामप्रति अझ बढी उत्प्रेरित हुन सहयोग पुगेको महिला स्वास्थ्य स्वयंसेविकाहरुले बताएका छन् । स्वास्थ्य स्वयंसेविका निमा लामाले भन्नुभयोे, “हामीलाई घरदैलोमै सेवा दिनुपर्छ । धेरैपटक टाढाटाढा हिँड्नुपर्थ्याे, समय बढी खर्च हुन्थ्यो । अब साइकल पाएपछि हामी सहज रूपमा समुदायमा पुग्न सक्छौँ ।” अर्की स्वयंसेविका पुजन थापाले भन्नुभयो, “वडाले दिएको यो सहयोगले हाम्रो कामप्रति सम्मान महसुस गरायो । यसले हामीलाई अझ जिम्मेवार र प्रेरित बनाएको छ ।”  रासस """
तराईमा सुक्न थाले चापाकल,"""अविनाश चौधरी धनगढी, असार १३ गते । सुदूरपश्चिम प्रदेशको तराईमा नल्का (चापाकल) मा पानी सुक्न थालेको छ । रोपाइँका लागि सबैतिर बोरिङमार्फत भूमिगत पानी तान्ने कार्य बढेपछि हाते नल्कामा पानी सुक्न थालेको हो । प्रदेशको अस्थायी राजधानी धनगढीसहित विभिन्न पालिकाको धेरैजसो नल्कामा पानी आउनै छोडिसकेको स्थानीयले जनाएका छन् । असार लागेपछि अधिकांश नल्कामा पानी सुकेको धनगढी उपमहानगरपालिका–८ का विष्णुदेवी चौधरीले बताउनुभयो । नल्काको पानी सुकेर नुहाउन, लत्ताकपडा, भाँडाकुँडा धुन समस्या भएको उहाँको भनाइ छ । नल्का सुक्न थालेपछि खानेपानी सुविधा नपुगेका टोलहरुमा खानेपानीको समस्या हुन थालेको छ । धनगढीमा धेरैजसो स्थानीयले नल्काको पानी खाने गरेका छन् । नल्का सुकेपछि अन्यत्रबाट पानी ल्याएर खानुपरेको धनगढी उपमहानगरपालिका–८ कै निराजन गिरीले बताउनुभयो । उहाँले सुगम क्षेत्रमा खानेपानीको समस्या हुन थालेको उल्लेख गर्नुभयो । नल्कामात्रै हैन, रोपाइँको बेला कतिपय बोरिङमा पनि पानी आउन छोडिसकेको जनाइएको छ । बोरिङ पनि सुक्न थालेपछि कृषकलाई रोपाइँ गर्न समस्या भएको छ । तराईमा भूमिगत पानीको सतह घट्दै गएकोले नल्का, बोरिङमा पानी नआउने समस्या बढ्न थालेको खानेपानी तथा सरसफाइ डिभिजन कार्यालयका डिभिजन प्रमुख गृष्म थापाले बताउनुभयो । उहाँले कैलाली, कञ्चनपुरमा यो समस्या बढिरहेको भन्दै थप्नुभयो,“कैलालीको कैलारी गाउँपालिकामा झन् धेरै समस्या देखिएको छ ।” पूर्व–पश्चिम राजमार्गभन्दा दक्षिणतिर भूमिगत पानीको स्रोत राम्रो रहेको मानिन्छ । तर चुरे विनाश, जलवायु परिवर्तन, सिँचाइका लागि पनि भूमिगत पानीकै प्रयोगलगायतका कारणले भूमिगत पानीको सतह घटिरहेको जनाइएको छ । पहिले ३०-३५ मिटर गहिराइमै भूमिगत पानी राम्रो पाइन्थ्यो । तर अचेल त्योभन्दा बढी गहिराइमा मात्रै भूमिगत पानी भेटिने गरेको जनाइएको छ । भूमिगत पानीको सतह घटिरहेको र पानी रिचार्ज नभएका कारण सुख्खा यामको दुई÷तीन महिना पानी सुक्ने गरेको प्रमुख थापाले बताउनुभयो । पर्याप्त मात्रामा पानी परेमा भूमिगत पानी रिचार्ज भई पुनः नल्काहरुमा पानी राम्रोसँग आउने उहाँको भनाइ छ । """
"विद्युतीय सवारी : आकर्षण बढ्दो, चालक अन्योल","""काठमाडौँ, असार १० गते । विद्युतीय सवारीसाधनप्रति आकर्षण बढ्दो छ । पेट्रोलियम पदार्थबाट चल्ने निजी तथा सार्वजनिक सवारीसाधनलाई क्रमशः विद्युतीय सवारीसाधनले विस्थापन गर्दै छन् तर दक्ष र प्राविधिक ज्ञान नहुँदा विद्युतीय सवारीसाधन दुर्घटना भइरहेका छन् । चितवनको राप्ती नगरपालिका–४ मा असार ७ गते धनगढीबाट काँकरभिट्टा जान छुटेको प्रदेश १–०१–००१ ख ३५८३ नम्बरको बस र मकवानपुरको हेटौँडाबाट नारायणगढका लागि छुटेको बागमती प्रदेश ०३–००१ ज २९९ नम्बरको विद्युतीय माइक्रोबस आपसमा ठोक्किएर दुर्घटना हुँदा सात जनाले ज्यान गुमाए । २४ जना घाइते भए । यो घटनाअघि पनि विद्युतीय सवारीसाधन दुर्घटना भइरहेका थिए तर चितवनको दुर्घटनापछि विद्युतीय सवारीसाधनबारे सामाजिक सन्जालमा टीकाटिप्पणी भएका छन् । सडक सुरक्षाविज्ञ एवं इन्जिनियर आशीष गजुरेलले विद्युतीय सवारीसाधनमा खराबी भएर दुर्घटना भएको भन्ने तर्क सत्य नभएको बताउनुभयो । उहाँका अनुसार पेट्रोल र डिजेलका गाडी कुदाइरहेका चालकलाई प्रशिक्षण नदिई स्टेरिङ दिँदाको परिणाम हो यो । उहाँले भन्नुभयो, “चालकले मेकानिकल पार्टबारे बुझ्नु पर्छ । बोलेरो, स्कोर्पियोसहितका गियरवाला गाडी चलाएका चालकलाई नै विद्युतीय सवारीसाधन चलाउन दिइएको छ । विद्युतीय गाडीमा ब्रेक र एक्सिलेटर मात्रै हुन्छ । विद्युतीय सवारीसाधन बढी शक्तियुक्त हुन्छन् । त्यसैले अनुभव र प्राविधिक ज्ञानको कमीले दुर्घटना भएको हो ।” सडक सुरक्षाविज्ञ गजुरेलले मेकानिकल पक्ष थाहा नभएका चालकमा विद्युतीय गाडी चलाउने सामथ्र्य नहुने बताउनुभयो । उहाँले सडकमा लापर्बाहीपूर्ण तरिकाले चलाउने प्रवृत्तिका कारण पनि दुर्घटना भएको प्रस्ट पार्नुभयो । उहाँले भन्नुभयो, “विद्युतीय सवारीसाधन द्रुत हुन्छन् । क्षमता पनि बढी हुन्छ । तीव्र जान्छ । नयाँ गाडी हुन् सबै । त्यसैले जनशक्ति दक्ष बनाउनु पर्छ । चालकलाई तालिम दिनु पर्छ । विद्युतीय सवारीसाधनको मेकानिकल पार्टबारे जानकारी दिनु पर्छ । गति नियन्त्रणबारे र यसको क्षमताबारे कक्षा दिएर मात्रै चालकलाई स्टेयरिङमा बसाउनु पर्छ ।” काठमाडौँ उपत्यका ट्राफिक प्रहरी कार्यालयका प्रवक्ता प्रहरी उपरीक्षक दीपक गिरीले पेट्रोल र डिजेलका सवारीसाधनसँगै विद्युतीय सवारीसाधन पनि दुर्घटनामा परेका छन् । उहाँले भन्नुभयो, “तर विद्युतीय सवारीसाधन मात्रै दुर्घटनामा परे भन्ने होइन । अरू पेट्रोलियम सवारीसाधन पनि दुर्घटनामा परेका छन् । समग्रमा दुर्घटना कसरी भइरहेका छन् भन्ने कुराको अध्ययन चाहिँ गर्नुपर्ने देखिन्छ ।” कति भित्रिए विद्युतीय सवारी ? आर्थिक वर्ष २०८१/८२ को १० महिनाको तथ्याङ्क अनुसार नेपालमा नौ हजार ८५९ वटा विद्युतीय सवारीसाधन भित्रिएका छन् । भन्सार विभागका निर्देशक एवं सूचना अधिकारी किशोर बर्तौलाले ५० किलोवाटसम्मका नौ वटा, ५० किलोवाटसम्मका कार, जिप र भ्यान तीन हजार ३६९ वटा, ५० देखि १०० किलोवाटसम्मका कार र जिप पाँच हजार ५३४ वटा विद्युतीय सवारीसाधन भित्रिएको बताउनुभयो । उहाँका अनुसार १०१ देखि २०० सम्मका ९२७ वटा, २०१ देखि ३०० सम्मका १८ वटा र ३०० किलोवाटभन्दा माथिका दुई वटा सवारीसाधन भित्रिएका छन् । चार्जिङ स्टेसनको अभाव नेपाल विद्युत् प्राधिकरणको तथ्याङ्क अनुसार नेपालमा अहिले ६२ वटा सार्वजनिक चार्जिङ स्टेसन रहेका छन् । प्राधिकरणका निर्देशक एवं प्रवक्ता राजन ढकालका अनुसार अरू चार्जिङ स्टेसन निर्माणाधीन छन् । सार्वजनिक यातायात सेवाप्रदायक साझा यातायातका अध्यक्ष सुशीलराज प्याकुरेलका अनुसार साझाले ४० वटा विद्युतीय बस सञ्चालन गरिरहेको छ ।  उहाँले भन्नुभयो, “डिजेल बस ७१ वटा छन् । ४० वटा विद्युतीय बसका लागि नेपाल विद्युत् प्राधिकरण र साझा यातायातकै गरी १३ वटा चार्जिङ स्टेसन छन् । सरकारले आगामी आर्थिक वर्षको बजेटमा सय वटा विद्युतीय बस थप्ने भनेको छ । चार्जिङ स्टेसन पनि थप्नुपर्ने हुन्छ ।” उहाँले यातायात व्यवस्था विभागसँगै रहेको ट्रली बसको जग्गा खाली रहेकाले भौतिक पूर्वाधार तथा यातायात मन्त्रालयसँग जग्गा उपलब्ध गराउन अनुरोध गरिएको बताउनुभयो । सडक सुरक्षाविज्ञ गजुरेलले पनि विद्युतीय सवारीसाधनमा उपत्यकाबाहिर जाँदा चार्जिङ स्टेसन आवश्यक पर्ने भएकाले सरकारी निकायबाटै यो सुविधा उपलब्ध गराउनेतर्फ अग्रसर हुन आग्रह गर्नुभयो । """
विपत् व्यवस्थापनमा आवश्यक पूर्वतयारी छ,"""६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :  सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ? –अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।   सङ्घीय सरकारले कानुन नबनाउँदा के समस्या झेल्नुभएको छ ? –सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।   सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ? सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।   प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ? –अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ । यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।   सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ? –सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ । तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ । अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।   सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ? –प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ । यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।   सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ? –पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।  """
सर्जक सम्मानित,"""गोरखापत्र समाचारदाता काठमाडौँ, असार १३ गते । जीवन स्मृति प्रतिष्ठानले विभिन्न सर्जकलाई सम्मानित गरेको छ । स्रष्टा साहित्यकार लीला उदासीलाई ‘जीवन स्मृति पुरस्कार २०७८,’ निबन्धकार युवराज नयाँघरेलाई ‘जीवन स्मृति पुरस्कार २०७९,’ कलाकार विक्रमश्रीलाई ‘जीवन स्मृति पुरस्कार २०८०’ तथा कथाकार रीता ताम्राकारलाई ‘जीवन स्मृति पुरस्कार २०८१’ बाट पुरस्कृत गरिएको हो । त्यस्तै ‘जीवन स्मृति युवा प्रोत्साहन पुरस्कार २०८१’ बाट सर्जक चोमु शेर्पा खुसी पुरस्कृत हुनुभयो । पुरस्कारको राशि १० हजार १११ रुपियाँ रहेको छ । """
"घरमै विदेशी ‘पिएचडी’, छैन मान्यता","""काठमाडौँ, असार १० गते । घरमै बसेर विदेशी विश्वविद्यालयमा भर्ना हुने तर नपढी विद्यावारिधि (पिएचडी) को उपाधि लिने प्रवृत्ति बढेको छ । यस्तो प्रवृत्ति बढेपछि त्रिभुवन विश्वविद्यालयले केही व्यक्तिको उपाधि नै रद्द गरेको छ । केही व्यक्तिलाई भने सचेत गराउँदै सम्बन्धित विश्वविद्यालयमा उपस्थित नै भएर अध्ययन गरेको प्रमाण पेस गरेपछि मात्रै विद्यावारिधि उपाधिको समकक्षता दिने भन्दै फिर्ता गराइदिएको छ । विदेशी विश्वविद्यालयबाट प्राप्त विद्यावारिधिको उपाधिलाई समकक्षता प्रदान गर्ने काम त्रिविको पाठ्यक्रम विकास केन्द्रले गर्दछ । पछिल्लो समय केन्द्रले भारतको एक विश्वविद्यालयमा भर्ना भए पनि त्यहाँ उपस्थित नै नभई एमफिल तहको उपाधि लिएको पुष्टि भएपछि एक जना व्यक्तिको उपाधि रद्द गरेको छ । केन्द्रका कार्यकारी निर्देशक प्राडा पारशनाथ यादवका अनुसार एमफिल तहको उपाधि हासिल गरिसकेपछि ती व्यक्तिले समकक्षताका लागि निवेदन दिनुभएको थियो । उक्त निवेदनमाथि अनुसन्धान गर्दा सम्बन्धित विश्वविद्यालयमा उपस्थित नै नभएको र भर्ना भएकै आधारमा उक्त उपाधि हासिल गरेको पुष्टि भएको थियो । ती व्यक्ति नेपाल सरकारकै कर्मचारी भएको पुष्टि भएको थियो । उहाँ एमफिलपछि पिएचडी अध्ययनको तयारीमा लाग्नुभएको थियो । सरकारी कर्मचारी भएका कारण केन्द्रले ती व्यक्तिको नाम भने गोप्य राखेको छ । सम्बन्धित क्याम्पसमा उपस्थित भएर अध्ययन गर्नुपर्ने अवधि पूरा नगरी समकक्षताका लागि निवेदन दिएका अन्य केही व्यक्तिमाथि पनि अध्ययन भइरहेको छ । यादवका अनुसार तोकिएको मापदण्ड अनुसार पिएचडी र एमफिल उपाधि लिएको विषयमा त्रिवि तथा अख्तियार दुरुपयोग अनुसन्धान आयोगमा समेत थुप्रै उजुरी परेका छन् ।  कार्यकारी निर्देशक यादवले भन्नुभयो, “झुटो वा अधुरो कागजपत्र पेस गरेर समकक्षताको निवेदन दिएका थुप्रै उदाहरण छन् । यस विषयमा अख्तियारमा समेत उजुरी परेको रहेछ । उताबाट हामीलाई पनि पत्राचार भएको छ । एक दुई जनामाथि थप अध्ययन गर्दै छौँ ।” विदेशी विश्वविद्यालयमा भर्ना भएका विद्यार्थीले यी कागजपत्रका साथै भिसा लागेको पासपोर्ट, विदेशमा बसेको अवधिसहितको प्रमाण पनि पेस गर्नु पर्छ । “कुनै व्यक्तिले त विदेशमा जम्मा आठ दिन बसेर पनि पिएचडीको उपाधि लिएको बताउँदै समकक्षताको निवेदन दिनुभएको देखियो । यो त हदै भयो नि,” यादवले भन्नुभयो । विद्यावारिधिमा मनलाग्दी भएपछि केन्द्रले विद्यावारिधि तहमा कक्षा कार्य (कोर्स वर्क) लाई अनिवार्य गरेको छ । यो व्यवस्था अनुसार विद्यावारिधिको समकक्षताका लागि निवेदन दिँदा आफू अध्ययनरत विश्वविद्यालयमा कक्षा कार्य तथा अन्य कार्य गर्न सम्बन्धित विश्वविद्यालयमा कम्तीमा नौ महिना रही अध्ययन गरेको पुष्टि गर्नुपर्ने छ । यसरी पुष्टि गर्दा विद्यावारिधिमा भर्ना भएपछि आफू कार्यरत संस्थाबाट बिदामा बसेको पूर्वस्वीकृति, बिदा बसेको प्रमाण, अध्ययन अवधिभर विश्वविद्यालयमा भौतिक रूपमा उपस्थित भएको खुलाई विश्वविद्यालयले लेखिदिएको पत्रसमेत आवेदन साथ पेस गर्नुपर्ने हुन्छ । यो व्यवस्था भारतसहित विश्वका अन्य विश्वविद्यालयले समेत लागु गरेपछि नेपालमा पनि लागु गरिएको हो ।  """
गाउँपालिका केन्द्रमै छैन टेलिफोन टावर,"""मोहनसिंह बुढाअदानचुली, (हुम्ला) असार १३ गते । गाउँपालिका केन्द्रमै सञ्चार सुविधा छैन भन्दा अपत्यारिलो लाग्छ । तर हुम्लाको चंखेली गाउँपालिका केन्द्र पिप्लाङमा अझै सञ्‍चार सुविधा छैन । गाउँपालिका केन्द्र सञ्चारविहीन अवस्थामा रहँदा दैनिक काममा समेत प्रभाव परिरहेको छ । गाउँपालिका विभिन्न स्थानमा टेलिफोन टावर भए पनि गाउँपालिका केन्द्रमा कुनै पनि सञ्‍चार कम्पनीको टावरले काम नगरेका कारण अझै गाउँपालिका केन्द्र सञ्चार सम्पर्कबाट टाढा रहेको हो । गाउँपालिका केन्द्रमा सञ्चार सुविधा नहुँदा दैनिक कार्य सम्पादनमा कठिनाइ भएको गाउँपालिका अध्याक्ष प्यारीलाल शाहीले बताउनुभयो । गाउँपालिका कार्यालयमा नेपाल टेलिकमको टेलिफोनले काम नगर्दा कुरा गर्न डाँडातिर धाउनुपर्ने बाध्यता रहेको छ । जनताका गुनासा र समस्या धेरैजसो फोनमै समाधान हुने भए पनि सञ्चार सुविधा नहुँदा सर्वसाधारणले गाउँपालिका नै धाउनुपर्ने बाध्यता रहेको उहाँको भनाइ छ । गाउँपालिकामा अहिले जडान गरेको इन्टरनेट भरलाग्दो नभए पनि जेनतेन काम चलाएर कार्यालयका पत्र आदानप्रदान गरिँदै आएको प्रमुख प्रशासकीय अधिकृत दिपक गिरीले बताउनुभयो । गाउँपालिकाले निजी कम्पनीको वायरलेस इन्टरनेट जडान गरे पनि प्रभावकारी नहुँदा इन्टरनेट नभएकै कारण लामो समसयसम्म गाउँपालिका केन्द्रमा बैंकको शाखासमेत खुल्न सकेको छैन । सूचनाको माध्यम फोन नै नचलेपछि जनप्रतिनिधि र कर्मचारी भए/नभएको अनुमानकै भरमा गाउँपालिका केन्द्र पुग्नुपर्ने वडा नं. ५ का स्थानीय बसुना तामाङको गुनासो छ । गाउँपालिका केन्द्रमा नेटवर्कको पहुँच हुने गरी नेपाल टेलिकमले फोर जी टावर निर्माण प्रक्रिया अघि बढाइसकेको जनाएको छ । पालिक कै मेलछाममा रहेको नेपाल टेलीकमको टेलिफोन टावरमा समस्या आउँदा सूचना आदनप्रदानमा समस्या भएको छ । उहाँका अनुसार पालिकाको केन्द्रमा टेलिफोन टावर नहुँदा सूचना आदनप्रदान ठप्प बनेको छ । सूचना र सञ्चारका अभाव रहेको गाउँपालिकामा टेलिफोनको टावरमा समस्या आउँदा गाउँपालिकामा हुने विभिन्न काम समेत ठप्प बनेका छन् । यतिबेला गाउँपालकामा गाउँसभादेखि अन्य विभिन्न कार्य गर्न समेत समस्या भएको हो । गाउँपालिकाको केन्द्रमा टेलिफोनको समस्या भएपछि गाउँ र जिल्ला बाहिर भएका नागरीकलाई सम्पर्क गर्न समेत समस्या भएको छ । घर बाहिर भएका नागरीकहरुलाई यतिबेला गाउँ बाहिर खबर आदन प्रदान गर्न समस्या हुदा हाल सञ्चारविहीन भएको उहाँले बताउनुभयो । टेलिफोनो टावरमा समस्या आएकै कारण नागरिकले अग्ला डाँडा काडामा गएर फोन सम्पर्कमा जोडिन बाध्य भएको अध्यक्ष शाहीले बताउनुभयो । पालिका केन्द्रमा टेलिफोनको समस्या आएदेखि २ घण्टा पैदल हिँडेर दार्माबाट टेलिफोन गर्नु परिरहेको छ । अध्यक्षले टेलिफोन समस्या बुझ्नकै लागि समेत मोबाइलमा टावर नहुँदा कुनै पनि ठाउँमा बुझ्न सक्ने अवस्था नभएको बताउनुभयो । नेपाल टेलिकमको दूरसञ्चार कार्यालय हुम्लामा बुझ्न समेत टावर नरहेको गुनासो गर्नुभयो । यता दुरसञ्चार कार्यालय हुम्लामा बुझ्दा सो ठाउँमा कुनैपनि टावरले काम नर्गदा फोर जी टावरलाई पालिका केन्द्रको तोर्गेट गरी निर्माण थालिएको जनाएको छ । रुखमा चढेर फोनमा कुरा गर्दै स्थानीय मोबाइलमा कुरा गर्न अग्लो स्थान खोज्दै धाउनुपर्ने बाध्यता छ । पटकपटक सरोकारवालालाई समस्या दर्साउँदा पनि सामाधान नभएको स्थानीयवासीको गुनासो छ । वर्षौंदेखिको नेटवर्क समस्या यथावत रहेको पीडा उहाँरुसँग छ । गाउँपालिका केन्द्र मात्रै नभए प्राय ठाउँका ग्रामीण क्षेत्रमा हालसम्म पनि टावरका कारण नेटवर्कमा समस्या आइरहन्छ । दिउँसो पनि नेटवर्कले काम नगर्दा टावर खोज्न अग्लो स्थान वा रुखमा चढ्नुपर्ने बाध्यता रहेको छ । स्थानीयवासीहरु मोबाइलमा कुरा गर्नका लागि अग्लो स्थान र रुख चढ्ने गरेका छन् । महत्त्वपूर्ण सूचना आदानप्रदानका साथै स्वदेश तथा विदेशमा रहेका आफन्तसँग कुराकानी गर्न टावरले टिप्ने ठाउँ खोज्दै रुखमा चढ्ने गरेको उहाँको भनाइ छ । """
आयोजनाको गुणस्तर परीक्षण,"""विकास आयोजना निर्माण ढिलो हुनु नेपालमा सामान्य विषय नै भएको छ । तोकिएकै समयमा विकास आयोजना सम्पन्न भए भने त्यसलाई आश्चर्य मान्नुपर्ने हुन्छ । दुर्लभ र सीमित स्रोतसाधन लगानी गरी निर्माण गरिने आयोजना बर्सौं ढिला हुने गरेका छन् । मेलम्ची आयोजना सम्पन्न हुन दुई दशक कुर्नु पर्‍यो । माथिल्लो तामाकोशी जलविद्युत् आयोजना निर्धारित समयभन्दा समय र लागतले नै दोब्बर हुन पुग्यो । पुँजीगत बजेट खर्चको प्रवृत्ति सुस्त हुनुले पनि विकास आयोजना ढिलो सम्पन्न हुने गरेको छ । ढिलो सम्पन्न हुने मात्र होइन, निर्माण भएका पूर्वाधार विकास आयोजनाको गुणस्तरमा समेत गम्भीर प्रश्न उठ्ने गरेको पाइन्छ । कतिपय पूर्वाधार सम्पन्न भएर सञ्चालनमा आउनासाथ नै अनेक समस्या आउने गरेका छन् । पुल भासिने गरेका छन् भने सडकको कालोपत्र उप्किने गरेको छ । भवन चुहिने गरेका पनि अनेक उदाहरण छन् । त्यसो हुनुमा विधि र प्रक्रियागत कमजोरी देखिएको छ । आयोजना सम्पन्न भएपछि तेस्रो पक्षको प्राविधिक परीक्षण नै हुन सकेको छैन । सरकारकै महत्वपूर्ण निकायका रूपमा रहेको राष्ट्रिय सतर्कता केन्द्रमार्फत तेस्रो पक्ष परीक्षण गरिनुपर्ने व्यवस्था विधिमा भए पनि व्यवहारमा देखिन सकेको छैन । फलस्वरूप तेस्रो पक्ष परीक्षणबिना नै निर्माण सम्पन्न आयोजना उद्घाटन हुने गरेका छन् । यसले भ्रष्टाचार र अनियमितताको जोखिम बढाएको छ । उद्घाटनको पनि आफ्नै व्याकरण छ । धेरै आयोजना उद्घाटनमा सकभर राष्ट्रप्रमुख वा कार्यकारी प्रमुख नै लैजाने पद्धति बसेको छ । ती शीर्ष नेतृत्वको समय पाउन नसक्दा मन्त्री वा राज्यका उच्च पदाधिकारीबाट काम चलाइन्छ । यसमा पनि निहित स्वार्थ लुकेको हुन सक्छ । उद्घाटनमा जाने उच्चाधिकारीले पनि निर्माण सम्पन्न भएको आयोजनाको गुणस्तरमा सोधखोज गर्ने प्रचलन छैन । उद्घाटन भएपछि निर्माण सम्पन्न भएको आयोजना सञ्चालनमा आउने नै भइगयो । त्यसपछि प्राविधिक परीक्षणका विषय आफैँ ओझेलमा पर्ने प्रवृत्ति देखिएको छ । विधिले भने त्यस्तो सरल र जिम्मेवारी लिनु नपर्ने प्रक्रियाको सुविधा दिएको छैन । भ्रष्टाचार निवारण ऐन, २०५९ को दफा ६४ र राष्ट्रिय सतर्कता केन्द्र नियमावली, २०६५ ले आयोजना सम्पन्न भएपछि प्राविधिक परीक्षणको व्यवस्था गरेको छ । सोबमोजिम विकास आयोजनाको प्राविधिक परीक्षण गर्ने जिम्मेवारी राष्ट्रिय सतर्कता केन्द्रलाई दिइएको छ । पूर्वाधारलगायत कुनै पनि क्षेत्रको निष्पक्ष परीक्षणका लागि विश्वभरि नै ‘तेस्रो पक्ष परीक्षण’ अनिवार्य सर्त हो । यसले पूर्वाधार आयोजनालाई निष्पक्ष, भरपर्दो र विश्वासिलो बनाउँछ । प्राविधिक परीक्षण हुने भएपछि आरम्भदेखि नै पूर्वाधार निर्माणमा गुणस्तरीय सरसामान प्रयोग हुन थाल्छ । सञ्चालन हुन नपाउँदै कतिपय पुल भासिने हुँदैन । कतिपय सरकारी भवन निर्माण भएको केही समयमै चर्किने, पानी चुहिने समस्याबाट मुक्त हुन्छन् । कतिपय कालोपत्रे सडकको हरिबिजोग पनि हुँदैन । आयोजनाको तेस्रो पक्ष प्राविधिक परीक्षण अनिवार्य सर्त हो । सरकारले यसमा अब कडाइ गर्नु पर्छ । विधिले तोकेको विषयमा तलबितल गरिनु हुँदैन । तलबितल र बेवास्ता गर्दा भ्रष्टाचार बढेको छ । भ्रष्टाचार देशको महारोग नै भएको छ । देशका पूर्वाधार आयोजना निर्माणमै ठुलठुला भ्रष्टाचार हुने गरेको पाइन्छ । यस्तो विषय जान्न धेरै मेहनत नै गर्नु पर्दैन । यो विषयलाई अख्यितारको अनुसन्धान, मुद्दा दर्ता, सार्वजनिक लेखा समितिको अध्ययन, महालेखा परीक्षण आदिले पुष्टि गरिरहेको देखिन्छ । पूर्वाधार आयोजनाको हस्तान्तरण तथा उद्घाटनअघि नै तेस्रो पक्ष परीक्षण भएको छ वा छैन भनेर यकिन गरिनु पर्छ । कम लागतमा बोलपत्र पक्का गरी बिस्तारै समय थप्ने र त्यसैको आडमा लागत थप्दै जाने प्रवृत्ति विकास परियोजनाको आमचरित्र जस्तै भएको छ । पूर्वनिर्धारित समय र पूर्वलागत अनुमानको बजेटमा नेपालमा कमै आयोजना सम्पन्न हुने गरेका छन् । अनेक बहानामा ढिलासुस्ती गरिन्छ । कतिपय ढिलासुस्तीमा राजनीतिक मिलेमतोसमेत हुने गरेको पाइन्छ । हतार हतारमा उद्घाटन गरिन्छ । उद्घाटन गरिँदा कतिपय विकास पूर्वाधार सम्पन्न पनि हुन सकेको हुँदैन । उद्घाटनलाई आयोजना सम्पन्नताको वैधताका रूपमा समेत लिने गरिन्छ । प्राविधिक परीक्षणले आयोजना निर्माणका क्रममा भएको त्रुटि समयभित्रै सच्याउन सहयोग गर्ने छ । आयोजनाको निर्दिष्ट लागत तथा समयसीमा कायम गर्न सघाउ पुर्‍याउने छ । स्रोतसाधनको प्रभावकारी सदुपयोग हुने छ । """
एनआरएनए अस्ट्रेलियाको अध्यक्षमा सञ्जीवको उम्मेदवारी,"""काठमाडौँ, असार १२ गते। गैरआवासीय नेपाली संघ (एनआरएनए) अष्ट्रेलियाको नयाँ कार्यकालका लागि सञ्जीव ‘गोर्खाली’ ढकालले अध्यक्ष पदमा आफ्नो उम्मेदवारी घोषणा गर्नुभएको छ। ढकालले सामाजिक सञ्जालमार्फत उम्मेदवारी सार्वजनिक गर्दै यो अभियान केवल नेतृत्वको लागि नभई, स्पष्ट कार्यदिशा, जवाफदेहिता र सहभागितामूलक समुदाय निर्माणको लागि भएको उल्लेख गर्नुभएको छ। ढकालले स्वतन्त्र च्यारिटेबल संस्था रूपमा संस्थागत सबै विद्यार्थीलाई पुनः सहायक सदस्यका रूपमा समावेश गर्ने र नेपालसँग नाता राख्ने वा नेपाली मूल भएका सबैलाई सदस्य बनाउने व्यवस्था गर्ने उल्लेख गर्नुभएको छ। “हामी वाचा मात्रै गर्दैनौं - काम गरेर देखाउँछौं,” ढकालले लेख्नुभएको छ, “छिट्टै विस्तृत एजेन्डा र सेवा कार्ययोजनासहित पुनः उपस्थित हुनेछु।” """
ब्राण्ड बनेको गुल्मीको ‘थोर्गेली गुड’,"""हेमन्त जोशी गुल्मी, असार १३  गते ।  गुल्मीको रूरू क्षेत्र गाउँपालिका–३ स्थित थोर्गामा उत्पादन हुने ‘थोर्गेली गुड’ अहिले एक ‘ब्राण्ड’का रूपमा स्थापित भएको छ । डेढ सय वर्षदेखि उखुखेती हुँदै आएको यस क्षेत्रमा पछिल्लो समय गाउँपालिकाको पहल र विभिन्न संस्थाको सहयोगमा उखु प्रशोधन केन्द्र स्थापना भएपछि ‘थोर्गेली गुड’ ले बजारमा छुट्टै पहिचान बनाउन सफल भएको हो । रूरू बहुउद्देश्यीय सहकारी संस्था लिमिटेडमार्फत सञ्चालनमा रहेको गुड प्रशोधन केन्द्रले २०८१ सालको माघ २० गतेदेखि नियमित उत्पादन थालेको थियो । सहकारीका अध्यक्ष भेषराज ज्ञवालीका अनुसार हालसम्म उद्योगले करिब रू २४ लाख ६० हजार बराबरको नौ हजार ७०० किलोभन्दा बढी गुड बेचिसकेको छ । त्यस्तै, रु १० लाख ९५ हजारभन्दा बढीको पाँच हजार ४७२ लिटर खुदो र रु पाँच हजार दुई सय बराबरको १५ किलो चकलेट बेचिसकेको छ ।  विगतमा परम्परागत प्रविधिबाट गुड बनाउने र त्यसको प्रयोग पनि स्थानीय रुपमै हुने भएकाले थोरै सङ्ख्यामा किसानले सीमित जमिनमा उखुखेती गर्ने गरेका थिए । तर अहिले आधुनिक मेसिनसहितको उद्योग स्थापना भएपछि उखु किसान हौसिएका छन् ।  “खुदो उद्योग स्थापना भएपछि उखु किसानको सङ्ख्या पनि बढ्दै गएको छ । अहिले वडा नं ३ र ४ मा मात्र उखुखेती गर्ने कूल किसान सङ्ख्या करिब ४०० हाराहारी छ भने १०० हाराहारी किसानले सहकारीलाई उखु बिक्री गरिरहेका छन्”, सहकारी अध्यक्ष ज्ञवालीले भन्नुभयो, “रूरू क्षेत्रमा अहिले तीन हजार २०० रोपनी क्षेत्रफल जमिनमा उखुखेती भइरहेको छ । जबकि, २०७४ सालअघिसम्म त्यहाँ करिब आठ सय रोपनी हाराहारीमा मात्रै उखुखेती गरिन्थ्यो ।”  सहकारीका अनुसार गत माघयता रू ३१ लाख बराबरको उखु खरिद भइसकेको छ । बारीमै प्रतिकिलो रू १२ मा खरिद गरिएको उखु प्रशोधन गरी अहिले रू २६० प्रतिकिलो दरमा गुड बिक्री हुँदै आएको छ । उद्योगले स्थानीयलाई रोजगारी पनि दिएको छ । त्यहाँ हाल आठ जना कर्मचारी मासिक तलबमा कार्यरत छन् । अहिले पनि उद्योगसँग ५० देखि ५५ हजार लिटर खुदो मौज्दात छ । स्थानीय रिडी बजारसहित केही स्थानमा बिक्री प्रबन्धक राखिएका छन् ।  गाउँपालिकाको अनुदान सहयोग र हेफर इन्टरनेसनल नेपाललगायतका संस्थाको सहकार्यमा स्थापना गरिएको यो उद्योगमा भारतको गुजरातबाट आधुनिक क्रसर मेसिन, भट्टी र केही सङ्ख्यामा जनशक्तिसमेत ल्याइएको थियो । उद्योगको संरचना निर्माण तथा मेसिन जडानका लागि भारतबाटै मान्छे झिकाइएका थिए ।  उद्योगका व्यवस्थापक प्रकाश थापाका अनुसार दार्सिङबासस्थित जनप्रिय प्रावि विद्यार्थी सङ्ख्या कम भएपछि उनीहरुलाई अर्को विद्यालयमा सारेर त्यसैको भौतिक संरचना प्रयोग गरी उद्योग स्थापना गरियो । अहिले स्थानीय कामदारबाटै उद्योगका काम भइरहेका छन् भने व्यावसायिक उत्पादन पनि निरन्तर छ ।  “क्रसिङ क्षमतामा कुनै समस्या छैन, खुदो पकाउने क्षमता बढेको छ । प्याकेजिङ र बजारको कुनै समस्या छैन”, थापा भन्नुहुन्छ । उद्योगले चकलेट उत्पादनका लागि पनि ‘फ्रेम’ (खुदोलाई चकलेटको आकार दिने भाँडो) पनि ल्याइसकेको छ । विस्तारै चकलेट उत्पादनलाई पनि बढाउने योजना रहेको थापाले बताउनुभयो ।  उखु प्रशोधन केन्द्र निर्माण तथा व्यवस्थापनका लागि गाउँपालिकाले चालु आथिक वर्षमा रू २० लाख अनुदान दिएको छ । त्यस्तै उखु प्रवर्द्धन कार्यक्रमका लागि कृषि ज्ञान केन्द्रबाट रु तीन लाख अनुदान र हेफर इन्टरनेसनल नेपालले उद्योगका लागि चाहिने मेसिनरी तथा प्राविधिक पाटोमा सहयोग ग¥यो ।  गाउँपालिकाका अध्यक्ष यदु ज्ञवालीका अनुसार गुड उत्पादनसँगै उखुखेतीलाई पनि गाउँपालिकाले प्राथमिकता दिएको छ । उखुको बीउ वितरण, जैविक मल उत्पादन, कीटनाशक व्यवस्थापनलगायत कार्यक्रमलाई अनुदानमा सञ्चालन गर्ने योजनामा गाउँपालिका जुटेको उहाँको भनाइ छ । “उखु नगदेबाली हो, पहिले धेरै जसो जमिन बाँझो र छिटपुट मकैखेती हुन्थ्यो । अहिले उखु उत्पादन हुँदैछ । यो आन्तरिक उत्पादनलाई उद्यमसँग जोड्ने र युवा पलायन रोक्ने पालिकाको प्रयास पनि हो”, अध्यक्ष ज्ञवालीले भन्नुभयो, “गुणस्तरीय उत्पादन भएको कारण उपभोक्ताले मूल्यभन्दा पनि यसको उपयोगिता हेर्छन् । बजारको कुनै समस्या छैन । गुडलाई चकलेट बनाउनेसम्मको योजना छ ।” मिसावटरहित स्थानीय उत्पादन र अर्गानिक गुण भएको भन्दै ‘थोर्गेली गुड’ को माग बढ्दो छ । अध्यक्ष ज्ञवालीका अनुसार केही उच्चपदस्थ व्यक्तिहरु थोर्गेली गुडका नियमित ग्राहक बनेका छन् । “यहाँ उत्पादित गुड राम्रा लागेर नेपाली कांग्रेसका नेता शेखर कोइरालाले पछिल्लोपटक १० किलो मगाउनुभयो, पूर्वप्रधानमन्त्री पुष्पकमल दाहालको नातिनीको बिहेमा कसार बनाउनका लागि पनि यही उद्योगको खुदो प्रयोग गरिएको थियो । पूर्वमुख्यसचिव लीलामणि पौडेल, सचिव माहादेव पन्थ लगायतले उहाँको गुड खुदो नियमित प्रयोग गर्नुहुन्छ”, अध्यक्ष ज्ञवालीले भन्नुभयो ।  उखु प्रवर्द्धन कार्यक्रम आगामी आवको बजेटमा पनि राख्ने योजना रहेको उहाँले बताउनुभयो । बीउ तथा जैविक मलमा अनुदान दिने, ठूलो परिमाणमा उखु उत्पादन गर्ने किसानलाई पुरस्कृत गर्नेजस्ता कार्यक्रम थप परिस्कृत रुपमा ल्याएर यसलाई पालिकाको गौरवको आयोजना बनाउने लक्ष्य पालिकाका रहेको उहाँको भनाइ छ ।  थोर्गेली गुड खुदो उद्योगले उद्योग विभागबाट आफ्नो छुट्टै ‘ट्रेडमार्क’ र ‘लोगो’ पाएको छ । जसले थोर्गेली गुडलाई विशिष्ट ब्रान्ड बनाउँदै लगेको छ । उत्पादित वस्तु बेच्नका लागि बजारको समस्या छैन । यद्यपि उखुखेती बढाउने र बढीभन्दा बढी गुड खुदो उत्पादन गर्नका लागि स्थानीय प्रयासमात्र पर्याप्त नहुने कृषकको बुझाइ छ । प्रदेश सरकारले विगतमा बीउमा केही अनुदान दिएको भए पनि सङ्घ सरकारको सहयोग भने खासै नपाएको स्थानीयको गुनासो छ ।  “अहिले गाउँमै रोजगारीको सम्भावना देखिएको छ, युवालाई विदेश जानुपर्ने बाध्यता केही हदसम्म घट्ने आशा पलाएको छ”, वडा नं १ का कृषक विष्णु न्यौपानेले भन्नुभयो, “खुदो उद्योग स्थापना भएपछि मैले पनि चार रोपनी जग्गामा उखुखेती थालेको छु, सरकारबाट सहयोग हुने हो भने अझ बढी व्यावसायिक भएर जान सकिन्थ्यो भन्ने लाग्छ ।” रासस """
