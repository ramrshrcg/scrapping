शीर्षक,विवरण
एसइईको नतिजा एक साताभित्र सार्वजनिक हुने,"""गोरखापत्र अनलाइन भक्तपुर, असार ११ गते । यस वर्षको माध्यमिक शिक्षा परीक्षा (एसइई) को नतिजा एक साताभित्र सार्वजनिक गर्ने तयारी भएको छ । राष्ट्रिय परीक्षा बोर्डअन्तर्गत सानोठिमीस्थित परीक्षा नियन्त्रण कार्यालय कक्षा १० का परीक्षा नियन्त्रक डा. गणेशप्रसाद भट्टराईले एसइई परीक्षाको नतिजा सार्वजनिक गर्ने अन्तिम तयारीका साथ काम भइरहेको बताउनुभयो । उत्तरपुस्तिका परीक्षण र सम्परीक्षणको काम सकेर प्राप्ताङ्क इन्ट्री गर्ने काम भइरहेको बताउँदै उहाँले भन्नुभयो, “हामीले असारको तेस्रो साताभित्र नतिजा सार्वजनिक गर्ने गरी डेटलाइन तयार गरेका हौँ, कर्मचारी साथीहरूले डबल सिफ्टमा तीव्र गतिले काम गरिरहनुभएको छ । अहिले नम्बर इन्ट्रि गर्ने र रुजु गर्ने काम भइरहेको छ । एक साताभित्र नतिजा सार्वजनिक गर्नेगरी दिनरात काम भइरहेको छ ।” असार ६ गतेभित्रमा नतिजा सार्वजनिक गर्नेगरी कार्यतालिका बने पनि गत २०८१ सालको चैत २० गतेदेखि २०८२ वैशाख १७ गतेसम्म शिक्षकले काठमाडौँमा सडक आन्दोलन गरेको सडक आन्दोलन गरेका कारण नतिजा प्रकाशनमा ढिलाइ हुन पुगेको हो । गत २०८१ सालको चैत ७ गतेदेखि १९ गतेसम्म सञ्चालन भएको एसइई परीक्षामा करिब पाँच लाख १० हजार विद्यार्थी सहभागी भएका थिए । """
हेमजामा रोपाइँ महोत्सवको तयारी,"""फडिन्द्र अधिकारी लेखनाथ, असार ११ गते । वर्षभरी अनेकथरी मेला, महोत्सव भइरहने पर्यटन राजधानी पोखरा असार १५ भव्य तवरले मनाउने तयारीमा छ । यसपालिको असार १५ मा पोखरा महानगरपालिका वडा २६ गुँदेताल किनार र वडा २५ हेमजामा रोपाइँ महोत्सव हुँदैछ । पोखरा भ्रमण वर्ष २०२५ लाई सफल बनाउने उद्देश्यसहित रोपाइँ महोत्सव हुन लागेको आयोजकको भनाइ छ । गुँदेताल किनारको तालबेसी फाँटमा राष्ट्रिय धान दिवसको अवसरमा पोखरा पर्यटन परिषद्ले महोत्सव आयोजना गर्न लागेको हो । परिषद्ले आयोजना गर्दैआएको रोपाइँ महोत्सवको २० औँ शृङ्खलामा स्थानीय शान्तिप्रेमी आमा समूह तालबेसीले पनि सहकार्य गरेको छ । परिषद्का अध्यक्ष तारानाथ पहारी महोत्सवमा धान रोप्नेसहित विभिन्न प्रतियोगिता र मनोरञ्जनात्मक कार्यक्रम हुने बताउनुहुन्छ । रोपाइँ महोत्सवमा स्वदेशी र विदेशी पर्यटकको समेत सहभागिता रहनेछ । महोत्सवमा हिलो खेल्ने, हिलोमा माछा समात्ने, डोरी तान्ने, हिले दौडजस्ता प्रतियोगिता हुनेछन् । महोत्सवमा स्वदेशी र विदेशी पर्यटक र महिला र पुरुषका छुट्टाछुट्टै हिले दौड प्रतियोगिता हुने बताइएको छ । दौडमा पहिलो र दोस्रो हुनेहरुले क्रमः पाँच हजार र तीन हजार नगदसहित मेडल र प्रमाणपत्र पाउने छन् । रोपाइँ महोत्सवले गुँदे तालसहित समग्र साविक लेखनाथ क्षेत्रको पर्यटन प्रवद्र्धनमा योगदान पुग्ने पोखरा २६ का वडाध्यक्ष नरेन्द्र थापाले बताउनुभयो । महोत्सव आयोजना गर्न ४३ सदस्यीय मूल आयोजक समिति, १९ विभिन्न उपसमिति बनाइएको छ । ‘आलुगाउँ’ का रुपमा पहिचान बनाएको पोखरा–२५, हेमजामा पनि देवीस्थान सेवा समाजको आयोजनामा पाँचौ हेमजा हिले महोत्सव हुँदैछ । देविस्थान टोलको विष्णुपादुका मन्दिर परिसरमा हुने महोत्सवलाई कृषकको सम्मान र युवालाई प्रोत्साहनका लागि निरन्तरता दिइएको आयोजक समाजका अध्यक्ष कृष्णमान श्रेष्ठले बताउनुभयो । महोत्सवमा पुरुष तथा महिला रस्साकस्सी, पुरुष तथा महिला हिले दौड, घैटो फुटाउने, हिलोमा माछा समात्ने, धान रोप्ने, हिले नाच, हल गोरु दौड लगायतका प्रतियोगिता हुने महोत्सव मूल आयोजक समिति संयोजक चन्द्रकला पोखरेलले जानकारी दिनुभयो । """
माथिल्लो तमोरको काम तत्काल रोक्न माग,"""ताप्लेजुङ समाचारदाता ताप्लेजुङ, असार १२ गते  । ताप्लेजुङस्थित माथिल्लो तमोर जलविद्युत्को काम तत्काल रोक्नुपर्ने आयोजना प्रभावित क्षेत्रका बासिन्दाले माग गरेका छन् । याक्थुङ (लिम्बू) समुदायको मुन्धुमी स्थलमा जबरजस्ती आयोजना निर्माण गर्न लागिएकाले तत्काल काम रोक्न प्रभावित क्षेत्रका बासिन्दाले माग गरेका हुन् । जिल्ला प्रशासन कार्यालय ताप्लेजुङमार्फत ऊर्जा, जलस्रोत तथा सिँचाइ मन्त्रालयलाई आयोजना प्रभावित बासिन्दाका तर्फबाट अप्पर तमोर हाइड्रोपावर प्रभावित सङ्घर्ष समितिले आफ्ना मागबारे स्मरणपत्र बुझाएका हुन् । मन्त्रालय र मन्त्रीसमक्ष पुग्ने गरी सङ्घर्ष समितिले प्रमुख जिल्ला अधिकारी नेत्रप्रसाद शर्मालाई स्मरणपत्र बुझाएका छन् । आयोजना स्थल याक्थुङ समुदायको मुन्धुमी क्षेत्र तथा स्थल भएकाले आयोजना निर्माण गर्न नहुने अडान प्रभावित सङ्घर्ष समितिले राख्दै आएका छन् । लिम्बू समुदायले आफ्नो धार्मिक दर्शनका रूपमा मुन्धुमलाई मान्ने गर्दछन् । मुन्धुमी स्थलको अतिव्रmमण गरी जलविद्युत् आयोजना निर्माण गर्दा मौलिक सभ्यता र संस्कृति मासिने भन्दै मुन्धुमी स्थलको संरक्षण गर्न आफूहरू लागिपरेको प्रभावित क्षेत्रका बासिन्दाले उल्लेख गरेका छन् । विकासका नाममा जबरजस्ती जलविद्युत् आयोजना निर्माण गर्न लाग्नुले आदिवासी रैथाने याक्थुङ (लिम्बू) लगायत स्थानीय समुदायको अधिकारमाथि ठाडो हस्तक्षेप भएको स्मरणपत्रमा उल्लेख गरिएको छ । स्थानीय आदिवासीको सहमति र मन्जुरीबिना निर्माण कम्पनीले आयोजनाको काम अगाडि बढाउनु निन्दनीय भएको पनि स्मरणपत्रमा उल्लेख छ । अन्तर्राष्ट्रिय मूल्यमान्यता, सन्धि सम्झौता (आईएलओ १६९) मा भएका व्यवस्था र नेपालको संविधानले प्रदान गरेको अधिकार कार्यान्वयन हुनुपर्ने माग गरिएको छ । अप्पर तमोर प्रभावित सङ्घर्ष समितिका संयोजक वीरबल लिङ्खिमद्वारा हस्ताक्षरित स्मरणपत्रमा पहिलो चरणको आन्दोलनस्वरूप तत्काल काम रोक्न र रोकाउनका लागि अनुरोध गरिएको उल्लेख छ । तत्काल आयोजनाको काम नरोके चरणबद्ध आन्दोलन गर्ने पनि समितिले चेतावनी दिएको छ । फक्ताङ्लुङ गाउँपालिका–२, ३, ४ र ५ प्रभावित क्षेत्र रहेको तमोर नदीबाट तमोर इनर्जी प्रालिले २८५ मेगावाट क्षमताको माथिल्लो तमोर जलविद्युत् आयोजना निर्माण गर्न सुरु गरेको हो । """
इजरायल–इरान युद्ध लम्बिँदै,"""गोरखापत्र समाचारदाता काठमाडौँ, असार १० गते । अमेरिकाले शक्तिशाली बङ्कर बमहरू प्रहार गरी इरानका तीन वटा आणविक केन्द्रमा ठुलो क्षति पुर्‍याए पनि इरानले आत्मसमर्पण गर्न नमानेसँगै इजरायल–इरान युद्ध लम्बिने भएको छ । इरानले कतार र इराकमा रहेको अमेरिकी सैन्य अखडामा सोमाबार मिसाइल आक्रमण गरेको छ । दुई दिनअघि अमेरिकाले आफ्नो आणविक भट्टीमा गरेको आक्रमणको प्रतिकारस्वरूप हमला गरिएको इरानका राष्ट्रिय मिडियालाई उल्लेख गर्दै अन्तर्राष्ट्रिय सञ्चारमाध्यमले जनाएका छन् । युद्ध सुरु भएको ११ औँ दिन पनि इजरायल र इरानले एकअर्काविरुद्ध आक्रमणलाई तीव्र पारेको अमेरिकी टेलिभिजन संस्था सिएनएनले जनाएको छ । इजरायली सेनाले इरानका छ वटा विमानस्थलमा आक्रमण गरेको छ ।  यी आक्रमणमा १५ वटा लडाकु विमान नष्ट गरिएको र केही विमानस्थलका रनवेमा क्षति पुर्‍याइएको दाबी इजरायली सेनाले गरेको छ । इजरायली डिफेन्स फोर्स (आइडिएफ) ले दिएको जानकारीमा यी आक्रमणहरू इरानको पश्चिमी, पूर्वी र केन्द्रीय क्षेत्रमा रहेका विमानस्थलहरूमा गरिएको थियो । इजरायली सेनाले यसबाट रनवे र भूमिगत बङ्करहरूमा पनि क्षति पुगेको जिकिर गरेको छ । आइडिएफका अनुसार ती हवाई आक्रमणमा एफ–१५ र एफ–५ लडाकु विमान, इन्धन भर्ने विमान र एएच–१ कोब्रा आक्रमण हेलिकोप्टरहरू पनि ध्वस्त पारिएका छन् । यता इरानले पनि इजरायलका विभिन्न स्थानमा क्षेप्यास्त्र प्रहार गरेको छ । इजरायली क्षेप्यास्त्र प्रतिरक्षा प्रणालीले ती क्षेप्यास्त्रलाई निष्क्रिय पारेको बिबिसीले जनाएको छ । होर्मुज जलमार्गको चर्चा युद्धबाट पछि नहट्ने अडान लिएको इरानको संसद्ले अमेरिकी आक्रमणको विरोधमा होर्मुज जलमार्ग बन्द गर्ने प्रस्ताव पारित गरेको छ । यसलाई कार्यान्वयन गर्ने कि नगर्ने भन्ने सम्बन्धमा इरानका सर्वोच्च नेता अयोतोल्लाह अली खामेनीले निर्णय गरिसक्नुभएको छैन । यसैबिच अमेरिकी विदेशमन्त्री मार्को रुबियोले इरानी आणविक स्थलमा अमेरिकी आक्रमणपछि महत्वपूर्ण व्यापारिक मार्ग होर्मुज जलमार्ग बन्द गर्नबाट रोक्न इरानसँग समन्वय गर्न चीनसँग आग्रह गर्नुभएको छ । तेल निर्यातको दृष्टिबाट यो जलमार्ग निकै महत्वपूर्ण छ किनभने इराक, कतार तथा इरान जस्ता देशहरूको तेल निर्यात यही मार्गबाट हुने गर्छ ।  रुबियोले भन्नुभएको छ, “म चीन सरकारलाई यस विषयमा कुरा गर्न आग्रह गर्दछु । खास गरी इराक, कतार र इरानबाट निर्यात हुने तेलका लागि स्ट्रेट अफ होर्मुजको प्रयोग हुने गर्छ र यो चीनमा इन्धन आयातका लागि पनि प्रमुख मार्ग मानिन्छ ।” “यदि इरानले होर्मुज मार्ग रोक्ने बाटो अपनायो भने यो अर्को भयानक गल्ती हुने छ । इरानी शासकले होर्मुज स्ट्रेटमा आवागमनलाई रोक्नु उनीहरूको लागि आर्थिक सङ्कट निम्त्याउने कडी बन्न सक्छ । हामीसँग यसको सामना गर्ने विकल्पहरू छन्,” विदेशमन्त्री रुबियोले भन्नुभयो ।  उहाँले भन्नुभयो, “तर अन्य देशले पनि यसलाई हेर्नु पर्छ, यसले अन्य देशको अर्थतन्त्रलाई हाम्रोभन्दा धेरै नराम्रो असर पार्ने छ । मलाई लाग्छ, यसले सङ्टग्रस्त विश्व अर्थतन्त्रलाई थप समस्यातर्फ धकेल्ने छ ।” सत्ता परिवर्तनको सङ्केत उता अमेरिकाका राष्ट्रपति डोनाल्ड ट्रम्पले इरानमाथि आक्रमण गरेको भोलिपल्ट सोमबार इरानको सत्ता परिवर्तन गर्ने सङ्केत गर्नुभएको छ । ‘इरानको वर्तमान सरकार इरानलाई फेरि महान् बनाउन असमर्थ छ भने किन परिवर्तन नहोस्’ भनी उहाँले टिप्पणी गर्नुभएको छ । इजरायलका प्रधानमन्त्री बेन्जामिन नेतन्याहुले पनि इरानी अतिवादी सत्ता परिवर्तन गर्नुपर्नेमा जोड दिनुभएको छ । इजरायलको आग्रहमा आइतबार अमेरिकाले इरानका तीन वटा आणविक केन्द्र फोर्डो, नातान्ज र इस्फाहनमा शक्तिशाली बम प्रहार गरी आक्रमण गरेको थियो ।  """
ओखलढुङ्गाका स्थानीय तहको बजेटमा कृषि र शिक्षा प्राथमिकता,"""शेरबहादुर राईओखलढुङ्गा, असार १२ गते । ओखलढुङ्गाका आठ स्थानीय तहले कृषि, शिक्षा, स्वास्थ्य, पूर्वाधार विकास र स्वरोजगारलाई प्राथमिकता दिएर चार अर्ब २९ करोडभन्दा बढी बजेट ल्याएका छन् । आर्थिक वर्ष २०८२/०८३ का लागि जिल्लाको एक नगरपालिका र सात वटै गाउँपालिकाले चार अर्ब २९ करोड ८२ लाख ९७ हजार ६१६ रुपियाँ बराबरको बजेट प्रस्तुत गरेका हुन् । सबैभन्दा बढी जिल्लाको एक मात्रै नगरपालिका सिद्धिचरण नगरपालिकाले ७२ करोड ६५ लाख १३ हजार बजेट ल्याएको छ । सबैभन्दा कम लिखु गाउँपालिकाले ४० करोड ३० लाख बजेट प्रस्तुत गरेको छ । सुनकोशी गाउँपालिकाले ६२ करोड ५४ लाख ७८ हजार ११७, मानेभञ्ज्याङले ५३ करोड नौ लाख चार हजार रुपैंया, चम्पादेवीले ६२ करोड ५० लाख ७४ हजार, मोलुङ गाउँपालिकाले ५० करोड २० लाख ७२ हजार ५५२ र चिशंखुगढीले ४७ करोड २४ लाख ४५ हजार ६१९ रुपियाँ बजेट ल्याएको छ । जिल्लाका सबै स्थानीय तहले कृषि क्षेत्रलाई मुख्य प्राथमिकतामा राखेका छन् । कृषिको आधुनिकीकरण गर्दै उत्पादन बढाएर कृषि मार्फत नागरिकलाई स्वरोजगार बनाउने जिल्लाका स्थानीय तहहरुको नीति छ । नीति तथा कार्यक्रममा स्थानीय तहले कृषि पछि शिक्षा र स्वास्थ्यमा केन्द्रित बजेट ल्याएका छन् । सिद्धिचरण नगरपालिकाले कृषि र पशुपंक्षी क्षेत्रमा बढी रकम विनियोजन गरेको छ । उत्पादन बढाएर कृषि उपजको ब्राण्डिङ र बजारीकरणमा जोड दिने गरी नीति कार्यक्रम र बजेट केन्द्रित रहेको नगरप्रमुख तेजन खनालले बताउनुभयो । ‘‘उत्पादित कृषि उपजलाई सरल र सहज रुपमा स्थानीय बजार, बाह्य बजार तथा शहरी क्षेत्रसम्म पुर्याउन कृषि एम्बुलेन्सको प्रयोगलाई व्यवस्थित बनाउने लगाउने लगायतका योजना ल्याएका छौँ । कृषिमा अधिकांश नागरिक निर्भर भएको र कृषि मार्फत समृद्धि हासिल गर्न सकिने भएकाले बजेट, नीति तथा कार्यक्रमलाई कृषिमा केन्द्रित गरेका छौँ ।’’ नगरप्रमुख खनालले भन्नुभयो । यस्तै नगरपालिकाले शिक्षा, स्वास्थ्य, खानेपानी, भौतिक पूर्वाधार निर्माण, पर्यटन प्रवर्धन लगायतका योजनालाई पनि जोड दिएर समेटेको छ । जिल्लाको सुनकोशीले पुरानै कार्यक्रमलाई निरन्तरता दिएको छ । गाउँपालिकाले शिक्षा, स्वास्थ्य र पुर्वाधारलाई जोड दिएको गाउँपालिकाका प्रमुख प्रशासकीय अधिकृत रामकुमार कार्कीले जानकारी दिनुभयो । शिक्षामा गुणस्तर वृद्धि गर्ने, कृषिमा लगानी बढाउने, खानेपानीका समस्या समाधानका लागि विभिन्न योजना सञ्चालन, गाउँमै उपचारका सेवा पुर्याउनका लागि शिविर चलाउने लगायत सुनकोशीको योजना छ । मानेभञ्ज्याङ गाउँपालिकाले पनि बजेटमा कृषि, शिक्षा, स्वास्थ्यलाई प्राथमिकता दिएको गाउँपालिका अध्यक्ष ज्ञानेन्द्र रुम्दालीले बताउनुभयो । अध्यक्ष रुम्दालीका अनुसार खाली बाझो छोडिएका खेत बारिमा फलफूल खेती गर्नका लागि कृषकहरुलाई प्रोत्साहन, ब्याज अनुदान दिने, ६० बर्ष भन्दा माथिका जेष्ठ नागरिकलाई निःशुल्क स्वास्थय बिमा गराइने लगायतका नीति गाउँपालिकाले लिएको छ । जिल्लाको चम्पादेवी गाउँपालिकाले भने पूर्वाधार र कृषिलाई प्राथमिकतामा राखेर बजेट ल्याएको छ । अधुरा रहेका पूर्वाधार निर्माण कार्यलाई पूर्णता दिने र नयाँ विकास निर्माणका कामलाई जोड दिनेगरी बजेट, नीति तथा कार्यक्रम केन्द्रित रहेको गाउँपालिकाले जनाएको छ । मोलुङ गाउँपालिकाले शिक्षा, स्वास्थ्य र कृषिलाई जोड दिएर बजेट, नीति तथा कार्यक्रम ल्याएको छ । कृषि नै समृद्धिको आधार रहेकाले कृषिजन्य उपजको उत्पादनमा अनुदान, जडिबुटी प्रशोधन, पूर्वाधार र पर्यटन विकास लगायतलाई प्राथमिकता दिइएको गाउँपालिकाका प्रवक्ता एवम् वडा नं.७ का अध्यक्ष हेमबहादुर सुनवारले जानकारी दिनुभयो । जिल्लाको चिशंखुगढी गाउँपालिकाले नीति तथा कार्यक्रममा पूर्वाधार र कृषिलाई जोड दिएको छ । गाउँपालिकाको प्रशासकीय र वडा कार्यालयहरु निर्माण गर्नुपर्ने भएकाले पूर्वाधारलाई केन्द्रित गरेर बजेट ल्याइएको गाउँपालिकाले जनाएको छ । जिल्लामा खिजीदेम्बा गाउँपालिकाले कृषि उत्पादन बढाएर किसानलाई आत्मनिर्भर बनाउने नीति ल्याइएको गाउँपालिकाका प्रवक्ता एवम् खिजीदेम्बा–६ का वडा अध्यक्ष पासाङ निमा शेर्पाले बताउनुभयो । सबैभन्दा कम बजेट सार्वजनिक गरेको लिखु गाउँपालिकाले यस वर्ष पनि कृषि क्षेत्रलाई प्राथमिकतामा राखेको छ । कृषिलाई केन्द्रभागमा राखेर बजेट तर्जुमा गरिएको र हरेक योजनालाई उत्पादनसँग जोडिएको उपाध्यक्ष अस्मिता थापाले बताउनुभयो । कृषिसँगै स्वास्थ्य सुधार कार्यक्रम, विद्यालयहरुमा बालमैत्री कक्षा सञ्चालन गर्ने र शैक्षिक सुधारका कार्यक्रमलाई जोड दिइएको उपाध्यक्ष थापाको भनाइ छ । """
स्थायी शान्ति अपरिहार्य,"""इतिहासको लामो शृङ्खलामा विश्वले अनेक युद्धको सामना गर्नु परेको छ । शिष्ट मानव सभ्यताले कहिल्यै युद्ध चाहेन तर युद्धबाट पनि मुक्त हुन सकेन । शान्तिको जतिसुकै चाहना राखे पनि विश्व अनेक युद्धबाट मुक्त हुन नसकेको नमिठो विगतमा मानवीय चीत्कार पाइन्छ । यसले अनेक निष्कर्ष पनि निकालेको छ । त्यस्तो निष्कर्ष भन्नु कुनै पनि युद्ध जो कसैका निम्ति पनि लाभदायक हुँदैन । युद्धले नरसंहार त गर्छ नै साथसाथै भौतिक धनसम्पत्तिको ठुलो नोक्सानी गर्छ । त्यस्तो नोक्सानीले मानव समाजको आर्थिक तथा सामाजिक जीवनलाई सकसपूर्ण बनाइदिन्छ । रुस र युक्रेनबिच तीन वर्षयताको युद्धले विश्व आपूर्ति व्यवस्थामा गम्भीर प्रतिकूल असर पारेको देख्न सकिन्छ । त्यसले कच्चा तेलको मूल्य बढायो । आपूर्ति व्यवस्थामा अवरोध भई संसारले महँगीको सामना गर्नु पर्‍यो । त्यसै गरी इजरायल र हमासबिचको युद्धले समेत मध्यपूर्वलाई अशान्ति मात्र बनाएन, लाखौँ मानिसको आर्थिक जीवन झनै कठिन बनायो । पछिल्लो इजरायल र इरानबिचको युद्धले संसारलाई ठुलो त्रासमा पारेको थियो । भलै १२ दिनको भीषण लडाइँपछि मङ्गलबार युद्धविराम भयो । यो युद्धमा अमेरिकासमेत संलग्न हुन पुग्यो । इरानका आणविक भट्टीमा बमबारी गर्न पुग्यो । तथापि अमेरिकाकै सक्रियतामा युद्धविराम पनि भयो । यसमा परस्पर नमिल्ने धेरै विषयवस्तु भए पनि युद्धविराम हुन सक्नु भने वर्तमान विश्वका निम्ति सन्तोषको विषय हो । कम्तीमा युद्धको घनघोर कालो बादलबाट मध्यपूर्व तत्काललाई मुक्त भएको छ । इजरायल र इरानबिच सुरुको राम्रो सम्बन्ध अनि पछि इबी र तुसमा इतिहास बोल्छ । इरानमा राजतन्त्र हुँदाका दिनमा इजरायलसँग राम्रो सम्बन्ध थियो । सन् १९४८ मा इजरायल स्थापना हुँदा आरम्भमै इरानले नयाँ मुलुकको मान्यता दिएको थियो । इरानमा सन् १९७९ मा इस्लामिक क्रान्तिपछि राजनीतिक परिवर्तन हुन पुग्यो । राजतन्त्र अन्त्य भई गणतान्त्रिक युगमा प्रवेश गरेसँगै कट्टरपन्थी इस्लामिक नेतृत्वले सत्ता हत्यायो । आयतुल्लाह खामेनीको नेतृत्वले धार्मिक निरङ्कुश शासनसँगै इरानले इजरायललाई दुस्मन मुलुकमा राख्यो । आणविक हतियार विकास गरेको इरानले इजरायललाई विश्वकै नक्साबाट हटाउने लक्ष्यमा अगाडि बढेपछि मामिला जटिल बन्न थाल्यो । हमास, हिज्बुल्लाह जस्ता इस्लामिक समूहलाई इरानले पक्षपोषण गर्न थाल्यो । त्यसकै सिलसिलामा गत वर्ष हमासले इजरायमाथि आक्रमण गरेपछि इजरायल क्रुद्ध हुन पुग्यो । त्यो युद्धले गाजा तहसनहस नै बन्यो । अहिले पनि गाजाका लाखौँ मानिस न्यूनतम मानवीय आवश्यकताका निम्ति भौँतारिइरहेका छन् । इजरायलको निरन्तर आक्रमणले युद्धनिरपेक्ष गाजावासी नाजुक जीवन व्यतीत गरिरहेका छन् । हमासलाई सबै खालको सहयोग गर्ने इरान नै भएको ठम्याइ इजरायलको रहेकै कारण इजरायल र इरान युद्ध भुमरीमा पुगे । त्यसैबिच अमेरिकाले बम वर्षा गरी इरानका तीन वटा आणविक केन्द्र फोर्डो, नातान्ज र इस्फाहन तहसनहस बनायो । प्रतिकारमा इरानले कतारस्थित अमेरिकी हवाई अड्डामा मिसाइल आक्रमण गरेसँगै नयाँ घटनाक्रम विकास भयो । अमेरिकी नेतृत्वमै इजरायल र इरानबिच युद्धविराम हुन पुग्यो । इजरायल र इरानले मङ्गलबार अमेरिकी राष्ट्रपति डोनाल्ड ट्रम्पद्वारा प्रस्तावित युद्धविराम योजना स्वीकार गर्नु सानै भए पनि तत्कालको उपलब्धि हो । यो युद्धविरामले मध्यपूर्वमा उधुम मच्चाएको १२ दिने युद्धको अन्त्य भएको छ तथापि युद्धविराम प्रभावकारी नभएको पनि परस्पर आरोपप्रत्यारोप चलिरहेको छ । विश्व मानव समाजलाई युद्ध कुनै पनि हालतमा मान्य छैन । युद्धले कुनै पनि समस्याको दीर्घकालीन समाधान दिन सक्दैन । युद्धले सैनिक खर्चमा व्यापक वृद्धि गर्ने छ । त्यसले शिक्षा, स्वास्थ्य, खाद्य उत्पादन र आपूर्तिलगायतका क्षेत्रको लगानी घटाउने छ । सैनिक खर्चमा व्यापक बढोत्तरी ल्याउने छ । हातहतियारको होडबाजीमा विश्वलाई डोर्‍याउने छ । विश्वलाई शान्तिको दिशामा लैजान अघिल्लो पुस्ताले प्रशस्त गृहकार्य गरी बाटो देखाए । त्यसमा पनि पञ्चशीलका सिद्धान्त नै मूलभूत रूपमा विश्वशान्तिका निम्ति मूल सूत्र हो । पञ्चशीलका सिद्धान्तले सबै मुलुकका निम्ति शान्तिपूर्ण सहअस्तित्व प्रदान गर्छ । मुलुकहरूबिच पारस्परिक सद्भाव, अनाक्रमण, अहस्तक्षेप जस्ता मानव सभ्यताका अमूल्य आयामलाई पञ्चशीलले समेट्छ । नेपालको परराष्ट्र« नीति नै पञ्चशीलको सिद्धान्तमा आधारित छ । विश्वका धेरै देशको चाहना र क्रियाशीलतासमेत यही दिशामा अग्रसर छ । इजरायल र इरानबिच भएको यो युद्धविराम अब स्थायी शान्तिमा रूपान्तरण हुनु पर्छ । स्थायी शान्तिमै इजरायल र इरानको भविष्य छ, विश्वका सबै मानव जातिको भविष्य छ । """
मकवानपुरमा नसर्ने रोग बढ्दो,"""अनिल पराजुली हेटौँडा, असार १२ गते । मकवानपुरमा नसर्ने रोग बढ्दै गएको छ । जनस्वास्थ्य कार्यालय मकवानपुरका अनुसार जिल्लामा मधुमेह, उच्च रक्तचाप, दमखोकी, मुटु रोग र मिर्गौलासम्बन्धी रोगका बिरामी दिनानुदिन बढ्दो क्रममा छ । वातावरणीय प्रदूषण, जीवनशैलीमा आएको परिवर्तन, तनाव आदिका कारण नसर्ने रोग बढ्दो क्रममा छ । जनस्वास्थ्य कार्यालय मकवानपुरको पाँच आर्थिक वर्षको तथ्याङ्क अनुसार आव २०७६-७७ मा एकहजार ६५४ मधुमेहका बिरामी रहेकोमा २०८०-०८१ मा बढेर नौ हजार २०६ पुगेको छ । जिल्लामा उच्च रक्तचापको बिरामी आव २०७६-७७ मा पाँच हजार ३५९ रहेकोमा २०८०-८१ मा बढेर १६ हजार २७ पुगेको छ । त्यस्तै दमखोकीका बिरामी आव २०७६-७७ मा दुई हजार १५३ रहेकोमा आव २०८०-८१ मा तीन हजार ४८१ पुगेको हो । पछिल्लो समय मुटुरोग र मिगौलासम्बन्धी रोगका बिरामी पनि बढ्दै गए पनि हेटौँडा अस्पतालले सबै बिरामीको विवरण उपलब्ध नगराउँदा यकिन तथ्याङ्क आउन नसकेको जनस्वास्थ्य कार्यालय मकवानपुरका सूचना अधिकारी लक्ष्मण घिमिरेले बताउनुभयो । उहाँले नियमित व्यायाम, शारीरिक सक्रियता, स्वस्थ आहार व्यवहार, धूमपान तथा सुर्तीजन्य पदार्थ र मदिराको लतबाट टाढा रहने, नुनको सेवन कम गर्ने, चिल्लो कम मात्रामा खाने, फलफूल तथा सागसब्जीको सेवन बढाउन सुझाव दिनुभएको छ । नेपालमा सन् २०१० को तथ्याङ्क अनुसार ५१ प्रतिशत, सन् २०१४ मा ६० प्रतिशत, सन् २०१६ मा ६६ प्रतिशत र सन् २०१९ मा ७१ प्रतिशतमा नसर्ने रोग देखा परेको छ । जसमध्य ३० प्रतिशतमा मुटु रोग रहेको छ भने जम्मा जनसङ्ख्याको ८ प्रतिशत सवारी दुर्घटनामा परेर मर्ने गरेको तथ्याङ्क छ । विश्व स्वास्थ्य सङ्गठनको सन् २०१८ को आँकडाअनुसार नेपालको कुल मृत्युमध्ये करिब ६६ प्रतिशत मृत्युका कारण नसर्ने रोग भएको पाइएको छ । यसै गरी ३०–७० वर्ष उमेर समूहमा अल्पायुमा नै मृत्युको प्रमुख कारणका रूपमा देखिएको छ  । यसैगरी, हिँड्ने गरौँ साँझ र बिहान, नसर्ने रोगको विरुद्ध हाम्रो अभियान भन्ने मूल नाराका साथ जनस्वास्थ्य कार्यालय मकवानपुरले सचेतनामूलक र्‍याली गरेको छ । बिहीबार बिहान जनस्वास्थ्य कार्यालयबाट सुरु भएको र्‍याली हेटौँडाको सानोपोखरा, मनकामना चोक, उद्योग वाणिज्य सङ्घ, सिमाचोक हुँदै पुनः जनस्वास्थ्य कार्यालयमा आएर समापन भएको थियो । विश्व स्वास्थ्य सङ्गठनका नसर्ने रोग तथा मानसिक स्वास्थ्य कार्यक्रमका डा.अनुपविक्रम बिसीले नसर्ने रोगको बारेमा सहजीकरण गर्नुभएको थियो । नसर्ने रोगबाट बच्ने उपायहरू अन्तर्गत मेरो ९ प्रतिबद्धता, स्वस्थ जीवनको आवश्यकता भन्ने प्रतिविद्धतामा जनस्वास्थ्य कार्यालय मकवानपुरका प्रमुख कृष्ण मिजारले हस्ताक्षर गर्नुभएको थियो । र्‍यालीमा स्वास्थ्य मन्त्रालय, निर्देशनालय, मदन भण्डारी स्वास्थ्यविज्ञान प्रतिष्ठान, स्थानीय तहका स्वास्थ्य प्रतिनिधि र नागरिक समाजको उपस्थिति थियो । जनस्वास्थ्य कार्यालयले नसर्ने रोग बारे सचेतना फैलाउनका लागि साइकल र्‍याली र निःशुल्क स्वास्थ्य परीक्षणको कार्यक्रम गरेको थियो । """
विपत् व्यवस्थापनमा आवश्यक पूर्वतयारी छ,"""६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :  सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ? –अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।   सङ्घीय सरकारले कानुन नबनाउँदा के समस्या झेल्नुभएको छ ? –सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।   सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ? सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।   प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ? –अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ । यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।   सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ? –सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ । तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ । अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।   सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ? –प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ । यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।   सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ? –पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।  """
‘संस्कृति जोगाउनु भनेको राष्ट्रको आत्मा जोगाउनु हो’,"""काठमाडौँ, असार ११ गते । राष्ट्रपति रामचन्द्र पौडेलले नेपालको विविधतायुक्त समाजमा रहेका विभिन्न जातजातिका मौलिक भाषा, संस्कृति, नाटक, गीत र सङ्गीतमा रहेको विविधताले नेपाली समाजलाई एकढिक्का बनाउँदै राष्ट्रिय एकताको भावनालाई सुदृढ बनाउन योगदान दिएको बताउनु भएको छ । नेपाल सङ्गीत तथा नाट्य राष्ट्रिय प्रज्ञा पुरस्कार–२०८१ वितरण समारोहलाई सम्बोधन गर्दै राष्ट्रपति पौडेलले नेपालको अनुपम भौगोलिक विविधता जस्तै नेपाली समाज पनि विविधतायुक्त भएको बताउनु भएको छ । उहाँले नेपालजस्तो विविध जातजाति, भाषाभाषी र सांस्कृतिक विशेषता रहेको मुलुकका लागि सङ्गीत र नाटक केवल मनोरञ्जनका साधन मात्र नभई मौलिक पहिचानको  धरोहर पनि भएको बताउनुभयो । राष्ट्रपति पौडेलले मौलिक भाषा, संस्कृति, नाटक, गीत र सङ्गीतका माध्यमबाट नेपाली लोकजीवन, मौलिकपनको विकास, विस्तार, संरक्षण र प्रबर्धन गर्नु सबैको कर्तव्य भएको उल्लेख गर्नुभयो । उहाँले हाम्रो कला, संस्कृति, संगीत र नाट्यको संरक्षण, प्रबर्धन गरी विश्वव्यापीकरणतर्फ ध्यान दिन आवश्यक रहेको बताउँदै नेपाली मौलिक भाका, राग र अभिनय शैलीले संसारकै ध्यान तान्न सक्ने स्पष्ट पार्नुभयो । राष्ट्रपति पौडेलले भन्नुभयो– ‘‘यसतर्फ सरकार मात्र होइन विश्वभर छरिएका नेपालीहरूको म ध्यानाकृष्ट गर्न चाहन्छु । म चाहन्छु, भविष्यमा नेपाली सङ्गीत र नाटक विश्वभरि बजून्, प्रदर्शन होउन् र नेपाल साङ्गीतिक तथा नाट्य रूपमा विश्व चिन्तनको एउटा केन्द्र बनोस् ।’’ राष्ट्रपति पौडेलले मुलुकमा राजनीतिक परिवर्तनसँगै कलाप्रति राज्यले हेर्ने दृष्टिकोणमा परिवर्तन भएर नेपाल सङ्गीत तथा नाट्य राष्ट्रिय प्रज्ञा प्रतिष्ठान जस्ता विभिन्न विधागत प्रज्ञाप्रतिष्ठान स्थापना हुन सम्भव भएको बताउनुभयो । उहाँले समय र समाज गतिशील भएजस्तै समय र समाजको ढुकढुकी  प्रतिविम्बित हुने गीतसङ्गीत, कला र संस्कृतिले हाम्रो पहिचानलाई जीवन्त राख्ने बताउनुभयो । उहाँले भन्नुभयो–‘‘साँच्चिकै भन्नुपर्दा कला र संस्कृति जोगाउनु भनेको राष्ट्रको आत्मा जोगाउनु हो । हाम्रो मौलिक कला र सृजना नेपाल र नेपालीलाई विश्वभर चिनाउने एउटा सशक्त माध्यम भएकाले यसको विकास एवम् प्रतिभाको सम्मानमा राज्यले कञ्जुस्याई गर्न हुँदैन भन्ने मलाई लाग्दछ ।’ सो अवसरमा राष्ट्रपति पौडेलले नेपाल सङ्गीत तथा नाट्य दीर्घ साधना सम्मानबाट वरिष्ठ गायक दिप श्रेष्ठ, रंगमञ्च विधातर्फ वरिष्ठ रंगकर्मी हरिबहादुर थापा, सङ्गीत विधातर्फ वरिष्ठ गायिका कुन्ती मोक्तान, नाट्य विघातर्फ वरिष्ठ नाट्यकर्मी वेद कुमारी न्यौपाने, नृत्य विधातर्फ वरिष्ठ नृत्य निर्देशक भुवनदास श्रेष्ठ, नृत्य खोज तथा अनुसन्धान विधातर्फ वरिष्ठ अनुसन्धानकर्ता कृष्णप्रसाद पौडेल, लोकसङ्गीत विधातर्फ वरिष्ठ लोक गायक नारायण रायमाझी, परम्परागत तथा शास्त्रीय सङ्गीत विधातर्फ कुशेश्वर राईलाई र वाद्यवादन विधातर्फ वरिष्ठ वाद्यवादक राजु अग्रवाललाई सम्मान गर्नुभयो ।   """
घाम पावरलाई ५० हजार डलरको जलवायु पुरस्कार,"""काठमाडौँ, असार ९ गते । नेपालको सौर्य ऊर्जा प्रवर्धनमा सक्रिय संस्था घाम पावरले ५० हजार अमेरिकी डलर राशिकाे सन् २०२५ को ‘किलिङ  प्राइज’ प्राप्त गर्न सफल भएको छ । जलवायु परिवर्तन न्यूनीकरणका लागि प्रभावकारी समाधान प्रस्तुत गर्ने संस्था मानिँदै आएको घाम पावरलाई ऊर्जा क्षेत्रमा उल्लेखनीय योगदान दिएको भन्दै उक्त अन्तर्राष्ट्रिय सम्मान प्रदान गरिएको हो । उक्त घोषणा हालै केन्याको नैरोबीमा सम्पन्न ‘टेड काउन्टडाउन समिट’ मा गरिएको हो । सो सम्मिटमा विश्वभरिका अग्रणी व्यक्तित्व र जलवायु क्षेत्रका नवप्रवर्तनकर्ता सहभागी भएका थिए । कार्यक्रममा घाम पावरलाई ऊर्जा वर्ग ‘इनर्जी क्याटोरी’ अन्तर्गत छनोट गरिएको हो । पुरस्कारस्वरूप घाम पावरलाई ५० हजार अमेरिकी डलर प्रदान गरिएको छ, जसको प्रयोग कम्पनीले नेपालको दुर्गम तथा सेवा वञ्चित क्षेत्रहरूमा सौर्य ऊर्जाको पहुँच विस्तार गर्न, प्रदूषणकारी डिजेलजस्ता इन्धनको सट्टा स्वच्छ ऊर्जाको प्रवर्धन गर्न तथा कार्बन उत्सर्जन घटाउन गर्ने छ । विश्वका दुई हजार पाँच सयभन्दा बढी प्रतिस्पर्धी संस्थाबिच घाम पावर उत्कृष्ट १० संस्थामा पर्दै विजेता बन्न सफल भएको हो । वित्तीय संयन्त्र र प्रविधिको संयोजनमार्फत ग्रामीण समुदाय तथा उद्योगलाई स्वच्छ ऊर्जा उपयोगमा सशक्त बनाएको घाम पावरको अभियानलाई निर्णायकहरूले उच्च मूल्याङ्कन गरेका थिए । हालसम्म कम्पनीले नेपालका विभिन्न भूगोलमा चार हजाभन्दा बढी सौर्य ऊर्जा परियोजनाहरू सम्पन्न गरिसकेको छ । ती परियोजनामार्फत घाम पावरले न केवल घरायसी तथा व्यावसायिक विद्युतीकरणमा योगदान पुर्‍याएको छ, तर स्वास्थ्य सेवा, कृषि प्रणाली र जलवायु सहनशीलता प्रवर्धनमा पनि महत्त्वपूर्ण भूमिका निर्वाह गरेको छ । घाम पावरका कार्यकारी निर्देशक अन्जल निरौलाले भन्नुभयो, “जलवायु जोखिमहरू तीव्र रूपमा बढिरहेका बेला समुदाय(केन्द्रित र नवीनतम समाधानहरूको खाँचो अत्यावश्यक छ । हामी स्वच्छ ऊर्जा प्रवर्धनका माध्यमबाट जलवायु सङ्कट समाधानतर्फ अघि बढ्ने आफ्नो प्रतिबद्धतामा दृढ छौँ ।” यो पुरस्कारले नेपालको स्वच्छ ऊर्जा यात्रा तथा दिगो विकास अभियानलाई थप बल दिएको बताइएको छ । संस्थाले प्रकाशन गरेको विज्ञप्तिमा भनिएको छ, ‘‘यो सफलता नेपालको स्वच्छ ऊर्जा यात्राको गर्वको उपलब्धि हो र यसले घाम पावरले विश्वव्यापी रूपमा जलवायु सहनशीलता र दिगो समाधानका क्षेत्रमा देखाएको नेतृत्वलाई उजागर गर्दछ।’’ जलवायु सङ्कट तीव्र बन्दै गइरहेका बेला, घाम पावरले समुदाय–केन्द्रित र नवप्रवर्तनमा आधारित र दिगो भविष्य निर्माणको यात्रामा निरन्तर योगदान पुर्‍याउने प्रतिबद्धता व्यक्त गरेको छ। """
दुर्व्यसनले समाजमा पार्ने प्रभाव,"""देश निर्माणमा युवापुस्ताको महत्वपूर्ण भूमिका रहने गर्दछ तर यिनै युवाले गलत बाटो रोजे भने के होला ? युवाले गलत बाटो रोजे भने युवाको भविष्य मात्र नभई, राज्यलाई नै गम्भीर असर पर्छ । केही युवाले छोटो समयमै सफलता चुमेका उदाहरण समाजमा नभएका होइनन् तर धेरै जसो युवापुस्ता भने लागुऔषधको दुव्र्यसनीमा फसेर आफ्नो जीवन बर्बादीमा पारेका छन् । अहिले युवा दुव्र्यसनीले विश्वलाई नै आक्रान्त बनाउँदै लगेको छ । विकसित र विकासोन्मुख देशमा समेत यो समस्या बनिरहेका बेला नेपाल पनि यो समस्याबाट अछुतो छैन् । लागुऔषध भन्नाले विभिन्न रसायनबाट बनेको औषधी भनेर बुझ्न सकिन्छ । सामान्यतया शारीरिक र मानसिक स्वास्थ्य, चेतना र अनुभूतिलाई विकृत तुल्याउने पदार्थलाई लागुपदार्थ भन्ने गरिन्छ । यस्ता पदार्थले मानिसको केन्द्रीय स्नायु प्रणालीमा प्रभाव पार्नुका साथै उसको भावना र सोचाइमा परिवर्तन ल्याउने कार्य गर्छ । लागुऔषध नियन्त्रण ऐन, २०३३ को दफा ३ ले गाँजा, औषधोपयोगी गाँजा, अफिम, तैयारीको अफिम, औषधोपयोगी अफिम कोकाको झारपात र अफिम तथा कोकाको सारतìव मिश्रण वा लवणसमेत मिलाई तयार गरिने कुनै पदार्थ भनी उल्लेख गरेको छ । नेपालमा लागुपदार्थ प्रयोगको सुरुवात ६० दशकको अन्त्य र ७० दशकको सुरुदेखि भएको पाइन्छ । नेपाली भूमिका प्रवेश गरेका विदेशी नागरिकहरूको नक्कल गर्ने परम्पराबाट सुरु भएको लागुपदार्थ प्रयोगको सुरुवात भएको इतिहास पाइन्छ । नेपाली युवा विदेशी पर्यटकको व्यवहारदेखि नजिक रहन थाले र उनीहरूको व्यवहारको सिको गर्न थाले, जसका कारण उनीहरूमा लागुपदार्थ दुव्र्यसनीको लत बढ्नै गएको पाइन्छ । संयुक्त राष्ट्रसङ्घको लागुऔषध तथा अपराध हेर्ने कार्यालय युएनओडिसीको सन् २०२३ को रिपोर्ट अनुसार अफ्रिकामा मात्र लागुपदार्थको प्रयोगबाट उपचाररत रहेका ७० प्रतिशत व्यक्ति ३५ वर्षभन्दा कम उमेरका रहेका छन् । रिपोर्ट अनुसार विश्वमा २९ करोड छ लाख लागुऔषध प्रयोगकर्ता रहेका छन् । युएनओडिसीको सन् २०११ को रिपोर्ट अनुसार विश्वमा लागुऔषध प्रयोगकर्ताको सङ्ख्या २४ करोड थियो । पछिल्लो ११ वर्षमा विश्वमा पाँच करोड छ लाख लागुऔषध प्रयोगकर्ता वृद्वि भएको विभिन्न तथ्याङ्कले देखाएका छन् । नेपालमा लागुऔषध प्रयोगकर्तासम्बन्धी सर्वेक्षण, २०७६ को तथ्याङ्क अनुसार नेपालमा एक लाख ३० हजार ४२४ जना लागुऔषध प्रयोगकर्ता रहेको पाइन्छ । त्यसअघि २०६९ मा प्रयोगकर्ताको सङ्ख्या एक लाख २१ हजार ६९२ रहेको थियो भने २०६३ मा भएको सर्वेक्षणमा जम्मा ४६ हजार ३०९ जना मात्र प्रयोगकर्ता रहेका थिए । सर्वेक्षण प्रतिवेदन अनुसार लागुऔषध प्रयोगकर्ताको वार्षिक वृद्धिदर ५.६ प्रतिशत रहेको देखिन्छ । २०७६ यता प्रयोगकर्ताका बारेमा सर्वेक्षण भएको पाइँदैन । लागुऔषधको प्रयोगमा सबैभन्दा बढी जोखिममा युवापुस्ता रहेको विभिन्न तथ्याङ्कले देखाएका छन् । लागुऔषधको प्रयोगकर्ता बढ्नुले अपराधको दर बढ्दै जानु, लागुऔषधको अवैध कारोबार बढ्नु चिन्ताजनक स्थिति रहेको गृह मन्त्रालयले बताउँदै आएको छ । लागुऔषध सेवनकर्ता २० देखि २९ वर्ष उमेर समूहको सङ्ख्या सबैभन्दा बढी प्रभावित भएको मन्त्रालयको तथ्याङ्कमा भेटिन्छन् । राष्ट्रको भविष्यसँग जोडिएका युवापुस्ता नै कुलतमा फसेपछि देशको आर्थिक, सामाजिक संरचनामा नकारात्मक असर गर्ने हुँदा युवा दुव्र्यसनी हरेक देशका लागि चिन्ताको विषय बनेको छ । लागुऔषध दुव्र्यसनीका मुद्दामा पक्राउ पर्नेहरूको सङ्ख्या पनि प्रत्येक वर्ष बढिरहेको पाइन्छ । युवा विभिन्न कारणले दुव्र्यसनीको सिकार बन्ने गरेका छन् । नेपाली समाजमा युवा दुव्र्यसनीको सिकार हुनुमा विविध पारिवारिक समस्या, बेरोजगारीको समस्या, सामाजिक, सांस्कृतिक र धार्मिक, साथी सङ्गत र मनोरञ्जन प्रदान गर्ने नाममा दुव्र्यसनीको सिकार बन्ने गरेको पाइन्छ । यस्तै काम विशेषमा उत्सुकता भएर, दुःखी भएको समयमा खुसी हुन, विभिन्न मानसिक समस्याबाट मुक्ति पाउन, अध्ययनमा सफलता नमिलेमा, घरेलु हिंसा तथा दुव्र्यवहारको कारण, डिप्रेसन र यौन शक्ति वृद्धि गर्नका लागि पनि युवा दुव्र्यसनीको लतमा फस्ने गरेका छन् । राष्ट्रलाई समृद्व र विकासको बाटोमा लैजानको लागि त्यो देशका युवाशक्ति शारीरिक र मानसिक रूपमा स्वस्थ, बलिया र क्षमतावान् हुनु अति आवश्यक छ । तर हाम्रो जस्तो विकासोन्मुख देशका युवा पङ्क्ति नै लागुपदार्थ दुव्र्यसनीमा लागेर कमजोर हुँदै जानु अवश्य पनि चिन्ताको विषय हो । दुव्र्यसनीले स्वास्थ्यमा असर पर्दै जाने र विभिन्न खाले रोग (जस्तै हेपाटाइटिस बी र सी, एचआइभी र एड्स, टिबी आदि) सङ्क्रमणको जोखिम बढ्छ । अर्कोतर्फ दुव्र्यसनीमा फसेका युवा परिवारबाट टाढा बस्न रुचाउने, एक्लै बस्ने, झोक्किने र आर्थिक हिसाबले पनि परिवारमा गम्भीर सङ्कट उत्पन्न गराउँछ । लागुपदार्थ दुव्र्यसनीले व्यक्तिको प्रतिरक्षा प्रणाली क्षतिग्रस्त गर्नुका साथसाथै उसमा पेटको समस्या निम्त्याउने, कलेजोमा अवरोध हुने, हृदयघात हुने र मस्तिष्कमा असर पुर्‍याउने जस्ता जटिल समस्या उत्पन्न गराउँछ । यसले समाजबाट तिरस्कृत हुने, झैझगडा परी कानुनी कारबाहीमा पर्ने, युवाको अध्ययनमा प्रभावित गर्ने, कार्यक्षमतामा असर पर्नुका साथसाथै दुव्र्यसनीले कुनै पनि व्यक्तिको आर्थिक स्थितिमा समेत नकारात्मक असर पारेको हुन्छ । हरेक हिसाबले सिर्जनात्मक कार्यमा डटेर लाग्नुपर्ने युवापुस्ता नै दुव्र्यसनीको लतमा परेपछि सिङ्गो देशलाई नै असर पर्न जान्छ । दुव्र्यसनीमा फसेपछि लत छुटाउनै गाह्रो हुने चोरी, डकैती र अपराधका घटनासमेत बढ्ने र दुव्र्यसनीमा फसिसकेकालाई रोकथामका लागि लाग्ने खर्चले समेत परिवारलाई थप तनाव उत्पन्न गराउने गर्दछ । लागुऔषध नियन्त्रण ऐन अन्तर्गत निषेध गरिएका कार्य गर्नेलाई अपराधको मात्रा र कसुर अनुसार कम्तीमा दुई हजारदेखि बढीमा २५ लाखसम्म जरिबाना र एक महिनादेखि १५ वर्षसम्म कैदको सजाय तोकिएको छ । यस्तै दुव्र्यसन गर्ने व्यक्तिलाई चिकित्सा केन्द्रमा तीन महिनासम्म उपचार गराउने गरी कुनै व्यक्ति वा संस्थाले कागज गरी जिम्मा लिएमा त्यस्तो चिकित्सा केन्द्रबाट उपचार गराई राखेको जानकारी १५/१५ दिनमा पेस गर्ने गरी मुद्दा हेर्ने व्यक्तिले त्यस्तो व्यक्तिलाई सजाय नगर्न सक्ने छ । यसै गरी ऐनको विभिन्न दफामा सम्पत्ति जफत हुने, बारम्बार अपराध गर्नेलाई थप सजाय, मतियार हुनेलाई सजाय, सम्पत्ति जफत हुने, सजाय छुट हुनेलगायतको समेत व्यवस्था गरिएको छ । नेपालमा अहिले पनि विद्यमान रहेको लागुऔषध (नियन्त्रण) ऐन, २०३३ लाई आधार मानेर संशोधन हुँदै आएको छ । यस ऐनमा लागुऔषधका बारेमा सम्पूर्ण व्याख्या, विश्लेषणसहित सजाय उल्लेख गरिएको छ । यसबाहेक लागुऔषध नियन्त्रणका लागि समय–समयमा विभिन्न नीति, रणनीति, निर्देशिका कार्यान्वयनमा ल्याइने गरिएको पाइन्छ । राज्यका तर्फबाट लागुऔषध नियन्त्रण तथा रोकथामका लागि प्रयास नभएका भने होइनन् तर देश सङ्घीयतामा गइसकेपछि तीन तहको सरकारको समन्वयको अभावमा पनि कतिपय कार्य अधुरै रहेका छन् । कतिपय नीति तथा निर्देशन बने पनि त्यसको कार्यान्वयन प्रभावकारी हुन नसक्दा लागुऔषधमा युवापुस्ताको जोखिम बढ्दै गएको पाइन्छ । नेपालमा लागुऔषध दुव्र्यसनीको लतमा न्यूनीकरण र रोकथामका लागि सरकारका तिनै तहका सरकार समन्वयात्मक भूमिकाबाट जनचेतना फैलाउनुपर्ने देखिन्छ । यस्तै परिवारले आफ्ना सन्तानको हेरचाहमा चनाखो हुने र उनीहरूको क्रियाकलापलाई दृष्टिगत गरी आवश्यक राय, सल्लाह दिनुका साथै विद्यालय तहका पाठ्यक्रम र सचेतनामूलक गतिविधि सञ्चालन गर्नुपर्ने अपरिहार्य छ । लागुपदार्थ दुरुपयोगको हानिकारक प्रभावको बारेमा जागरुकता पैदा गर्ने प्रयास, लागुऔषधमा निर्भर व्यक्तिलाई सामाजिक तथा आर्थिक एकीकरण गर्न सिपमूलक र व्यावसायिक तालिम प्रदान गर्ने र दुव्र्यसनीमा फसेका युवालाई लागुऔषध मुक्त, अपराध मुक्त तथा रोजगारयुक्त बनाउने नीति ल्याएर समाजप्रति उत्तरदायी बनाउन सकेमा युवालाई दुव्र्यसनीको लतबाट निकाल्न सकिन्छ । नेपाल सरकारका सुरक्षा निकाय र सम्बन्धित निकायले यसतर्फ ध्यान दिनुपर्ने हुन्छ । सीमानाकामा चेकजाँच प्रभावकारी रूपमा बढाउनु पर्छ देखिन्छ । """
"आजको मौसम : चार प्रदेशमा भारी वर्षा, तराईमा हावाहुरी","""काठमाडौँ, असार १२ गते । हाल देशभर मनसुनी वायुको प्रभाव रहेको छ । हाल गण्डकी, कर्णाली, लुम्बिनी र सुदूरपश्चिम प्रदेशलगायत बाँकी प्रदेशको पहाडी भू–भागमा आंशिकदेखि साधारणतया बदली रही मधेश प्रदेशमा आंशिक बदलीदेखि मौसम मुख्यतया सफा रहेको छ । गण्डकी, कर्णाली, लुम्बिनी र सुदूरपश्चिम प्रदेशका थोरै स्थानहरूमा हल्कादेखि मध्यम वर्षा भइरहेको छ । मौसम पूर्वानुमान महाशाखाका अनुसार बिहीबार दिउँसो देशभर आंशिकदेखि साधारणतया बदली रहनेछ । कर्णाली र सुदूरपश्चिम प्रदेशलगायत देशका पहाडी भू–भागमा केही स्थानहरूमा तथा बाँकी भू–भागका थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । गण्डकी, कर्णाली र सुदूरपश्चिम प्रदेशका पहाडी भू–भागका एक–दुई स्थानमा भारीदेखि धेरै भारी वर्षाको पनि सम्भावना रहेको छ । सबै प्रदेशका उच्च–पहाडी तथा हिमाली भू–भागका थोरै स्थानहरूमा हल्कादेखि मध्यम वर्षा/हिमपातको सम्भावना रहेको महाशाखाले जनाएको छ । कोशी प्रदेशको तराई भू–भागका तथा मधेश प्रदेशको थोरै स्थानहरूमा हावाहुरीको पनि सम्भावना रहेको महाशाखाले जनाएको छ । आज राति देशभर आंशिकदेखि साधारणतया बदली रहनेछ । कोशी प्रदेशलगायत देशका पहाडी भू–भागमा केही स्थानहरू र बाँकी प्रदेशका थोरै स्थानहरूमा मेघगर्जन/चट्याङसहित हल्कादेखि मध्यम वर्षाको सम्भावना रहेको छ । कोशी, बागमती, गण्डकी र सुदूरपश्चिम प्रदेशका एक–दुई स्थानमा भारीदेखि धेरै भारी वर्षाको पनि सम्भावना रहेको महाशाखाले जनाएको छ । कोशी र बागमती प्रदेशका उच्च–पहाडी तथा हिमाली भू–भागका केही स्थानहरूमा तथा बाँकी उच्च पहाडी तथा हिमाली भू–भागका एक–दुई स्थानमा हल्कादेखि मध्यम वर्षारहिमपातको सम्भावना रहेको छ । कोशी प्रदेशको तराई भू–भागका तथा मधेश प्रदेशको थोरै स्थानहरूमा हावाहुरीको पनि सम्भावना रहेको महाशाखाले उल्लेख गरेको छ । महाशाखाका अनुसार कोशी प्रदेश, कर्णाली प्रदेश र सुदूरपश्चिम प्रदेश लगायत बाँकी पहाडी केही स्थानहरूमा र बाँकी भू–भागका थोरै  स्थानहरूमा मेघगर्जन/चट्याङ सहित हल्का देखि मध्यम वर्षाको सम्भावना रहेको छ । कोशी, गण्डकी, कर्णाली र सुदूरपश्चिम प्रदेशका एक–दुई स्थानमा भारीदेखि धेरै भारी वर्षाको पनि सम्भावना रहेको महाशाखाले जनाएको छ । देशका उच्च–पहाडी तथा हिमाली भू–भागका थोरै स्थानहरूमा हल्कादेखि मध्यम वर्षारहिमपातको सम्भावना रहेको छ । यसका कारण नदीको जल सतह बढ्ने, गेग्रान बहाव, बाढी, पहिरो, भूक्षयजस्ता प्रकोप हुन सक्ने भएकाले जनस्वास्थ्य, कृषि, दैनिक जनजीवन, सडक तथा हवाई यातायातमा हुन सक्ने असुविधा, जोखिम वा क्षतिबाट बच्न आवश्यक सतर्कता अपनाउन अनुरोध गरिएको छ । रासस """
शिक्षामा लगानी गर्दै गौमुल : छात्रवृत्ति र लोकसेवा कक्षा सुरु,"""सन्तोषी रावल बाजुरा, असार १२ गते । ग्रामीण तहमै युवाहरूको क्षमता विकास र रोजगारीको अवसर सिर्जना गर्ने उद्देश्यले गौमुल गाउँपालिकाले अभिनव पहल थालेको छ । गाउँपालिकाले शिक्षामा लगानी गर्दै ‘गौमुलः छात्रवृत्ति र लोकसेवा कक्षा’ सुरु गर्न लागेको हो । पालिकाले बाजुरा क्याम्पसमा अध्ययनरत आफ्ना क्षेत्रका विद्यार्थीलाई लक्षित गर्दै छात्रवृत्ति वितरण र लोकसेवा तयारी कक्षा सञ्चालन गर्ने निर्णय गरेको छ । आर्थिक वर्ष २०८२/८३ का नीति तथा कार्यक्रमअनुसार कार्यान्वयनमा ल्याउन लागिएको यो कार्यक्रम विशेषगरी कमजोर आर्थिक अवस्था भएका, शैक्षिक रुपमा उत्कृष्टता हासिल गरेका तथा पालिकासँग स्थायी बसोवास भएका विद्यार्थीहरूलाई लक्षित गरिएको हो । गाउँपालिका अध्यक्ष हरी बहादुर रोकायाका अनुसार, “गौमुलका युवाहरू उच्च शिक्षामा सशक्त ढङ्गले प्रतिस्पर्धा गर्न सकुन् भन्ने सोचका साथ यो कार्यक्रम अघि बढाइएको हो ।” लोकसेवा तयारी कक्षामा निजामती, शिक्षा, प्रहरी तथा स्वास्थ्य सेवाजस्ता विषयहरू समेटिने छन् । प्रारम्भिक चरणमा बाजुरा क्याम्पसमा अध्ययनरत गौमुल क्षेत्रका विद्यार्थीहरूलाई समेटिने जनाइएको छ । छात्रवृत्तिअन्तर्गत छनोट भएका विद्यार्थीलाई वार्षिक रुपमा शैक्षिक शुल्क, पुस्तक, कपी तथा अन्य शैक्षिक सामग्रीका लागि आवश्यक आर्थिक सहयोग उपलब्ध गराइनेछ । गाउँपालिकाका उपाध्यक्ष सिता थापाले यो कार्यक्रम गाउँबाहिर अध्ययनरत युवाहरूको आत्मविश्वास वृद्धि, क्षमता विस्तार तथा प्रतियोगी परीक्षामा सफलता प्राप्तिका लागि कोशेढुङ्गा सावित हुने विश्वास व्यक्त गर्नुभयो । उहाँले भन्नुभयो,  “यो पहलले ग्रामीण क्षेत्रका विद्यार्थीलाई अवसर र प्रोत्साहन दिँदै समावेशी र समान पहुँचको शिक्षालाई टेवा पुर्‍याउनेछ ।” """
"सामाजिक विकास, पूर्वाधार र शिक्षा प्राथमिकता","""कर्णाली प्रदेश ब्युरो सुर्खेत, असार १२ गते । कर्णाली प्रदेशका ७९ वटा स्थानीय तहमध्ये मङ्लबार र बुधबार गरी दुई दिनमा अधिकांश पालिकाले आर्थिक वर्ष २०८२/८३ को नीति तथा कार्यक्रमसहित आआफ्ना बजेट सार्वजनिक गरेका छन् । आफ्नो आन्तरिक आयको अवस्था हेरेर पूर्वाधार, पर्यटन, शिक्षा, कृषि र सामाजिक न्यायमा पालिकाले बजेटलाई केन्द्रित गरेका छन् । सबैभन्दा बढी बजेट वीरेन्द्रनगरको सुर्खेत समाचारदाताका अनुसार कर्णाली प्रदेशको सबैभन्दा ठुलो नगरपालिका सुर्खेतको वीरेन्द्रनगर नगरपालिकाले आव २०८२/८३ का लागि चार अर्ब ३८ करोड २७ लाखको बजेट ल्याएको छ । यसमा चालुतर्फ एक अर्ब ५९ करोड ४२ लाख ३० हजार अर्थात् ३६.३७ प्रतिशत र पुँजीगततर्फ दुई अर्ब ७८ करोड ८४ लाख ८५ हजार अर्थात् ६३.६३ प्रतिशत रहेको छ । मङ्गलबार आयोजित १७ औँ नगर सभामा उपप्रमुख  नीलकण्ठ खनालले सो बजेट ल्याउनुभएको हो । यस्तै विकास साझेदार तथा गैरसरकारी सङ्घ संस्थातर्फबाट ४० करोडको बजेट आयोजना तथा कार्यक्रमसमेत स्वीकृत गरिएको छ । बजेटमा सङ्घीय वित्तीय समानीकरण अनुदानतर्फ २४ करोड  २४ लाख, सङ्घीय ससर्त अनुदानतर्फ दुई अर्ब २० करोड आठ लाख, सङ्घीय राजस्व बाँडफाँटतर्फ २० करोड ५७ लाख ९३ हजार, प्रदेश सरकार वित्तीय समानीकरण अनुदानतर्फ तीन करोड ३४ लाख ५३ हजार, प्रदेश ससर्त अनुदानतर्फ ३७ करोड ६१ लाख ३६ हजार,  घर, जग्गा, रजिस्टे«सन तथा मनोरञ्जनतर्फ १५ करोड, दहत्तर बहत्तर शुल्कतर्फ दुई करोड ५० लाख, नगरपालिकाको आन्तरिक आयतर्फ ५१ करोड ६३ लाख ५० हजार, आव २०८१/८२ का क्रमागत आयोजना तथा सर्न सक्ने बैङ्क मौज्दाततर्फ ४१ करोड २७ लाख ८३ हजार र सामाजिक सुरक्षा अनुदान ४० करोड खर्च बेहोर्ने लक्ष्य लिइएको छ । कुल बजेटमा तलब भत्ता तथा कार्यालय सञ्चालनका लागि ३२ करोड ६५ लाख, खानेपानी, सुशासन तथा पूर्वाधार प्रवर्धन कार्यक्रम म्याचिङ फन्ड (भेरी पम्पिङ आयोजना) सञ्चालन व्यवस्थापन एवं सहकार्यका लागि ११ करोड ६० लाख, वडास्तरीय योजना तथा कार्यक्रमका लागि १९ करोड २८ लाख र नगर प्रमुखबाट पेस भएका नीतिको कार्यान्वयनका लागि नगरस्तरीय क्षेत्रगत कार्यक्रम सञ्चालन गर्न एक अर्ब २५ करोड ९२ लाख ७९ हजार विनियोजन गरिएको छ । गत आवमा नगरपालिकाले कुल ५७ प्रतिशत खर्च गरेको थियो । त्यसअघि नगरप्रमुख मोहनमाया ढकालले वीरेन्द्रनगरको नीति तथा कार्यक्रम सार्वजनिक गर्नुभयो । नीति तथा कार्यक्रममा राजस्व वृद्धि गर्ने, सामान्य प्रशासन र सार्वजनिक सेवा, न्यायिक सेवा, पूर्वाधार विकास क्षेत्र, शिक्षा, युवा तथा खेलकुद विकास, महिला बालबालिका तथा ज्येष्ठ नागरिक, स्वास्थ्य, सामाजिक सुरक्षा तथा व्यक्तिगत घटना दर्ता, उद्योग तथा  वाणिज्य प्रशासन, सहकारीलगायत विभिन्न सेवा क्षेत्रमा विभाजन गरिएको छ । यसै गरी छिन्चु समाचारदाताका अनुसार त्यसै गरी सुर्खेतको गुर्भाकोट नगरपालिकाले एक अर्ब एक करोड ६७ लाख ९५ हजार रुपियाँको बजेट ल्याएको छ । त्यसमध्ये ३९ करोड एक लाख पुँजीगत र ६१ करोड ८६ लाख ७२ हजार चालु खर्च रहेको छ । यसै गरी पञ्चपुरी नगरपालिकाले ६९ करोड ११ लाख १५ हजार र भेरीगङ्गा नगरपालिकाले ८० करोड २५ लाख २४ हजार रुपियाँ बराबरको बजेट ल्याएका छन् । लेकबेँसी नगरपालिकाले ६१ करोड ५१ लाख दुई हजारको बजेट ल्याएको छ । वराहताल गाउँपालिकाले ६३ करोड सात लाख चार हजार, सिम्ता गाउँपालिकाले ६१ करोड ७५ लाख १९ हजार, चौकुने गाउँपालिकाले ५७ करोड र चिङ्गाड गाउँपालिकाले ४० करोड ८६ लाख ४६ हजारको बजेट पारित गरेको छ । तीन अर्ब बयसट्ठी करोडको बजेट रुकुमपश्चिमको मुसीकोट समाचारदाताका अनुसार रुकुमपश्चिमका छ वटा स्थानीय तहले आगामी आव २०८२/८३ का लागि तीन अर्ब ६२ करोड ८८ लाख ९६ हजार ५५० रुपियाँको बजेट ल्याएका छन् । सबै स्थानीय तहले सामाजिक विकास, पूर्वाधार निर्माण, भूकम्पपछिको पुनर्निर्माण, सेवा प्रवाहलाई प्राथमिकता दिएका छन् । चौरजहारी नगरपालिकाको २१ औँ नगर सभामा उपप्रमुख ईश्वरी शर्मा बिएमले पेस गर्नुभएको कार्यक्रम र बजेट पारितसमेत भएको छ । चौरजहारीले कुल ८१ करोड ९४ लाख ८३ हजारको बजेट पारित गरेको हो । सङ्घ संस्थाको बाहेक सञ्चित कोषको बजेट भने ५७ करोड ४१ लाख ९५ हजार २५ रुपियाँ रहेको छ । जसमध्ये चालुतर्फ ४२ करोड ८३ लाख १९ हजार ७८८ र पुँजीगततर्फ १४ करोड ५८ लाख रहेको छ । मुसीकोट नगरपालिकाको १५ औँ नगर सभामा उपप्रमुख विमलकुमार पुनले ६९ करोड ९९ लाख ९४ हजार दुई सय रुपियाँको बजेट प्रस्तुत गर्नुभएको छ । जसमा चालुतर्फ ५२ करोड ७० लाख ९४ हजार दुई सय र पुँजीगततर्फ १७ करोड २९ लाख रुपियाँ रहेको छ । आठबिसकोट नगरपालिकाको १८ औँ नगर सभा ७६ करोड ३८ लाख ६९ हजार रुपियाँको बजेट पेस भएको छ । नगर उपप्रमुख धनकुमारी शाहीले नीति तथा कार्यक्र म कार्यान्वयनका लागि चालुतर्फ ४९ करोड ३४ लाख ३२ हजार र पुँजीगततर्फ २७ करोड चार लाख ३७ हजार बजेट विनियोजन गरेको जानकारी दिनुभयो । त्रिवेणी गाउँपालिका उपाध्यक्ष राजुकुमारी रेउलेले ५४ करोड ८६ लाख ३२ हजारको बजेट गाउँ सभामा पेस गर्नुभएको छ भने सानीभेरी गाउँपालिका ५३ करोड ९७ लाख छ हजार ९९९ रुपियाँ, बाँफीकोट गाउँपालिकाले ५० करोड २५ लाख ७४ हजार ५६३ रुपियाँ बजेट प्रस्तुत गरिएको छ । दैलेखका सबै पालिकाले ल्याए बजेट दैलेखको पञ्चकोशी समाचारदाताका अनुसार दैलेखका चार नगरपालिका र सात गाउँपालिका गरी ११ वटाले पालिकाले मङ्गलबार नै बजेट ल्याएका छन् । नारायण नगरपालिकाले ५६ करोड ४४ लाख ६९ हजारको बजेट ल्याएको छ । यसमा चालुतर्फ ४५ करोड ७० लाख ९२ हजार र पुँजीगततर्फ १० करोड ७३ लाख ७७ हजार रहेको छ । नगरपालिकाले बजेटलाई सुशासन तथा सेवा प्रवाह, शिक्षा, स्वास्थ्य, पर्यटन, सिपमूलक तालिम, खानेपानीका धारा मर्मत, कृषि तथा पूर्वाधार निर्माणका कार्यक्रमलाई प्राथमिकतामा राखी बजेट विनियोजन गरिएको नगरप्रमुख लोमन शर्माले बताउनुभयो । यस्तै महाबु गाउँपालिकाले ४९ करोड ४० लाख ४२ हजार, नौमुले गाउँपालिकाले ५६ करोड आठ लाख ६६ हजार,  ठाँटीकाध गाउँपालिका ४१ करोड ५० लाख ३१ हजार, दुल्लु नगरपालिकाले एक अर्ब आठ करोड ९२ लाख ५९ हजार बजेट ल्याएका छन् । यसै गरी गुराँस गाउँपालिकाले ७३ करोड ६१ लाख ४४ हजार, डुङ्गेश्वर गाउँपालिकाले ४१ करोड ८१ लाख ७२ हजार, चामुण्डाविन्द्रासैनी नगरपालिकाले ४८ करोड ४३ लाख तीन हजार, आठबिस नगरपालिकाले ५५ करोड ८८ लाख ६१ हजार, भगवतीमाई गाउँपालिकाले ५६ करोड ४५ लाख ७५ हजार र भैरवी गाउँपालिकाले ४९ करोड ९९ लाख ९० हजारको बजेट सार्वजनिक गरेका छन् । तीन अर्ब बत्तिस करोड सिँजा समाचारदाताका अनुसार जुम्लाका एक नगरपालिका र सात गाउँपालिका गरी आठ स्थानीय तहले आगामी आव २०८२/८३ का लागि तीन अर्ब ३२ करोड ९३ लाखको बजेट ल्याएका छन् । ती पालिकाले कृषि, शिक्षा, उद्यमशीलता, पूर्वाधार विकास, रोजगारी वृद्धिलगायतका क्षेत्रलाई प्राथमिकता दिँदै एकैसाथ नीति र बजेट ल्याएका हुन् । सबैभन्दा बढी जुम्लाको एक मात्र नगरपालिका चन्दननाथ नगरपालिकाले ६१ करोड ३२ लाख ९२ हजारको बजेट ल्याएको छ । उपप्रमुख रामदेवी खड्काले हिंसापीडित महिलाको राहत, उद्धार तथा पुनस्र्थापनका लागि सेफहाउस निर्माण गर्नेदेखि उत्पादन बढाउने जस्ता नीतिलाई जोड दिएर ६१ करोडको बजेट प्रस्तुत गर्नुभएको छ । त्यस्तै तातोपानी गाउँपालिकाले ५१ करोड ५९ लाख ८२ हजार, तिला गाउँपालिकाले ५१ करोड ३९ लाख ७९ हजार, हिमा गाउँपालिकाले आफ्नै सार्वजनिक बस सञ्चालन गर्ने, खानेपानी तथा वातावरण संरक्षणमा जोड दिँदै ४० करोड दुई लाख ७५ हजार, सिँजा गाउँपालिकाले ४७ करोड, २२ लाख ३५ हजार, कनकासुन्दरी गाउँपालिकाले कृषि र पूर्वाधारलाई प्राथमिकता दिँदै ५० करोड, पातारासी गाउँपालिकाले ४३ करोड ५८ लाख ४१ हजार, गुठीचौर गाउँपालिकाले सबैभन्दा कम ३४ करोड ७९ लाख रुपियाँ विनियोजन गरेको छ । जुम्लाका आठ पालिकामध्ये तातोपानी गाउँपालिकाबाहेक सातै पालिकाले डल्लो बजेट मात्रै ल्याएका छन् । तातोपानीले आठ वटै वडामा बजेट बाँडफाँट गरी विषयगत शाखाका कार्यक्रममा समेत बजेट छुट्याइसकेको छ । कर्णालीका ७९ वटा पालिकामध्ये तातोपानीको बजेट सङ्घीय मामिला तथा सामान्य प्रशासन मन्त्रालयको प्रोटोकलमा समेत प्रविष्ट भइसकेको छ । छ पालिकाले ल्याए बजेट खलङ्गा समाचारदाताका अनुसार जाजरकोटका छ स्थानीय तहले नीति तथा कार्यक्रम ल्याएका छन् ।  आव २०८२/८३ का लागि प्रस्तावित अनुमानित बजेटसहित गाउँ तथा नगर सभाबाट पारित गरेका छन् । नलगाड नगरपालिकाको असार ९ गते उद्घाटन सत्रमा कांग्रेस, एमालेनिकट जनप्रतिनिधि तथा कार्यपालिका सदस्यले बहिष्कार गरेपछि स्थगित भएको छ । नेपाल सरकारको नीति अनुसार असार १० गते स्थानीय तहले नीति तथा कार्यक्र म सार्वजनिक गरेका हुन् । छेडागाड नगरपालिकाले ७३ करोड ६७ लाख ३१ हजार, भेरी नगरपालिकाले ९१ करोड ६५ लाख ८७ हजार, बारेकोट गाउँपालिकाले ५७ करोड ६२ लाख ५५ हजार, जुनीचाँदे गाउँपालिकाले ५९ करोड ५९ लाख ७६ हजार ५५८ विनियोजन गरेको छ । यस्तै शिवालय गाउँपालिकाले ४९ करोड ८९ लाख ६६ हजार, कुशे गाउँपालिकाले ६० करोड ७४ लाख २४ हजार अनुमानित बजेट सभाले पारित गरेको छ । बजेट सवा पाँच अर्बभन्दा बढी शारदा समाचारदाताका अनुसार सल्यानका १० स्थानीय तहमध्ये नौ स्थानीय तहले पाँच अर्ब १९ करोड ४७ लाख २५ हजार बराबरको बजेट ल्याएका छन् । शारदा नगरपालिकाको बजेट एक अर्ब १९ करोड २९ लाख १२ हजार रुपियाँ रहेको छ भने वनगाड कुपिन्डे नगरपालिकाको बजेट ७९ करोड रुपियाँ रहेको छ तर जिल्लाको अर्को नगरपालिका बागचौर नगरपालिकाले भने नगर सभाको १४ औँ अधिवेशनमा आगामी आवका लागि नीति तथा कार्यक्र म पेस गरेर पारित गरेको छ भने बजेट कार्यक्र मबारे छलफल चलिरहेकाले अधिवेशनको अर्को बैठकमा पेस हुने छ । गाउँपालिकातर्फ छत्रेश्वरी गाउँपालिकाले ५२ करोड ५३ लाख ३८ हजार, कालीमाटी गाउँपालिकाले पूर्वाधार विकासलाई प्राथमिकता दिँदै ४९ करोड ९५ लाख, कुमाख गाउँपालिकाले ४९ करोड ८७ लाख तथा त्रिवेणी गाउँपालिकाले ४५ करोड ८४ लाख ४१ हजार ५८४ रुपियाँको बजेट सार्वजनिक गरेका छन् । जिल्लाको दार्मा गाउँपालिकाले ४४ करोड ९२ लाख ४६ हजार तथा कपुरकोट गाउँपालिकाले कृषि, पर्यटन र पूर्वाधारलाई प्राथमिकतामा राखेर ४२ करोड ६८ लाख ८८ हजार र सिद्धकुमाख गाउँपालिकाले ३५ करोड ३७ लाख रुपियाँको बजेट पारित गरेका छन् । आयआर्जनलाई प्राथमिकता हुम्ला/रलिङ समाचारदाताका अनुसार हिमाली जिल्ला हुम्लाका सात वटै गाउँपालिकाले नीति, बजेट तथा कार्यक्रममा शिक्षा, स्वास्थ्य, पूर्वाधार पर्यटन र आयआर्जनलाई प्राथमिकता दिएका छन् । मङ्गलबारबाट सुरु भएको गाउँ सभामा सबै गाउँपालिकाले उक्त क्षेत्रलाई प्राथमिकता दिएका हुन् । सिमकोट गाउँपालिकाले ६४ करोड ३६ लाख ७० हजार, खार्पुनाथ गाउँपालिकाले ४७ करोड ६४ हजार ४९९ रुपियाँको बजेट गाउँ सभाबाट पारित गरेको छ । यस्तै नाम्खा गाउँपालिकाले ३७ करोड  र सर्केगाड गाउँपालिकाले ६५ करोडभन्दा बढीको बजेट ल्याएको छ । मुख्य गरी बजेटले शिक्षा, स्वास्थ्य, पूर्वाधार पर्यटन कृषि र आयआर्जनलाई बजेटले प्राथमिकता दिएको बताइएको छ । यस्तै कृषि उत्पादन वृद्धि, युवाको स्वरोजगार, शिक्षा स्तरोन्नति, विपत् व्यवस्थापन तथा सडक पहुँच विस्तारमा प्राथमिकता दिइएको छ । अदानचुली गाउँपालिकाले शिक्षा, स्वास्थ्य, पूर्वाधार, आयआर्जन, पर्यटन विकासमा केन्द्रित भएको छ । ताँजाकोट गाउँपालिकाका प्रशासकीय अधिकृत समीक्षा अधिकारीले शिक्षा, स्वास्थ्य पूर्वाधार, सडकको स्तरोन्नतिलई प्राथमिकता दिइएको बताउनुभयो भने चङ्खेली गाउँपालिकाले शिक्षा, स्वास्थ्य, सिँचाइ र प्रशासनिक भवन निर्माण गरिने जनाइएको छ । नौ स्थानीय तहको बजेट कालीकोट समाचारदाताका अनुसार कालीकोटका छ वटा गाउँपालिका र तीन नगरपालिका गरी जम्मा नौ वटा स्थानीय तहले आव २०८२/८३ का लागि कुल चार अर्ब ३८ करोड ८४ लाख ५१ हजार बजेट सार्वजनिक गरेका छन् । चालु र पुँजीगत खर्च समेटिएको बजेटमार्फत सामाजिक विकास, पूर्वाधार निर्माण, शिक्षा, स्वास्थ्य, कृषि, पर्यटन सेवा प्रवाहमा प्राथमिकता दिइएको छ । खाँडाचक्र नगरपालिकाले आगामी आव २०८२/८३ का लागि ५३ करोड ५५ लाख ५५ हजारको बजेट प्रस्तुत गरेको उपप्रमुख गणेशबहादुर शाहीले बताउनुभयो । यस्तै सान्नीत्रिवेणी गाउँपालिकाले ४१ करोड ९२ लाख ६२ हजार, नरहरिनाथ गाउँपालिकाले ५१ करोड ८३ लाख ८० हजारको बजेट प्रस्तुत भएको छ । तिलागुफा नगरपालिकाले ७० करोड १४ लाख नौ हजार, रास्कोट नगरपालिकाले ४७ करोड २२ लाख ८२ हजार बजेट प्रस्तुत गर्दै शिक्षा, स्वास्थ्य, पूर्वाधार, कृषि, पर्यटन, रोजगारी, सामाजिक सुरक्षा, सूचना प्रविधिलगायत क्षेत्रमा विशेष जोड दिइएको छ । पचालझरना गाउँपालिकाले ४३ करोड ८६ लाख २९ हजार, शुभकालिका गाउँपालिकाले ४६ करोड २० लाख ५० हजार, पलाँता गाउँपालिकाले र महाबै गाउँपालिकाको ३५ करोड ८७ लाख ४७ हजारको बजेट विनियोजन गरेको छ । सबै स्थानीय तहले पुरानै कार्यक्रमलाई निरन्तरता दिएका छन् । एक अर्ब बयालिस लाख मुगु समाचारदाताका अनुसार मुगु जिल्लाका चार वटा स्थानीय तहमध्ये छायानाथ रारा नगरपालिका र खत्याड गाउँपालिकाको बजेट सार्वजनिक भएको छ । छायानाथ रारा नगरपालिका र खत्याड गाउँपालिकाको गरी कुल एक अर्ब ४२ लाख १३ हजार बजेट ल्याइएको छ । आव २०८२/८३ का लागि छायानाथ रारा नगरपालिकाको १७ औँ अधिवेशन (बजेट सभा) बाट ६६ करोड ११ लाख १३ हजार २८२ को बजेट सार्वजनिक गरिएको छ । नगरपालिकाले पर्यटन, पूर्वाधार विकास, शिक्षालाई प्राथमिकता दिएको छ । नगर उपप्रमुख ऐश्वर्या शाही मल्लले आन्तरिक आय नभएका यहाँ स्थानीय तह, सङ्घीय र प्रदेश अनुदानमा निर्भर हुनु परेको बताउनुभयो । यस्तै खत्याडले ६४ करोड ८८ लाख बजेट ल्याएको छ । """
बाह्रदिने युद्धपछिको मध्यपूर्व,"""मध्यपूर्वका दुई प्रतिद्वन्द्वी इजरायल र इरानबिचको १२ दिने युद्ध रोकिएको छ । युद्ध सुरु भएको दसौँ दिनमा इजरायललाई साथ दिँदै अमेरिकाले इरानमाथि आक्रमण गरेसँगै मध्यपूर्वको अवस्था भयावह बन्दै थियो तर दुई दिनपछि अमेरिकाकै पहलमा युद्धविराम भयो । मङ्गलबार बिहानदेखि युद्धविराम लागु भयो । इजरायल र इरान दुवै युद्ध रोक्न सहमत भए तर मङ्गलबारै दुवै पक्षबाट युद्धविराम उल्लङ्घन गर्ने केही घटना भए । त्यसप्रति अमेरिकाका राष्ट्रपति डोनाल्ड ट्रम्पले कडा आपत्ति जनाउनुभयो र युद्धविराम मान्न बाध्य पार्नुभयो । इजरायल–इरान युद्धमा अमेरिका सामेल भएपछि मध्यपूर्वको भविष्यमाथि गम्भीर प्रश्न खडा भएको थियो । इरानका आणविक केन्द्रहरू नष्ट गर्न इजरायलको अनुरोधलाई स्वीकारेर अमेरिका युद्धमा सामेल भयो । यस युद्धमा एकातिर अमेरिका र इजरायल तथा अर्कोतिर इरान रहे । इरानलाई जसरी पनि हराउने पक्षमा लागेका अमेरिका र इजरायलको आक्रमण संयुक्त राष्ट्रसङ्घको बडापत्र र अन्तर्राष्ट्रिय कानुनविपरीत छ भनी आलोचना पनि भयो । यो आलोचनालाई नसुनेको गरी इरानमाथि अहिलेसम्मको शक्तिशाली गैरआणविक बङ्कर बम प्रहार भयो । अमेरिकाको यस आक्रमणबाट इरानका तीन वटा आणविक केन्द्रमा ठुलो क्षति भयो । इरानले आफ्नो आणविक कार्यक्रम शान्तिपूर्ण प्रयोजनका लागि हो भन्दै आए पनि इजरायल र अमेरिकाले कहिल्यै विश्वास गरेनन् । यो कार्यक्रम परमाणु बम बनाउन केन्द्रित छ भन्दै दाबी गर्दै आएका दुवै देशले अन्ततः मिलेर इरानमाथि धावा बोले । इरानले परमाणु बम बनाएमा इजरायलमात्र होइन अमेरिकासमेत असुरक्षित हुने ठानेर दुवै मिलेर आणविक केन्द्रहरू नष्ट गर्न भीषण आक्रमण गरेको तथ्य लुक्ने कुरै भएन । २१ सय किलोमिटर वरपरका दुई प्रतिद्वन्द्वी इजरायल र इरान युद्धमा होमिएसँगै मध्यपूर्व अशान्त बन्यो । यही जुन १३ मा इजरायलले एक्कासि इरानविरुद्ध भीषण आक्रमण गरी उच्च सैन्य नेतृत्व र आणविक वैज्ञानिकको हत्या गर्नुका साथै आणविक केन्द्रमा क्षति पुर्‍याएसँगै इरान प्रत्याक्रमणमा उत्रियो । दुवै देशले एकअर्काविरुद्ध आक्रमणलाई तीव्र बनाए । अत्याधुनिक हातहतियार र प्रविधिका हिसाबले इरानभन्दा इजरायल अगाडि भएकाले बढी क्षति इरानतर्फ भयो । तैपनि इरानी नेतृत्व युद्धबाट पछि हट्ने वा आत्मसमर्पण गर्ने पक्षमा थिएन । अमेरिकाका राष्ट्रपति ट्रम्पले इरानलाई बिनासर्त आत्मसमर्पण गरी आणविक कार्यक्रम बन्द गर्न चेतावनी दिनुभयो । इरानका सर्वोच्च नेता अयोतोल्लाह अली खामेनीले इजरायल र अमेरिकासामु कहिल्यै पनि आत्मसमर्पण नगर्ने अडान लिनु भयो । उहाँले यो युद्धमा सामेल नहुन अमेरिकालाई चेतावनीसमेत दिनुभयो । यस युद्धबाट इरान पछाडि नहट्ने भएपछि राष्ट्रपति ट्रम्पले उच्च सुरक्षा अधिकारीसँग छलफल गरी इजरायलका तर्फबाट युद्धमा होमिने निर्णय गर्नुभयो । सुरुमा उहाँले इरानलाई दुई साताको समयसीमा तोक्नु भयो तर समयसीमा तोकेको दुई दिनमै अमेरिकाले इरानमाथि शक्तिशाली आक्रमण गर्‍यो । चीन र रुसले यस युद्धमा सामेल नहुन अमेरिकालाई आग्रह गरे पनि राष्ट्रपति ट्रम्पले बेवास्ता गर्नुभयो । उहाँले मात्र इजरायली प्रधानमन्त्री बेन्यामिन नेतान्याहुको कुरा सुन्नुभयो । इरान र शक्ति राष्ट्रहरूबिच भएको आणविक सम्झौतालाई पुनः सक्रिय बनाई वार्ताद्वारा समास्याको समाधान खोजिनुपर्ने विश्व समुदायको आवाज थियो । संयुक्त राष्ट्रसङ्घका महासचिव एन्टोनियो गुटेर्रेसले पनि इजरायल र इरानलाई युद्ध रोक्न र वार्ता सुरु गर्न जोड दिनुभएको थियो । युरोपेली सङ्घ र छ शक्ति राष्ट्र पनि वार्ता पुनः सुरु गर्न इच्छुक थिए तर एकाएक अमेरिकाले इजरायलको कुरा सुनेर इरानविरुद्ध युद्धमा होमियो । इरानका तीन वटा आणविक केन्द्रमा अमेरिकाले बमवर्षक विमानबाट जुन २२ को बिहान बङ्करभेदी शक्तिशाली बमहरू प्रहार गरी युद्धमा होमियो । अमेरिका र इजरायल अब वार्ताबाट होइन युद्धबाटै इरानी मामिला छिनोफानो गर्ने पक्षमा उभिए जस्तो अनुमान गरिँदै थियो । यसले गर्दा यो युद्ध लम्बिने र मध्यपूर्व ठुलो सङ्कटमा पर्ने खतरा औँल्याउँदै समाचार बाहिर आएका थिए । इजरायलका प्रधानमन्त्री नेतान्याहुका अनुसार इरानको विवादास्पद आणविक कार्यक्रम नै इजरायली सुरक्षाका लागि मुख्य चुनौती हो । यो कार्यक्रम नष्ट नगरेसम्म इजरायल सुरक्षित हुँदैन । इरानको आणविक कार्यक्रम शान्तिपूर्ण प्रयोजनका लागि भनिए पनि अन्ततः परमाणु हतियार बनाउने उद्देश्य रहेको दाबी गर्दै इजरायल त्यहाँका आणविक केन्द्र नष्ट गर्नका लागि आक्रमण गरिएको कुरामा अडिग छ । क्यानडामा सम्पन्न जी सातको शिखर सम्मेलनले पनि इरानका कारण मध्यपूर्व असुरक्षित भएको दाबी गर्दै इजरायलले सुरु गरेको सैन्य कारबाहीप्रति समर्थन जनाएको थियो । अमेरिकाका राष्ट्रपति ट्रम्प सुरक्षा परिषद् बैठक गरी इरानसँग युद्ध गर्ने निर्णयमा पुग्नुभयो । उहाँले यो कुरा संसद्मा पनि लानुभएन र अरूलाई थाहा पनि दिनुभएन । एकाएक जुन २२ मा इरानका तीन वटा आणविक केन्द्रमा भीषण आक्रमण गरेपछि मात्र अमेरिका पनि युद्धमा होमिएको कुरा थाहा भयो । इरानमाथि आक्रमण गरेपछि राष्ट्रका नाममा छोटो सम्बोधन गर्दै राष्ट्रपति ट्रम्पले यो आक्रमणबाट इरानको आणविक केन्द्रहरू ध्वस्त भएको दाबी गर्नुभयो । उहाँले इरानलाई आत्मसमर्पण गर्न वा थप ठुलो विपत्ति सामना गर्न चेतावनी दिनुभयो । इरानले भने आत्मसमर्पण नगर्ने अडान लियो । गत अक्टोबरको आक्रमणमा इजरायलले इरानका धेरै हवाई सुरक्षा प्रणाली एकाइ ध्वस्त पारेको थियो । अहिले पनि आक्रमण हवाई सुरक्षा प्रणालीमै प्रहार ग¥यो । अमेरिकामा बनेका अत्याधुनिक लडाकु–जेटहरू प्रयोग गरेर इजरायलले इरानको आकाशमाथि कब्जा जमायो । इजरायलले पहिलो दिनमै इरानी सेनाको चेन–अफ–कमान्ड तोड्न इरानी सेना प्रमुख, उपप्रमुख, इस्लामिक रिभोलुसनरी गार्ड कोरका (आइआरजिसी) प्रमुखलगायत वरिष्ठ जनरलको हत्या गरेको थियो । तिनको ठाउँमा नयाँ नियुक्त भएका जनरलको पनि हत्या ग¥यो । त्यस्तै इरानको आणविक कार्यक्रममा संलग्न वैज्ञानिक र विज्ञको पनि हत्या भयो । उता इरानले प्रहार गरेका धेरै जसो क्षेप्यास्त्रलाई इजरायली हवाई सुरक्षा प्रणालीले निस्तेज पार्‍यो । केही क्षेप्यास्त्र खसाल्न नसके पनि इजरायलमा लगभग सबै जनताका लागि लुक्न मिल्ने निजी र सार्वजनिक बङ्करमा नागरिकहरू बसेकाले त्यहाँ धेरै ठुलो मानवीय क्षति भएन । भौतिक संरचनामा क्षेप्यास्त्र प्रहार गरी इरानले क्षति पुर्‍यायो । गत दुई महिनादेखि अमेरिका र इरानबिच विभिन्न चरणका वार्ता भइरहेको अवस्थामा इजरायलले एक्कासि आक्रमण गरेसँगै वार्ता पनि भाँडियो । इरानी नेतृत्वले आत्मसमर्पण नगर्ने जिकिर गरे पनि बाह्य सहयोगबिना एक्लै युद्ध लम्ब्याइरहन सक्ने अवस्था भने कमजोर थियो । उसलाई सहयोग गर्ने हमास, हुथी र हेजबुल्लाह जस्ता विद्रोही समूहलाई इजरायलले तहसनहस पारिदिएको छ । यस्तो अवस्थामा लामो समय युद्ध लम्ब्याउनु इरानको हितमा थिएन । गत डिसेम्बरमा सिरियामा बसर अल–असदको सत्ता ढलेपछि मध्यपूर्वमा आफ्नो प्रभाव भएको अर्को देशमा पनि सत्ता परिवर्तन नहोस् भनेर रूसले इजरायल–इरान युद्ध रोक्न लगातार ट्रम्प सरकारसँग पहल गरेको थियो । युक्रेनसित तीन वर्षदेखि युद्ध गरिरहेको रुस पनि इरानलाई आवश्यक सहयोग गर्न सक्ने अवस्थामा छैन । यस्तो अवस्थामा इरानलाई ठुलो बाह्य सहयोग मिलिहाल्ने परिस्थिति नभएकाले युद्धबाट पछाडि हट्नु नै उसको हितमा थियो । इजरायलले इरानका कुनै पनि नेतालाई आक्रमणको निसाना बनाउन सक्ने क्षमता राख्छ । यस्तो अवस्थामा इरानका कुनै पनि नेता सुरक्षित हुन सक्दैनन् । अमेरिकाका राष्ट्रपति ट्रम्पले रोकेर मात्र हो नत्र इजरायलले इरानी सर्वोच्च नेता खोमेनीलाई पनि निसाना बनाइसक्थ्यो । मूलतः इरानलाई उसको आणविक कार्यक्रम गलपासो बन्यो । इरानले लामो समयदेखि आफ्नो यो आणविक कार्यक्रम हतियार बनाउन नभएर शान्तिपूर्ण उद्देश्यका लागि हो भन्दै आएको छ तर इजरायल, अमेरिकालगायत पश्चिमा राष्ट्रले इरानले आणविक हतियार नै बनाउन खोजेको भन्दै रोक्ने कोसिस गर्दै आएका हुन् । वार्ता गरेर इरानलाई आणविक कार्यक्रम बन्द गराउन सम्भव नदेखेर अमेरिका र इजरायलले ठुलो खतरा मोल्दै इरानमाथि आक्रमण गरेको दाबी गरेका छन् । इरानले छिट्टै परमाणु बम बनाउने चरणमा पुगेको गोप्य सूचना पाएर त्यसलाई जसरी पनि रोक्नुपर्ने पक्षमा इजरायली र अमेरिकी नेतृत्व एकमत भएको हो । दुवै मुलुक मिलेर इरानलाई हराउने मात्र होइन, उसको आणविक कार्यक्रम सदाका लागि समाप्त पार्ने र सत्ता परिवर्तन गराई उदारवादीको हातमा सत्ता सुम्पनेसम्मको तयारी गरेका कुरा बाहिर आए । अमेरिकाका पूर्वराष्ट्रपति बाराक ओबामाले सन् २०१५ मा इरानसँग गरिएको आणविक कार्यक्रम रोक्नेबारेको बहुराष्ट्रिय सम्झौता ट्रम्पले सन् २०१७ मा पहिलो पटक कार्यभार समालेपछि तोड्नुभएको थियो । त्यसपछि बर्सौंसम्म अप्रत्यक्ष वार्ता भए पनि कुनै सफलता हासिल भएन । इजरायल र अमेरिकाले इरानलाई कहिल्यै पनि आणविक हतियार बनाउन नदिने चेतावनी दिइरहेका बेला ट्रम्पले दोस्रो कार्यकालमा भने अप्रत्याशित रूपमा इरानसँग प्रत्यक्ष वार्ताको प्रस्ताव गर्नुभएको थियो तर अहिले उहाँ पनि वार्ताबाट पछि हट्नुभयो । इरानले आणविक हतियार बनाए आफूलाई ध्वस्त पार्छ भन्ने डरले उसलाई रोक्न इजरायलले आक्रमण गरेको हो । अझ अहिले कमजोर भएको बेलामा कडा सर्त माने पनि बिस्तारै शक्ति सञ्चय गरेर इरानले फेरि आणविक हतियार कार्यक्रम अगाडि बढाउँछ भन्ने डर इजरायललाई छ । त्यसैले भरसक युद्धबाटै इरानका आणविक केन्द्र ध्वस्त पार्न र सदाका लागि आणविक हतियार कार्यक्रम रोक्नुपर्ने मान्यतामा रहनुभएका इजरायलका प्रधानमन्त्री बेन्यामिन नेतान्याहुले त्यसका लागि अमेरिकालाई मनाउनुभयो । उहाँले इजरायल एक्लैले इरानका सबै आणविक केन्द्र नष्ट गर्न नसक्ने भएकाले युद्धमा अमेरिकालाई सहभागी गराउन चाहनुभयो । इरानका आणविक केन्द्रहरू नष्ट गर्न सक्ने बङ्कर बम अमेरिकासँग मात्र छ । सो बमको प्रयोगले मात्र इरानका आणविक केन्द्रलाई नष्ट गर्न सकिने विज्ञहरूले बताएका थिए । इजरायलले पछिल्ला केही दिनमा इरानको नतान्जलगायत अन्य केही ठाउँका आणविक केन्द्रमा क्षेप्यास्त्र प्रहार गरी अलि अलि नोक्सान पुर्‍यायो । तर फर्दोमा पहाडमुनि ८० मिटर तल बलियो बङ्करमा बनाएको आणविक केन्द्रमा नोक्सान पुर्‍याउन सकेको थिएन । आणविक हतियार प्रयोग नगरी सो आणविक केन्द्र ध्वस्त पार्ने क्षमता विश्वमा अमेरिकासँग मात्रै भएको मानिन्छ । त्यसका लागि अमेरिकासँग रहेको झन्डै १४ टनको जिबियु–५७ भनिने सबभन्दा ठुलो बम प्रयोग गर्नुपर्ने हुन्छ । त्यो बम पनि एउटाले हुँदैन । लगातार एकै ठाउँमा धेरै वटाले प्रहार गरेर मात्रै आणविक केन्द्र ध्वस्त पार्न सकिने बताइन्छ । सो बम बोक्न सक्ने बमवर्षक विमान पनि इजरायलसँग छैन । अमेरिकासँग भएको अत्याधुनिक बी–२ बमवर्षक विमानले मात्रै सो बोकेर प्रहार गर्न सक्छ । त्यसैले इजरायलले अमेरिकालाई फर्दोको आणविक केन्द्र ध्वस्त पार्न मद्दत माग्यो । यही नै इरानलाई कमजोर बनाउने मौका हो भन्दै ट्रम्पले इरानमाथि आक्रमण गर्नुभयो । अमेरिका र इजरायल मिलेर आफूमाथि आक्रमण गरेपछि अत्तालिएको इरानले जुक्ति बुद्धि लगाएर कतारस्थित अमेरिकी सैन्य अखडामा सोमबार राति क्षेप्यास्त्र प्रहार गरी अमेरिकालाई झस्काउने काम गर्‍यो । राष्ट्रपति ट्रम्पले आफ्ना सेना असुरक्षित बन्ने ठानेर नै एकाएक युद्धविरामको प्रस्ताव गर्नुभयो । युद्धविरामसँगै ठुलो युद्धको खतरा टरेको छ । अब कूटनीतिक वार्ता गरी मध्यपूर्वको समस्याको दिगो समाधान खोज्नु सबैका लागि हितकर हुने छ ।  """
भरपर्दो भएन मेलम्चीको पानी,"""मेलम्चीको खानेपानी आए पनि काठमाडौँ उपत्यकावासी उपभोक्ताले नियमित रूपमा खानेपानी पाउन सकेका छैनन् । ठुलो लगानी गरी २७ किलोमिटर सुरुङ बनाएर दुई दशक लगाएर ल्याइएको खानेपानीको वितरण व्यवस्था प्रभावकारी हुन नसक्दा पटक पटक समस्या बल्झिने गरेको हो । काठमाडौँ उपत्यकावासीको धारामा मेलम्चीको पानी वर्षभरि नै आउने प्रतिबद्धता पटक पटक व्यक्त गरियो । चौबिसै घण्टा धारामा पानी आउँछ पनि भनियो । सम्बन्धित मन्त्रालय र निकायबाट आश्वासन पाइरहँदा उपभोक्ताको धारामा नियमित पानी भने आउँदैन । धेरै उपभोक्ताका धारामा हप्तौँदेखि पानी आएको छैन । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रमा मेलम्चीको पानी नआएको डेढ हप्ताभन्दा बढी भइसकेको उपभोक्ताको गुनासो छ । काठमाडौँको तीनकुने, बत्तीसपुतली, कोटेश्वरको सुविधानगर, नरेफाँट, जडीबुटीलगायत क्षेत्रका उपभोक्ताका धारामा पानी नआएको पनि हप्ता नाघिसकेको छ । अहिले यस क्षेत्रका उपभोक्ताले ट्याङ्करको पानी किनेर खानुपर्ने बाध्यता छ । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रका उपभोक्ताका धारामा झन्डै एक हप्तादेखि मेलम्चीको पानी आएको छैन । आश्वासन बाँड्नुभन्दा उपभोक्ताका धारामा नियमित पानी आउने गरी काम गर्न सम्बन्धित मन्त्रालय र निकायलाई उपभोक्ताले आग्रह गरेका छन् । कतिपय उपभोक्ताले पानी नदिएपछि शुल्क किन लिने ? भनी प्रश्न गरेका छन् । सबै उपभोक्ताले छुट्टै पैसा तिरी ट्याङ्करको पानी किनेर खान पनि सक्दैनन् । अहिले पुरानो र नयाँ पाइपलाइन दुवैबाट पानी आएको छैन । विगत ८/१० दिनदेखि कोटेश्वर क्षेत्रमा मेलम्चीको पानी आएको छैन । केही समयअघिसम्म त धारामा पानी आउँदै आउँदैनथ्यो, केही हप्तादेखि आउन सुरु भएको थियो । त्यो पनि नआएको एक हप्ता भइसकेको उपभोक्ताको गुनासो छ । खानेपानीमन्त्रीले कोटेश्वर महादेवस्थानमा खानेपानी ट्याङ्की निर्माण गर्ने प्रतिबद्धता गर्नुभयो । त्यो अहिलेसम्म पूरा हुन सकेको छैन । मेलम्ची खानेपानी विकास समितिले बर्खाको बेला मेलम्ची खोलाको पानी धमिलो हुने भएकाले नियमित रूपमा सुरुङमा पथान्तरण नहुँदा पानी वितरणमा केही समस्या उत्पन्न भएको जानकारी दिएको छ । मेलम्चीको पानी दैनिक १७ करोड लिटर आउनुपर्नेमा अहिले बेला बेला खोलामा धमिलो पानी बग्ने भएकाले पानी पथान्तरण बन्द गर्दा सो परिमाणमा पानी पठाउन नसकिएको समितिको भनाइ छ । पानी पथान्तरण बन्द भएको बेला रिबर्मा खोलाको चार/पाँच करोड लिटर पानी सुरुङमा पठाउने गरिएको छ । तर पनि उपभोक्ताका धारामा नियमित पानी पुग्न सकेको छैन । अर्बौं रुपियाँको लगानीमा निर्माण गरिएको सुरुङभित्र बालुवा, माटो, ढुङ्गा नथुप्रियोस् भन्ने उद्देश्यले धमिलो पानी पथान्तरण नगरिएको समितिको दाबी छ । यो दाबीलाई मान्न उपभोक्ता भने तयार छैनन् । काठमाडौँ उपत्यका खानेपानी लिमिटेडले बर्खाका कारण मेलम्ची खोलाको पानी पहिलेकै दरमा सुरुङमा पथान्तरण हुन नसक्दा उपभोक्ताको धारामा नियमित रूपमा पानी आउन नसकेको स्विकारेको छ । उसको भनाइ छ– ठुलो पानी पर्दा मेलम्ची खोलाको पानी धमिलो आउँछ । सुन्दरीजलस्थित पानी प्रशोधन केन्द्रले छान्न सक्नेसम्मको धमिलो पानी सुरुङमा पठाइन्छ तर छान्न नसक्ने पानी सुरुङमा पठाइँदैन । धमिलो पानीले सुरुङ र प्रशोधन केन्द्रलाई असर गर्ने भएकाले त्यसो नगरिएको हो । सम्बन्धित खानेपानी मन्त्रालय र काठमाडौँ उपत्यका खानेपानी लिमिटेडले यस्तो दाबी गरे पनि उपत्यकावासी उपभोक्ता यसलाई मान्न तयार छैनन् । १७ करोड लिटर पानी प्रशोधन गर्ने संयन्त्र सुन्दरीजलमा बनाइएको छ । सो संयन्त्रले दैनिक १७ करोड लिटर पानी प्रशोधन गरी उपभोक्ताको धारामा पानी पठाउन सक्छ । यस्तो संयन्त्र हुँदाहुँदै पानी नपठाउनु कतै यसमा ट्याङ्करको पानी बिक्री गराउने चलखेल त होइन भनी उपभोक्ताले आशङ्का व्यक्त गरेका छन् । राष्ट्रिय गौरवको यो परियोजनाले काठमाडौँ उपत्यकामा दैनिक १७ करोड लिटर पानी आपूर्ति गर्ने क्षमता राख्छ । एसियाली विकास बैङ्कको आर्थिक सहयोगमा यो परियोजना दुई दशक लगाएर बनाइएको हो । २०७७ चैत २० गते तत्कालीन राष्ट्रपति विद्यादेवी भण्डारीले मेलम्ची खानेपानी वितरण शुभारम्भ गर्नुभएपछि चैत २५ गतेबाट काठमाडौँका विभिन्न स्थानमा मेलम्चीको पानी वितरण सुरु भएको थियो । यो परियोजना सम्पन्न भएपछि राजधानीमा खानेपानीको दीर्घकालीन समाधान हुने अपेक्षा गरिएको थियो तर बाढीपहिरोलगायत विभिन्न कारणले बर्खायाममा खानेपानी वितरणमा समास्या देखिएको छ । यसको दीर्घकालीन समाधान गरी राजधानीवासी उपभोक्तालाई बर्खायाममा पनि नियमित रूपमा खानेपानी उपलब्ध गराउन खानेपानी मन्त्रालय र काठमाडौँ उपत्यका खानेपानी लिमिटेडले विशेष पहल गर्नुपर्ने देखिएको छ । """
विपद्‍मा भनसुनका आधारमा सवारी साधन चलाउन दिए कारवाही हुन्छः गृहमन्त्री लेखक,"""काठमाडौँ, असार ११ गते। गृहमन्त्री रमेश लेखकले कुनै ठाउँमा भारी वर्षा हुने भनिसकेपछि सवारी साधन बन्द गरिएको अवस्थामा चलाएको पाइए त्यो प्रमुख जिल्ला अधिकारीसहित जिल्लाका प्रहरी र ट्राफिक प्रहरीका जिम्मेवार अधिकारीलाई कारबाही गर्ने चेतावनी दिनुभएको छ।  गृह मन्त्रालयले आयोजना गरेको सडक क्षेत्रमा हुनसक्ने विपद्को पूर्वतयारी तथा प्रतिकार्यसम्बन्धी बैठकमा उहाँले मनसुनका बेला हुनसक्ने सडक दुर्घटना न्यूनीकरणका लागि गरिएका निर्णय र बनाइएका आचारसंहिता कार्यान्वयनमा जोड दिनुभयो। उहाँले उक्त निर्णयका बारेमा आम नागरिकसम्म पुर्याउन सूचना प्रवाहमा ध्यान दिन आग्रहसमेत गर्नुभयो। “कुनै ठाउँमा भारी वर्षा हुने भनिसकेपछि सवारी साधन चल्नु हुन्न भनिसकेपछि कुनै जिल्लामा सवारी साधन भेटियो भने त्यो जिल्लाको प्रमुख जिल्ला अधिकारी, प्रहरी प्रमुख र ट्राफिक प्रहरीलाई कारबाही गरिनेछ”, उहाँले भन्नुभयो, “कारण देखाउनुपर्ने छैन, बिरामी र एम्बुलेन्स छ भने त्यो एउटा विषय बन्ला होइन भने सामान्य गाडी कसैको भनसुनका आधारमा चलाइएको पाइए कारबाहीको विषय बन्छ।” उहाँले उक्त विषय गृहसचिव र प्रहरी प्रमुखहरुलाई तल्लो तहसम्म सर्कुलर गर्न निर्देशनसमेत दिनुभयो। पहिरोले सडक अवरुद्धका साथै सवारी साधनसमेत बगाउने अवस्था आउने गरेको भन्दै गृहमन्त्री लेखकले सडक सञ्जाल अवरोध हुँदा धेरै समस्या सिर्जना हुने गरेको बताउनुभयो। “विपद्जन्य घटना हुँदा सर्वसाधारणले सबैभन्दा पहिले सम्झिने सुरक्षा निकाय र स्थानीय जनप्रतिनिधिलाई हो”, उहाँले भन्नुभयो, “सूचना प्रवाह धेरै महत्वपूर्ण छ, विपद्का बेला सडक दुर्घटनामा नागरिकको जिउधनको बचाउ गर्ने चालकलाई पुरस्कृत र अटेरी गर्नेलाई कारबाहीको दायरामा ल्याउनुपर्छ।” रासस """
कपिलवस्तुका पाँच पालिकामा भूमिहीन सुकुम्वासीको जग्गा नाप जाँच सुरु,"""जानु पाण्डेकपिलवस्तु, असार १२ गते । कपिलवस्तुमा भूमिहीन सुकुम्वासीले दशकौँदेखि उपयोग गर्दै आएको जग्गा नाप जाँच कार्य सुरु गरिएको छ । भूमिसम्बन्धी समस्या समाधान आयोगले जिल्लाका पाँच स्थानीय तहमा सात वटा छुट्टाछुट्टै टोली खटाएर नापीको प्रक्रिया अघि बढाएको हो । अहिलेसम्म कपिलवस्तु नगरपालिका–६ मा नापी कार्य अन्तिम चरणमा पुगेको छ भने बाणगंगा नगरपालिका–१० र ११, बुद्धभूमि नगरपालिका–६ र ७, शिवराज नगरपालिका–११ र विजयनगर गाउँपालिका–१ मा नापी टोली परिचालित रहेको आयोगका जिल्ला अध्यक्ष झवीलाल पोख्रेलले जानकारी दिनुभयो । “पालिका र स्थानीय प्रशासनसँगको समन्वयमा काम तीव्र रूपमा अगाडि बढेको छ,” पोख्रेलले भन्नुभयो, “सम्भव भएसम्म छिटो काम सम्पन्न गर्ने तयारीमा छौँ ।” आयोगले गत साता विजयनगर गाउँपालिका–१ को थरौलीमा नापीको काम सञ्चालन गरेको थियो । नापी टोली पुगेपछि स्थानीयले लालपुर्जा पाउने आशा पुनः जागेको बताएका थिए । गाउँपालिका अध्यक्ष गोपालबहादुर थापाका अनुसार थरौलिमा पाँच दशकभन्दा बढी समयदेखि सुकुम्वासी बसोबास गर्दै आएका छन् । “यस वडामा मात्रै करिब १८ सय घरधुरी भूमिसम्बन्धी समस्याबाट पीडित छन्,” उहाँले भन्नुभयो । आयोगका विज्ञ सदस्य मोहन केसी, जिल्ला सदस्य मञ्जु थारु र टोपबहादुर विकले समयमै नाप जाँच कार्य सम्पन्न गर्ने प्रतिबद्धता व्यक्त गर्नुभएको छ । """
लोकसेवा तयारी विशेष : वस्तुगत प्रश्नोत्तर,"""१. राष्ट्रिय योजना आयोगले सार्वजनिक गरेको प्रतिवेदन अनुसार नेपालको आगामी तीन वर्षको आर्थिक वृद्धिदर कति हुने अनुमान छ ?  ७.१ प्रतिशत – आयोगले २०८२ असारमा आर्थिक वर्ष २०८२/८३ देखि २०८४/८५ सम्म लागु हुने मध्यकालीन खर्च संरचना सार्वजनिक गरेको । – संरचनाले तीन वर्षभित्र सङ्घीय सरकारले खर्च गर्ने योजना, प्राथमिकताका आयोजना, स्रोत व्यवस्थापन र बजेटको विनियोजन प्रक्रिया स्पष्ट पारेको । यसले ‘१६ औँ योजना’ तथा दिगो विकास लक्ष्यसँग समन्वय हुने सार्वजनिक खर्च प्रणालीको आधार तयार गरेको । – आव २०८२/८३ देखि २०८४/८५ मा मुलुकको औसत आर्थिक विकास ७.१ प्रतिशत रहने अनुमान गरिएको । – प्रतिवेदनले चालु आव २०८१/८२ मा आर्थिक वृद्धिदर आधारभूत मूल्यमा ३.९९ प्रतिशत र उपभोक्ताको मूल्यमा ४.६१ प्रतिशत रहने अनुमान गरेको । – चालु आवमा कुल गार्हस्थ उत्पादन (जिडिपी) ६१ खर्ब ७ अर्ब पुगेको । – आव २०६७/६८ मा १५ खर्ब ५९ अर्ब रहेको जिडिपी १५ वर्षमा पाँच गुणाले बढेको आयोगले जनाएको । – यो अवधिमा जिडिपीको वार्षिक वृद्धिदर सबैभन्दा धेरै आव २०७३/७४ मा ८.९८ प्रतिशत र सबैभन्दा कम आव २०७६/७७ मा २.३७ प्रतिशतमा सीमित रही औसत ४.३० प्रतिशत रहेको । – विगत १५ वर्षमा नेपालीको प्रतिव्यक्ति आय ८१८ अमेरिकी डलरबाट बढेर यस वर्ष १५१७ अमेरिकी डलर पुग्ने अनुमान रहेको । २. अन्तर्राष्ट्रिय योग दिवस कहिले मनाइन्छ ?  जुन २१ – सन् २०२५ को नारा : ‘सिङ्गो पृथ्वी र मानव स्वास्थ्यका लागि योग’ । ३. राष्ट्रपति चुरे तराई मधेश संरक्षण दिवस कहिले मनाइन्छ ?  असार २ – राष्ट्रपति चुरे तराई मधेश संरक्षण विकास समिति स्थापनाको अवसर पारी हरेक वर्ष असार २ गते यो दिवस मनाउने गरिएको । – चुरेको प्राकृतिक स्रोत संरक्षण, दिगो व्यवस्थापन, पारिस्थितिकीय सेवाको सम्बर्धनद्वारा गरिबी न्यूनीकरणमा टेवा पु¥याउने लक्ष्यका साथ समितिको स्थापना २०७१ असार २ गते भएको । ४. युइएफए नेसन्स लिग फुटबल २०२५ को उपाधि कसले जित्यो ?  पोर्चुगल – फाइनलमा स्पेनलाई टाइब्रेकरमा हराउँदै पोर्चुगलले दोस्रो पटक नेसन्स लिग फुटबलको उपाधि जितेको । – टाइब्रेकरमा पोर्चुगल ५–३ ले विजयी भएको । – पोर्चुगलले यसअघि नेसन्स लिगको पहिलो संस्करण २०१८–१९ को उपाधि जितेको थियो । त्यस यता फ्रान्स र स्पेनले १–१ पटक उपाधि जितेका । ५. अमेरिकी राष्ट्रपति डोनाल्ड ट्रम्पले कहिलेदेखि लागु हुने गरी १२ देशका नागरिकहरूलाई पूर्ण र आंशिक यात्रा प्रतिबन्ध घोषणा गरेका हुन् ? – सन् २०२५ जुन ९ – यात्रा प्रतिबन्ध घोषणा गरिएका राष्ट्रहरू : अफगानिस्तान, म्यानमार, चाड, कङ्गो, इक्वेटोरियल गिनी, इरिट्रिया, हाइटी, इरान, लिविया, सोमालिया, सुडान र यमन । – ट्रम्पले जुन ४ मा जारी गरेको आदेश जुन ९ देखि लागु भएको । – त्यस्तै, बुरुन्डी, क्युवा, लाओस, सिएरालियोन, टोगो, तुर्कमेनिस्तान र भेनेजुएला (७ देश) का नागरिकमाथि आंशिक यात्रा प्रतिबन्ध लागु हुने । – यो रोक आप्रवासन र गैरआप्रवासन (नन–इमिग्रेसन) दुवै प्रकारका भिसामा लागु हुने जनाइएको । – पूर्ण प्रतिबन्ध लागू भएका देशका अधिकांश नागरिकको अमेरिका प्रवेश पूर्ण रूपमा निषेध हुने । यसमा पर्यटक भिसा, विद्यार्थी भिसा, काम गर्ने भिसा र आप्रवासन भिसा लिने सबै समावेश हुन्छन् । – आंशिक प्रतिबन्ध लागु भएका देशका नागरिकलाई केही विशेष प्रकारका भिसा वा प्रवेशमा मात्र रोक हुने जनाइएको । ६. स्नायु विज्ञानसम्बन्धी अन्तर्राष्ट्रिय सम्मेलन ‘न्युरोकन–२’ काठमाडौँमा कहिले सम्पन्न भएको हो ?  विसं २०८२ असार ४ र ५ – सम्मेलनको नारा : स्नायु विज्ञानको विकासक्रम एवं नवप्रवर्तन । – सम्मेलनमा स्नायु विज्ञानका विभिन्न विधा न्युरो–सर्जरी, न्युरो–मेडिसिन, न्युरो–रेडियोलोजी, न्युरो–इन्टरभेन्सन, न्युरो–ओटोलोजी, न्युरो–ऐनस्थेसिया, न्युरो–साइक्याट्री, न्युरो नर्सिङ एवं पुनस्र्थापनासम्बन्धी देश तथा विदेशका विशेषज्ञ, चिकित्सकको सहभागिता रहेको । – सम्मेलनको अवसरमा वरिष्ठ स्नायु शल्य चिकित्सक प्राडा डेविट टेरेन्स होपलाई उपेन्द्र देवकोटा पुरस्कार प्रदान गरिएको । ७.  एसियाली विकास बैङ्क (एडिबी) ले नेपालका लागि अघि सारेको नयाँ कन्ट्री पार्टनरसिप स्ट्राटेजीको अवधि कुन हो ?  सन् २०२५–२०२९ – एडिबीले सन् २०२५ जुनमा ‘नेपाल रणनीति २०२५–२०२९’ सार्वजनिक गरेको । – सन् २०२५ देखि २०२९ सम्मका लागि लागु हुने रणनीतिले नेपालको आर्थिक रूपान्तरणका लागि हरित, निजी क्षेत्र लक्षित र जलवायु रेजिलियन्ट विकास मोडेललाई अघि सारेको । – सुशासन, सामाजिक न्याय, साझा समृद्धि हासिल गर्ने नेपालको १६ औँ पञ्चवर्षीय योजनाको उद्देश्यसँग मेल खाने गरी यो रणनीति बनाइएको एडिबीले जनाएको । – यो रणनीति विश्व बैङ्क समूहसँगको साझा अवधारणामा तयार पारिएको । – एडिबी र विश्व बैङ्कले नेपालमा कुल विकास सहयोगको झन्डै ७० प्रतिशत हिस्सा ओगट्छन् । – एडिबीले सन् २०२५ देखि २०२९ भित्र नेपालमा झन्डै २.३ अर्ब डलर सहयोग गर्ने जनाएको । – निजी क्षेत्रको अग्रसरतामा रोजगारीमूलक तथा हरित आर्थिक रूपान्तरण, गुणस्तरीय मानव पुँजी विकास एवं सार्वजनिक सेवा र जलवायु परिवर्तनप्रति प्रतिरोधी संरचनाको प्रवर्धनलाई नयाँ रणनीतिका मुख्य तीन प्राथमिकतामा राखिएको । ८. सेभेन रिला लेक्स कहाँ पर्छ ?  बुल्गेरिया – रिला माउन्टेन पर्वत श्रेणीमा पर्ने सेभेन रिला लेक्स सात वटा हिमतालको समूह हो । – २१०० मिटरदेखि २५०० मिटर उचाइमा अवस्थित सात तालहरू : १) दी टियर (सबैभन्दा सानो) २) दी आई ३) दी किड्नी ४) दी ट्विन (सबैभन्दा ठुलो) ५) दी टे«फोइल ६) फिस लेक ७) दी लोवर लेक ९. नेपाली भाषाका प्रथम कवि कसलाई मानिन्छ ?  सुवानन्द दास १०. विश्वको सबैभन्दा पुरानो अन्न कुनलाई भनिन्छ ?  भटमास ११. इजरायल–इरानबिच युद्धविराम कहिले भएको हो ?  सन् २०२५ जुन २४ – अमेरिकी राष्ट्रपति डोनाल्ड ट्रम्पको पहलमा इजरायल र इरान युद्ध विरामको सहमतिमा पुगेका । – इजरायल र इरानका अधिकारीहरूले युद्ध विरामका लागि सहमत भएको जनाएका । १२. मुलुककै पहिलो फ्लाइओभर ‘ग्वार्को फ्लाइओभर’ को उद्घाटन कहिले भएको हो ?  विसं २०८२ असार ६ – प्रधानमन्त्री केपी शर्मा ओलीको उपस्थितिमा काठमाडौँ उपत्यका ट्राफिक प्रहरी कार्यालयका प्रमुख प्रहरी वरिष्ठ उपरीक्षक (एसएसपी) नवराज अधिकारीले रिबन काटेर फ्लाइओभरको उद्घाटन गर्नुभएको । – उद्घाटनसँगै फ्लाइओभर सञ्चालनमा ल्याइएको । – विसं २०७८ फागुन १२ गते २ वर्षमा निर्माण सक्ने गरी सम्झौता भई निर्माण कार्य अघि बढेको थियो । १३. एउटै आय वर्षमा एकभन्दा बढी मुलुकमा कारोबार गर्ने व्यक्तिलाई कारोबार गरेको मुलुक वा बासिन्दा रहेको मुलुकमा मात्रै कर लिन सकिने व्यवस्थासम्बन्धी सम्झौतालाई के भनी चिनिन्छ ?  दोहोरो कर मुक्ति सम्झौता (डिटिएए) १४. प्रसिद्ध समाजसेवी तुलसी मेहरद्वारा जनचेतना जगाउने उद्देश्यका साथ सञ्चालन गरिएको चर्खा प्रचार नामक अभियानमा रोक लगाउने राणा प्रधानमन्त्री को हुन् ?  भीमशमशेर १५. पशुपतिनाथमा सन्ध्याकालीन आरतीको थालनी कहिलेदेखि गरिएको हो ?  विसं २०६४ १६. सरकारले गैरबैङ्किङ सम्पत्ति व्यवस्थापन गर्न कहिले सम्ममा ‘एसेट म्यानेजमेन्ट कम्पनी’ स्थापना गर्ने घोषणा गरेको छ ?  आव २०८२/८३ (आव २०८२/८३ को नीति तथा कार्यक्रम र बजेटमार्फत) १७. सिएनएनको साहसी खेलाडी, २०२४ को सूचीमा पर्न सफल नेपाली पर्वतारोही व्यक्तित्व को हुन् ?  पूर्णिमा श्रेष्ठ १८. १२ औँ संस्करणको नेपाल अन्तर्राष्ट्रिय मानव अधिकार चलचित्र महोत्सवमा नेपाली पानारोमा अवार्ड जित्न सफल चलचित्र कुन हो ?  रेमन्यान्ट्स १९. बेइजिङ ३० एसिया प्यासिफिक मन्त्रीस्तरीय सम्मेलन कहिले र कहाँ सम्पन्न भयो ?  बैङ्कक (थाइल्यान्ड), सन् २०२४ नोभेम्बर १९–२१ २०. प्रसिद्ध म्यागजिन टाइमद्वारा सन् २०२४ का लागि तयार पारिएको संसारका १०० सर्वोत्कृष्ट ठाउँको सूचीमा पर्न सफल नेपालको पर्यटकीय स्थल कुन हो ?  बुरहान वाइल्डरनेस क्याम्प, बर्दिया २१. आर्थिक सर्वेक्षण २०८१/८२ अनुसार २०८१ फागुनसम्म आधारभूत खानेपानी सेवाको पहुँच पुगेको जनसङ्ख्या कति प्रतिशत रहेको छ ?  ९६.८५ प्रतिशत – त्यस्तै, सुरक्षित खानेपानी (उच्च मध्यमस्तर) सेवाको पहुँच पुगेको जनसङ्ख्या २८.५० प्रतिशत पुगेको । प्रस्तुतकर्ता : टङ्क केसी """
जुर्मुराउँदै पोखरेली रङ्गमञ्च,"""सन्तोष सुवेदी कास्की, असार ११ गते । पोखरालाई कलाको राजधानीका रूपमा लिइन्छ । पोखराले राष्ट्रियस्तरका धेरै कलाकार जन्माइसकेको छ । पोखरालाई कर्मथलो बनाएर कलाकारितामा लाग्नेको सङ्ख्या बाक्लै छ । त्यसमा पनि रङ्गमञ्चमा उभिएर कला देखाउने रहर धेरैमा देखिन्छ । विसं १९९५ मा तत्कालीन बडाहाकिम धनशमशेरले पोखराको मोहरिया टोलको दरबारमा नाटक मञ्चन गरेपछि औपचारिक रूपमा पोखरेलीमाझ नाटकको आरम्भ भएको मानिन्छ । धनशमशेरको नाटकप्रति चिन्तित स्वभावले पोखरामा नाटकको जग बसेको हो । अहिले पूर्ण रूपमा सञ्चालित भएको पोखरा थिएटरले समय समयमा पोखरेली दर्शकलाई नाटकको प्यास मेट्ने काम गरेको छ । यसै गरी वरिष्ठ रङ्गकर्मी अनुप बरालले पनि पोखरामा हंशध्वनि थिएटर सञ्चालनमा ल्याउँदै हुनुहुन्छ । सो थिएटर असोजबाट सञ्चालन हुने तयारीमा छ । आठ वर्षअघि नाटक घर निर्माणसँगै पोखरेली रङ्गमञ्चमा नियमित नाटक मञ्चन हुने पोखरा थिएटर अध्यक्ष परिवर्तन कार्कीले बताउनुहुन्छ । “पोखराको रङ्गमञ्चको पहिला जस्तो गरिमा थियो, त्यो अब पुनरावृत्ति र अगाडि जाने सम्भावना छन् । पोखरा आवतजावत गर्ने ठाउँ भएकाले पनि यहाँ रङ्गमञ्चको सम्भावना छ,’’ उहाँले भन्नुभयो । पोखरामा राम्रो र व्यवस्थित हलको अभाव नाट्यकर्मीलाई मात्र होइन, दर्शकलाई पनि खड्किएको थियो । यही अभावलाई चिर्दै थिएटर सञ्चालनमा आएसँगै नाटक हेर्न पोखरेली उत्साहित देखिन्छन् । पोखरालाई अन्तर्राष्ट्रिय सांस्कृतिक तथा नाट्य पर्यटनको केन्द्रका रूपमा स्थापित थिएटरले समय समयमा राष्ट्रिय तथा अन्तर्राष्ट्रिय नाटक महोत्सव गर्दै आएको उहाँले बताउनुभयो । कलाकार माओत्से गुरुङ नाटक मञ्चनसँगै पोखराको नाट्य क्षेत्रले गति लिएको बताउनुहुन्छ । उहाँले थिएटर निर्माण र नाटक मञ्चनबाट मात्रै रङ्गमञ्च अगाडि जान नसक्ने बताउनुहुन्छ । पोखरामा अझै गुणस्तरीय नाटकको खोजी र व्यवस्थापनको आवश्यक रहेको उहाँको भनाइ छ । “गुणस्तरीय नाटक देखाएर दर्शक नियमित तान्न सक्नुपर्ने हुन्छ । नाटक मात्र देखाएर हुँदैन, गुणस्तरीय मञ्चन गर्न सकेन भने जति सुकै देखाए पनि फड्को मार्न सक्दैन,” उहाँले भन्नुभयो । पोखरेली रङ्गमञ्चको पुनरागमनले कलाकार प्रकाश घिमिरे उत्साहित हुनुहुन्छ । एकपछि अर्को नाटक मञ्चन हुन थालेपछि व्यावसायिक रङ्गमञ्चको सम्भावना बढेको उहाँको भनाइ छ । अहिले अन्तर्राष्ट्रियस्तरका र काठमाडौँका थिएटरको सहयोगमा नाटक देखाइए पनि पोखरेलीले अब कस्तो नाटक देखाउने भन्नेबारे सोच्नुपर्ने दिन आएको उहाँले औँल्याउनुभयो । “हिजो पनि प्रयास भएका थिए तर सफल हुन सकेनन् । अहिले समय आएको छ । यहाँ पनि अब नाट्यशाला नियमित रूपमा चल्ने समय आएको छ । व्यवस्थित नाट्यशाला अहिलेको आवश्यकता भएकाले यो बिस्तारै पूरा हुँदै गएको छ,” उहाँले भन्नुभयो ।  विसं २०३० र ४० को दशक पोखरेली रङ्गमञ्चका लागि स्वर्णिम युग बनेको थियो । त्यस दशकमा १० भन्दा बढी नाट्य समूह गठन भएका थिए । नाटकको बजार चुलिँदै गर्दा २०५० सालको दशकमा सशस्त्र युद्ध सुरु भएपछि नाटकको विरासत जोगाउन मुस्किल भयो । त्यसपछि नाटकमा हुने क्रियाकलापमा संलग्न संस्था ह्यात्तै घटे, केही पलायन पनि भए । यद्यपि अहिलेको रङ्गमञ्चको सक्रियताले भने पुरानै दिन फर्किनेमा रङ्गकर्मी आशावादी छन् । """
लालपुर्जाले दियो शताब्दी वृद्धालाई खुसी,"""दिवाकर पोख्रेल दाङ (देउखुरी) असार १२ गते । दाङको लमही नगरपालिका–३, कान्छीगाउँकी बेलानी चौधरी १०२ वर्ष पुग्नुभयो । जीवनभर बसोबास गरेको घरजग्गाको लालपुर्जा आफैँले नपाए पनि उहाँका चार छोरा सीताराम, ठगीराम, महावीर र सहवीर चौधरीले भने जग्गाधनी प्रमाणपुर्जा पाएका छन् । भूमिहीन सुकुमवासीलाई लालपुर्जा वितरण गर्ने सरकारी योजना अनुसार चौधरी परिवारले प्रमाणपत्र पाएको हो । बोल्न गाह्रो भएका बेलानीले छोराहरूले पुर्जा पाउँदा खुसी लागेको बताउनुभयो । उहाँ भन्नुहुन्छ, “मेरो र छोराहरूको यहीँ बसिरहेको घरबासबाहेक अरू कुनै जमिन छैन । पहिले जिम्दारले देखाएको ठाउँमा बसेको ४५ वर्ष बितिसक्यो ।” सोही गाउँका कल्लु चौधरी पनि ४५ वर्षअघि देखाइएको ठाउँमा बस्दै आउनुभएको छ । उहाँले भन्नुभयो, “चुनाव आउँदा आजभोलि पुर्जा दिने जस्तो गर्थे र पछि बिर्सन्थे । आन्दोलन ग¥यो, धायो । केही सिप नलागेपछि आसै मरेको थियो ।” लमहीमा पहिलो पटक २४ जना भूमिहीन सुकुमवासीले ४५ वर्षपछि बसोबासकै ठाउँको जग्गाधनी प्रमाणपत्र प्राप्त गरेका छन् । उनीहरूका अघिल्लो पुस्ताले पनि कहिल्यै पुर्जा देखेका थिएनन् । प्रमाणपत्र पाउने सीताराम चौधरीले भन्नुभयो, “हामीले जीवनमा पहिलो पटक आफ्नो नाममा लालपुर्जा देख्यौँ ।” लमही नगरपालिकाको समन्वयमा भूमि समस्या समाधान आयोगको पहलमा वडा नं. ३ कान्छी गाउँमा पहिलो चरणमा पुर्जा वितरण गरिएको हो । २४ जनालाई १३ कट्ठा साढे नौ धुर क्षेत्रफल बराबरको जग्गा वितरण गरिएको छ । प्रतिघर आठ धुरदेखि एक कट्ठासम्मको क्षेत्रफलमा जग्गा दिइएको हो । पुर्जा हस्तान्तरण कार्यक्रममा आयोगका केन्द्रीय अध्यक्ष हरिप्रसाद रिजालले भूमिहीन दलित, सुकुमवासी र अव्यवस्थित बस्तीलाई लालपुर्जा दिने गरी काम भइरहेको बताउनुभयो । “दाङमा पहिलो पटक पुर्जा वितरण भएको छ । ढिलो भए पनि सकारात्मक कुरा हो,” उहाँले भन्नुभयो, “अब कामलाई तीव्र बनाउन जिल्लास्तरका निकायलाई निर्देशन दिएका छौँ ।” एक औपचारिक कार्यक्रमबिच जग्गाधनी पुर्जा वितरण गरिएको थियो । कार्यक्रममा जिल्ला नापी कार्यालय, मालपोत कार्यालय, वन कार्यालय, जिल्ला समन्वय समिति र सहयोगी दातृ निकायका प्रतिनिधिको पनि सहभागिता रहेको थियो । आयोगलाई विभिन्न गैरसरकारी संस्थाले पनि सहकार्य गरिरहेका छन् । गढवा गाउँपालिका–२, डाँडाटोलमा १२ जनालाई पुर्जा वितरणको तयारी भइरहेको भूमि, कृषि कार्यक्रमका संयोजक तथा जिल्ला सुकुमवासी आयोगका पूर्वविज्ञ सदस्य रेवन्त चौधरीले जानकारी दिनुभयो । दाङमा छ हजार ४७४ भूमिहीन दलित, १० हजार ९५० सुकुमवासी र ५१ हजार ५०२ जनाले पुर्जाका लागि आवेदन दिएका छन् । देशभर ११ लाख १० हजार ९८५ रहेको भूमि क्षेत्रका क्रियाशील सङ्घ संस्थाले जानकारी दिएका छन् । """
'अनुभूतिका विविध प्रवाह' मा लोकार्पण,"""काठमाडौँ, असार ११ गते । विश्वराज अधिकारीको ‘अनुभूतिका विविध प्रवाहमा’ भाग दुई लोकार्पण भएको छ । बुधबार काठमाडौँमा एक कार्यक्रम आयोजना गरी नारी स्रष्टा समाजका अध्यक्ष ममता मृदुलले सम्पादन गर्नुभएको पुस्तक लोकर्पण भएको हो । समाजका अध्यक्ष ममता मृदुलले विदेशमा रहेर नेपाली भाषा, कला, साहित्यमा योगदान पुर्‍याउँदै आउनुभएको साहित्यकार अधिकारीको पुस्तक सम्पादन तथा लोकार्पण गर्न पाउँदा खुसी व्यक्त गर्नुभयो । अधिकारीले आफूलाई समेत लेखन क्षेत्रमा प्रोत्साहन गरेको भन्नुहुँदै साहित्य क्षेत्रमा योगदान पुर्‍याउनुभएको सर्जक तथा साहित्यका कृतिमाथि आगामी दिनमा समीक्षा गर्दै अघि बढ्ने धारणा राख्नुभयो । वरिष्ठ साहित्यकार एवम् गोरखापत्रका पूर्व प्रधान सम्पादक श्रीओम श्रेष्ठले लेखक साहित्यका नाममा विभिन्न नाटक मञ्चन भइरहेको अवस्थामा लेखक अधिकारीको सम्मानमा कार्यक्रम आयोजना गरेकोमा नारी स्रष्टा समाजलाई धन्यवाद ज्ञापन गर्नुभयो । वरिष्ठ नाटककार प्राज्ञ अशेष मल्लले पूर्विय दर्शन हजारौँ वर्ष पूरानो रहेको र यसको अध्ययनले पश्चिमा विश्वस विकासित भएको तर हाम्रो आफ्नै दर्शनको अध्ययन नहुँदा साहित्य पनि गहिराइमा पुग्न नसकेको बताउनुभयो । उहाँले भन्नुभयो,“बुद्ध जहाँ जन्मे पनि हाम्रो छातीमा जन्मिनुपर्छ ।” आफ्नो दर्शन जोगाउनुपर्नेमा उहाँको जोड थियो । लेखक विश्वराज अधिकारीले पूर्वीय दर्शनलाई साहित्यसँगै अध्ययनका विविध पक्षमा अघि बढाउनुपर्ने जोड दिनुभयो । कार्यक्रममा रमेन्द्र कोइराला, शरद प्रधान, राधेश्याम लेकाली, कल्याण पन्थी लगायतका साहित्यकारले मन्तव्य राख्नुभयो । """
इजरायल–इरान युद्धविरामपछि इजिप्टले ग्यास आपूर्ति पुनः सुरु गर्ने,"""इजिप्ट, असार १२ गते । इजरायल र इरानबिचको हालैको द्वन्द्वका कारण भएको अवरोधपछि इजिप्टले शुक्रबारबाट धेरै कारखानाहरूमा प्राकृतिक ग्यास आपूर्ति पुनः सुरु गर्ने प्रधानमन्त्री मोस्तफा मादबोलीले बताउनुभएको छ । शुक्रबार बिहानदेखि ग्यास आपूर्तिको अभावका कारण विगतका दिनहरूमा रोकिएका धेरै कारखानामा ग्यास पम्पिङ पुनः सुरु हुने उहाँको भनाइ छ । उत्तरी तटीय शहर न्यु अलामेनमा आयोजित साप्ताहिक मन्त्रिपरिषद् बैठकमा यस्तो बताउनुभएको हो । उहाँले इजिप्टको बृहत् आर्थिक र सामाजिक विकास लक्ष्यहरू अनुरूप देशको औद्योगिक क्षेत्रलाई सञ्चालनमा राख्न आवश्यक पर्ने ऊर्जा आपूर्ति सुरक्षित गर्न सरकार प्रतिबद्ध रहेको बताउनुभयो । द्वन्द्वको समयमा इजिप्टले आपतकालीन योजना सक्रिय गर्‍यो । जसमा केही कारखानामा ग्यास कटौती गर्ने र बिजुली उत्पादन कायम राख्न पावर स्टेशनहरूलाई इन्धन तेल र डिजेलमा स्विच गर्ने समावेश थियो । जुन १३ मा इजरायलले इरानी आणविक र रणनीतिक स्थलहरूलाई लक्षित गरी ठुलो मात्रामा हवाई आक्रमण गरेपछि इजरायल–इरान द्वन्द्व सुरु भयो । सिन्ह्वा/न्यूज एजेन्सी नेपाल """
"द्वन्द्वपीडित महिलाको आवाज   ‘हामी एकल होइनौँ, साहसी र सक्षम हौँ’","""भरतपुर समाचारदाता चितवन, असार १२ गते  । ‘हामी एकल होइनौँ, साहसी र सक्षम महिला हौँ’ सशस्त्र द्वन्द्वको समयमा आफ्ना श्रीमान् गुमाएका महिलाको आवाज हो यो । विसं २०५२ देखि २०६२ सम्म चलेको सशस्त्र द्वन्द्वको समयमा तत्कालीन सत्तापक्ष र विद्रोही पक्ष दुवैबाट हत्याका घटना भएका थिए । शान्ति प्रव्रिmयामा आइसकेपछि राजनीतिक दल अहिले सरकारमा जान चुनावदेखि सरकार गठनसम्ममा सहकार्यमा छन् । द्वन्द्वमा आफ्नो मान्छे गुमाउन पुगेका परिवारले अहिलेसम्म राहतको अनुुभूति नपाउनुु दुःखद भएको उनीहरूले आवाज उठाउँदै आएका छन् । आफ्नो उमेर २५ वर्ष मात्रै हुँदा श्रीमान् गुमाउनुभएकी लालकुमारी सिलवाल (थपलिया) ले यतिबेला पुरानो पीडा बिर्सनुभएको छ । प्रहरीमा जागिरे श्रीमान्को हत्या हुँदा उहाँको काखमा दुधे बालक र दुई वर्षकी छोरी थिइन् । ‘छोराछोरी हुर्काइबढाइ गरेर छोरीको बिहे पनि गरिसक्नुभयो । अहिले द्वन्द्वपीडितको अधिकारका लागि बहस पैरवी गर्दै आउनुभएको छ । श्रीमान्को अनुपस्थितिमा आफूले जे जति गर्न सकेँ त्यो एक साहसी महिलाले मात्र गर्न सक्छन् भन्ने मान्यता राख्ने सिलवाल भन्नुहुन्छ, “श्रीमान् नहुँदाको पीडा त हुने नै भयो तर पनि काममा दत्तचित्त दिएर अगाडि बढे केही गर्न सकिन्छ भन्ने प्रमाणित भएको छ । मलाई लाग्छ म एक साहसी महिला हँु ।” विसं २०५२ देखि तत्कालीन माओवादीले सुरु गरेको सशस्त्र सङ्घर्षमा सामेल श्रीमान् सविन रेग्मीको तत्कालीन सत्तापक्षबाट हत्या हुँदा सङ्गीता भट्टराई केवल २४ वर्षकी मात्र हुनुुहुन्थ्यो । माओवादी पार्टीमै लागेको जोडीका एक छोरी स्नातक तह पढ्न सुरु गरिसक्नुभयो । उहाँ भन्नुहुन्छ, “श्रीमान्को हत्या हुँदा म गर्भवती थिएँ । सेना र प्रहरीको व्यापक सर्च अभियान छल्दै भूमिगत अवस्थामै छोरीलाई जन्म दिएँ । पार्टीले दिएको जिम्मेवारी पूरा गर्दै छोरीलाई हुर्काउने, बढाउने र पढाउने जिम्मेवारी पूरा गरेँ ।” माओवादी केन्द्र बागमती प्रदेशकी कोषाध्यक्षसमेत रहेकी भट्टराई आफू र आफू जस्ता महिलालाई एकल भन्ने शब्दले शक्तिहीन र अर्काको भरमा बाँच्ने, दया र करुणा लाग्दो पात्रका रूपमा अथ्र्याउने ठान्नुहुन्छ । श्रीमान् नहुँदा पनि छोराछोरीलाई बाबुआमा दुवैको जिम्मेवारी निर्वाह गर्न सक्ने आमालाई दया र करुणाको पात्रका रूपमा एकल होइन, सक्षम भन्नुपर्ने धारणा राख्नुहुन्छ उहाँ । महिला र बालिबालिकाको क्षेत्रमा काम गर्दै आएको आदर्श नारी विकास केन्द्रले अन्तर्राष्ट्रिय एकल महिला दिवसको सन्दर्भ पारेर आयोजना गरेको कार्यव्रmममा द्वन्द्व र हिंसा प्रभावित महिलालाई एकै थलोमा उपस्थित गराएको हो । ‘सशस्त्र द्वन्द्वपीडित एकल महिला तथा हिंसा प्रभावितसँग अन्तरसंवाद’ कार्यक्रममा महिलाले आफ्नो विगत र वर्तमानको बारेमा खुलेर भनाइ राखेका थिए । कालिका नगरपालिकाकी द्वन्दपीडित सपना रानाभाटले पुराना दिन फेरि नफर्कने गरी राज्यले सम्बोधन गर्नुपर्ने बताउनुभयो । द्वन्द्व प्रभावित महिला सञ्जालकी अध्यक्ष पार्वती खड्का २०५२ देखि २०६३ ले जीवनभर सहन गर्न नसक्ने पीडा भोगेको बताउनुहुन्छ । अब यस्तो पीडा फेरि नदोहोरियोस् भन्ने कामना गर्दै खड्काले भन्नुभयो, “हत्याहिंसा जुनसुकै पक्षबाट भए पनि हामी जस्ता पीडितका बारेमा सरकारले केही गर्नु प-यो ।” पुनस्र्थापन, क्षतिपूर्ति र स्थानान्तरण कागजमा मात्र होइन, कार्यान्वयन हुनुपर्ने बताउनुहुन्छ । आदर्श नारी विकास केन्द्रकी सल्लाहकार मीना खरेल सङ्गठित आवाज बुलन्द भएको खण्डमा राज्यको सुनुवाइ हुन्छ भन्ने मान्यताले द्वन्द्वपीडितलाई सङ्गठित गर्ने अभियानमा लागेको बताउनुहुन्छ । संस्था निर्माणपछि भरतपुर महानगरपालिकाले पीडितको घाउमा मलम लगाउने काम गरेको बताउनुहुन्छ उहाँ । भरतपुर महानगरपालिकाले सहिद र बेपत्ता परिवारलाई प्रतिमहिना दुई हजार रुपियाँ दिँदै आएकामा आगामी आवका लागि हालै सार्वजनिक गरिएको नीति तथा कार्यक्रममा एक हजार वृद्धि गरि तीन हजार रुपियाँ पु-याउने निर्णय गरेको छ । """
सेवा विस्तार गर्दै प्रदेश अस्पताल दमौली,"""अमरराज नहर्कीतनहुँ, असार १२ गते । तनहुँको सदरमुकामस्थित प्रदेश अस्पताल दमौलीले विभिन्न सेवा विस्तार गरिएको छ । अस्पतालले शल्यक्रियामार्फत प्रसूति सेवा, सर्जरी सेवा, एमडिजिपी सेवा र पाठेघर फाल्ने शल्यक्रिया, हाँडजोर्नी तथा नसा रोग विशेषज्ञ सेवा विस्तार गरेको हो । शल्यक्रियामार्फत प्रसूति सेवा चार महिनापछि पुनः सञ्चालन भएको हो भने अन्य दुई सेवा नयाँ रहेको अस्पतालले जनाएको छ । अधिकांश छात्रवृत्तिका करार विशेषज्ञ चिकित्सको व्यवस्थापन गरी सेवा विस्तार गरिएको अस्पतालका प्रमुख डा. परिवर्तन बरालले जानकारी दिनुभयो । जनशक्ति अभावमा लामो समयदेखि रोकिएको शल्यक्रियामार्फत प्रसूति सेवा जनशक्तिको व्यवस्था भएसँगै सञ्चालनमा ल्याइएको बरालले बताउनुभयो । सर्जरी सेवा र एमडिजिपी सेवा आर्थिक वर्ष २०८०/८१ मा र पाठेघर फाल्ने शल्यक्रिया सेवा चालु आर्थिक वर्ष २०८१/८२ मा सुरु गरिएको बरालको भनाइ छ । डा. बरालका अनुसार पेट, छाती तथा मुटुरोग विशेषज्ञ एक जना, हाँडजोर्नी तथा नसा रोग विशेषज्ञ दुई जना, स्त्री तथा प्रसुति रोग विशेषज्ञ तीन जना, बालरोग विशेषज्ञ चार जना, रेडियो लोजिष्ट एक जनाले मङ्गलबार र बिहीबार गरी हप्ताको दुई दिन, एनेस्थेसिया हप्ताको एक दिन बिहीबार सुविधा दिने गरिएको छ । यसैगरी, फिजियो थेरापी, इन्डोसकोपी सेवा थप भएको हो । शल्यक्रियाको व्यवस्था नहुँदा प्रसूति सेवाका गर्भवती पोखरा, चितवन वा अन्यत्रै जानुपर्ने बाध्यता थियो । अस्पतालमा हर्निया, हाइड्रोसिलको सर्जरी सेवा सञ्चालन गरिएको छ । त्यस्तै, अस्पतालले गत साउन १४ गतेदेखि पहिलोपटक पाठेघर फाल्ने शल्यक्रिया सेवा सुरु गरिसकेको छ । अस्पतालका प्रसूति विशेषज्ञ डा. कुमार विष्टको समूहले एकजना महिलाको पाठेघर फाल्ने शल्यक्रिया सेवा सञ्चालन गरिसक्नुभएको छ । प्रदेश अस्पतालमा यो सेवा सुरु भएसँगै दमौली तथा यस आसपासका भेगका महिलालाई सहज हुने बरालको भनाइ छ । उहाँले भन्नुभयो, “यसअघि यस सेवाका लागि पोखरा, चितवन वा अन्यत्रै जानुपथ्र्यो, अब यहीँ यो सेवा नियमित रूपमा सञ्चालन हुनेछ ।” पन्ध्र शय्यामा स्वीकृत अस्पतालले हाल ५४ शय्याबाट सेवा दिइरहेको छ । हालै मात्रै गण्डकी प्रदेश सरकारले ५० शय्या बनाउने निर्णय काम अघि बढिरहेको छ । विसं २०३४ मा स्वास्थ्य चौकीको रुपमा स्थापना र २०५५ सालमा प्राथमिक स्वास्थ्य केन्द्रका रुपमा स्तरोन्नति भएका यो अस्पताल २०५९ सालमा अस्पतालका रुपमा स्तरोन्नति भएको थियो । अस्पतालले दमौली मात्र नभई छिमेकी जिल्लाका बासिन्दालाई सेवा दिइरहेको छ । अस्पतालमा फोहोरपानी, फोहोरमैला व्यवस्थापनका लागि अटोक्लेप्ससहितको भवन निर्माण, आँखा विशेषज्ञसहितको सेवा सञ्चालन, अत्याधुनिक दाँत सेवा, यनेस्थेसिया सेवा, भेन्टिलेटरसहित आइसीयु कक्ष, अत्याधुनिक ल्याब सेवा, डिजिटल एक्सरे, निःशुल्क औषधिकक्ष लगायत सेवा विस्तार भइसकेको छ । साथै दुईको शव राख्ने क्षमता भएकोमा तीन वटा थप भई पाँच वटा बनाईएको अस्पतालले जनाएको छ । अस्पतालका अनुसार आकस्मिक सेवा, फार्मेसी, एआरटी, ल्याब्रोटोरी, दन्त, आँखा सेवाका अतिरिक्त मानसिक उपचार र डायलाइसिस सेवा प्रदान गर्दै आइरहेको छ । """
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं. १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
‘नाकछोङ’ को पोस्टर सार्वजनिक,"""गोरखापत्र समाचारदाता काठमाडौँ, असार १२ गते । चलचित्र ‘नाकछोङ’ (बिजुवा) को एक कार्यक्रमबिच पोस्टर सार्वजनिक गरिएको छ । ज्योतिराज राई प्रस्तुतकर्ता रहनुभएको चलचित्रको पोस्टरमा मुख्य कलाकार भुवनसिंह राईलाई प्रस्तुत गरिएको छ । पोस्टरको पृष्ठभूमिमा देखिएको काठमाडौँ सहर र बिजुवालाई समेटिएको छ । चलचित्रमा यासेली योङहाङ, सुषमा सुब्बा गुरुङ, सारा राई, तायाहाङ राई, अनुशा राई, सरोज राई, उत्तम राई, पूर्ण लिम्बू, त्रिचु राई, दिनेश कोइरालालगायतको अभिनय रहेको छ । चलचित्रको निर्देशन किरण राईले गर्नुभएको छ । राजन मुकारुङ र विष्णु किराँतीको शब्द, दिनेशकाजी बान्तवा, अनिल कोई राईको सङ्गीत रहेको चलचित्रको गीतमा नोगेन लिम्बू र परेश राईले स्वर दिनुभएको छ ।  """
हुलाकी राजमार्ग निर्माणमा अलमल,"""नवराज कट्टेल विराटनगर, असार १२ गते  । तराईको लाइफलाइन मानिएको हुलाकी राजमार्ग अन्तर्गत मोरङको ४४ किलोमिटर सडक निर्माण तथा विस्तारमा अलमल गर्दै वर्ष थपिँदै छन् । राष्ट्रिय गौरवको आयोजना, हुलाकी राजमार्ग निर्माण सुस्तताले स्थानीय भने पिरोलिन थालेका छन् । विराटनगर महानगरपालिका–८ को हाटखोलादेखि कटहरी गाउँपालिकाको राम चोकसम्म छ किलोटिमर सडक बर्सातसँगै हिलोमा गिजोलिन्छ । मङ्सिरदेखि जेठभर धुलाम्मे हुने सडक बर्सातसँगै हिलोमा परिणत हुन थालेको छ । कटहरी गाउँपालिकाका अध्यक्ष देवराज चौधरीका अनुसार ठेकेदार नै जबर हुँदा यसको निर्माणले गति लिन नसकेको हो । अर्को पक्ष भनेको राष्ट्रिय गौरवको आयोजनामा स्रोतको अभाव देखाउँदै सम्बन्धित कार्यालय ठेकेदारप्रति नरम हुँदा सर्वसाधारणले सास्ती भोग्नु परेको अध्यक्ष चौधरीको बुझाइ छ । मोरङको ४४ किलोमिटर दुरीमध्ये हाटखोला–नयाँबजारको छ किलोमिटरमा २०७६ सालदेखि श्रेष्ठ कन्स्ट्रक्सन कम्पनी प्रालि जिम्मेवार छ तर यसको पाँच वर्षसम्मको प्रगति भने २२ प्रतिशत मात्रै रहेको छ । पुरानो कालोपत्रे सडकको दायाँबायाँ विस्तारसँगै भत्काइएको छ । सडकको दायाँबायाँ माटोले पुरिएको भागमा सवारी गुडाउन जोखिम छ । सडक विस्तारपछि विद्युत्का पोल बिच भागमा ठिङ्ग छन् । जताततै लत्रिएको तारले कुन बेला दुर्घटना हुन्छ भन्ने त्रास सदैव रहन्छ । ठेकेदारले भद्रगोल अवस्थामा सडक छाडेको भन्दै बारम्बार स्थानीय तहले कुरा उठाउँदै आएको छ तर सम्झौता गरेका मुख्य ठेकेदार सम्पर्कमा कहिल्यै आउने गरेका छैनन् । २०७६ सालमा दुई वर्षभित्र काम सक्ने भन्दै ठेक्का लिएको श्रेष्ठ कन्स्ट्रक्सनले छ किलोमिटर छिचोल्न विभिन्न पेटी ठेक्का लगाउँदै आएको छ । अहिले दुवैतर्फ साइड ड्रेन निर्माण भएको छ । पेटी ठेकेदारसमेत बारम्बार परिवर्तन हुने गरेका छन् । केही समयअगाडिसम्म भूपाल श्रेष्ठमार्फत निर्माण भइरहेकोमा अहिले अभिषेक गिरीमार्फत काम लगाउने गरिएको छ । यतिसम्म कि ठेकेदारकै जिम्मेवारीमा रहेको विद्युत्का पोलसमेत पाँच वर्षसम्म प्राधिकरणलाई देखाएर सारिएको छैन तर सडक ठेक्का व्यवस्थापन गर्दा नै पोल स्थान्तरणका लागि रकम सुनिश्चित गरिएको थियो । हुलाकी राजमार्ग निर्देशनालय, योजना कार्यालय इटहरीका प्रमुख युवराज पोखरेलले सम्झौता अनुसार ठेकेदारले काम नगरेरै हैरान पारेको हो । उहाँले काम नभएपछि भुक्तानी दिन पनि ढिलो हुँदै आएको र पछिल्लो समय भुक्तानीमा पनि समस्या हुन थालेको बताउनुभयो । ठेक्का २०७६ साल कात्तिकमा सम्झौता भए पनि विद्युत्को पोल अहिलेसम्म सारिएको छैन । योजना प्रमुख पोखरेलका अनुसार अहिले भर्खरै मात्रै विद्युत् प्राधिकरणले तीन करोड ६६ लाख रुपियाँको लागत अनुमान दिएको छ । सडक ठेक्का लगाउने समयमा दुई करोड ५० लाख रुपियाँ विद्युत्का पोल तथा खानेपानी पाइपका लागि रकम व्यवस्थापन भएको थियो तर पाँच वर्षसम्म उक्त रकमबाट काम नहुँदा अहिले एक करोड रुपियाँभन्दा बढी लागत बढ्न गएको छ । पोल सार्ने काम निर्माणको जिम्मा लिने ठेकेदारले आफैँ वा प्राधिकरणमार्फत गराउनुपर्ने हुन्छ । यदि ठेकेदार आफैँले पोल सार्न चाहेमा प्राधिकरणसँगको समन्वय र लाग्ने महसुल बुझाउनुपर्ने हुन्छ तर समयमै काम नगर्दा छ किलोमिटर दुरी सडकसँगै विद्युत्का पोलले अझै भद्रगोलमा रूपान्तरण गरिदिएको छ । यसबाहेक मोरङमा निर्माण हुनुपर्ने ४४ किलोमिटर दुरीमध्ये धनपालथानको बेतौनादेखि कटहरीको नयाँ बजारसम्मको १२ किलोमिटरको काम अन्तिम चरणमा पुगेको छ । त्यसपछि रङ्गेली, सुनबर्सी, रतुवामाई नगरपालिका क्षेत्रका सडकखण्डको काम सकिएको पोखरेलले जानकारी दिनुभयो । विराटनगर बरगाछीदेखि केसलियाखोलासम्म साढे तीन किलोटिमर सडक पनि कालोपत्रे भएको छ । मुख्य राजमार्गबाहेक सहायक मार्गका रूपमा विस्तार हुनुपर्ने मोरङको पथरीदेखि रङ्गेलीसम्मको २५ किलोमिटर सहायक मार्गको काम पनि सुस्त नै रहेको छ । निर्माणको ठेक्का दुई वटा प्याकेजमा कान्छाराम कन्स्ट्रक्सनले लिएको थियो । यो खण्डको ठेक्का पनि २०७६ साल कात्तिकमा भएको थियो । हालसम्म २२ प्रतिशत मात्रै प्रगति भएको उल्लेख छ । """
बाँकेमा मनसुनजन्य दुर्घटना रोक्न ट्राफिक प्रहरीद्वारा सचेतना,"""सिराज खान नेपालगन्ज, असार १२ गते । जिल्लाका सवारी चालक र सह–चालकहरुलाई लक्षित गरेर बाँकेमा ट्राफिक प्रहरीले यान्त्रिक जाँच तथा मनसुनजन्य दुर्घटना सम्बन्धी सचेतनामुलक कार्यक्रम आयोजना गरेको छ । सवारी दुर्घटना न्यूनीकरण तथा रोकथाम गर्न जिल्ला ट्राफिक प्रहरी कार्यालय बाँकेले कोहलपुरस्थित नयाँ बसपार्कमा सो यान्त्रिक जाँच तथा मनसुनजन्य दुर्घटनासम्बन्धी सचेतनामूलक कार्यक्रम गरेको हो । जिल्ला ट्राफिक प्रहरी कार्यालय बाँकेका प्रमुख प्रहरी निरीक्षक पुष्करराज पन्तले पहिलो पटक जिल्लाका सवारी चालक र सह–चालकलाई वर्षायाममा हुने यान्त्रिक गड्बडी तथा मनसुनजन्य दुर्घटनाबाट जोगिने उपायका बारेमा जानकारी दिइएको बताउनुभयो । उहाँले वर्षायाममा यान्त्रिक गड्बडी हुने र मनसुनका बेला खोला, नालामा आउने बाढी तथा सडकमा जमेको पानी बाटो नदेखिने र पानी परिरहेका बेला बाटो नदेखिने हुँदा यस्तो बेलामा सवारी साधन कसरी चलाउने र दुर्घटना हुनबाट कसरी जोगिन सकिन्छ भन्ने सचेतना दिइएको बताउनुभयो । कार्यक्रममा सवारी साधनको यान्त्रिक जाँचसमेत गरिएको जिल्ला ट्राफिक प्रहरी कार्यालय बाँकेका प्रमुख प्रहरी निरीक्षक पन्तले बताउनुभयो । उहाँले भन्नुभयो, ‘‘वर्षायाममा सवारी दुर्घटनाको जोखिम अति बढि हुन्छ । थोरै असावधानीले सवारी दुर्घटना भई धन र जनको क्षति हुनसक्ने हुँदा सवारी चालकलाई सोबाट जोगिन सचेत पारिएको हो ।’’ सवारी दुर्घटना न्यूनीकरणमा ट्राफिक प्रहरीको भन्दा चालक र सह–चालकको भूमिका महत्त्वपूर्ण हुने जिल्ला ट्राफिक प्रहरी कार्यालय बाँकेले जनाएको छ । ‘‘सवारी दुर्घटना न्यूनीकरण गर्न ट्राफिकको भूमिका पर्याप्त हुन सक्दैन । यसमा चालक, सहचालक, सवारी धनी, यातायात व्यवस्था कार्यालय, सडक विभागलगायत सबै सरोकारवाला निकायहरूको संयुक्त प्रयास जरुरी छ,’’ जिल्ला ट्राफिक प्रहरी प्रमुख पन्तले भन्नुभयो । सो कार्यक्रममा वरिष्ठ सई प्रवीण आचार्यले गाडीको नियमित मर्मत तथा चालकले अपनाउने सुरक्षा तथा सतर्कताले सवारी दुर्घटना घटाउने बताउनुभयो । उहाँले गाडीको नियमित मर्मत, सम्भार, चालक अनुमतिपत्र सवारी सुरक्षाका अत्यन्त महत्त्वपूर्ण पक्ष रहेको पनि बताउनुभयो । इलाका प्रहरी कार्यालय कोहलपुरकी प्रमुख प्रहरी नायब उपरीक्षक लक्ष्मी खनालले सडक सुरक्षामा प्रहरी र नागरिकबिचको सहकार्य अपरिहार्य रहेको जनाउनुभयो । कार्यक्रममा बागेश्वरी यातायात प्रालिका अध्यक्ष मनप्रसाद आचार्यले ट्राफिक प्रहरीले सञ्चालन गर्ने सचेतनामूलक कार्यक्रमले सवारी दुर्घटना न्यूनीकरणमा प्रभावकारी हुँदै आएको बताउनुभयो । सो अवसरमा विभिन्न ३९ वटा सवारी साधनको यान्त्रिक जाँच गरिनुका साथै सहभागी ९० जना चालक तथा सह–चालकलाई सचेतनासम्बन्धी सामग्रीहरू प्रदान गरिएको जिल्ला ट्राफिक प्रहरी कार्यालय बाँकेले जनाएको छ । """
स्थानीय जातका गाई र हालगोरू पाल्ने कृषकलाई अनुदान वितरण,"""पर्वत,  असार १२ गते ।  पर्वतको जलजला गाउँपालिकाले स्थानीय जातका गाई र हलगोरू पाल्ने कृषकहरूलाई प्रोत्साहनका लागि अनुदान वितरण गरिएको छ । चालु आर्थिक वर्ष विसं २०८१/०८२ को गाउँपालिकाको स्थानीय गाईरगोरू संरक्षण कार्यक्रमअनुसार छनोट भएका कृषकलाई प्रोत्साहनका लागि अनुदान वितरण गरिएको हो । गाउँपालिकाका अध्यक्ष राजुप्रसाद आचार्य र उपाध्यक्ष दीपक आचार्यले बुधबारदेखि गाउँपालिकाको कार्यालयबाट अनुदान वितरण कार्य सुरू गर्नुभएको छ । चालु आर्थिक वर्षमा दुई वटा शीर्षकमा रु १३ लाख बजेट विनियोजन भएको कार्यक्रममार्फत पालिकाभित्रका ९ वटै वडाबाट छनोट भएका ३६५ वटा स्थानीय जातका गाई र ५४ हलगोरू पालेका कृषक अनुदानका लागि छनोट भएको गाउँपालिकाको पशु विकास अधिकृत सन्देश गौडेलले जानकारी दिनुभयो । प्रतिगाई रु दुई हजार र प्रतिहल गोरु रु आठ हजारका दरले अनुदान वितरण गरिएको उहाँले बताउनुभयो । गाउँपालिकाले सार्वजनिक सूचना जारी गरेर तोकिएको मापदण्ड पूरा गरेका कृषकहरूलाई छनोट गरेर रकम वितरण गर्न थालेको हो । स्थानीय जातको गाई संरक्षण, गोरू पाल्ने कृषकलाई प्रोत्साहन गर्दै खेतीपातीलाई बढवा दिन तथा जग्गा बाँझो रहन नदिनको लागि यो कार्यक्रम प्रभावकारी बनेको जलजला गाउँपालिकाका अध्यक्ष राजुप्रसाद आचार्यले बताउनुभयो । गाउँपालिकाभित्र गाई र हलगोरू पाल्ने कृषकको सङ्ख्या समेत बर्सेनि बढ्दै गएको छ । व्यावसायिक किसानलाई गाउँपालिकाले नै ‘मिनी टिलर’ बाँडेको भए पनि पहाडी क्षेत्रका भिराला र बाटोको सुविधा नभएका ठाउँमा ‘मिनी टिलर’ लैजान नसक्दा पाखा, छेउछाउ र भिर नजिकका जग्गा बाँझो रहन नदिन हलगोरु पाल्ने कृषकलाई प्रोत्साहन गरिएको उहाँले बताउनुभयो । यो कार्यक्रममार्फत आगामी आव विसं २०८२/८३ मा पनि रु १३ लाख विनियोजन भएको जलजला गाउँपालिकाका उपाध्यक्ष दीपक आचार्यले बताउनुभयो । पछिल्लो कार्यकालका जनप्रतिनिधि निर्वाचित भएपछि आव विसं २०७९/८० देखि जलजलामा स्थानीय जातको गाई संरक्षण र हलगोरू पाल्ने कृषकलाई अनुदान दिने कार्यक्रमले निरन्तरता पाएको छ । आगामी आवको बजेटमा पर्वतको पैंयू गाउँपालिकाले पनि हलगोरु पाल्ने कृषकलाई अनुदान दिनका लागि बजेट विनियोजन गरेको छ । मिनिटेलर प्रयोग गर्ने जनशक्तिको अभाव हुँदै गएपछि गाउँपालिकाहरूले परम्परागत गोरू पाल्ने प्रचलनलाई नै बढाबा दिन थालेका हुन् । रासस """
टेस्लाद्वारा शाङ्घाइमा नयाँ ‘ग्रिड साइड ऊर्जा भण्डारण’ स्टेसन निर्माण गर्ने सम्झौता,"""शाङ्घाइ, असार ७ गते । अमेरिकी कार निर्माता कम्पनी टेस्लाले शुक्रबार चिनियाँ साझेदारहरूसँग मिलेर शाङ्घाइमा मेगाप्याक ऊर्जा भण्डारण ब्याट्री प्रयोग गरी ग्रिडको लागि ऊर्जा भण्डारण स्टेसन बनाउने सम्झौता गरेको छ । कुल ४ अर्ब युआन (लगभग ५५६ मिलियन अमेरिकी डलर) को लगानीमा भएको यो परियोजनाले टेस्लालाई चीनको तेजीसँग बढि रहेको ऊर्जा भण्डारण बजारमा प्रवेश गर्ने मौका दिएको हो । यसले चीनको विशाल विद्युत् ग्रिडसँग जोडिने सम्भावना पनि बढाएको छ, जुन संसारकै सबैभन्दा ठूलो विद्युत् ग्रिड हो । यो गिगावाट-घण्टा स्तरको ऊर्जा भण्डारण स्टेसन चीनको शाङ्घाइको लिङगाङ विशेष क्षेत्र, चिनियाँ अन्तर्राष्ट्रिय मुक्त व्यापार क्षेत्र (पाइलट फ्री ट्रेड जोन) मा निर्माण हुने छ । यस सम्झौता अनुसार, टेस्ला, लिङगाङ विशेष क्षेत्रको प्रशासनिक समिति, शाङ्घाइको फेंग्सियान जिल्लाको सरकारी निकाय र चिनियाँ काङफु इन्टरनेसनल लीजिङ कम्पनी लिमिटेडले भाग लिएका छन् । यो टेस्लाको पहिलो ग्रिड साइड ऊर्जा भण्डारण स्टेसन हुने भएकाले यसले चीनको मुख्य भूमिमा स्थापना हुने पहिलो यस्तो परियोजना हो । टेस्लाका चीनका ऊर्जा व्यवसायका महाप्रबन्धक डोंग कुनले भन्नुभयो, “यस स्टेसनले एक पटक सञ्चालनमा आएपछि, यसले बिजुलीको स्पट ट्रेडिङमा सहभागी भएर स्थानीय ग्रिडमा चरम र कम आवश्यकताहरू बिच सन्तुलन कायम गर्न मद्दत गर्नेछ, जसले ग्रिडको स्थिरता बढाउँछ ।” यसैबिच, टेस्लाले चीन काङफुसँगको सहकार्यलाई अझ विस्तारित गरी विश्वव्यापी रूपमा शुन्य-कार्बन ऊर्जा समाधानहरू ल्याउने योजना बनाएको छ । यस वर्षको फेब्रुअरीमा, टेस्लाको नयाँ मेगाफ्याक्ट्री लिङगाङ विशेष क्षेत्रमा सुरु भएको थियो, जुन यसको दोस्रो प्लान्ट हो र यसले मेगाप्याक ब्याट्री उत्पादन गर्न थालेको छ । टेस्लाले २०२५ मा ऊर्जा भण्डारणको डिप्लोयमेन्टमा वार्षिक ५० प्रतिशत वृद्धि अपेक्षा गरेको छ । रासस/सिन्ह्वा """
जनता मालिक हुन सकेनन् : सांसद प्रभु साह,"""काठमाडौँ, जेठ २४ गते। आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहले गणतन्त्रमा पनि जनता मालिक हुन नसकेको बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नु हुँदै साहले भन्नुभयो, ‘‘हामी गणतन्त्रका लागि लडेका थियौँ। गणतन्त्र भनेको जनताको हुन्छ तर यो गणतन्त्र जनताको हुन सकेन। हामी लोकतन्त्रका लागि लडेका थियौँ तर अहिले दलतन्त्र मात्र भयो। जनता मालिक हुने र जनताको कारिन्दा सरकार र संसद्‍ हुनुपर्ने थियो। तर त्यो हुन सकेन।’’ तीन पटक प्रत्यक्ष निर्वाचित सांसद बनिसक्नु भएका साहले विभिन्न तीन वटा मन्त्रालयको जिम्मेवारी सम्हाली सक्नुभएको छ। बुवा बाबुलाल साह र आमा लक्ष्मीमिया देवीको कोखबाट रौतहटको मौलापुरमा २०२८ सालमा जन्मनुभएका साहले औपचारिक शिक्षा रौतहटमै लिनुभएको हो। माध्यमिक तहको पढाइ रौतहटकै सदरमुकाम गौरबाट पूरा गर्नुभएका उहाँले नेपाल ल क्याम्पस, काठमाडौँबाट कानुन विषयमा स्नातक तहसम्मको अध्ययन पूरा गर्नुभएको छ। २०४६ सालदेखि राजनीतिमा सक्रिय साहको दलीय राजनीतिमा अबद्धता भने २०४९ सालबाट भएको हो। २०५४ सालको स्थानीय निर्वाचनमा रौतहटको पतौरा गाविसका वडाध्यक्ष बन्नुभएका साह २०५८ सालमा मधेशी राष्ट्रिय मुक्ति मोर्चाको महासचिव बन्नुभयो। मुक्ति मोर्चाको महासचिव बनेसँगै उहाँले रानीतिमा नेतृत्वदायी भूमिका निर्वाह गर्नुभएको देखिन्छ। नेता साह तत्कालीन नेकपा (माओवादी)मा लागेर २०५५ सालमा भूमिगत हुनुभयो। त्यसपछि जनयुद्धको समयमा नौ वर्ष भूमिगत बन्नुभएका साहले मधेशी मुक्ति मोर्चालाई सङ्गठित गर्नुभयो। त्यसताका उहाँले भोजपुरा राज्य समिति इन्चार्जसहितका महत्त्वपूर्ण जिम्मेवारी निर्वाह गर्नुभयो।  तत्कालीन राज्यविरुद्धको सङ्घर्षकै क्रममा उहाँ २०५९ सालमा गिरफ्तारीमा परेसँगै एक वर्ष बेपत्ता हुनुभयो। तत्कालीन माओवादी र राज्यपक्षको वार्ता सुरु भएपछि उहाँ सार्वजनिक हुनुभएको हो। २०६० सालमा माओवादीको केन्द्रीय सदस्य बन्नुभएका साह २०६३ सालमा अन्तरिम संसद्‍को सदस्य बन्नुभयो। देश सङ्घीयतामा गएपछि माओवादीले साहलाई मधेश प्रदेशको अध्यक्षको जिम्मेवारी दियो। माओवादीबाट मधेशको राजनीतिमा हाबी देखिनुभएका साह २०६४ सालमा पहिलो पटक संविधानसभा सदस्यमा प्रत्यक्ष निर्वाचित हुनुभयो। पहिलो संविधान निर्माणताका उहाँले संविधान सभा अन्तर्गतको न्याय प्रणाली सम्बन्धी समितिको सभापति बनेर काम गर्नुभयो। २०७० को दोस्रो संविधानसभा चुनावमा रौतहट-३ बाट निर्वाचित हुनुभयो। संविधान निर्माणताका उहाँले मस्यौदा समितिमा बसेर काम गर्नुभयो। २०७२ सालमा समिति सभापति कृष्णप्रसाद सिटौलाले अघिल्लो संविधानसभाले सर्वसम्मत रूपमा गरेका निर्णयको स्वामित्व ग्रहण गर्न अस्वीकार गरेको आरोप लगाउँदै साहले २०७२ साउन २९ गते मस्यौदा समितिबाट राजीनामा दिनुभयो। साह झलनाथ खनाल, शेरबहादुर देउवा र केपी शर्मा ओली नेतृत्वको सरकारमा क्रमश कानुन, सहरी विकास र भूमि व्यवस्था, सहकारी र गरिबी निवारण मन्त्रीसमेत बनिसक्नुभएको छ। नेता साह २०६८ र २०६९ मा क्रमशः कानुनमन्त्री र भूमिसुधार मन्त्री बन्नुभयो भने २०७३ मा सहरी विकास मन्त्री बन्नुभएको हो।  २०७५ सालमा माओवादी र एमालेले एकता गरेर नेकपा बनेपछि नेकपाको मधेश प्रदेश अध्यक्ष बन्नुभयो। त्यसपछि  नेकपा विभाजन हुँदा उहाँ एमालेमा प्रवेश गर्नुभयो। एमालेमा प्रवेश गरेपछि साह केही समय एमालेको स्थायी कमिटी सदस्यसमेत बन्नुभयो। उहाँले २०७९ असोजमा एमालेले दिएको टिकट त्यागेर रौतहट-३ मा स्वतन्त्र उम्मेवारी दिनुभयो। २०७९ मा स्वतन्त्र उम्मेदवारी दिएर भारी मतका साथ प्रतिनिधिसभा सदस्य निर्वाचित भएपछि साह आम जनता पार्टीको अध्यक्ष बन्नुभयो। मधेश राष्ट्रिय मुक्ति मोर्चा, माओवादी, नेकपा हुँदै एमाले जस्ता शक्तिशाली सङ्गठन भएका पार्टी परित्याग गर्दै उहाँ अहिले आफ्नै नेतृत्वको पार्टी आम जनता पार्टीको अध्यक्षका रूपमा राजनीतिमा सक्रिय हुनुहुन्छ। साह अहिले प्रतिनिधि सभा अन्तर्गतको अन्तर्राष्ट्रिय सम्बन्ध र पर्यटन समिति सदस्य हुनुहुन्छ। दलगत हिसाबले अस्थिर, सामूहिक निर्णयमा भन्दा आफ्नै हठमा रमाउने नेताको परिचय बनाउनुभएका साह मधेश राजनीतिमा प्रभावशाली नेताको रूपमा परिचित हुनुहुन्छ। आफ्नो निर्वाचन क्षेत्रका जनताबिच लोकप्रिय नेता साहले राजनीतिसँगै केही पुस्तकसमेत लेख्नुभएको छ। उहाँले मधेशका पीडा र आफ्नै जीवनको भोगाइ केन्द्रित भएर ‘मधेशी मुक्तिका आधार’, ‘मेरा यातनाका २७० दिन’, ‘जनयुद्ध र मधेशी मुक्तिको कार्यदिशा’ जस्ता पुस्तकसमेत लेख्नुभएको छ। साहले केही गीतसमेत रचना गर्नुभएको छ। प्रस्तुत छ - आम जनता पार्टीका अध्यक्ष, पूर्व मन्त्री एवम् रौतहट निर्वाचन क्षेत्र नम्बर-३ का प्रतिनिधि सभा सदस्य प्रभु साहसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री : """
समयमै राष्ट्रिय खेलकुद,"""राष्ट्रिय गौरव बढाउन खेलकुद क्षेत्रको भूमिका महत्वपूर्ण हुन्छ । खेलकुद क्षेत्रबाट राष्ट्रिय गौरव बढाउन नेपालमा अनेक सम्भावना भए पनि यो क्षेत्र चाहे जसरी अगाडि बढ्न सकेको छैन । राष्ट्रिय खेलकुदले नियमितता पाउन सकेको छैन । विसं २०३८ मा पहिलो पटक आयोजना भएको राष्ट्रिय खेलकुद अहिले १० औँ संस्करणको नयाँ मिति निर्धारणको चर्चासम्म आइपुग्दा ४४ वर्ष पुगिसकेको छ । यद्यपि अहिले कर्णाली प्रदेशमा हुने भनिएको १० औँ संस्करण पनि पूरा भएको छैन । प्रत्येक दुई वर्षमा गरिने भनिएको नेपालको सर्वाधिक ठुलो खेलकुद महोत्सवको आयोजनाको गति निकै सुस्त छ । २०७९ कात्तिकमा पोखरामा भएको नवौँ राष्ट्रिय खेलकुदको समापनमा दुई वर्षपछि कर्णालीमा भेट्ने वाचा गर्दै विश्राम लिएको थियो । समय तालिका अनुसार १० औँ संस्करण २०८१ मङ्सिर २ देखि ९ गते हुनुपर्ने थियो तर अहिलेसम्म १० औँ संस्करण हुन सकेको छैन । यसबिच तीन पटक मिति तय भएर पनि  सरेको सर्‍यै छ । पोखरामा तोकिएको मिति सुरुवातमै अलपत्र पर्‍यो । दोस्रो पटक तोकिएको २०८१ चैत २३ देखि ३० गतेसम्म थियो । त्यसपछि २०८२ जेठ ३ देखि १० गतेसम्म हुने भनिए पनि भएन । नयाँ मिति पनि तोकिएको छैन । विश्वका ठुला खेलकुद मेला ओलम्पिक, एसियाली खेलकुद र दक्षिण एसियाली खेलकुदकै स्वरूपमा राष्ट्रिय खेलकुद हुने गर्छ । विश्वको सबभन्दा ठुलो खेलकुद मेला ओलम्पिकको आयोजना निकै कठिन हुन्छ । विश्वभरका राष्ट्रका १० हजारभन्दा बढी शीर्ष खेलाडीले भाग लिने ओलम्पिक आर्थिक दृष्टिकोणले पनि बोझिलो हुन्छ । सुरक्षालगायत अन्य पक्ष पनि उत्तिकै चुनौतीपूर्ण हुन्छ तर पनि प्रत्येक आयोजकले ओलम्पिकलाई समयमै गरेर सफल बनाएका छन् । प्रत्येक चार वर्षमा हुने ओलम्पिक सन् १८९६ मा सुरु भएको हो । ओलम्पिकको ३३ औँ संस्करण भइसकेको छ । १२९ वर्षको इतिहासमा ओलम्पिकको तय भएको मिति एक पटक मात्र सरेको छ । त्यो पनि कोभिड महामारीले ३२ औँ संस्करण एक वर्ष ढिला भएको थियो । नेपालमा दुई/दुई वर्षमा आयोजना गर्ने प्रावधान अनुरूप अहिलेसम्म राष्ट्रिय खेलकुदको २२ औँ संस्करण हुनुपर्ने हो । १० वटासम्म पुग्न पनि कठिन भएको छ । अलिकति इतिहास पनि हेरौँ । राष्ट्रिय खेलकुदका सुरुका तीन संस्करण समयमै आयोजना भए । दोस्रो संस्करण पोखरामा २०४० साल र तेस्रो संस्करण २०४२ सालमा वीरगन्जमा सम्पन्न भयो । त्यसपछि भने विविध कारणले यस प्रतियोगिताले समयमै निरन्तरता पाउन सकेन । तेस्रो राष्ट्रिय खेलकुद भएको १३ वर्षपछि मात्र २०५५ सालमा नेपालगन्जमा चौथो राष्ट्रिय खेलकुद प्रतियोगिताको आयोजना भएको थियो । काठमाडौँमा भएको पाँचौँ राष्ट्रिय खेलकुद हुन पनि यसले ११ वर्ष पार गर्नु परेको थियो । पाँचौँ संस्करण पहिले निर्धारण गरिएको सुदूरपश्चिममा हुन नसक्ने भएपछि काठमाडौँमा भएको थियो । छैटौँ राष्ट्रिय खेलकुद प्रतियोगिता सुदूरपश्चिमको कैलाली, कञ्चनपुर र डडेलधुरामा २०६८ साल र २०७३ सालमा सातौँ राष्ट्रिय खेलकुद प्रतियोगिता सम्पन्न भयो । यसै गरी आठौँ राष्ट्रिय खेलकुद प्रतियोगिता २०७५ सालमा बाँके, बर्दिया, दाङलगायत जिल्लामा आयोजना गरियो । त्यसपछि नवौँ संस्करण पोखरामा हुन पनि चार वर्ष पर्खनु परेको थियो । राष्ट्रिय खेलकुद एकदमै महत्वपूर्ण प्रतियोगिता हो । खेलकुद अभियानलाई विकेन्द्रीकरण गरी खेलाडीको दक्षता वृद्धि गर्न यो महत्वपूर्ण छ । राष्ट्रिय खेलकुदले खेलक्षेत्रको पूर्वाधार विस्तारमा ठुलो भूमिका खेल्छ । सङ्घीयतापछि आयोजक प्रदेशमा राष्ट्रिय खेलकुद हुने भएपछि ठुलो उत्साह छाउने गर्छ । खेलकुद क्षेत्रका आर्थिक लाभ पनि छ । सम्बद्ध क्षेत्रका आर्थिक जीवनलाई सकारात्मक प्रभाव पार्छ । खेल पर्यटनलाई पनि बढावा दिन्छ । त्यति मात्र होइन, राष्ट्रिय खेलकुद देशभरकै खेलाडीका लागि प्रतिभा, क्षमता र खुबी देखाउने ठुलो मञ्च हो । यसलाई सरकारले प्राथमिकतामा राख्नु पर्छ । बजेट विनियोजन गरी पूर्वाधारसमेत विस्तार गरिसकेपछि राष्ट्रिय खेल महोत्सव हुन नसक्नु राम्रो होइन । खेलकुद क्षेत्रमा अनावश्यक राजनीतीकरण भएको भनेर आलोचना गर्नेहरू पनि छन् । त्यस्ता आलोचकलाई स्थान दिने गरी राष्ट्रिय खेलकुद जस्तो महान् पर्वलाई पटक पटक पछाडि धकेल्नु हुन्न । वास्तवमा राष्ट्रिय खेलकुदलाई राष्ट्रिय गौरवका साथ मुख्य प्राथमिकतामा राख्नु पर्छ । खेलकुदलाई देशको गौरव, खेलाडीको प्रतिभा र व्यावसायिक जीवनको उन्नयनसँग जोड्नु जरुरी छ । त्यसैले पनि दसौँ राष्ट्रिय खेलकुद अब चाहिँ ढिला हुँदैन । """
औषधि मूल्य नीति सहमतिमा बनाइएको हो : महानिर्देशक ढकाल,"""काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:  औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ? – औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो । कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो । त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ । प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ? – उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो । उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ? – उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला । सबैलाई समेटेर लैजानुपर्ने दायित्व होइन र ? –  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त । औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ? – मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो । औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ? –  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ । यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो । कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो । यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन । """
कैलालीको दुई पालिका पूर्ण खोप सुनिश्चित घोषणा,"""अविनाश चौधरी धनगढी, असार ११ गते। कैलालीको दुई वटा पालिकालाई आज पूर्ण खोप सुनिश्चित पालिका घोषणा गरिएको छ। कैलारी गाउँपालिका र गोदावरी नगरपालिकालाई पूर्ण खोप सुनिश्चित पालिका घोषणा गरिएको हो। कैलारी गाउँपालिकाको नौ वटै वडामा रहेका खोप लगाउने उमेर समूहका बालबालिकाले खोप लगाएको सुनिश्चित गरेर खोप समन्वय समितिका संयोजक एवम् जिल्ला समन्वय समितिका अध्यक्ष टीका चौधरी भुलले पूर्ण खोप सुनिश्चितता एवम् दिगोपना घोषणा गर्नुभयो। पूर्ण खोप सुनिश्चितताको अवस्था ल्याउन महिला स्वास्थ्य स्वयम् सेविका, स्वास्थ्यकर्मी र सरोकारवाला निकाय अहोरात्र खटेको स्वास्थ्य शाखा प्रमुख नरेश चौधरीले बताउनुभयो। यस्तै, गोदावरी नगरपालिकामा पनि खोप लगाउने उमेर समूहका सबै बालबालिकाले खोप लगाएपछि पूर्ण खोप सुनिश्चितता पालिका घोषणा गरिएको छ। स्वास्थ्यकर्मीको अथक प्रयासले पूर्ण खोप सुनिश्चित पालिका बनाउन सफल भएको समितिका संयोजक एवम् नगर प्रमुख वीरेन्द्र भट्टले बताउनुभयो। उहाँले अझै जुझारु र संवेदनशील भएर काम गर्न स्वास्थकर्मीलाई निर्देशनसमेत दिनुभएको छ। """
‘मधेशको समृद्धिका लागि खेल क्षेत्रको विकाश अपरिहार्य’,"""रवीन्द्र उप्रेती बर्दिबास, असार ११ गते । मधेश प्रदेशका खेलकुद तथा समाज कल्याण मन्त्री प्रमोदकुमार जयसवालले खेल क्षेत्रसँग सम्वद्ध अब्यवस्थित तथा अधुरा संरचनाहरुको ब्यवस्थापन र पूर्वाधारको विकाश गरि खेल गतिविधि चलायमान बनाउन मधेश प्रदेश सरकार योजनावद्ध रुपमा अघि बढेको बताउनु भएको छ । उहाँले मधेशको विकाशका लागि खेल क्षेत्रको विकाश अपरिहार्य भएको बताउदै बर्दीबाससमेत अन्य जिल्लाका अब्यवस्थित खेल पूर्वाधारको विकाश गर्न र राष्ट्रिय गौरवको रामजानकी अन्तर्राष्ट्रिय स्टेडियमलाई नीति कार्यक्रममा समावेश गरिएको बताउनुभयो । मन्त्री जयसवालले बर्दीबास–३ स्थित गौरीडँडामा नवनिर्मित खुलामञ्च तथा खेलमैदान प्रवेशद्वारको बुधबार उद्घाटन गर्दै सो कुरा बताउनु भएको हो । उहाँले भन्नुभयो, ‘खेलकुदका नयाँ संरचना निर्माण गर्ने, अब्यवस्थितलाई ब्यवस्थित गर्ने र अधुरा संरचना पुरा गरि प्रदेशको खेल क्षेत्रलाई अग्रगति दिने योजनालाई बजेटमै ब्यवस्था गरिएकोले आर्थिक वर्ष ०८२/८३ मा प्रदेशको खेल क्षत्रेले अग्रगति लिने विश्वाशमा छौं ।’ स्थानीय गौरीडाँडाका जनताको आफनै सहयोग श्रमदान र बर्दीबास नगरपालिकाको आर्थिक सहयोगमा नव निर्मित प्रवेशद्वार उदाहरणीय कार्य भएको बताउदै गौरीडाँडा खुलामञ्चको ४ विगाहा २ कठ्ठा क्षेत्रफलको विकाशका लागि प्रदेश सरकारले सहयोगको दायरा बढाउदै जाने विश्वाश दिलाउने भयो । प्रवेशद्वारको उचाई २२ फिट र चौडाइ २० फिट छ । संघीय राजधानीलाईं जोडने मधेश प्रदेशकै प्रवेशद्वारको रुपमा रहेको बर्दीबासमा विकाशका अनेकन संभावना रहेकाले यसलाई खेल पर्यटनसंग जोडन पनि प्रदेश सरकार योजनावद्धरुपमा अघि बढेको उहाँको भनाई थियो । उहाँले भन्नुभयो, ‘गौरीडाँडा खुलामञ्चको विकाशमा प्रदेश सरकार सकारात्मक छदै छ । अर्कोतिर बर्दीबासमै रहेको सैनिक पृतनामा पनि रंगशाला निर्माणको योजना अघि बढेकोले यस क्षेत्रको विकाश, पर्यटन प्रवद्र्धन र ब्यापारलाई चलायमान बनाउने छ ।’ मन्त्री जयसवालले भरखरै खेलकुद ऐन पनि बनेको र खेलकुद परिषद पनि गठन भइसकेकोले लामो समयदेखि अन्यौल र अनिश्चियमा परेको जनकपुरस्थित अन्तर्राष्ट्रिय स्तरको रामजानकी रंगशालाको निर्माणको गति अघि बढेको बताउनुभयो । गुठीसँग जग्गा सम्झौताको वार्ता अन्तिम चरणमा पुगेकोले यो रङ्गशालाको निर्माणले मधेश प्रदेशकै खेल संसारमा नयाँ क्षितिज खोल्ने धारणा राख्नु भयो । उहाँले भन्नुभयो, ‘मधेश प्रदेश खेलकुदको उर्वर भूमि भएकोले यस क्षेत्रको संस्थागत विकाश गर्नुको विकल्प छैन । हामी वीरगंजलगाएत प्रदेशका सवै ठाँउको खेल मैदान ब्यवस्थापनको गतिविध अघि बढाउने तयारीमा छौं ।’ कार्यक्रममा बर्दीबास नगरप्रमुख प्रहलाद क्षेत्रीले मधेश र पहाडको संगममा रहेको बर्दीबासको खेल क्षेत्रलाई उचाइमा पुर्‍याउन प्रदेश सरकारको भूमिका अपरिहार्य रहेको धारणा राख्नुभयो ।      """
दमौलीमा पानीको हाहाकार : एक गाग्रीका लागि घण्टौँ लाइनमा बस्नुपर्ने,"""तनहुँ, असार १२  गते ।  तनहुँको सदरमुकामस्थित दमौली खानेपानी तथा सरसफाइ उपभोक्ता संस्था व्यास–४ ले वितरण गर्दै आएको खानेपानी धारामा नआएपछि यतिबेला हाहाकार भएको छ । व्यास–२ र ३ नम्बरका स्थानीयवासीले अमरापुरीस्थित प्रेम कुवा, पानीघट्टा र पञ्चमन्दिर धारालगायत स्थानमा एक गाग्री पानी लिन सर्वसाधारणले लामो समय कुर्नुपरेको छ । धारामा पानी नआएपछि सार्वजनिक कुवा र धारामा पानी लिन सर्वसाधारण बिहानदेखि लामबद्ध लाग्ने गरेको व्यास नगरपालिका–३ देउरालीनगर निवासी उपभोक्ता देव गजमेरले जानकारी दिनुभयो । मङ्गलबार साँझदेखि पानी वितरण नभएपछि सर्वसाधारणको साँझ अबेरसम्म भीड लाग्ने गरेको छ । उहाँले भन्नुभयो, “बुधबार साँझ ९ बजेसम्म पनि १०० को हाराहारीमा मानिस कुवा तथा धारामा पानी लिन लाइनमा बसेका छन् ।” मुग्लिन–पोखरा सडक विस्तारका क्रममा अस्थायी रूपमा रहेको खानेपानीका पाइप हटाएर स्थायी व्यवस्थापन गर्न लागिएका कारण खानेपानी वितरणमा समस्या भएको दमौली खानेपानी तथा सरसफाइ उपभोक्ता संस्थाका अध्यक्ष बुद्धिमान श्रेष्ठले जानकारी दिनुभयो । उहाँले भन्नुभयो, “बिहान सबेरैदेखि राति १० बजेसम्म निर्माण कार्यमा खटिएका छौँ , जिआइ पाइप जडान कार्य भइरहेको, पाइप जडानपछि क्रङ्क्रिट गरेपछि मात्रै पानी सुचारु गरिनेछ ।” रासस """
उद्धार र राहतमा कमी हुन नदिइने,"""काठमाडौँ, असार १२ गते । सरकारले बाढीपहिरोलगायतका दैवी प्रकोपमा उद्धार तथा राहतका लागि आवश्यक तयारी पूरा गरेको छ । त्यसै गरी दैवी प्रकोपमा परी विस्थापित हुनुपरे तत्काल आवासको जिम्मेवारी स्थानीय तहलाई दिइएको गृह मन्त्रालय अन्तर्गत रहेको राष्ट्रिय विपत् जोखिम न्यूनीकरण तथा व्यवस्थापन प्राधिकरणले जनाएको छ । प्राधिकरणका कार्यकारी निर्देशक दिनेशप्रसाद भट्टले हरेक जिल्लामा रहेको जिल्ला विपत् व्यवस्थापन समितिले बैठक गरेर बाढीपहिरोलगायतको दैवी प्रकोपमा परेकाको उद्धार तथा राहतका लागि कार्ययोजना बनाइसकेको जानकारी दिनुभयो । उहाँका अनुसार सबै जिल्ला विपत् व्यवस्थापन समितिले आ–आफ्नो तयारी पूरा गरिसकेका छन् । यस वर्षको बाढीपहिरोमा कुन जिल्लामा कति मानिस प्रभावित हुन सक्छन् भन्ने अनुमानित तथ्याङ्क प्राधिकरणले सबै जिल्ला विपत् व्यवस्थापन समितिमा पठाइसकेको जानकारी दिँदै उहाँले समितिहरूले त्यस अनुसारको तयारी गरेको बताउनुभयो । उहाँले भन्नुभयो, “पहिलो राहत सम्बन्धित वडा कार्यालयले दिने, त्यसपछि जिल्ला विपत् व्यवस्थापन समितिले तथा अन्य कुन कुन निकायसँग के कति तयारी छ, त्यसको यकिन तथ्याङ्क सङ्कलन गरिएको छ । त्यसै गरी व्यापारीसँग खाद्यान्नलगायतका आवश्यक सरसामान कमी हुन नदिने गरी आवश्यक तयारी गरिएको छ ।” कार्यकारी निर्देशक भट्टले उद्धार तथा राहतका लागि सबै जिल्ला विपत् व्यवस्थापन समितिको कोषमा रकम पठाइएको जानकारी दिनुभयो । उहाँका अनुसार तराई, पहाड र हिमालका जिल्लामा क्रमशः २५ लाख, २० लाख र १५ लाख रुपियाँ पठाइएको छ । यस रकमबाट समितिले उद्धार र राहतका लागि आवश्यक समान खरिद गर्ने छन् । जिल्ला विपत् व्यवस्थापन समितिको कोषमा सो रकम मौज्दातका रूपमा सधैँ रहनु पर्छ । उहाँले भन्नुभयो, “उद्धार र राहतका लागि सबै ठाउँका सुरक्षा निकायलाई तयारी अवस्थामा राखिएको छ । कुनै पनि बेला विपत्को खबर आउनेबित्तिकै उहाँहरू उद्धार र राहतमा खट्नुहुन्छ ।” सुरक्षा निकायलाई तयारी अवस्थामा राखिएकै हुनाले पूर्वीनवलपरासीको विनयीखोलामा आएको बाढीले गत बिहीबार राति बस बगाउँदा सबै यात्रुको सकुशल उद्धार सम्भव भएको कार्यकारी निर्देशक भट्टको भनाइ छ । त्यसै गरी सुरक्षाकर्मीको संयुक्त टोलीले गत बिहीबारकै राति काभ्रेपलाञ्चोकको नमोबुद्ध नगरपालिकास्थित रोशीखोलाको बीचभागमा फँसेका पाँच जनाको सकुशल उद्धार गरेको थियो । कुनै पनि दैवी प्रकोप भएको ठाउँको सबैभन्दा बढी जानकार तथा पहिलो उद्धारकर्ता स्थानीय जनतै हुने भएकाले उद्धार र राहतका लागि उहाँहरूलाई तालिम दिन सुरु गरिएको कार्यकारी निर्देशक भट्टले बताउनुभयो । सशस्त्र प्रहरी बलले देशभरि नै स्थानीयलाई विपत् स्वयम्सेवकको तालिम दिइरहेको छ । त्यसै गरी विपत्मा परेकालाई तत्काल आवश्यक खाद्यान्न, लत्ताकपडा व्यवस्थापन गर्ने पहिलो जिम्मेवारी सम्बन्धित वडा कार्यालयलाई दिइएको छ । विपत् संवेदनशील सामाजिक सुरक्षा तथा राहत वितरण मापदण्ड–२०८१ बमोजिम खाद्यान्न तथा लत्ताकपडा व्यवस्थापन गर्ने पहिलो जिम्मेवारी वडा कार्यालयको रहेको कार्यकारी निर्देशक भट्टले जानकारी दिनुभयो । प्राधिकरणका उपसचिव रामबहादुर केसीले विपत् संवेदनशील सामाजिक सुरक्षा तथा राहत वितरण मापदण्ड–२०८१ बमोजिम दैवी प्रकोपबाट प्रभावितको आपतकालीन पुनस्र्थापना (सेल्टर) को पहिलो जिम्मेवारी सम्बन्धित स्थानीय तहलाई दिइएको जानकारी बताउनुभयो । स्थानीय तहले सुरक्षित ठाउँमा रहेको विद्यालय, कलेजलगायतका शैक्षित संस्थाको भवन, सामुदायिक भवन, स्वास्थ्य संस्थाका भवनमा प्रकोपबाट प्रभावितको आपतकालीन पुनस्र्थापना गर्ने सक्ने बताउनुभयो । “दैवी प्रकोपबाट प्रभावितलाई पहिलो १५ दिनसम्म आपतकालीन पुनस्र्थापनाको जिम्मेवारी सम्बन्धित स्थानीय तहलाई दिइएको छ । प्रभावितलाई ‘टोकन’ रकमका रूपमा खानाका लागि प्रतिव्यक्ति दैनिक दुई सय रुपियाँ दिने व्यवस्था गरिएको छ । उहाँले भन्नुभयो, “आपतकालीन पुनस्र्थापना गर्नमा लाग्ने खर्चको शोधभर्ना जिल्ला विपत् व्यवस्थापन समितिको कोषबाट गर्ने व्यवस्था गरिएको छ ।” उपसचिव केसीका अनुसार स्थानीय तहले प्रभावितलाई १५ दिनसम्म आपतकालीन पुनस्र्थापना व्यवस्थापन गरिसकेपछि आफ्नो घर जान सक्ने अवस्था नभएमा जिल्ला विपत् व्यवस्थापन समितिको संयोजनमा अस्थायी शिविरै गर्नुपर्ने हुन्छ, जहाँ प्रभावितलाई खान, बस्न, लत्ताकपडालगायत आधारभूत सबै आवश्यकता पूर्ति गर्नुपर्ने हुन्छ । ‘जोखिममा सवारी चलाए कारबाही हुन्छ’ गृहमन्त्री रमेश लेखकले कुनै ठाउँमा भारी वर्षा हुने भनिसकेपछि सवारीसाधन बन्द गरिएको अवस्थामा चलाएको पाइए त्यो प्रमुख जिल्ला अधिकारीसहित जिल्लाका प्रहरी प्रमुखलाई कारबाही गर्ने चेतावनी दिनुभएको छ । बुधबार गृह मन्त्रालयले आयोजना गरेको सडक क्षेत्रमा हुने सक्ने विपत्को पूर्वतयारी तथा प्रतिकार्यसम्बन्धी बैठकमा बोल्दै गृहमन्त्री लेखकले मनसुनका बेला हुन सक्ने सडक दुर्घटना न्यूनीकरणका लागि गरिएका निर्णय र बनाइएका आचारसंहिता कार्यान्वयनमा जोड दिनुभयो । उहाँले उक्त निर्णयबारे आमनागरिकसम्म पुर्‍याउन सूचना प्रवाहमा ध्यान दिन आग्रहसमेत गर्नुभयो । “कुनै ठाउँमा भारी वर्षा हुने भनिसकेपछि सवारीसाधन चल्नुहुन्न भनिसकेपछि कुनै जिल्लामा सवारीसाधन भेटियो भने त्यो जिल्लाको प्रमुख जिल्ला अधिकारी, प्रहरी प्रमुख र ट्राफिक प्रहरीलाई कारबाही गरिने छ ।” उहाँले भन्नुभयो, “कारण देखाउनुपर्ने छैन । बिरामी र एम्बुलेन्स छ भने त्यो एउटा विषय बन्ला होइन भने सामान्य गाडी कसैका भनसुनका आधारमा चलाइएको पाइए कारबाहीको विषय बन्छ ।” उहाँले उक्त विषय गृहसचिव र प्रहरी प्रमुखहरूलाई तल्लो तहसम्म सर्कुलर गर्न निर्देशनसमेत दिनुभयो । """
वन्यजन्तुको अस्तित्व सङ्कटमा,"""कुस्मा समाचारदाता कुस्मा (पर्वत), असार १२ गते । पर्वत जिल्लालाई जैविक विविधताका दृष्टिले समृद्ध मानिए पनि संरक्षण रणनीतिको अभाव खड्किएको छ । जिल्लामा पाइने विविध प्रकृतिका वन्यजन्तुको अध्ययन र संरक्षणका लागि राज्यको ध्यान पुग्न सकेको छैन । पर्वतमा लोपोन्मुख प्रजातिका वन्यजन्तु चितुवा, घोरल, लङ्गुर, धुवाँ बाँदर, मृग, गिद्ध, हिमाली गिद्ध, सेतो आदि पाइन्छन् । सङ्कटापन्न सूचीमा पर्ने वन्यजन्तु प्रजातिको रेड पान्डासमेत पर्वतमा पाइन्छ । यीलगायत रातो बाँदर, वन भैँसी, वन सुँगुर, स्याल, भालु, वनविरालो, वन कालिजलगायत प्रजातिका वन्यजन्तु जिल्लाको विभिन्न राष्ट्रिय तथा सामुदायिक वनक्षेत्रमा पाइन्छन् । विभिन्न प्रजातिका जङ्गली जनावरको विस्तृत र नियमित अध्ययन नहुँदा संरक्षण, विकास र नीति निर्माणलगायतका सबै पक्षमा बाधा पुगेको जिल्ला वन डिभिजन कार्यालयको गुनासो छ । जिल्लामा पाइने कुन प्रजातिका वन्यजन्तु सङ्कटग्रस्त छन्, कति सङ्ख्या र कस्तो अवस्थामा छन् भन्नेबारेमा वैज्ञानिक अनुसन्धान र खोजी भएकै छैन । जिल्ला वन डिभिजन कार्यालयका वन अधिकृत राम विकका अनुसार कार्यालयसँग जिल्लामा पाइने वन्यजन्तु कुन क्षेत्रमा कति सङ्ख्यामा रहेका छन् भन्ने यकिन जानकारी नहुँदा अवैध चोरीसिकारी र तस्करीको सम्भावना छ । वन कार्यालयका प्रमुख हेमलाल न्यौपानेले जिल्लामा वन्यजन्तुको अवस्थाबारे अनुसन्धान गर्ने कार्य वन अनुसन्धान तथा प्रशिक्षण केन्द्र पोखरामा भएको बताउनुभयो । प्रमुख न्यौपानेका अनुसार जिल्ला डिभिजन वन कार्यालयले वन्यजन्तुको अवस्थाबारे विस्तृत अध्ययन र खोजी गर्दैन । जिल्लामा वन्यजन्तुको वासस्थानमा अध्ययन, निगरानी र संरक्षणमा आवश्यक पहल नहुँदा मानव–वन्यजन्तु द्वन्द्व बढ्दो छ । वन्यजन्तुले खेतीबाली नोक्सान गर्ने, गाईवस्तुलाई आक्रमण गर्ने र वन्यजन्तुको पनि मृत्यु हुने गरेको पाइन्छ । आर्थिक वर्ष २०७७/७८ देखि २०८०/८१ को असार मसान्तसम्मको अवधि हेर्दा ३३ वटा चितुवा मृत भेटिए भने पाँच वटाको उद्धार गरिएको वन डिभिजन कार्यालयको तथ्याङ्कले देखाएको छ । वन कार्यालयका अनुसार आव २०७९/८० मा मात्रै नौ वटा चितुवा मरेको अवस्थामा भेटिएका थिए । बर्सेनि मृत फेलापर्ने गरेका अन्य वन्यजन्तुमा राजवंशी लोखर्के, मलसाँप्रो, नीरबिरालो, रतुवा मृगलगायत छन् । जिल्लामा भएका विकास निर्माणका काम र परियोजना वातावरणमैत्री नहुँदा जीवजन्तुको वासस्थान नष्ट हुने खतरा बढ्दो छ । वन्यजन्तुको अध्ययन, अनुसन्धान र पहिचान हुन नसक्दा जैविक विविधता नष्ट हुने उत्तिकै खतरा रहेको वन अधिकृत न्यौपाने बताउनुहुन्छ । जिल्लाको उत्तरी भेग खासगरी जलजला, बुढीगाउँ, देउराली, काँफलडाँडा, ठाना, लामघुरलगायतका वनक्षेत्रमा लोपोन्मुख प्रजातिका धेरै वन्यजन्तु पाइने गरेको बताइन्छ भने लोपोन्मुख प्रजातिमा पर्ने घोरल पर्वतको बुढीगाउँ र पकुवाडाँडाको वनक्षेत्रमा पाइन्छन् । """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
खेलाडीलाई लागु पदार्थ दुरुपयोग सम्बन्धि प्रशिक्षण,"""काठमाडौँ, असार ११ गते । लागु औषध प्रयोगबारे सचेतना फैलाउन नेपाली खेलाडीलाई लागु पदार्थ दुरुपयोग सम्बन्धि एकदिने प्रशिक्षण दिइएको छ । संयुक्त राष्ट्र सङ्घ लागु औषध नियन्त्रण कार्यक्रमले लागु पदार्थको रोकथाम खेलकुद र खेलाडीमार्फत गर्नुपर्ने मान्यता राख्ने गर्दछ । खेलाडीसँग नै यसविरुद्ध लड्ने ठूलो साहश र शक्ति हुने भएकाले उनीहरूलाई यसको रोकथामका लागि अगाडि सारिँदै आएको छ । राष्ट्रिय खेलकुद परिषद् (राखेप) र लागु पदार्थ तथा एड्सविरुद्ध नेपाल खेलकुद महासङ्घको संयुक्त आयोजना सातदोबाटोस्थित अन्तर्राष्ट्रिय खेलकुद परिसरको ओडिटोरियम हलमा आयोजित कार्यक्रममा बुधबार एक दिने प्रशिक्षण आयोजना गरेको हो । नेपालमा असार १२ गते लागु औषधविरुद्ध अन्तर्राष्ट्रिय दिवस मनाइँदै छ । सोही अवसरमा यसको रोकथामबारे अभियान चलाउने उद्देश्यअनुरूप उक्त कार्यक्रम गरिएको एड्सविरुद्ध खेलकुद महासङ्घका अध्यक्ष ऋषिराज ओझाले जानकारी दिनुभयो । कार्यक्रममा करिब दुई सय जना सहभागी थिए । लागु पदार्थ दुरुपयोग सम्बन्धि प्रशिक्षणमा न्यार्कोटिकभित्र एन्टी डोपिङ पनि समावेश गरिएको छ । राष्ट्रिय टिम तयारीको विशेष प्रशिक्षणमा रहेका विभिन्न खेलका खेलाडी, प्रशिक्षक र खेल पदाधिकारीलाई एन्टि डोपिङका बारेमा प्रशिक्षण दिइएको हो । यस प्रशिक्षणमा लागुऔष सेवनले कस्तो असर पर्छ र यसको रोकथामका लागि खेलाडीको कस्तो भूमिका रहन सक्छ आदि विषयबारे कक्षासहित विभिन्न वक्ताले धारणा राखेका थिए । उक्त कार्यक्रममा राष्ट्रिय खेलकुद परिषद्का सदस्यसचिव टंकलाल घिसिङ, ओलम्पियन तथा धाविका सन्तोषी श्रेष्ठ, युएनओडीसीका हेड अलिरिच मैइजर र नेपाल कराते महासङ्घका अध्यक्ष युवराज लामालगायतले धारणा राख्नुभएको थियो । """
एमाले सचिवालय बैठक : विधान महाधिवेशनमा तीन प्रस्ताव पेस गरिने,"""काठमाडौँ, असार १२ गते । नेपाल कम्युनिष्ट पार्टी (एमाले)ले पार्टीको दोस्रो विधान महाधिवेशनमा तीन वटा प्रस्ताव पेस गर्ने निर्णय गरेको छ । ललितपुर च्यासलस्थित एमाले मुख्यालयमा बिहीबार बसेको ५३औँ सचिवालय बैठकले विधान महाधिवेशनमा प्रधानमन्त्री एवम् पार्टी अध्यक्ष केपी शर्मा ओलीले राजनीतिक प्रस्ताव, उपाध्यक्ष विष्णुप्रसाद पौडेलले विधान संशोधन प्रस्ताव र महासचिव शङ्कर पोखरेलले सङ्गठनात्मक प्रस्ताव पेस गर्ने निर्णय गरेको बैठकपछि पत्रकार सम्मेलनमा पार्टीका उपमहासचिव प्रदीप ज्ञवालीले जानकारी दिनुभयो । विधान महाधिवेशनको तयारीका काम गर्न पार्टी केन्द्रीय कार्यालयलाई जिम्मेवारी दिइएको छ । विधान महाधिवेशन ललितपुरको गोदावरीस्थित सनराइज सम्मेलन केन्द्रमा आगामी भदौ २० देखि २२ गतेसम्म गर्ने तय भइसकेको छ । बैठकले विधान महाधिवेशनको तयारी गर्नका लागि आगामी साउन ५ गते केन्द्रीय कमिटी बैठक बोलाउने निर्णय गरेको उपमहासचिव ज्ञवालीले जानकारी दिनुभयो । यसैगरी, केन्द्रीय कमिटी बैठकअघि साउन २ गते पार्टीको पोलिटब्यूरो बैठक बस्ने निर्णय भएको छ । उपमहासचिव ज्ञवालीका अनुसार आगामी साउन ५ गते बस्ने केन्द्रीय कमिटीको बैठकले विधान संशोधनसम्बन्धी प्रस्ताव तयार गरी छलफलका लागि तल्लो तहको कमिटीमा पठाउने निर्णय भएको छ । यस्तै बैठकले पार्टीका स्थायी कमिटी सदस्य बिन्दा पाण्डे र केन्द्रीय सदस्य उषाकिरण तिमिल्सेनाको निलम्बन फुकुवा गरेको उपमहासचिव ज्ञवालीले जानकारी दिनुभयो । गत पुस १० गते बसेको सचिवालय बैठकले उहाँहरुलाई ६ महिनाका लागि पार्टी जिम्मेवारीबाट निलम्बन गरेको थियो । सरकारको एक वर्ष सफल र प्रभावकारी एमाले सचिवालय बैठकले वर्तमान सरकारको एक वर्षको कार्यकाल सफल र प्रभावकारी रहेको निष्कर्ष निकालेको उपमहासचिव ज्ञवालीले जानकारी दिनुभयो । यसैगरी, देशले सही दिशा लिएको र सरकारमा एमालेको नेतृत्व प्रभावकारी रहेको बैठकको निष्कर्ष छ । बैठकले सुशासन र सेवा प्रभावमा अझ ध्यान दिन सरकारको ध्यानाकर्षण गरेको छ । देशमा राजनीतिक स्थायित्वको आधार बलियो भएको, दुई पार्टीबीचको समझदारी नीतिगत र अरू निर्णयमा पनि बलियो बन्दै गएको निष्कर्ष निकालेको उपमहासचिव ज्ञवालीले जानकारी दिनुभयो । आज सम्पन्न सचिवालय बैठकले मुलुकको अर्थतन्त्रले विस्तारै लय समात्न थालेको निष्कर्ष निकालेकोे उहाँले बताउनुभयो । उपमहासचिव ज्ञवालीले गत वर्ष अरूले नै बनाएको बजेट र नीति तथा कार्यक्रममा काम गर्नुपरेकाले अपेक्षा गरेजस्तो परिमाण आउन सक्दैनथ्यो भन्ने लागे पनि अनेकौँ बेथितिलाई सल्टाउँदै मुलुकलाई सही दिशातर्फ अघि बढाउन एमाले नेतृत्वको सरकार सफल भएको  बताउनुभयो । आमजनताको सजकता, राजनीतिक दलको सक्रियता र सरकारको प्रभावकारिताका कारण प्रतिगामी प्रयास निस्तेज भएको बैठकले निष्कर्ष निकालेको छ । यसैगरी, बैठकले पार्टीमा अझ बढी भावनात्मक एकता सुदृढ गर्दै जाने निर्णय गरेको उपमहासचिव ज्ञवालीले जानकारी दिनुभयो । बैठकद्वारा विभिन्न पाँच प्रस्ताव पारित बैठकले वर्तमान सन्दर्भमा विभिन्न पाँच महत्त्वपूर्ण प्रस्ताव पारित गरेको उपमहासचिव ज्ञवालीले जानकारी दिनुभयो । बैठकले इरान र इजरायलबिच जारी दुई साता लामो युद्धले समग्र खाडी क्षेत्रकै शान्ति र स्थायित्वमा गम्भीर चुनौती खडा गरेको भन्दै युद्धमा संलग्न दुवै पक्षलाई युद्धविरामको इमानदारीपूर्वक पालना गर्न, तनाव बढाउने कुनै पनि काम नगर्न, स्थायी रूपमा युद्ध अन्त्य गर्न सम्बद्ध पक्षहरूको ध्यानाकषर्ण गरिएको उहाँले बताउनुभयो । द्वन्द्वलाई नचर्काउन, द्वन्द्वमा सहभागी नहुन र विश्व शान्तिका लागि सार्थक योगदान गर्न बैठकले शक्ति राष्ट्रहरूको ध्यानाकर्षण गरेको छ । यसैगरी, भिजिट भिसा’को दुरुपयोग भएको र यस सम्बन्धमा विभिन्न बेथिति एवं अनियमितता देखापरेको भनेर संसदभित्र र बाहिर उठेका प्रश्नका विषयमा अध्ययन र छानबिन गर्न उच्चस्तरीय अध्ययन एवम् छानबिन समिति’ बनाउनु सकारात्मक कदम भएको निष्कर्ष निकाल्दै  बैठकले यसमा संलग्न सबैलाई धन्यवाद दिएको छ । यसैगरी, दैलेखमा भइरहेको पेट्रोलियम पदार्थको अध्ययन र उत्खनन कार्यबाट त्यहाँ ११२ अर्ब मेट्रिक टन मिथेन ग्यास रहेको भन्ने प्रारम्भिक प्रतिवेदनले देशमा उत्साह र आशाको सञ्चार उत्पन्न गराएको बैठकले ठहर गरेको छ । पेट्रोलियम पदार्थको अध्ययन र उत्खनन कार्यले देशलाई ऊर्जाको क्षेत्रमा आत्मनिर्भर बनाउन र समृद्धितर्फ अगाडि बढाउन यो परियोजना ठूलो संवाहक बन्न सक्छ भन्ने पार्टीको ठहर रहेको उपमहासचिव ज्ञवालीले बताउनुभयो । यसैगरी, बैठकले पारित गरेको प्रस्तावमा यस वर्ष औसतभन्दा बढी वर्षा हुने मौसम पूर्वानुमानसमेतलाई ध्यानमा राख्दै राष्ट्रिय राजमार्गहरूलाई निर्वाध सञ्चालन हुने व्यवस्था मिलाउन बैठकले नेपाल सरकारको ध्यानाकर्षण गराएको उहाँले जानकारी दिनुभयो । उपमहासचिव ज्ञवालीका अनुसार सिङ्गो पार्टीपङ्क्तिलाई विपद् व्यवस्थापनका काममा तयारी अवस्थामा रहन र विपद्को बेलामा आ–आफ्नो ठाउँबाट परिचालित हुन सचिवालय बैठकले आह्वान गरेको पार्टीका उपमहासचिव ज्ञवालीले जानकारी दिनुभयो । रासस """
वैदेशिक सहायता परिचालन  : विषयगत प्रश्नोत्तर,"""वैदेशिक सहायता परिचालन १. वैदेशिक सहायता परिचालनमा अन्तरतह स्वामित्व र समन्वयलाई सुदृढ बनाई सहायताको दक्षतापूर्वक उपयोग गर्न वैदेशिक सहायता परिचालन नीति, २०८२ ले गरेको प्रक्रियागत व्यवस्था उल्लेख गर्नुहोस् । साथै वैदेशिक सहायताका परिचालनमा प्रदेश र स्थानीय तहले निर्वाह गर्ने भूमिकासमेत उल्लेख गर्नुहोस् । वैदेशिक सहायता परिचालनः नेपालको विकासमा योगदान भन्ने दूरदृष्टिसहित वैदेशिक सहायता परिचालन नीति, २०८२ जारी भएको छ । यस नीतिले वैदेशिक सहायता परिचालनमा देखापरेका पछिल्ला प्रवृत्तिलाई सम्बोधन गर्ने प्रयास गरेको छ । नेपालको संघीय शासन प्रणालीमा वैदेशिक सहायता परिचालन गर्दा देहायबमोजिम गर्ने भनी नीतिमा उल्लेख गरिएको छ । – अनुदान सहायता, नेपाल सरकारको दायित्व अन्तर्गतको ऋण सहायता र प्राविधिक सहायताका हकमा अर्थ मन्त्रालयले वित्तीय सम्झौता गरी कार्यान्वयनको लागि प्रदेश र स्थानीय तहमा पठाउने, – प्रदेश र स्थानीय तहको अनुरोधमा परिचालन हुने ऋणको सम्झौता गर्दा नेपाल सरकारले सम्बन्धित स्थानीय तहसँग सहायक ऋण सम्झौता गरी बजेटमार्फत कार्यान्वयनका लागि पठाउने र आवश्यकता अनुसार एस्क्रो एकाउन्टमार्फत ऋणको साँवा ब्याज भुक्तानीको व्यवस्था गर्न सक्ने, – शिक्षा तथा स्वास्थ्य क्षेत्रमा परिचालन गरिने ऋणबाहेक सम्भाव्यताका आधारमा प्रदेश र स्थानीय तहमार्फत अन्य आयोजना वा कार्यक्रममा ऋण सहायता परिचालन गर्दा सम्बन्धित तहसँग सहायक ऋण सम्झौतामार्फत परिचालन गर्ने, – बजेट प्रणालीमार्फत परिचालन हुने अनुदान सहायताको रकम ससर्त अनुदानको रूपमा प्रदेश तथा स्थानीय तहमा पठाउने, – सङ्घ, प्रदेश र स्थानीय तहमा सञ्चालन हुने विकास आयोजना वा कार्यक्रमका लागि सहलगानीबापत आवश्यक पर्ने रकम सम्बन्धित तहले बेहोर्ने, – प्रदेश तथा स्थानीय तहले सिफारिस गरेका आयोजनाको वित्तीय स्रोत जुटाउन विकास साझेदारसँग गरिने वार्ता तथा सम्झौतामा सम्बन्धित तहको प्रतिनिधित्व गराउने ।  क) वैदेशिक सहायता परिचालनमा प्रदेश सरकारको भूमिका – आफ्नो प्रदेशअन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – प्रदेश अन्तर्गत परिचालन हुन सक्ने वैदेशिक सहायताको सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव पठाउने, – नेपाल सरकारका विषयगत मन्त्रालयको सिफारिसमा अर्थ मन्त्रालयको सहमति लिई वस्तुगत सहायता लिने, – प्रदेश सरकारले प्रस्ताव गरेको आयोजना कार्यान्वयन गर्नको लागि विकास साझेदारसँग हुने वार्तामा प्रदेश सरकारको तर्फबाट प्रतिनिधि मनोनयन गरी वार्ताका लागि अख्तियारी दिने, – प्रदेशको मागबमोजिम वैदेशिक ऋणमार्फत परिचालन भएको सहायताको हकमा सहायक ऋण सम्झौता अनुरूप ऋणको साँवा ब्याज भुक्तानी गर्ने, – वैदेशिक सहातयताका कार्यक्रम वा आयोजना कार्यान्वयन गर्ने गराउने तथा सहजीकरण गर्ने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरण समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट प्रदेश अन्तर्गतका एकभन्दा बढी स्थानीय तहमा सञ्चालित कार्यक्रमको समन्वय र अनुगमन गर्ने ।  ख) वैदेशिक सहायता परिचालनमा स्थानीय तहको भूमिका – आफ्नो स्थानीय तह अन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – स्थानीय तहमा परिचालन हुन सक्ने वैदेशिक सहायताबाट सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव गर्ने, – आफूले प्रस्ताव गरेको आयोजना कार्यान्वयन गर्नका लागि विकास साझेदारसँग हुने वार्तामा स्थानीय तहको तर्फबाट प्रतिनिधि मनोनयन गरी वार्ताका लागि अख्तियारी दिने, – स्थानीय तहको मागबमोजिम वैदेशिक ऋणमार्फत परिचालन भएको सहायताको हकमा सहायक सम्झौता अनुरूप ऋणको साँवा ब्याज भुक्तानी गर्ने, – नेपाल सरकारका विषयगत मन्त्रालयको सिफारिसमा मन्त्रालयको सहमति लिई वस्तुगत सहायता लिने, – वैदेशिक सहायताका कार्यक्रम वा आयोजना कार्यान्वयन गर्ने, गराउने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरणहरू समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट स्थानीय तहमा सञ्चालित कार्यक्रम आफ्नो वार्षिक कार्यक्रममा राख्ने र सोको समन्वय र अनुगमन सम्बन्धित जिल्ला समन्वय समितिले गर्ने । अन्त्यमा नेपालको सङ्घीय शासनप्रणालीको सफलता तहगत समन्वय र सहकार्यमा निर्भर गर्छ । संवैधानिक मर्म र भावना अनुसार तहगत सरकारबिच समन्वय र सहकार्यमा कार्यसम्पादन हुन सकेमा तहगत सहअस्तित्वको भावना झनै प्रगाढ भएर जान्छ । वैदशिक सहायता परिचालनका सन्दर्भमा तहगत समन्वय र सहकार्यको सिद्धान्त कार्यान्वयनले मुलुकको समन्यायिक र सन्तुलित विकासमा योगदान गर्छ । यसबाट वैदेशिक सहायता परिचालनलाई नतिजामूलक बनाई सहायता प्रभावकारिता वृद्धि गर्न समेत टेवा पुग्दछ । २. आन्तरिक राजश्व विभागले सम्पादन गर्ने प्रमुख कार्य उल्लेख गर्दै विभागले प्रशासन गर्ने मुख्य कानुनको सूची तयार गर्नुहोस् । नेपालमा आन्तरिक राजस्वको व्यवस्थापन र परिचालन गर्न अर्थ मन्त्रालय मातहत रही कार्य गर्ने विभाग आन्तरिक राजस्व विभाग हो । यस विभागले नेपाल सरकारको कुल राजस्वको आधा भन्दा बढी हिस्सा राजस्व सङ्कलन गर्ने गर्छ । विभागका प्रमुख कार्य र विभागले प्रशासन गर्ने कानुन देहायबमोजिम रहेका छन् ः क) विभागका प्रमुख कार्य – करदाता सेवा प्रदान गर्ने, – कर सङ्कलन तथा प्रक्षेपण गर्ने, – कर फिर्तासम्बन्धी सेवा प्रदान गर्ने, – कर परीक्षण व्यवस्थापन गर्ने, – सूचना सङ्कलन तथा जोखिम विश्लेषण गर्ने, – अनुगमन तथा मूल्याङ्कन गर्ने, – कर नीति तथा कानुन तर्जुमा गर्दा परामर्श दिने, – अन्तर्राष्ट्रिय कर प्रशासनसम्बन्धी कार्य गर्ने, – कर नीति तथा कानुन कार्यान्वयनमा कानुनी राय प्रदान गर्ने, – प्रशासकीय पुनरवलोकन गर्ने, – अन्तःशुल्क प्रशासन गर्ने, – वित्तीय सूचनाको अभिलेखका लागि सूचना प्रणालीको विकास एवं प्रयोग गर्ने, – संस्थागत सुधार र क्षमता विस्तारसम्बन्धी कार्य गर्ने, – आर्थिक प्रशासन र कर्मचारी प्रशासनसम्बन्धी कार्य गर्ने ।  ख) आन्तरिक राजस्व विभाले प्रशासन गर्ने मुख्य कानुन अ)  ऐनहरू : – मदिरा ऐन, २०३१ – मूल्य अभिवृद्धि कर ऐन, २०५२ – आयकर ऐन, २०५८ – अन्तःशुल्क ऐन, २०५८ सालबसाली आर्थिक ऐन आ) नियम : – मदिरा नियमहरू, २०३३ – मूल्य अभिवृद्धि कर नियमावली, २०५३ – आयकर नियमावली, २०५९ – अन्तःशुल्क नियमावली, २०५९ मुलुकमा आन्तरिक वित्त अन्तर्गत रहेको आन्तरिक राजस्व परिचालनलाई प्रभावकारी बनाउन आन्तरिक राजस्व विभागको संस्थागत क्षमता अभिवृद्धि गरी कार्यसम्पादनमा अब्बल संगठनको रूपमा विकास गर्न जरुरी देखिन्छ । ३. स्थानीय तहको सार्वजनिक वित्त व्यवस्थापनका सम्दर्भमा के कस्ता समस्या देखिएका छन् ? समस्याको सूची तयार गर्नुहोस् । सार्वजनिक स्रोतको प्राप्ति, विनियोजन, उपयोग, अनुगमन, मूल्याङ्कन र पृष्ठपोषणसमेतका क्रियाकलाप व्यवस्थित गर्ने कार्यलाई सार्वजनिक वित्त व्यवस्थापन भनिन्छ । यसमा सार्वजनिक स्रोतको प्राप्ति, विनियोजन, उपयोग, अनुगमन तथा मूल्याङ्कनलाई व्यवस्थित बनाउन तर्जुमा गरिने नीति, कानुन, योजना, बजेट, कार्यव्रmम र सोको कार्यप्रणाली व्यवस्थित गर्नेलगायत विविध विषय समावेश हुन्छन् । स्थानीय तहमा सार्वजनिक वित्त व्यवस्थापनमा देखा परेका प्रवृत्तिहरू यस प्रकार छन् । स्थानीय तहको सार्वजनिक वित्त व्यवस्थापनमा देखिएका समस्याहरू : – आवधिक योजना र मध्यमकालीन खर्च संरचनाबिना नै बजेट विनियोजन हुने, – आन्तरिक आय एवं राजस्वको प्रक्षेपण यथार्थपरक हुन नसकेको, – आन्तरिक आयस्रोतको पर्याप्त आधार बेगर राजस्व छुट दिने गरिएको, – समयमै बजेट पेस र पारित नहुने, – बजेट अवण्डा राख्ने कार्यबाट बजेट अनुशासन कमजोर रहेको, – वर्षान्तमा खर्च गर्दा खर्चको गुणस्तरमा प्रश्न उठ्ने गरेको, – प्रशासनिक खर्चमा मितव्ययिता नआएको, – अनुत्पादक तथा वितरणमुखी कार्यक्रममा खर्च हुने, – अनुदानको प्रभावकारिता मापन र मूल्याङ्कन नहुने, – आयोजनाको प्राथमिकीकरण नगरी तदर्थवादी तवरले आयोजना र कार्यक्रम छनोट हुने गरेको, – ससाना टुक्रे आयोजना छनोट गरी स्रोत छर्ने प्रवृत्ति रहेको, – सङ्घीय तथा प्रदेश सरकारबाट प्राप्त अनुदानको उद्देश्यपरक खर्च नहुने, – जटिल संरचनाको कार्य पनि उपभोक्ता समितिबाट गराउने प्रवृत्ति देखिएको, – सार्वजनिक स्रोतसाधन र सम्पत्तिको दुरुपयोग हुने गरेको, लेखाङ्कन, प्रतिवेदन र आन्तरिक नियन्त्रण प्रणाली कमजोर रहेको, – आन्तरिक लेखापरीक्षण समयमा हुन नसकेको, – बेरुजु फस्र्योटमा तदारुकता नदेखाएको । अन्त्यमा स्थानीय तहले संविधान प्रदत्त कार्यजिम्मेवारी कुशलतापूर्वक सम्पादन गर्न सार्वजनिक वित्त व्यवस्थापन पहिलो र अनिवार्य सर्तको रूपमा रहन्छ । यसका लागि स्रोत विनियोजन दक्षता अभिवृद्धि, कार्यान्वयन कुशलता अभिवृद्धि र आन्तरिक नियन्त्रण प्रणालीको सुदृढीकरण गर्दै वित्तीय अनुशासन कायम गर्नु आवश्यक देखिन्छ । ४. नेपालको संविधानले अङ्गीकार गरेको राज्यको विकाससम्बन्धी नीति उल्लेख गर्नुहोस् । नेपालको संविधानले मुलुकमा दिगो शान्ति, सुशासन, विकास र समृद्धिको आकाङ्क्षा पूरा गर्न सङ्घीय लोकतान्त्रिक गणतन्त्रात्मक शासन व्यवस्था अवलम्बन गरेको छ । संविधानले राज्यका निर्देशक सिद्धान्त, नीति तथा दायित्व उल्लेख गरी शासन सञ्चालनलाई मार्गदर्शनसमेत गरेको छ । राज्यले लिएको विकाससम्बन्धी नीति यसप्रकार रहेको छ ः – क्षेत्रीय सन्तुलनसहितको समावेशी आर्थिक विकासको लागि क्षेत्रीय विकासको योजना तर्जुमा गर्ने, – योजना अन्तर्गत दिगो सामाजिक आर्थिक विकासका रणनीति र कार्यक्रम समावेश गरी समन्वयात्मक तवरले कार्यान्वयन गर्ने, – विकासमा पछाडि परेका क्षेत्रलाई प्राथमिकता दिने, – सन्तुलित, वातावरण अनुकूल, गुणस्तरीय तथा दिगो रूपमा भौतिक पूर्वाधारको विकास गर्ने, – विकास निर्माण प्रक्रियामा स्थानीय जनसहभागिता अभिवृद्धि गर्ने, – वैज्ञानिक अध्ययन अनुसन्धान, विज्ञान र प्रविधिको आविष्कार, उन्नयन र विकासमा लगानी बढाउने, – वैज्ञानिक, प्राविधिक, बौद्धिक र विशिष्ट प्रतिभाहरूको संरक्षण गर्ने, – राष्ट्रिय आवश्यकता अनुसार सूचना प्रविधिको विकास र विस्तार गरी सर्वसाधारणको सरल र सहज पहुँच सुनिश्चित गर्ने, – राष्ट्रिय विकासमा सूचना प्रविधिको उच्चतम प्रयोग गर्ने, विकासको प्रतिफल वितरणमा विपन्नलाई प्राथमिकता दिई आमजनताले न्यायोचित रूपमा पाउने व्यवस्था गर्ने, – एकीकृत राष्ट्रिय परिचय व्यवस्थापन सूचना प्रणालीको विकास गरी नागरिकका सबै सूचना र विवरण एकीकृत रूपमा व्यवस्थापन गर्ने, – एकीकृत राष्ट्रिय परिचय व्यवस्थापन सूचना प्रणालीलाई राज्यबाट उपलब्ध हुने सेवा सुविधा र राष्ट्रिय विकास योजनासँग आबद्ध गर्ने, – जनसाङ्खिक तथ्याङ्कलाई अद्यावधिक गर्दै राष्ट्रिय विकास योजनासँग आबद्ध गर्ने । अन्त्यमा बलदिएको शासन व्यवस्थाले नागरिकको आर्थिक सामाजिक अवस्थालाई रूपान्तरण गर्न नयाँ शासकीय मूल्यहरूको अनुसरण गर्दै राज्यका संयन्त्रले कार्यसम्पादन गर्नु पर्छ । राज्यले लिएका नीतिहरूको प्रभावकारी कार्यान्वयन हुन सकेमा मात्र नागरिकले परिवर्तनको अनुभूति गर्न सक्छन् । उल्लिखित विकाससम्बन्धी नीतिलाई तिनै तहका सरकारको समन्वय र सहकार्यमा प्रभावकारी कार्यान्वयन गर्न सकेमा मात्र मुलुकको विकास र समृद्धिको सपना पूरा गर्न सकिन्छ । ५. आन्तरिक ऋणका उपकरणको परिचय दिँदै आन्तरिक ऋणको निष्कासन गर्दा आन्तरिक ऋण व्यवस्थित गर्न के कस्ता कार्य गरिन्छ ? उल्लेख गर्नुहोस् । सरकारले सार्वजनिक खर्चका लागि स्रोत जुटाउन आन्तरिक वित्तीय बजारबाट सङ्कलन गर्ने ऋणलाई आन्तरिक ऋण भनिन्छ । सरकारले सङ्कलन गरेको ऋण रकम निश्चित समयपश्चात् साँवा र ब्याजसहित फिर्ता गर्नु पर्छ । आन्तरिक बजारबाट ऋण उठाउन प्रचलनमा रहेका उपकरण देहायबमोजिम रहेका छन् ः क)  ट्रेजरी बिल : एक वर्ष वा सोभन्दा कम अवधिको आन्तरिक ऋण उठाउन प्रयोग गरिने अल्पकालीन ऋणको उपकरणलाई ट्रेजरी बिल भनिन्छ । ख)  विकास ऋणपत्र : दुई वर्ष वा सोभन्दा बढी अवधिको आन्तरिक ऋण उठाउन प्रयोग गरिने मध्यकालीन वा दीर्घकालीन ऋणको उपकरणलाई विकास ऋणपत्र भनिन्छ । ग)  नागरिक बचतपत्र : नेपाली नागरिकको बचत परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋण उपकरणलाई नागरिक बचतपत्र भनिन्छ । घ)  वैदेशिक रोजगार बचतपत्र : वैदेशिक रोजगारीमा संलग्न वा वैदेशिक रोजगारबाट फर्किएको छ महिना नपुगेका नेपाली नागरिक वा गैरआवासीय नेपाली नागरिकको वैदेशिक आम्दानी परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋणको उपकरणलाई वैदेशिक रोजगार बचतपत्र भनिन्छ । आन्तरिक ऋणको निष्कासन र व्यवस्थापनसम्बन्धी कार्य : क) आन्तरिक ऋणको कार्यतालिका तयार गर्नुपर्ने – आव सुरु हुनुपूर्व आन्तरिक ऋणको वार्षिक कार्यतालिका र ऋण निष्कासन तालिका तयार गरी अर्थ मन्त्रालयमा पेस गर्ने, यसरी तालिका तयार गर्दा बैङ्क र अन्य निकायसँग परामर्श लिन सक्ने, – पेस भएको वार्षिक कार्यतालिका र ऋण निष्कासन तालिकालाई मन्त्रालयले साउन महिनाभित्र स्वीकृत गरी कार्यालयलाई जानकारी दिने, – स्वीकृत कार्यतालिका र ऋण निष्कासन तालिका ऋणको जोखिम, लागत र नगद प्रवाहसमेतका आधारमा अर्थ मन्त्रालयले परिमार्जन गर्न सक्ने । ख) मध्यकालीन ऋण व्यवस्थापन रणनीति तयार गर्नुपर्ने – प्रत्येक आवका लागि मध्यमकालीन ऋण व्यवस्थापन रणनीति अद्यावधिक गरी प्रकाशन गर्ने, – प्रत्येक आवको असार मसान्तसम्म तिर्न बाँकी ऋण र मध्यमकालीन खर्च संरचनामा प्रक्षेपित आर्थिक परिसूचकलाई आधार मानी रणनीति अद्यावधिक गर्ने, – सार्वजनिक ऋण व्यवस्थापन कार्यालयबाट अद्यावधिक गरिएको मध्यमकालीन ऋण व्यवस्थापन रणनीति अर्थ मन्त्रालयमा स्वीकृतिका लागि पेस गर्ने, – अर्थ मन्त्रालयले माघ समान्तभित्र स्वीकृत गर्नुपर्ने र स्वीकृत रणनीतिलाई कार्यालयले वेबसाइटमार्फत सार्जवनिक गर्ने । ग) ऋणको दिगोपना विश्लेषण गर्ने – असार मसान्तसम्म तिर्न बाँकी ऋण रकमलाई आधार मानी ऋणको दिगोपना विश्लेषण प्रतिवेदन आवधिक रूपमा तयार गर्ने, – दिगोपना विश्लेषण प्रतिवेदन अर्थ मन्त्रालयमा स्वीकृतिको लागि पेस गर्ने, – स्वीकृत प्रतिवेदनलाई सार्वजनिक ऋण व्यवस्थापन कार्यालयले वेबसाइटमार्फत सार्वजनिक गर्ने । अन्त्यमा आन्तरिक ऋणका उपकरणको माध्यमबाट ऋण परिचालन गर्दा बोलकबोल सूचना प्रकाशन, बोलकबोल, बाँडफाँट र निष्कासन, साँवा र ब्याज भुक्तानी जस्ता कार्य गरिन्छ । आन्तरिक ऋणको कार्यतालिका, मध्यमकालीन ऋण व्यवस्थापन रणनीति र आन्तरिक ऋणको दिगोपना विश्लेषण गरेर मात्र आन्तरिक ऋण उठाउने कार्य गरिन्छ । प्रस्तुतकर्ता : अर्जुन शर्मा """
आयोजनाको गुणस्तर परीक्षण,"""विकास आयोजना निर्माण ढिलो हुनु नेपालमा सामान्य विषय नै भएको छ । तोकिएकै समयमा विकास आयोजना सम्पन्न भए भने त्यसलाई आश्चर्य मान्नुपर्ने हुन्छ । दुर्लभ र सीमित स्रोतसाधन लगानी गरी निर्माण गरिने आयोजना बर्सौं ढिला हुने गरेका छन् । मेलम्ची आयोजना सम्पन्न हुन दुई दशक कुर्नु पर्‍यो । माथिल्लो तामाकोशी जलविद्युत् आयोजना निर्धारित समयभन्दा समय र लागतले नै दोब्बर हुन पुग्यो । पुँजीगत बजेट खर्चको प्रवृत्ति सुस्त हुनुले पनि विकास आयोजना ढिलो सम्पन्न हुने गरेको छ । ढिलो सम्पन्न हुने मात्र होइन, निर्माण भएका पूर्वाधार विकास आयोजनाको गुणस्तरमा समेत गम्भीर प्रश्न उठ्ने गरेको पाइन्छ । कतिपय पूर्वाधार सम्पन्न भएर सञ्चालनमा आउनासाथ नै अनेक समस्या आउने गरेका छन् । पुल भासिने गरेका छन् भने सडकको कालोपत्र उप्किने गरेको छ । भवन चुहिने गरेका पनि अनेक उदाहरण छन् । त्यसो हुनुमा विधि र प्रक्रियागत कमजोरी देखिएको छ । आयोजना सम्पन्न भएपछि तेस्रो पक्षको प्राविधिक परीक्षण नै हुन सकेको छैन । सरकारकै महत्वपूर्ण निकायका रूपमा रहेको राष्ट्रिय सतर्कता केन्द्रमार्फत तेस्रो पक्ष परीक्षण गरिनुपर्ने व्यवस्था विधिमा भए पनि व्यवहारमा देखिन सकेको छैन । फलस्वरूप तेस्रो पक्ष परीक्षणबिना नै निर्माण सम्पन्न आयोजना उद्घाटन हुने गरेका छन् । यसले भ्रष्टाचार र अनियमितताको जोखिम बढाएको छ । उद्घाटनको पनि आफ्नै व्याकरण छ । धेरै आयोजना उद्घाटनमा सकभर राष्ट्रप्रमुख वा कार्यकारी प्रमुख नै लैजाने पद्धति बसेको छ । ती शीर्ष नेतृत्वको समय पाउन नसक्दा मन्त्री वा राज्यका उच्च पदाधिकारीबाट काम चलाइन्छ । यसमा पनि निहित स्वार्थ लुकेको हुन सक्छ । उद्घाटनमा जाने उच्चाधिकारीले पनि निर्माण सम्पन्न भएको आयोजनाको गुणस्तरमा सोधखोज गर्ने प्रचलन छैन । उद्घाटन भएपछि निर्माण सम्पन्न भएको आयोजना सञ्चालनमा आउने नै भइगयो । त्यसपछि प्राविधिक परीक्षणका विषय आफैँ ओझेलमा पर्ने प्रवृत्ति देखिएको छ । विधिले भने त्यस्तो सरल र जिम्मेवारी लिनु नपर्ने प्रक्रियाको सुविधा दिएको छैन । भ्रष्टाचार निवारण ऐन, २०५९ को दफा ६४ र राष्ट्रिय सतर्कता केन्द्र नियमावली, २०६५ ले आयोजना सम्पन्न भएपछि प्राविधिक परीक्षणको व्यवस्था गरेको छ । सोबमोजिम विकास आयोजनाको प्राविधिक परीक्षण गर्ने जिम्मेवारी राष्ट्रिय सतर्कता केन्द्रलाई दिइएको छ । पूर्वाधारलगायत कुनै पनि क्षेत्रको निष्पक्ष परीक्षणका लागि विश्वभरि नै ‘तेस्रो पक्ष परीक्षण’ अनिवार्य सर्त हो । यसले पूर्वाधार आयोजनालाई निष्पक्ष, भरपर्दो र विश्वासिलो बनाउँछ । प्राविधिक परीक्षण हुने भएपछि आरम्भदेखि नै पूर्वाधार निर्माणमा गुणस्तरीय सरसामान प्रयोग हुन थाल्छ । सञ्चालन हुन नपाउँदै कतिपय पुल भासिने हुँदैन । कतिपय सरकारी भवन निर्माण भएको केही समयमै चर्किने, पानी चुहिने समस्याबाट मुक्त हुन्छन् । कतिपय कालोपत्रे सडकको हरिबिजोग पनि हुँदैन । आयोजनाको तेस्रो पक्ष प्राविधिक परीक्षण अनिवार्य सर्त हो । सरकारले यसमा अब कडाइ गर्नु पर्छ । विधिले तोकेको विषयमा तलबितल गरिनु हुँदैन । तलबितल र बेवास्ता गर्दा भ्रष्टाचार बढेको छ । भ्रष्टाचार देशको महारोग नै भएको छ । देशका पूर्वाधार आयोजना निर्माणमै ठुलठुला भ्रष्टाचार हुने गरेको पाइन्छ । यस्तो विषय जान्न धेरै मेहनत नै गर्नु पर्दैन । यो विषयलाई अख्यितारको अनुसन्धान, मुद्दा दर्ता, सार्वजनिक लेखा समितिको अध्ययन, महालेखा परीक्षण आदिले पुष्टि गरिरहेको देखिन्छ । पूर्वाधार आयोजनाको हस्तान्तरण तथा उद्घाटनअघि नै तेस्रो पक्ष परीक्षण भएको छ वा छैन भनेर यकिन गरिनु पर्छ । कम लागतमा बोलपत्र पक्का गरी बिस्तारै समय थप्ने र त्यसैको आडमा लागत थप्दै जाने प्रवृत्ति विकास परियोजनाको आमचरित्र जस्तै भएको छ । पूर्वनिर्धारित समय र पूर्वलागत अनुमानको बजेटमा नेपालमा कमै आयोजना सम्पन्न हुने गरेका छन् । अनेक बहानामा ढिलासुस्ती गरिन्छ । कतिपय ढिलासुस्तीमा राजनीतिक मिलेमतोसमेत हुने गरेको पाइन्छ । हतार हतारमा उद्घाटन गरिन्छ । उद्घाटन गरिँदा कतिपय विकास पूर्वाधार सम्पन्न पनि हुन सकेको हुँदैन । उद्घाटनलाई आयोजना सम्पन्नताको वैधताका रूपमा समेत लिने गरिन्छ । प्राविधिक परीक्षणले आयोजना निर्माणका क्रममा भएको त्रुटि समयभित्रै सच्याउन सहयोग गर्ने छ । आयोजनाको निर्दिष्ट लागत तथा समयसीमा कायम गर्न सघाउ पुर्‍याउने छ । स्रोतसाधनको प्रभावकारी सदुपयोग हुने छ । """
लुम्बिनी प्रदेश सरकारद्वारा खेलाडीलाई सम्मान,"""सन्तोष दहित दाङ, असार ११ गते । लुम्बिनी प्रदेश सरकारले अन्तर्राष्ट्रिय प्रतियोगितामा उत्कृष्ट खेल प्रदर्शन गर्दै पदक तथा पुरस्कार प्राप्त गर्न सफल खेलाडी, प्रशिक्षक र व्यवस्थापकलाई सम्मान गरेको छ । एक सय ४८ खेलाडी र १९ प्रशिक्षकगरी एक सय ६३ जनालाई बुधवार राप्ती उपत्यका(देउखुरी)मा एक कार्यक्रमबिच सम्मान गरिएको हो । प्रदेश खेलकुद परिषद्को आर्थिक वर्ष २०८१/०८२ को स्वीकृत बार्षिक कार्यक्रम अनुसार खेलकुदको विकास, विस्तार र खेलाडी उत्पादनका लागि प्रतियोगिता महत्वपूर्ण माध्यम भएको र उत्कृष्ट प्रदर्शन गर्ने खेलाडीहरुलाई सम्मान गरे हौसला प्रदान गरिएको परिषदका सदस्य सचिव तिरणदाज गौतमले जानकारी दिनुभयो । खो–खो विश्वकपमा दोस्रो स्थान हाँसिल गर्ने आठ जना खेलाडीलाई प्रति व्यक्ति दुई लाख रुपियाँको दरले सम्मान गरिएको छ । सो खेलका प्रशिक्षक र व्यवस्थापकलाई दुईजनालाई प्रति व्यक्ति एक लाख रुपियाँको दरले सम्मान गरिएको छ । यस्तै दक्षिण एसियाली कराते प्रतियोगितामा रजत पदक प्राप्त गरेका एक जना खेलाडीलाई एक लाख रुपियाँबाट सम्मान गरिएको छ । नवौँ राष्ट्रिय खेलकुद प्रतियोगिताका विभिन्न खेल विधाका एकल इभेन्टमा स्वर्ण पदक विजेता खेलाडी पाँच जनालाई प्रति व्यक्ति ३५ हजार, रजत पदक विजेता खेलाडीलाई १८ जनलाई प्रति व्यक्ति २० हजार, कांश्य पदक विजेता ४६ जनालाई प्रति व्यक्ति १५ हजार, सोही प्रतियोगिताको समूहगत इभेन्टमा स्वर्ण पदक विजेता १२ जना खेलाडीलाई प्रति व्यक्ति २० हजार, समूहगत ईभेन्टमा रजत पदक विजेता ३६ जना खेलाडीलाई प्रति व्यक्ति १२ हजार, समूहगत इभेन्टमा कांश्य पदक विजेता १२ जनालाई प्रति व्यक्ति आठ हजार रुपियाँबाट सम्मान गरिएको छ । यस्तै नवौँ राष्ट्रिय खेलकुद प्रतियोगिताका विभिन्न खेल विधाका स्वर्ण पदक विजेता खेलाडीका ६ जना प्रशिक्षकलाई व्यक्तिगत २५ हजार, रजत पदक विजेता खेलाडीका आठ जना प्रशिक्षकलाई व्यक्तिगत १५ हजार, कांश्य पदक विजेता खेलाडीका पाँच जना प्रशिक्षकलाई व्यक्तिगत १० हजार रुपियाँ प्रदान गरिएको छ । यस्तै नेत्रहिन टी–२० विश्व कप क्रिकेट प्रतियोगीतामा भाग लिएका चार जना खेलाडीलाई प्रति खेलाडी ५० हजार रुपियाँ पुरस्कार प्रदान गरिएको छ । लुम्बिनी प्रदेश खेलकुद परिषदका सदस्य सचिव तिरणदाज गौतमले खेलाडीहरुलाई सम्मान गरेर प्रदेशले हौसला थपेको बताउनुभयो। """
पूर्वमुख्य सचिवको आत्मकथा,"""गोरखापत्र समाचारदाता काठमाडौँ, असार ११ गते  । विसं २००६ चैत २९ गते वैशाख कृष्ण नवमीका दिन मैले घरबाट अलिक पर धुवाँको मुस्लो र आगोको राता लप्का स्पष्ट देखिरहेको थिएँ । कुहिरो जस्तो उक्त मुस्लो बिजुली चम्के झैँ हामै्र  घरतर्फ अघि बढिरहेको थियो । नभन्दै मैले देखिरहेको त्यो परको आगो छिनभरमै हाम्रो घरसम्मै आइपुग्यो । आगोको तातो राप मैले पनि अनुभव गर्न थालेँ । पूर्वमुख्य सचिव केशव राजभण्डारीको आत्मकथा ‘सार्वजनिक सेवामा बितेको जीवन’ पुस्तकको उक्त अंशले छ वर्षको उमेरमा उहाँले पोखराको घर जल्दा भोग्नु परेको विपत्तिको परिदृश्यलाई सम्झाउँछ । होस समालेदेखि नै विपत्तिको सामना गर्नुभएका राजभण्डारीले नेपालका थुप्रै जिल्लामा थुप्रै पद र परिचयका साथमा रहेर राष्ट्रको सेवा गर्नुभएको कामको र जीवनको अनुभवलाई घोस्ट राइटिङ नेपालले पुस्तकका रूपमा ल्याएको छ । राजभण्डारीले गृह सचिव, मुख्य सचिव, प्रमुख निर्वाचन आयुक्तलगायतको अनुभवलाई ८९ शीर्षकमा विस्तारका साथ पुस्तकमा अभिलेखीकरण गर्नुभएको छ । घोस्ट राइटिङका अध्यक्ष कमल ढकालले राष्ट्रका लागि योगदान दिनुभएका हजारौँ राष्ट्रसेवकलगायत विविध माध्यमबाट नेपाल र नेपालीका लागि समर्पित व्यक्तित्वको प्रेरणादायी कथा लेख्ने क्रममा राजभण्डारीका काम र सिङ्गो जीवनलाई पुस्तकका रूपमा ल्याएको बताउनुभयो ।  """
चक्रपथमा छैनन् सार्वजनिक शौचालय,"""काठमाडौँ, असार ११ गते । काठमाडौँ उपत्यकाको २७ किलोमिटरको चक्रपथमा सार्वजनिक यातायातलक्षित शौचालय नहुँदा चालक, सहचालक र यात्रु समस्यामा पर्ने गरेका छन् । एक पटक चक्रपथ परिक्रमा गर्न साढे दुईदेखि तीन घण्टा लाग्छ । दिनभरि सवारी चलाउने चालक सहचालक सार्वजनिक शौचालय नहुँदा चिनेको पेट्रोल पम्प वा पुलमुनि जान बाध्य छन् । सवारी चलाउँदै गर्दा दिसापिसाब लाग्यो भने आपत् पर्ने गरेको व्यवसायी बताउँछन् । सडकछेउमा शौचालय छैनन् । भएका पनि गाडीको ‘साइड’ नमिल्दा प्रयोग गर्न सक्ने अवस्था छैन । जहाँ पायो त्यही गाडी रोक्न मिल्दैन । त्यसमाथि जाममा परियो भने दिसापिसाब रोकेर बस्नुको विकल्प छैन । महानगर यातायातका चालक विनोद धमलाले दिसापिसाब लाग्दा साह्रै समस्यामा पर्ने गरेको बताउनुभयो । धादिङ नीलकण्ठ–११ का धमलाले भन्नुभयो, “कहिलेकाहीँ चिनेको पेट्रोल पम्पमा गइन्छ । त्यहाँ पनि तेल नहाले गाली गर्छन् । सबै पम्पमा तेल हाल्ने कुरा पनि भएन । साइड मिल्यो भने चाबहिलमा छ नत्र बालकुमारी पुलमुनि जान्छौँ ।” पहिलो कुरा सार्वजनिक शौचालय नै उपलब्ध छैन, भएका पनि प्रयोग गर्न कठिन छ । उहाँको भनाइ छ, “गौशाला तल पार्किङछेउमा शौचालय छ तर हामी त्यहाँ गएर आउन्जेल ट्राफिकले चिट काटिसक्छन् । जाने सम्भावनै हुँदैन । जामले गर्दा गाडी छोडेर जान सकिन्न । कुनै निश्चित ठाउँ पनि तोकिएको छैन । पैदलयात्रीलाई जस्तो हामीलाई सजिलो पनि हुँदैन ।” महानगर जस्तै चक्रपथ परिक्रमा गर्ने गाडी हजारौँ छन् । सबै गाडीका चालक र सहचालक शौचालय नभएकाले समस्या भोगिरहेका छन् । चक्रपथमा मात्रै होइन, काठमाडौँका भित्री सडकमा पनि चालक, सहचालकलाई समस्या पर्ने गरेको छ । कोटेश्वर बालकुमारीबाट छुट्ने नेपाल यातायात नयाँ बानेश्वर, अनामनगर, पुतलीसडक, बालुवाटार, चक्रपथ हुँदै गोपीकृष्ण पुग्छ तर अन्तिम स्टेसनमै उनीहरूको दिसापिसाब हुने गरेको छ, त्यो पनि पुलमुनि । नेपाल यातायातका चालक गणेश थापामगर भन्नुहुन्छ, “बालकुमारीबाट छुटेपछि गोपीकृष्णमा गएर हो । बिचमा पिसाब लागे पनि रोकेर जाने हो । गाडी रोकेर शौचालय खोज्दै जान त सम्भवै छैन । गोपीकृष्ण गएपछि पुलमुनि, यसो यताउता जाने त हो ।” आफूहरूको कम्पनी र महानगरपालिकालाई शौचालयका लागि पटक पटक भने पनि सुनुवाइ नभएको चालकको गुनासो छ । काठमाडौँ महानगरपालिकाले निजी तथा सामाजिक क्षेत्रसँग समन्वय गरेर सार्वजनिक शौचालय तोकेको छ । सपिङ मल, होटेल, रेस्टुरेन्ट, पार्टी प्यालेस, विद्यालय र बैङ्कहरूको शौचालयलाई सार्वजनिक शौचालय तोकेको छ तर उपत्यकाका सवारीचालकले प्रयोग गर्न सक्ने अवस्था छैन । चक्रपथलाई छोएर बनेका शौचालय कमै छन् । महानगरले नबिल बैङ्क धापासी शाखा र चाबहिल शाखाको शौचालयलाई सार्वजनिक शौचालय तोकेको छ । अस्पतालका शौचालय तोकेको छ । महानगरले तोकेका स्थानका शौचालय सवारीचालकका लागि उपयुक्त नहुँदा समस्या भएको व्यवसायीको भनाइ छ । पेट्रोल पम्पका शौचालयलाई पनि सार्वजनिक शौचालय तोकिएको छ । तेल भर्नबाहेक अन्य हिसाबले पम्पमा पनि जान सक्ने अवस्था नरहेको चालक लम्सालले बताउनुभयो । उहाँले भन्नुभयो, “गाडी रोक्यो कि जाम भइहाल्छ ट्राफिकले कारबाही गरिहाल्छ अनि कसरी जानु ।” सवारीचालकका लागि उपयोगी हुने गरी निश्चत स्थान तोकेर चक्रपथमा सार्वजनिक शौचालय हुनुपर्ने यातायात कम्पनीको माग छ । महानगर यातायात प्रालिका सचिव केशव नेपालले भन्नुभयो, “चक्रपथमा सार्वजनिक शौचालय नै छैनन् । भएका पनि चालकले प्रयोग गर्न मिल्ने गरी छैनन् । त्यसैले निश्चित स्थान तोकेर पार्किङको पनि सुविधा भयो भने बल्ल हाम्रा लागि उपयोगी हुन्छ ।” रत्नपार्क, भृकुटीमण्डप जस्ता सार्वजनिक स्थानमा शौचालय भए पनि उपत्यकाका सवारीचालकले प्रयोग गर्न सक्दैनन् । उनीहरूको रुट अनुसारको सडकमा गाडी रोक्न मिल्ने गरी शौचालय भए सजिलो हुने थापाको भनाइ छ । “पैसा महँगो लिन्छन् । पिसाब फेरेको पाँचदेखि १० रुपियाँ लिन थालेपछि त हाम्रो तलब सकिन्छ, अनि परिवार कसरी पाल्ने ? समस्या पो हुन्छ त,” उहाँले भन्नुभयो । महानगरसँग भने चालक, सहचालकले भोगेका समस्यालाई सम्बोधन गर्ने निश्चित योजना छैनन् । हाल विभिन्न स्थानमा जम्मा ४८ स्थानमा सार्वजनिक शौचालय छन् । केही निजी क्षेत्रबाट पनि चलेका महानगरले जनाएको छ । महानगरको सार्वजनिक–निजी साझेदारी एकाइका प्रमुख नरेन्द्रविलास वज्राचार्यले बसपार्कबाहेक सार्वजनिक सवारीलक्षित गरी शौचालय निर्माण नभएको बताउनुभयो । शौचालय त छन्, ट्राफिक व्यवस्थापनका कारणले पनि उनीहरूलाई असहज भएको हुन सक्ने उहाँको भनाइ छ । महानगरका सहायक प्रवक्ता ध्रुवकुमार काफ्लेले भन्नुभयो, “महानगरको नीति एक बसपार्कको नीति हो । बसपार्कबाटै उहाँहरू छुट्नु पर्छ तर त्यसो गर्नुहुन्न । चक्रपथलक्षित नयाँ बसपार्कमा शौचालय छ । जहाँ रोक्यो त्यहाँ शौचालय त हुँदैन । चक्रपथको सवालमा चक्रपथ सडकले जग्गा नछुट्याइदिएसम्म हामीले बनाउन पनि मिल्दैन ।”  """
भेडा पाल्न एक करोड बजेट,"""रामकृष्ण बोहरा बागलुङ, असार ११ गते । पश्चिम बागलुङको निसीखोला गाउँपालिकाले भेडापालनको लागि एक करोड बढी बजेट विनियोजन गरेको छ । आगामी आर्थिक वर्ष २०८२–८३ को अनुमानित बजेट प्रस्तुत गर्दै पालिकाका उपाध्यक्ष प्रेमबहादुर घर्तीले भेडापालनका लागि –१ करोड १२ लाख रुपियाँ बजेट छुट्टयाएको जानकारी दिनुभयो । निसीखोलाको भूगोल अधिकांश लेकाली बस्ती हो । पशुपालन र आलुखेती गरेर स्थानीयले जीवन निर्वाह गर्दैआएका छन् । मध्यपहाडी लोकमार्गले रुकुम जोडेकाले मध्यभागमा भने यातायातको सहज पहुँच बढेको छ । तर ग्रामीण क्षेत्रका अधिकांश नागरिक भने पशुपालन र कृषि क्षेत्रमा आवद्व छन् । गाउँपालिकाले पनि कृषि र पशुपालनको क्षेत्रमा लगानी र कार्यक्रम जोडेको छ । निसीखोलाका अधिकांश किसान निसेल ढोर, बुकी र रुकुमतर्फको लेकमा पशुचरनका लागि पुग्ने गर्छन् । भेडा मासुका लागि बिक्री गरिन्छ भने गाईभैसी दुधका लागि उपयोगी छन् । वर्षातमा स्थानीय निसेलढोरदेखि बुकीसम्म पशु चरनका लागि पुग्ने गर्छ । ठूला चाडपर्वमा निसेलढोर पुगेर धेरै व्यवसायीले भेडाच्याङग्रा खरिद गर्छन् । ‘पशुपालनका लागि निसीखोला उर्वर भएकाले बजेटमा प्राथमिकता दिइएको हो’ उपाध्यक्ष घर्तीले भन्नुभयो । भेडापालनलाई व्यवसायलाई व्यवस्थित र नयाँ पुस्तालाई आर्कषित गर्नसके समृद्व निसीखोलाको सपना साकार हुने उहाँको आशा छ । गाउँपालिकाले आगामी आर्थिक वर्षका लागि ५२ करोड २४ लाख २१ हजारको बजेट विनियोजन गरेको छ । यसवर्ष पर्यटन क्षेत्रलाई समेत प्राथमिकता दिँदै ५० लाख रुपियाँ बजेट विनियोजन गरेको छ । निसीखोलाको ऐतिहासिक महत्व बोकेको ‘रिग ताल’ संरक्षण तथा व्यवस्थापनका लागि १० लाख बजेट विनियोजन गरिएको छ । गाउँपालिका कार्यालय घेराबार र पार्किङमा ५० लाख बजेट छुट्याएको छ । समानीकरण अनुदानततर्फ संघीय सरकारबाट ९ करोड ८२ लाख, राजस्व बाँडफाँटबाट प्राप्त हुने आय संघीय सरकार १० करोड ८२ लाख ६४ हजार, सशर्त अनुदान चालु संघीय सरकार २३ करोड ९१ लाख, सशर्त अनुदान पुँजीगत संघीय सरकार ४६ लाख, समपुरक अनुदान संघीय सरकार एक करोड ५२ लाख, विशेष अनुदान संघीय सरकारबाट १ करोड १२ लाख, समानीकरण अनुदान गण्डकी प्रदेश सरबारबाट १ करोड १५ लाख ८३ हजार प्राप्त हुने अनुमान गरिएको छ । """
अधिकांश पालिकाले समयसीमाभित्रै ल्याए बजेट,"""लुम्बिनी प्रदेश ब्युरो बुटवल, असार १२ गते । लुम्बिनी प्रदेशका अधिकांश स्थानीय तहले आर्थिक वर्ष २०८२/८३ का लागि बजेट सार्वजनिक गरेका छन् । कतिपय पालिकाले सोमबार बजेट ल्याएका थिए भने कतिपयले मङ्गलबार र बुधबार बजेट सार्वजनिक गरेका हुन् । रुपन्देहीमा भौतिक पूर्वाधार केन्द्रित बुटवल समाचारदाताका अनुसार रुपन्देहीका गाउँपालिकाले आगामी आर्थिक आव २०८२/८३ लागि ल्याएको बजेट भौतिक पूर्वाधार, कृषि, शिक्षा र स्वास्थ्यमा केन्द्रित गरेका छन् । कञ्चन गाउँपालिकाले बजेटमा कञ्चनवासीका लागि लामो प्रतीक्षाका रूपमा रहेको भूमिहीन दलित, भूमिहीन सुकुमवासी र अव्यवस्थित बसोबासीको समस्या समाधान गर्न यथाशीघ्र जग्गाको पुर्जा वितरण गर्ने कार्यका लागि आवश्यक रकम विनियोजन गरिएको छ । गैडहवा गाउँपालिकाले कच्ची सडकलाई कालोपत्रे गर्ने अभियानका साथ भौतिक पूर्वाधारलाई प्राथमिकता दिएको छ । गाउँपालिकाका उपाध्यक्ष माधुरी जैसवालले गाउँपालिकाको १६ औँ अधिवेशनमा नयाँ बजेट सार्वजनिक गर्नुभएको हो । बजेटमा पालिकाले शिक्षा, स्वास्थ्य र कृषिलाई प्राथमिकतामा राखेको छ । खास गरी कृषि सडक निर्माण गरी कृषकलाई बजारसँग जोड्ने लक्ष्य राखिएको छ । त्यसै गरी शुद्धोधन गाउँपालिकाले पनि नयाँ बजेटमार्फत गाउँपालिकाको पूर्वाधार विकासलाई पहिलो प्राथमिकतामा राखेको छ । कृषि, सिँचाइ, तटबन्ध, शिक्षा र स्वास्थ्यलाई शुद्धोधनको बजेटमा प्राथमिकता राखिएको छ । बाँकेका आठ पालिकाको बजेट सात अर्ब नेपालगन्ज समाचारदाताका अनुसार बाँकेका आठ वटा पालिकाले आव २०८२/८३ का लागि सात अर्ब ३० करोड रुपियाँभन्दा बढीको बजेट प्रस्तुत गरेका छन् । आठ वटै पालिकाले प्रस्तुत गरेको बजेट तथा नीति कार्यक्रममा अधिकांशले शिक्षा, पूर्वाधार विकास, सामाजिक विकास र स्वास्थ्यलाई प्राथमिकतामा राखेका छन् । कोहलपुर नगरपालिकाले एक अर्ब १६ करोड ७० लाख रुपियाँको बजेट सार्वजनिक गरेको छ भने खजुरा गाउँपालिकाले ८५ करोड ७२ लाख ३१ हजार ५७१, राप्तीसोनारी गाउँपालिकाले एक अर्ब २० करोड छ लाख २९ हजार, बैजनाथ गाउँपालिकाले ८२ करोड २१ लाख ५२ हजार १५३, डुडुवा गाउँपालिकाले ५६ करोड १६ लाख आठ हजार र जानकी गाउँपालिकाले ५२ करोड ३६ लाख ९६ हजार ६२१ रुपियाँको बजेट प्रस्तुत गरेको छ । जिल्लामा सबैभन्दा पिछिडिएको मानिने नरैनापुर र राप्तीसोनारी गाउँपालिकाले बजेटमा सबैभन्दा बढी महत्व शिक्षा, सामाजिक विकास र पूर्वाधार विकासमा दिएका छन् भने नेपालगन्ज उपमहानगर, कोहलपुर नगरपालिका र खजुरा गाउँपालिकाले शिक्षा र पूर्वाधार विकाससँगै स्वास्थ्यलाई बढी महìव दिएका छन् । अर्घाखाँचीका पाँच पालिकाले ल्याए बजेट सन्धिखर्क समाचारदाताका अनुसार अर्घाखाँचीका छ पालिकामध्ये पाँच वटाले आगामी आव २०८२/८३ का लागि पाँच अर्ब ८७ करोड रुपियाँभन्दा धेरैको बजेट ल्याएका छन् । भूमिकास्थान नगरपालिकाबाहेक अन्य पालिकाले बजेट सार्वजनिक गरेका हुन् । बजेटमा पूर्वाधार विकास, कृषि उत्पादन, पर्यटन, शिक्षा, स्वास्थ्य, सामाजिक सुरक्षालगायतका क्षेत्रलाई प्राथमिकता दिइएको छ । सन्धिखर्क नगरपालिकाले एक अर्ब ११ करोड १४ लाख रुपियाँको बजेट ल्याएको छ । शीतगङ्गा नगरपालिकाले ९३ करोड ६७ लाख ५० हजार रुपियाँको बजेट ल्याएको छ भने मालारानी गाउँपालिकाको बजेट ६२ करोड ९२ लाख ५१ हजार रुपियाँ छ । त्यस्तै पाणिनि गाउँपालिकाले ७२ करोड २० लाख ७४ हजार पाँच सय रुपियाँको बजेट ल्याएको छ भने छत्रदेव गाउँपालिकाको बजेट ५४ करोड नौ लाख ५५ हजार ७० रुपियाँ रहेको छ । सन्धिखर्क नगरपालिकाले स्थानीय रैथाने बालीबाट उत्पादित वस्तु ब्रान्डिङ र प्याकेजिङ गरेर पालिकाभित्र छनोट गरेका सहकारीबाट बजारीकरण गर्ने भएको छ । नगरपालिकालाई खाद्यान्नमा आत्ननिर्भर बनाउन लुम्बिनी प्रदेश विशेष कार्यक्रम अन्तर्गत नवीनतम प्रविधि अन्तर्गतको धान, मकै बाली प्रवर्धन गर्न १७ लाख रुपियाँ विनियोजन भएको छ । मालारानी गाउँपालिकाले कृषि तथा पशुपालन क्षेत्रलाई सुदृढ बनाउने उद्देश्यले एक करोड ७९ लाख ५० हजार रुपियाँ विनियोजन गरेको छ । व्यावसायिक कृषकलाई ७० प्रतिशत लागत साझेदारीमा अनुदान दिने भएको छ । त्यस्तै पाणिनि गाउँपालिकाले कृषि उत्पादनलाई जोड दिएको छ । छत्रदेव गाउँपालिकाले शैक्षिक गुणस्तर वृद्धि गर्ने, कृषि उद्यमलाई प्राथिमकिता दिएको छ । रामग्राममा छात्रालाई निःशुल्क शिक्षा पश्चिम नवलपरासी समाचारदाताका अनुसार रामग्राम नगरपालिकाले शिक्षा, स्वास्थ्य, कृषि तथा पशुपालन र पूर्वाधार विकासमा प्राथमिकता दिँदै झन्डै डेढ अर्ब रुपियाँ बराबरको बजेट सार्वजनिक गरेको छ । उपप्रमुख सम्झना चौधरीले आगामी आवका लागि एक अर्ब ३१ करोड ३६ लाख रुपियाँको अनुमानित आयव्ययको विवरण सार्वजनिक गर्नुभएको हो । रामग्राम नगरपालिकाले आगामी आवको बजेटमा कक्षा ११ र १२ मा अध्ययन गर्ने छात्राको शुल्क मिनाहा गर्ने उल्लेख गरेको छ । छोरीको पढाइलाई निरन्तरता दिन निःशुल्क पढ्ने व्यवस्था गर्न बजेट व्यवस्थापन गरिएको हो । प्युठानमा ‘फर्क युवा’ र ‘वन उद्यमी’ कार्यक्रम बिजुवार समाचारदाताका अनुसार प्युठान जिल्लाका नौ वटै स्थानीय तहले आव २०८२/८३ का लागि पाँच अर्ब ७९ करोड ६७ लाख रुपियाँ बराबरको अनुमानित बजेट सार्वजनिक गरेका छन् । रोजगारी सिर्जना, उत्पादन वृद्धि, कृषि, शिक्षा र आधारभूत पूर्वाधार विकास जस्ता क्षेत्रलाई यस बजेटमा प्राथमिकता दिइएको छ । गौमुखी गाउँपालिकाले ५० करोड एक लाख ३७ हजार ४८४ रुपियाँको बजेट सार्वजनिक गर्दै ‘मूलदेखि मुखसम्म पानी अभियान’ अन्तर्गत ‘एक घर एक धारा’ योजना कार्यान्वयन गर्ने जनाएको छ । यस वर्षदेखि निःशुल्क घर बिमा कार्यक्रम पनि सुरु गरिने उपाध्यक्ष महावीर रानाले जानकारी दिनुभयो । सरुमारानी गाउँपालिकाले ४९ करोड २१ लाख ७९ हजार रुपियाँको बजेट सार्वजनिक गर्दै डिजिटल शिक्षा प्रवर्धन, छोरी पेवा बचत योजना र किसानसँग गाउँ सरकार कार्यक्रमलाई निरन्तरता दिने योजना अघि सारेको छ । मल्लरानी गाउँपालिकाले ४३ करोड ४९ लाख रुपियाँको बजेट ल्याउँदै ‘खेतबारीमा तरकारी, घर घरमा रोजगारी’ अभियानमार्फत उत्पादनमुखी अनुदान कार्यक्रम सञ्चालन गर्ने जनाएको छ । ऐरावती गाउँपालिकाले ४९ करोड ८९ लाख २५ हजार रुपियाँको बजेट पारित गर्दै सहकारीमार्फत कृषिजन्य तथा औद्योगिक वस्तुको बजारीकरण गर्ने योजना सार्वजनिक गरेको छ । स्वास्थ्य र शिक्षा क्षेत्रमा ‘एमबिबिएस छात्रवृत्ति कार्यक्रम’, ‘अध्यक्ष युवा कार्यक्रम’, उपाध्यक्षका दुई कार्यक्रम ‘न्यायिक पहुँच’ र ‘महिला सशक्तीकरण’, तथा घरेलु उत्पादन प्रवर्धनका लागि ‘स्थानीय मदिरा ब्रान्डिङमा’ बजेट छुट्याइएको छ । नौबहिनी गाउँपालिकाले ६९ करोड ७८ लाख ५१ हजार रुपियाँको बजेट ल्याएको छ । ‘फर्क युवा, वन उद्यमी’ अभियानमार्फत विदेशबाट फर्किएका युवालाई कृषि उद्यममा आकर्षण गर्ने योजना प्रस्तुत गरिएको छ । स्वर्गद्वारी नगरपालिकाले सबैभन्दा ठुलो ९१ करोड ५१ लाख २५ हजार रुपियाँको बजेट सार्वजनिक गरेको छ । माण्डवी गाउँपालिकाले ७२ करोड ७६ लाख १५ हजार नौ सय रुपियाँ विनियोजन गर्दै पुराना योजनालाई निरन्तरता दिने जनाएको छ । प्युठान नगरपालिकाले ९० करोड रुपियाँको बजेट सार्वजनिक गरेको छ । नगर प्रवक्ता सुमनराज श्रेष्ठका अनुसार नयाँ योजना अघि नबढाई ‘एक वडा एक पक्की सडक’ लगायतका चालु योजना कार्यान्वयनमा जोड दिइने छ । झिमरुक गाउँपालिकाले ६३ करोड रुपियाँको बजेट पारित गर्दै शिक्षा क्षेत्रमा मात्रै ४२ करोड २५ लाख रुपियाँ विनियोजन गरेको जनाएको छ । """
मानसरोवर दर्शन गर्न आउन थाले भारतीय पर्यटक,"""हुम्ला समाचारदाता हुम्ला, असार १२ गते । मानसरोवर कैलाशको दर्शन गर्न जाने ३४१ जना भारतीय पर्यटक हुम्लामा आएका छन् । कोरोनायता भारतीय तीर्थयात्रीलाई रोक लगाएको चीनले कैलाश मानसरोवर यात्रा पुनः सुचारु गर्दा हुम्ला आउने भारतीय पर्यटकको बढेका हुन् । एक हप्तायता मानसरोवर कैलाशको दर्शन गर्ने भारतीय पर्यटकको सङ्ख्या ३४१ जना पुगेको होटेल तथा पर्यटन व्यवसायी मीनबहादुर तामाङले बताउनुभयो । भारतीय पर्यटक आउन थालेपछि सदरमुकाम सिमकोटमा चहलपहल पनि बढेको छ । लामो समय बन्द रहेको हिल्सा नाका २०८१ वैशाख १८ गते खुले पनि कैलाश मानसरोवर तीर्थ जाने भारतीय पर्यटकका लागि भने नखुलेका बेला चीनले भारतीय पर्यटकका लागि नाका खुला गर्दा भारतीय धार्मिक पर्यटक आउन थालेका हुन् । सात वर्षपछि भारतीय धार्मिक पर्यटक हिल्सा नाका भएर मानसरोवर कैलाशको दर्शन गर्दै आइरहेका छन् । उहाँले भारतीय धार्मिक पर्यटक सदरमुकाम सिमकोट आउन सुरु भएको र मङ्गलबारदेखि हिल्सा हुँदै मानसरोवर कैलाशको यात्रा सुरु भएको बताउनुभयो । भारतीय पर्यटक केही हेलिकोप्टरमा र केही भने पैदल मार्गबाट गाडीबाट यात्रा गरेका छन् । यो सिजनमा २० हजार भारतीय पर्यटक केरुङ र हिल्सा नाकाबाट मानसरोवर कैलाशको यात्रा गर्ने तय भएको जानकारी उहाँले दिनुभयो । भारतीय पर्यटक आउन सुरु भएसँगै होटेल तथा पर्यटन व्यवसायी खुसी भएका छन् । यो अवधिमा भारतीय पर्यटकले खार्पुनाथ शिवालयको दर्शनसमेत गर्ने छन् । अर्का पर्यटन व्यवसायी रामजन रावतले मानसरोवर कैलाशका लागि भारतीय पर्यटक आउन सुरु भएपछि सिमकोट र हिल्सामा बन्द भएका होटेल सुचारु भएको र हेलिकोप्टर तथा गाडीले पनि काम पाएको बताउनुभयो । सिमकोट विमानस्थलबाट होटेलसम्म भरियाले पनि काम पाएका छन् । श्री एयरलाइन्सले एक वर्षअघि नेपालगन्जबाट चार्टर उडान गरेर कैलाशको दूरदर्शन प्याकेज सुरु गरेको थियो । कैलाश मानसरोवर देखाउने पर्वतीय उडान टुर अपरेटरले लखनउदेखि नेपालगन्ज ल्याई पर्वतीय उडान गराएर लखनउसम्मै फर्काउने प्याकेज थालेको थियो । दुई रात, तीन दिनको यो प्याकेज ५० हजार भारतीय रुपियाँको थियो । """
अधिकांश पालिकाको बजेट सार्वजनिक,"""बागमती प्रदेश ब्युरो हेटौँडा, असार १२ गते  । बागमती प्रदेशका स्थानीय तहले मङ्गलबार अबेर नीति तथा कार्यक्रम र प्रस्तावित बजेट सार्वजनिक गरेका छन् । प्रदेशभित्रका केही स्थानीय तहले नीति तथा कार्यक्रम ल्याए पनि बजेट ल्याउन सकेका छैनन् । केही पालिकाले भने कार्यक्रम र बजेट अझै ल्याउन सकेका छैनन् । खैरहनीले कृषि प्राविधिक सेवा दिने चितवन समाचारदाताका अनुसार चितवनको खैरहनी नगरपालिकाले उत्पादन वृद्धि गराउन कृषकको घरदैलोमा प्राविधिक सेवा कार्यक्रम ल्याएको छ । नगर सभामा नगरप्रमुख शशिकुमार खनियाँले आगामी वर्षको नीति तथा कार्यक्रम प्रस्तुत गर्दै उत्पादन र उत्पादकत्व वृद्धि गर्न घरदैलो सेवा कार्यव्रmम ल्याएको जानकारी दिनुभयो । बजारभन्दा कृषि क्षेत्र धेरै रहेको पालिकामा किसानलाई प्रोत्साहन हुने किसानमैत्री कार्यक्रम समावेश गरिएको उहाँले बताउनुभयो । सिँचाइबाट वञ्चित खेतीयोग्य भूमिमा बाह्रैमास सिँचाइ सुविधा पु-याइने छ । लगानी वृद्धिको उचित वातावरण सिर्जना गर्न एकीकृत कृषि उपज, माछामासु बजार निर्माण गरी ‘बारीदेखि बजारसम्म, उत्पादकदेखि उपभोक्तासम्म’ अभियान सञ्चालन गरिने बताउनुभयो । ‘उत्पादन साथमा, अनुदान हातमा’ भन्ने नारालाई साथ दिने कार्यक्रमलाई जोड दिएको छ । वैदेशिक रोजगारबाट फर्केका युवालाई कृषि प्राविधिक क्षमता अभिवृद्धि गरी एक व्यावसायिक कृषकका रूपमा विकास गर्ने भएको छ । खैरहनी नगरपालिकाले आर्थिक वर्ष २०८२/८३ का लागि कुल एक अर्ब रुपियाँभन्दा बढी बजेट ल्याएको छ । पालिकाको १७ औँ नगर सभाले आगामी आर्थिक वर्षका लागि एक अर्ब तीन करोड ८५ लाख १३ हजार ३५० रुपियाँबराबरको बजेट ल्याएको हो । नगर सभामा नगर उपप्रमुख कविता उप्रेतीले बजेट पेस गर्नुभएको थियो । उपप्रमुख उप्रेतीले पेस गर्नुभएको बजेटमा कुल खर्चमध्ये चालु खर्चतर्फ ५० करोड एक लाख ४८ हजार र पुँजीगत खर्च ५३ करोड ८३ लाख ६५ हजार रहेको छ । माडीको बजेट ९२ करोड ६६ लाख यसै गरी चितवन समाचारदाताका अनुसार माडी नगरपालिकाले आगामी आर्थिक वर्ष २०८२/८३ का लागि कुल ९२ करोड ६६ लाख ८८ हजार ५४९ रुपियाँको बजेट विनियोजन गरेको छ । नगरपालिकाको १५ औँ नगर सभामार्फत नगर उपप्रमुख खेमप्रसाद महतोले बजेट प्रस्तुत गर्नुभएको हो । प्रक्षेपित बजेट अनुसार सङ्घीय सरकारबाट प्राप्त अन्तरसरकारी वित्तीय हस्तान्तरण तथा राजस्व बाँडफाँटबाट ६२ करोड ७८ लाख २२ हजार ३०४ रुपियाँ आम्दानी हुने अनुमान गरिएको छ । त्यस्तै प्रदेश सरकारबाट प्राप्त हुने राजस्व बाँडफाँट तथा वित्तीय हस्तान्तरणबाट १६ करोड ४७ लाख २३ हजार १४० रुपियाँ प्राप्त हुने अनुमान छ । त्यस्तै नगरको आन्तरिक आयबाट १३ करोड ४१ लाख ४३ हजार १०५ रुपियाँ आम्दानी हुने प्रक्षेपण गरिएको छ । नगर सभामा नगरप्रमुख ताराकुमारी काजी महतोले नीति तथा कार्यव्रmम प्रस्तुत गर्दै कृषि क्षेत्रको रूपान्तरणमार्फत आर्थिक समृद्धि हासिल गर्न व्यावसायिक कृषि प्रवर्धनको रणनीति समेटेको छ । यस्तै आव २०८२/८३ मा ‘खोरेतमुक्त सेतो माडी अभियान’ सुरु गर्ने घोषणासहित ‘व्यावसायिक पशुपालन विकास र दुग्ध प्रवर्धन कार्यव्रmम’ लाई उच्च प्राथमिकतामा राखेको छ । आव २०८२/८३ मा सिधुवामा हाटबजार सञ्चालन गर्ने तथा नगर क्षेत्रमा गोदाम घर, कोल्ड च्याम्बर स्थापना गर्ने र पूर्ण सिञ्चित माडीको दीर्घकालीन लक्ष्यका साथ सिँचाइ, सडक तथा पायक पर्ने पूर्वाधार निर्माणमा प्राथमिकता दिइने उल्लेख छ । सबै स्थानीय तहले ल्याए बजेट सिन्धुली समाचारदाताका अनुसार सिन्धुली जिल्लामा नौ वटै स्थानीय तहले मङ्गलबार आगामी आर्थिक वर्ष २०८२/८३ को नीति तथा कार्यव्रmम र बजेट गाउँ सभामार्फत सावर्जनिक गरेका छन् । स्थानीय तहले कृषि, शिक्षा, स्वास्थ्य, भौतिक पूर्वाधार निर्माण, पर्यटन र रोजगारीलगायतका क्षेत्रलाई प्राथमिकतामा राखेर आगामी आर्थिक वर्षको नीति तथा कार्यव्रmम र अनुमानित बजेट सार्वजनिक गरेका छन् । उनीहरूले बस्ती तथा वडास्तरबाट सङ्कलन भई आएका योजना र लक्षित समूहलगायत विषयगत क्षेत्रसँग लिइएको सुझावको आधारमा नीति तथा कार्यव्रmम सार्वजनिक गरिएको जनाएका छन् । सबैभन्दा बढी कमलामाई नगरपालिका र त्यसपछि दुधौली नगरपालिकाले बजेट सार्वजनिक गरेका छन् । कमलामाई नगरपालिकाले एक अर्ब २९ करोड ५९ लाख ४० हजार १६० रुपियाँ बराबरको अनुमानित बजेट सार्वजनिक गरेको छ । त्यस्तै दुधौली नगरपालिकाले एक अर्ब १४ करोड २३ लाख ९७ हजार रुपियाँ बराबरको अनुमानित बजेट सार्वजनिक गरेको छ । उक्त बजेटमध्ये चालुतर्फ ७४ करोड २५ लाख ५८ हजार ५० रुपियाँ र पुँजीगततर्फ ३९ करोड ९८ लाख ३८ हजार ९५० रुपियाँ रहेको छ । हरिहरपुरगढी गाउँपालिकाले आगामी आर्थिक वर्ष २०८२÷८३ का लागि ६१ करोड १३ लाख ५५ हजार ९३७ रुपियाँ बराबरको अनुमानित बजेट सार्वजनिक गरेको छ । उक्त बजेटमध्ये चालुतर्फ ४४ करोड दुई लाख ५५ हजार ९३७ रुपियाँ र पुँजीगततर्फ १७ करोड ११ लाख रुपियाँ रहेको छ । मरिण गाउँपालिले आगामी आर्थिक वर्ष २०८२÷८३ का लागि कुल ७६ करोड १३ लाख ७८ हजार आठ सय रुपियाँ अनुमानित बजेट गाउँ सभामा सार्वजनिक गरेको छ । उक्त बजेटमध्ये चालुतर्फ ५१ करोड आठ लाख ४६ हजार आठ सय रुपियाँ र पँुजीगततर्फ २५ करोड पाँच लाख ३२ हजार रुपियाँ रहेको छ । सुनकोशी गाउँपालिकाले ६६ करोड ५१ लाख ६० हजार ९४७ रुपियाँ बराबरको अनुमानित बजेट सार्वजनिक गरेको छ । उक्त बजेटमध्ये चालुतर्फ ४८ करोड छ लाख १० हजार ९४७ रुपियाँ र पुँजीगततर्फ १८ करोड ४५ लाख ५० हजार रुपियाँ रहेको छ । तीनपाटन गाउँपालिकाले ८५ करोड ३३ लाख ११ हजार १६१ रुपियाँ अनुमानित बजेट सार्वजनिक गरेको छ । उक्त बजेटमध्ये चालुतर्फ ४८ करोड ७५ लाख  ६५ हजार र पँुजीगततर्फ ३६ करोड ५७ लाख ४६ हजार १६१ रुपियाँ प्रस्ताव गरिएको छ । फिक्कल गाउँपालिकाले ५५ करोड ५० लाख रुपियाँको अनुमानित बजेट सार्वजनिक गरेको छ । उक्त बजेटमध्ये चालुतर्फ ४४ करोड र पुँजीगततर्फ ११ करोड ५० लाख रुपियाँ प्रस्ताव गरिएको छ । घ्याङलेख गाउँपालिकाले ४४ करोड २६ लाख ५० हजार ७९४ रुपियाँ अनुमानित बजेट सार्वजनिक गरेको छ । उक्त बजेटमध्ये चालुतर्फ २९ करोड १५ लाख २२ हजार ७९४ रुपियाँ र पँुजीगततर्फ १५ करोड ११ लाख २८ हजार रुपियाँ रहेको छ । गोलन्जोर गाउँपालिकाले ६२ करोड ५१ लाख दुई हजार ३१० रुपियाँ अनुमानित बजेट सार्वजनिक गरेको छ । पाँच पालिकाले मात्रै ल्याए दोलखा समाचारदाताका अनुसार दोलखाका नौ स्थानीय तहमध्ये पाँच वटाले मात्र आर्थिक वर्ष २०८२÷८३ को बजेट सार्वजनिक गरेका छन् । मङ्गलबार सार्वजनिक गरेको पाँच स्थानीय तहको बजेट तीन अर्ब ३९ करोड १४ लाख ८५ हजार रुपियाँको रहेको छ । बिगु, वैतेश्वर, गौरीशङ्कर र शैलुङ गाउँपालिकाले भने नीति तथा कार्यव्रmम मात्र सार्वजनिक गरेको छ । जिरी नगरपालिकाले कुल ५७ करोड ६८ लाख, मेलुङ गाउँपालिकाले कुल ५२ करोड सात लाख २८ हजार, तामाकोशी गाउँपालिकाले कुल ७५ करोड ६६ लाख ५० हजार, कालिञ्चोक गाउँपालिकाले कुल ६५ करोड ६७ लाख र भीमेश्वर नगरपालिकाले ८८ करोड छ लाख सात हजार रुपियाँको बजेट सार्वजनिक गरेका छन् । रसुवामा सबैले ल्याए बजेट रसुवा समाचारदाताका अनुसार हिमाली जिल्ला रसुवाका पाँच वटै गाउँपालिकाले  आगामी आर्थिक वर्ष २०८२÷८३ का लागि बजेट ल्याएका छन् । सबैभन्दा बढी कालिका र सबैभन्दा कम बजेट आमाछोदिङ्मोले ल्याएका छन् । पलिकाहरूले यस वर्ष आर्थिक विकास, पूर्वाधार निर्माण, कृषि, शिक्षा, पर्यटन प्रवर्धन र रोजगारी सिर्जनामा बढी ध्यान केन्द्रित गरेका छन् । अधिकांश पालिकाले गत वर्षका कार्यव्रmमलाई निरन्तरता दिँदै केही नयाँ योजनासमेत अघि सारेका छन् । पालिकामध्ये सबैभन्दा धेरै बजेट कालिका गाउँपालिकाले ४८ करोड ५६ लाख ६५ हजार रुपियाँ विनियोजन गरेको छ । पालिकाले आर्थिक, सामाजिक तथा सांस्कृतिक, भौगोलिक र वातावरणीय पक्षको मध्यनजर गरी नागरिकको आवश्यकता र सर्वोत्तम हितका लागि बजेट बनाएको उपाध्यक्ष मीरा तामाङले बताउनुभयो । नौकुण्ड गाउँपालिकाले ४७ करोड ८९ लाख तीन हजार १९६ रुपियाँको बजेट पेस गरेको छ । सडक सञ्जाल विस्तार, गुणस्तरीय शिक्षा, प्रविधिमैत्री कक्षा सञ्चालन, सहिला उद्यमशीलता, खानेपानी र कृषि उत्पादनमा जोड दिएको उपाध्यक्ष चन्दबहादुर गलानले जानकारी दिनुभयो । त्यस्तै उत्तरगया गाउँपालिकाले ४४ करोड १९ हजार ४१५ रुपियाँ बराबरको बजेट सार्वजनिक गरेको छ । सीमित स्रोतको हुँदा पनि शिक्षा, स्वास्थ्य, पर्यटन र कृषि क्षेत्रलाई प्राथमिकतामा राखेर बजेट ल्याइएको छ । गोसाइँकुण्ड गाउँपालिकाले ग्रामीण पूर्वाधार सुदृढीकरण, शिक्षामा गुणस्तर, कृषिमा आधुनीकरण, पर्यटन प्रवर्धन र स्थानीय तहमा रोजगार सिर्जनालाई प्राथमिकतामा राखेर बजेट ल्याइएको छ । पालिका अध्यक्ष कैसाङनुर्पु तामाङका अनुुसार पालिकाले ४१ करोड ८४ लाख रुपियाँ बजेट पेस गरेको छ । आमाछोदिङ्मो गाउँपालिकाले आर्थिक विकासलाई मूल प्राथमिकतामा राखेर कृषि, पशुपालन, उद्योग, आयआर्जन, धार्मिक र सांस्कृतिक सम्पदाको संरक्षण तथा होमस्टे प्रवर्धनमा जोड दिँदै कुल ३९ करोड ३९ लाख ३९ हजार रुपियाँ बराबरको बजेट प्रस्ताव गरेको हो । """
‘लालीबजार’ मा स्वस्तिमा,"""गोरखापत्र समाचारदाता काठमाडौँ, असार ११ गते । षट्कोण आर्ट्सले निर्माण गर्ने नयाँ चलचित्र ‘लालीबजार’ मा अभिनेतृ स्वस्तिमा खड्का अनुबन्धित हुनुभएको छ । उक्त ब्यानरले मङ्गलबार अभिनेतृ खड्का रहेको पोस्टर सार्वजनिक गर्दै प्रदर्शन मिति फागुन १ गतेलाई तय गरेको छ । सार्वजनिक पोस्टरमा अभिनेतृ खड्का भिन्न रूपमा देखिनुभएको छ । गर्भवती महिलाको चरित्रमा देखिए पनि उहाँको शृङ्गार र हाउभाउले भने फरक चित्रण गरेको छ । यम थापाको लेखन तथा निर्देशनमा तयार हुने चलचित्रलाई रवीन्द्रसिंह बानियाँ र म्याक्स दिपेस खत्रीले निर्माण गर्दै हुनुहुन्छ । चलचित्रको कार्यकारी निर्मातामा प्रदीप भट्टराई रहनुभएको छ । अभिनेतृ खड्काले चलचित्र कथावस्तु र निर्माण टिमको कारण आफू नयाँ फरक रूपमा प्रस्तुत हुन तयार भएको बताउनुभयो । """
सिमेन्ट बोर्ड उद्योग सञ्चालनमा,"""गोरखापत्र समाचारदाता काठमाडौँ, असार १२ गते । छोटो समयमै घर तथा भवन निर्माणमा प्रयोग गरिने सिमेन्ट बोर्ड उत्पादन गर्ने उद्योग सञ्चालनमा आएको छ । रौतहटको गौशालामा रहेको एभरेस्ट फाइबर बोर्ड सिमेन्ट उद्योगले यस प्रकारको बोर्ड उत्पादन सुरु गरेको हो । राजधानीमा बुधबार आयोजित कार्यक्रममा उद्योग, वाणिज्य तथा आपूर्तिमन्त्री दामोदर भण्डारीले उद्योग सञ्चालनको उद्घाटन तथा त्यसका उत्पादन औपचारिक रूपमा सार्वजनिक गर्नुभएको हो । उद्योगले नेपालमा पहिलो पटक यस प्रकारको बोर्ड उत्पादन सुरु भएको दाबी गरेको छ । कार्यक्रममा मन्त्री भण्डारीले यस किसिमको उद्योग सञ्चालनमा आउँदा आयात प्रतिस्थापन मात्र हुने नभई निर्माण क्षेत्रलाई समेत सहयोग पुग्ने बताउनुभयो । उत्पादनमुखी उत्पादनलाई सरकारले प्राथमिकतामा राखेको अवस्थामा यस्तो उद्योग सञ्चालनमा आउनु नेपालको औद्योगिक विकासमा महत्वपूर्ण हुने उहाँको धारणा थियो । उद्योगको प्रमुख लगानीकर्तामध्येको आइएमई गु्रपका अध्यक्ष चन्द्रप्रसाद ढकालले स्वदेशी कच्चा पदार्थको प्रयोग गरी उद्योग सञ्चालनमा ल्याइएको जानकारी दिनुभयो । नेपालमै अन्तर्राष्ट्रियस्तरको निर्माण सामग्री उत्पादन सम्भव छ भन्ने सन्देश यस उद्योगले दिएको उहाँको धारणा छ । करिब डेढ अर्ब रुपियाँ लगानीमा सञ्चालित उद्योगले स्वचालित प्रणालीमार्फत बोर्डको उत्पादन गरिरहेको जनाइएको छ । दैनिक ७५ हजार वर्गफिट सिमेन्ट फाइबर बोर्ड उत्पादन क्षमता रहेको उद्योगका उत्पादन भवनको बाहिरी भाग, फल्स सिलिङ, आधुनिक भान्सा, इको प्यानललगायतका संरचनामा उपयोगी हुने उद्योगले जनाएको छ । उद्योग सञ्चालनमा आउँदा दुई सय जनाले रोजगारी पाएका छन् ।  """
लोकसेवा तयारी विशेष : वस्तुगत प्रश्नोत्तर,"""१.  मानव विकास प्रतिवेदन, २०२५ मा नेपाल कति औँ स्थानमा रहेको छ ?  १४५ औँ – संयुक्त राष्ट्रसङ्घीय विकास कार्यक्रम (युनडिपी) ले सन् २०२५ जुन १० मा सार्वजनिक गरेको सो प्रतिवेदन अनुसार नेपाल ०.६२२ सूचकाङ्कसहित १४५ औँ स्थानमा रहेको । – पछिल्लो ३५ वर्षमा नेपालको मानव विकास सूचकाङ्कमा ५४ प्रतिशतको वृद्धि भएको पनि प्रतिवेदनमा उल्लेख रहेको । – मानव विकास सूचकाङ्कमा नेपाल मध्यम खालको मानव विकास भएका मुलुकको सूचीमा रहेको ।  २. अन्तर्राष्ट्रिय स्तरको ‘आइरिस’ प्रमाणपत्र प्राप्त गर्ने नेपालको पहिलो मेनपावर कम्पनी कुन हो ?  आइएमआर (इन्टरनेसनल मेनपावर रिक्रुटमेन्ट) – वैदेशिक रोजगारी क्षेत्रमा पारदर्शिता, न्यायोचित प्रक्रिया र श्रमिक अधिकारको संरक्षण सुनिश्चित गरेको भन्दै आइएमआरलाई अन्तर्राष्ट्रिय भर्ना एकीकृत प्रणाली (आइरिस) को प्रमाणपत्र प्रदान (२०८२ जेठ २६) गरिएको । – आइरिसका अनुसार हालसम्म यो प्रमाणपत्र पाउने ५ वटा (नेपाल, सिङ्गापुर, पोल्यान्ड, केन्या, मेक्सिकोका एक–एक) मात्रै मेनपावर कम्पनी रहेका । ३. इजरायल र इरानबिच युद्धको सुरुवात कहिले भएको हो ?  सन् २०२५ जुन १३ – जुन १३ मा इजरायलले इरानका आणविक केन्द्र र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबिच लडाइँ सुरु भएको । – इरानको इस्लामिक रिभोलुसनरी गार्ड कोप्र्सले इजरायलले आक्रमण जारी राखे आफ्ना आक्रमण थप बढाउने चेतावनी दिएको । ४. विसं २०८२ असार १ मा सात वटै प्रदेशद्वारा आव २०८२/८३ का लागि कुल कति राशिको बजेट प्रस्तुत गरियो ?  रु. दुई खर्ब ८७ अर्ब ७० करोड सातै प्रदेशको बजेट (२०८२/८३) : सङ्क्षिप्त झलक बागमती प्रदेश : – कुल बजेट : रु. ६७ अर्ब ४७ करोड ७३ लाख – चालुतर्फ : रु. २६ अर्ब चार करोड ४७ लाख (३८.६०५) – पुँजीगत तर्फ : रु. ४१ अर्ब ४३ करोड २६ लाख (६१.४०५) कोशी – कुल बजेट : ३५ अर्र्ब ८७ करोड ९९ लाख – चालु : १८ अर्ब ६७ करोड ३३ लाख (५२.०४ प्रतिशत) – पुँजीगततर्फ : १७ अर्व १० करोड ६५ लाख (४७.६८ प्रतिशत) – वित्तीय व्यवस्थातर्फ : रु. १० करोड (०.२८ प्रतिशत) मधेश – कुल बजेट : ४६ अर्ब ९८ करोड ३३ लाख – चालुतर्फ : १६ अर्ब ७२ करोड पाँच लाख (३५.५९ प्रतिशत) – पुँजीगततर्फ : ३० अर्ब २६ करोड २८ लाख (६४.४१ प्रतिशत) गण्डकी – कुल बजेट : रु. ३१ अर्ब ९७ करोड ९९ लाख – चालुतर्फ : रु. १२ अर्व ६३ करोड ६६ लाख (३९.५२ प्रतिशत) – पुँजीगततर्फ : रु. १९ अर्ब नौ करोड ३३ लाख (५९.७१ प्रतिशत) – वित्तीय व्यवस्थातर्फ : रु. २५ करोड (०.७८ प्रतिशत) लुम्बिनी – कुल बजेट : रु. ३८ अर्ब ९१ करोड – चालुतर्फ : रु. १२ अर्ब एक करोड ४७ लाख (३०.८८ प्रतिशत) – पुँजीगततर्फ : रु. २३ अर्ब ४७ करोड १४ लाख (६०.३२ प्रतिशत) – वित्तीय व्यवस्थातर्फ : रु. तीन अर्ब ४२ करोड ३७ लाख (८.८०प्रतिशत) कर्णाली – कुल बजेट : रु. ३२ अर्ब ९९ करोड ६६ लाख – चालुतर्फ : रु. सात अर्ब ७९ करोड ९१ लाख (२३.६३ प्रतिशत) – पुँजीगततर्फ : रु. १९ अर्ब ९८ करोड २९ लाख (६०.५६ प्रतिशत) – वित्तीय व्यवस्थातर्फ : रु. ६१ करोड ५० लाख (१.८६ प्रतिशत) वित्तीय हस्तान्तरण : रु. चार अर्ब ५९ करोड ९८ लाख (१३.९४ प्रतिशत) सुदूरपश्चिम –कुल बजेट : रु. ३३ अर्ब ४७ करोड ६० लाख –चालुतर्फ : रु. १० अर्ब २० करोड ८१ लाख (३०.४९ प्रतिशत) –पुँजीगततर्फ : १९ अर्ब ८३ करोड दुई लाख (५९.२४ प्रतिशत) –वित्तीय व्यवस्थातर्फ : रु. एक करोड (०.०३ प्रतिशत) –वित्तीय हस्तान्तरण : रु. तीन अर्ब ४२ करोड ७७ लाख (१०.२४ प्रतिशत) ५. हालै (विसं २०८२ जेठ) आइएसओ २१००१ गुणस्तर प्रमाणपत्र प्राप्त गर्न सफल विद्यालय कुन हो ?  नीलकण्ठ बालमन्दिर माध्यमिक विद्यालय (धादिङ) – आइएसओ २१००१ गुणस्तर प्रमाणपत्र प्राप्त गर्ने सो विद्यालय नेपालको दोस्रो सामुदायिक विद्यालय बनेको । ६. भेरी–१ अर्धजलाशययुक्त जलविद्युत् आयोजनाको विद्युत् उत्पादन क्षमता कति रहेको छ ?  २७० मेगावाट – जाजरकोटको नलगाढ नगरपालिका र रुकुम पश्चिमको आठविसकोट नगरपालिका बिच रहेको भेरी नदीमा सो जलविद्युत् आयोजना निर्माण हुने भएको । – निर्माण सम्पन्न अवधि : पाँच वर्ष । – लागत अनुमान : रु. ४६ अर्ब – उक्त आयोजना स्थलमा पुग्न मुख्य बाटोबाट ११ किलोमिटरको सहायक बाटो निर्माण गर्नुपर्ने जनाइएको । – नदीमा तीन वटा बेलिब्रिजसमेत निर्माण गर्नुपर्ने भएको । ७. नेपाल राष्ट्र बैङ्कले विसं २०८२ जेठ २७ मा सार्वजनिक गरेको देशको वर्तमान आर्थिक तथा वित्तीय स्थितिसम्बन्धी प्रतिवेदन अनुसार गत वैशाखमा मुद्रास्फीति कतिमा झरेको छ ?  २.७७ प्रतिशत – आर्थिक गतिविधि शिथिल हुँदा उपभोक्ता मूल्य वृद्धिदर पाँच वर्ष पछि कै न्यून विन्दुमा झरेको । – राष्ट्र बैङ्कका अनुसार २०७७ माघमा उपभोक्ता मूल्य वृद्धिदर २.७७ प्रतिशतमा झरेको थियो । कोभिड–१९ को महामारीका कारण आर्थिक गतिविधि ठप्प हुँदा बजारमा वस्तु तथा सेवाको माग घटेपछि मुद्रास्फीति न्यून विन्दुमा झरेको थियो । ८. आमाको नामबाट मात्र पनि नागरिकता दिइने विधेयक प्रतिनिधि सभाको राज्य व्यवस्था तथा सुशासन समितिबाट कहिले पारित भएको हो ?  विसं २०८२ जेठ २७ ९. धिमाल युवा प्रतिभा पुरस्कार २०८२ कसलाई प्रदान गरियो ?  डा. सजना धिमाल – धिमाल समुदायबाट पहिलो चिकित्सक बन्न सफल डा. सजनालाई सो पुरस्कारबाट सम्मान गरिएको । – हरेक वर्ष असार २ गते सिरिजात पर्व समापनका अवसरमा सो पुरस्कारबाट एक जना युवा प्रतिभालाई सम्मान गरिँदै आएको । १०. राष्ट्र बैङ्कले २०८२ जेठ २७ मा सार्वजनिक प्रतिवेदन अनुसार गत वैशाखमा मात्र नेपालमा कति विप्रेषण भित्रिएको छ ?  रु. एक खर्ब ६५ अर्ब ३० करोड – मासिक रूपमा तुलना गर्दा वैशाखमा भित्रिएको रेमिट्यान्स हालसम्मकै सबैभन्दा बढी हो । आव २०८१/८२ को १० महिनाको अवस्था शोधनान्तर बचत : रु. चार खर्ब ३८ अर्ब विप्रेषण : रु. १३ खर्ब ५६ अर्ब कुल विदेशी मुद्रा सञ्चिति : रु. २५ खर्ब १२ अर्ब ११. विश्वको पहिलो वैदिक घडी कुन हो ?  विक्रामादित्य वैदिक घडी – भारतको मध्यप्रदेशस्थित उज्जैनमा रहेको । – समय गणना मान ३० घण्टा एक दिन एवं १ घण्टा ४८ मिनेट रहेको । – यस घडीको उद्घाटन सन् २०२४ फेब्रुअरी २९ मा भारतीय प्रम नरेन्द्र मोदीद्वारा गरिएको । १२. पहिलो नेपाली एनिमेटेड फिचर फिल्म कुन हो ?  सलिना (तेजसराज जोशी निर्देशित) १३. नेपालका प्रथम महालेखा परीक्षक को हुन् ?  चन्द्र बहादुर थापा १४. अनुसूचीको व्यवस्था नभएको नेपालको संविधान कुन हो ?  नेपाल अधिराज्यको संविधान, २०१५ १५. धेरै गजुर भएको मन्दिर पाटनको कृष्ण मन्दिर हो भने गजुर नै नभएको मन्दिर कुन हो ?  अशोक विनायक १६. आन्तरिक राजस्व विभागले केन्द्रीय विजक प्रणालीको सुरुवात कहिलेदेखि गरेको हो ?   विसं २०७४ मङ्सिर १ १७. आणिविक हतियारमा प्रतिबन्ध लगाउनेसम्बन्धी संयुक्त राष्ट्रसङ्घीय सन्धि औपचारिक रूपमा कहिलेदेखि कार्यान्वयनमा आएको हो ?  सन् २०२१ जनवरी २२ १८. नेपाल विश्व पर्यटन सङ्गठन (युएनडब्लुटीओ) को सदस्य कहिले बनेको हो ?  सन् १९७५ १९. लोक सेवा आयोगको स्थापना कहिले भएको हो ?  विसं २००८ असार १ – ‘नेपाल पब्लिक सर्भिस कमिसन’ नामबाट २००८ साल असार १ गते लोकसेवा आयोगको विधिवत् स्थापना भएको । २०.  उपप्रधानमन्त्रीले को समक्ष शपथ लिनुपर्ने प्रावधान रहेको छ ?  राष्ट्रपति प्रस्तुतकर्ता : टङ्क केसी  """
बाह्य सम्पर्कले जोखिममा आदि–संस्कृति,"""ललित बसेल सुर्खेत, असार १२ गते । जङ्गलमा फिरन्ते जीवन बिताउँदै आएका लोपोन्मुख राउटे समुदायको सांस्कृतिक अस्तित्व र जनजीवन असुरक्षित हुन थालेको छ । बाह्य समाजमा घुलमिल हुन थालेपछि उनीहरूको सांस्कृतिक अस्तित्व र जनजीवन असुरक्षित हुन थालेको हो । अहिले राउटे समुदाय वीरेन्द्रनगर नगरपालिका–१३ को चन्द्रपुर जङ्गलमा बस्दै आएका छन् । उनीहरूको अवस्था जोखिममा पर्न थालेपछि राउटे बस्तीमा सुरक्षाको माग गरिएको छ । राउटे समुदायका शिक्षक दुर्गा खड्काले बाह्य समाजमा घुलमिल हुन थालेपछि राउटे असुरक्षित र जोखिममा पर्न थालेकाले राउटे बस्तीमा दिनभर नजिकैको प्रहरी पोस्टबाट सुरक्षा दिनुपर्ने तत्काल आवश्यकता रहेको जनाउनुभयो । विभिन्न सहयोग गर्ने नाममा र अन्य गतिविधिका लागि राउटे बस्तीमा पुगी अवाञ्छित गतिविधि गर्ने क्रम बढेपछि राउटेहरू असुरक्षित हुन थालेको उहाँको भनाइ छ । राउटे समुदाय सोझो समुदाय भएकाले पैसा पाउने लोभमा सहजै जे पनि गर्ने हुँदा र त्यसको फाइदा अरूले उठाउन खोजेपछि असुरक्षा बढ्दै गएको हो । राउटेहरू जहाँ बस्ती सर्छन्, त्यहीँ नजिकको प्रहरीबाट सुरक्षा व्यवस्था मिलाइदिन राउटे समुदायका शिक्षक खड्काले आग्रह गर्नु भयो । पछिल्ला वर्षमा राउटे युवायुवतीसँग फोटो खिच्ने, टिकटक बनाउने जस्ता गतिविधि बढ्न थालेका छन् । राउटे समुदायलाई नागरिकता प्रदान गरेको दैलेखको गुराँस गाउँपालिका–८ का वडा अध्यक्ष दीपेन्द्र वलीले अहिले राउटेलाई परिवर्तन गर्ने लहर चलेकामा अपात्ति जनाउँदै उनीहरूलाई राउटेकै रूपमा रहन दिन आग्रह गर्नुभयो । पहिले बाह्य समाजभन्दा अलग्गै जङ्गलका बिचमा बस्ने, पैसा छोए पाप लाग्छ र बाह्य मानिससँग बोल्न गाह्रो मान्ने राउटे समुदाय अहिले सहरबजारनजिकका गाउँमा बस्न थालेका छन् । हाकाहाकी पैसा माग्ने गर्छन् । छुट्टै कानुनको तयारी यता राउटे समुदायको मौलिकता र पहिचानलाई संरक्षण गर्न कर्णाली प्रदेशले छुट्टै कानुन बनाउने तयारी गरेको छ । मदिराको अत्यधिक सेवन र बाह्य नागरिकको हस्तक्षेपका कारण राउटे समुदायको अस्तित्व नै सङ्कटमा पर्न थालेकाले कर्णाली प्रदेशले छुट्टै कानुन बनाउने तयारी गरेको हो । कर्णाली प्रदेश सभाको सामाजिक विकास समितिले राउटे संरक्षणका लागि छुट्टै कानुन बनाउने गृहकार्य थालेको छ । कानुन बनाउनका लागि समितिले राउटे समुदायको क्षेत्रमा क्रियाशील सरोकारवाला पक्षसँग सुझाव सङ्कलन गरेको छ । समितिका सभापति पूर्णबहादुर खत्रीले राउटेको संरक्षणका लागि उनीहरूको अवस्थाको अध्ययन गरी कानुन बनाउने तयारी गरिएको जानकारी दिनुभयो । त्यसका लागि अहिले सबै पक्षसँग सुझाव सङ्कलन भइरहेको र त्यसैका आधारमा राउटेको संरक्षणका लागि कानुन बनाइने उहाँको भनाइ छ । कार्णली प्रदेशका सामाजिक विकासमन्त्री घनश्याम भण्डारीले दिनदिनै राउटेको जनसङ्ख्या घटिरहनु चिन्ताजनक विषय भएको बताउनुभयो । उहाँले राउटेका नाममा बजेट खर्च भइरहेकाले अब एक कार्यदल बनाएर उनीहरूको सबै पक्षको अध्ययन गरी त्यसपछि संरक्षणका लागि कदम चालिने बताउनुभयो । राउटेमा रहेको कुलत हटाउन जरुरी रहेकाले उनीहरूको राम्रो पक्षको पनि उजागर गर्नुपर्ने उहाँको भनाइ छ । राउटे समुदायसँग काम गर्ने सङ्घसंस्था, मानव अधिकार आयोगलगायतको सहभागितामा राउटे समुदायको समस्या र आगामी दिनमा संरक्षणका लागि गर्नुपर्ने अध्ययनका लागि कार्यदल बनाएर काम गर्न सकिने मन्त्री भण्डारीले बताउनुभयो । खुला प्रवेश रोक्न माग सरोकार पक्षहरूले राउटे समुदायको भाषा र वेशभूषामा बाह्य समुदायको हस्तक्षेप रोक्नुपर्ने, बस्तीमा बाह्य नागरिक खुला प्रवेशलाई रोक्नुपर्ने, सबै सेवा उपलब्ध हुने गरी राउटे बस्तीमै एकीकृत घुम्ती शिविर राख्नुपर्ने र बस्तीमा अस्थायी प्रहरी चौकी राखेर सुरक्षा दिन सक्ने गरी कानुन बनाउनु सुझाव दिएका छन् । अहिले राउटेको जनसङ्ख्या १३४ जना रहेको छ । सिप र खाद्यान्न सामाजिक सुरक्षा भत्ताका रूपमा नगद दिँदा राउटे समुदाय मदिरा र सुर्तीको कुलतमा परेको हुँदा अब नगदको सट्टा सिप र खाद्यान्न दिनुपर्ने आवाज उठेको छ । मध्यपश्चिम विश्वविद्यालयका सामाजिक कार्य, पत्रकारिता तथा आमसञ्चारका विभागीय प्रमुख एवं मानवशास्त्री खगेन्द्र अधिकारीले राउटेलाई नगद दिँदा त्यसको दुरुपयोग बढेकाले राउटेलाई अब उनीहरूको भाषा, कलाको विकास गर्न सिप र खाद्यान्न जस्ता सामग्री दिनुपर्ने अवस्था आएको बताउनुभयो । उहाँले भन्नुभयो, “अब राउटे समुदायलाई सिधै नगद दिने होइन, नगदको सट्टा उनीहरूको सिप विकास गर्ने र खाद्यान्न जस्ता सामग्री दिनु पर्दछ, अनि मात्र उनीहरू कुलतबाट जोगिन सक्छन् ।” यदि जङ्गलमा बस्न दिने हो भने उनीहरूको समस्या बुझ्ने, सुरक्षा दिने, काठ काटेर सामग्री बनाउने जस्ता विषयमा सहजीकरण गरिदिनुपर्ने मानवशास्त्री अधिकारीले बताउनुभयो ।  """
राज्यका सबै अङ्ग समावेशी चरित्रको हुनुपर्छ : मन्त्री लेखी,"""धर्बेन्द्र झा जनकपुरधाम, असार ११ गते । मधेश प्रदेश सरकारका गृह, सञ्चार तथा कानुन मन्त्री राजकुमार लेखीले राज्यका सबै अङ्ग र एकाइ समावेशी हुनुपर्ने बताउनुभएको छ । आमसञ्चार प्राधिकरण मधेश प्रदेशको आयोजनामा बुधबारदेखि धनुषाको मिथिलाबिहारी नगरपालिको मतलेश्वरमा सुरु भएको मधेश प्रदेशमा दर्ता भएका अनलाइनका सम्पादकसँगको अभिमुखीकरण कार्यक्रममा उहाँले यस्तो बताउनु भएको हो । उहाँले अहिलेसम्म राज्यको सबै निकाय समावेशी हुन नसकेको भन्दै त्यसमा राज्यको ध्यान जानुपर्नेमा जोड दिनुभयो । उहाँले सङ्घीयता र समावेशीताको निमित्त सञ्चारकर्मीको जिम्मेवारी अझ बढेको भन्दैै संघीयताको सफल कार्यान्वयनका निमित्त सञ्चारकर्मीको कलम चल्नुपर्ने बताउनुभयो । उहाँले समाज रुपान्तरणका लागि राजनीतिकर्मीको साथै सञ्चारजगत पनि व्यवस्थित, अनुशासित र मर्यादित हुनुपर्नेमा जोड दिनुभयो । मधेश प्रदेश सरकारका प्रवक्तासमेत रहनुभएका मन्त्री लेखीले भन्नुभयो, “लोकतन्त्रमा जनता नै सबैभन्दा अधिकार सम्पन्न हुन्छन् । त्यसैले जनतालाई केन्द्रबिन्दुमा राखेर सरकारका निकायहरुले आफ्ना सेवा प्रवाह गर्नुपर्छ ।” उहाँले पहिलाभन्दा अहिले आएर सञ्चारकर्मीहरु पनि मिहिनेत गर्ने कार्यमा कमी आएकै कारण कपीपेष्ट पत्रकारिता फस्टाएको भन्दै यसलाई रोक्ने काममा पनि हामी सबैको भूमिका हुनुपर्नेमा उहाँले जोड दिनुभयो । मन्त्री लेखीले भौतिक संरचना निर्माण गरेर देशको समृद्धि हुन नसक्ने भन्दै भौतिकको साथै शिक्षा, स्वास्थय र मानव कल्याणका विषयलाई पनि ध्यान दिन जरुरी रहेको बताउनुभयो । कार्यक्रममा मधेश प्रदेशका मुख्यमन्त्रीका प्रेस सल्लाहकार अवधेश झाले दर्ता नभई कानुन विपरीत सञ्चालन भएका सञ्चारमाध्यमलाई नियन्त्रण गर्न जरुरी रहेको भन्दै त्यसमा पत्रकार महासङ्घसहित सञ्चारकर्मीको साथ सहयोग आवश्यक भएको बताउनुभयो । आमसञ्चार प्राधिकरण मधेश प्रदेशका अध्यक्ष जितेन्द्र खड्गाको अध्यक्षतामा भएको सो कार्यक्रममा चलचित्र तथा लोकसञ्चार प्रवर्धन बोर्ड मधेश प्रदेशका अध्यक्ष किशोरकुमार लेखी, मिडिया काउन्सिल मधेश प्रदेशका सदस्य सुरेशकुमार यादव, आमसञ्चार प्राधिकरण मधेश प्रदेशका कार्यालय प्रमुख प्रसन्नराज कर्णसहितले बोल्नुभएको थियो । तीन दिवसीय सो अभिमुखीकरण कार्यक्रममा मधेश प्रदेशको आठ वटै जिल्लामा सञ्चालित अनलाइनका सम्पादकको सहभागिता थियो । """
स्वदेशमै ग्यास भण्डार,"""नेपाल प्राकृतिक स्रोतको धनी मुलुक हो । हिमाल, पहाड र तराईले बनेको यो देशमा एकातिर जलस्रोत र अर्कातिर खनिज स्रोतको भण्डार छ । जलस्रोतमा विश्वकै दोस्रो धनी नेपालले ८३ हजार मेगावाट बिजुली उत्पादन गर्ने क्षमता राख्छ । अहिलेसम्म ३५ सय मेगावाट बिजुली उत्पादन गरेर भारत र बङ्गलादेशमा बिजुली निर्यात गर्न थालेको छ । आगामी १० वर्षमा थप २८ हजार पाँच सय मेगावाट बिजुली उत्पादन गरी भारतमा १० हजार र बङ्गलादेशमा पाँच हजार मेगावाट बिजुली निर्यात गर्ने योजना छ । यसका लागि ठुलो लगानी जुटाउन आवश्यक छ । नेपालमा खनिज स्रोतको पनि कमी छैन । सुन, तामा, फलाम, स्टिल, प्राकृतिक ग्यासलगायतका खनिज पदार्थ रहेको विभिन्न अध्ययनले देखाएको छ । दैलेखमा प्राकृतिक ग्यास छ भन्ने धेरै पहिलेदेखि नै जानकारीमा आएको विषय हो तर कति ग्यास छ भन्ने यकिन थिएन । मित्र राष्ट्र चीनको सहयोगमा त्यहाँ अध्ययन अन्वेषण गर्दा ११२ अर्ब घनमिटर प्राकृतिक मिथेन ग्यासको भण्डारण रहेको पुष्टि भएको छ । यो सबै नेपालीका लागि खुसीको कुरा हो । चाइना जिओलोजिकल सर्भेको अध्ययनले यो कुरा पत्ता लागेको हो । यो स्थान दैलेखको भैरवी गाउँपालिकास्थित जलजलेमा पर्छ । सन् २०१९ देखि अध्ययन गरिरहेको चाइना जिओलोजिकल सर्भेको प्रारम्भिक अध्ययनले नेपाललाई ५० देखि ६० वर्ष पुग्ने प्राकृतिक ग्यास रहेको देखाएको हो । प्राकृतिक ग्यासको उत्पादन सुरु भई प्रयोगमा आउन थालेपछि एलपी ग्यासको आयातलाई विस्थापन गर्न सक्ने देखिएको छ । अहिले वार्षिक ५५ अर्ब रुपियाँको एलपी ग्यास आयात हुन्छ । अध्ययनको प्रारम्भिक प्रतिवेदनले एक वर्षभित्रमा उत्पादन परीक्षणमा जान सक्ने देखाएको छ । चीन सरकारको अनुदानमा दुई अर्ब ४० करोड रुपियाँ लागतमा छ वर्ष लगाएर सो अध्ययन गरिएको हो । उद्योग, वाणिज्य तथा आपूर्ति मन्त्रालयले अध्ययनको विस्तृत प्रतिवेदन आइसकेपछि एक वर्षभित्रमा उत्पादन र परीक्षणको काम सुरु गरिने जानकारी गराएको छ । ग्यास उत्पादन र प्रशोधनका लागि ठुलो लगानी गर्नु पर्छ । यसका लागि अर्थ मन्त्रालयमार्फत चीन सरकारलाई अनुरोध गरिने छ । यसका लागि चीन सरकार सकारात्मक छ । चीनको सहयोगमा विस्तृत प्रतिवेदन आइसकेपछि ७५ दिनमा ग्यासको प्रारम्भिक उत्पादनको काम सुरु गरिने तयारी पनि गरिएको छ । वातावरणमैत्री ठुलो मात्रामा पाइएको प्राकृतिक मिथेन ग्यासको कुल मूल्य ८५ अर्ब अमेरिकी डलर बराबर हुने अनुमान छ । चीनले अध्ययनसँगै ग्यासको परीक्षण पनि आफैँले गर्न प्रस्तावसमेत गरेको मन्त्रालयले जनाएको छ । प्राकृतिक ग्यास अन्वेषण गर्न हालसम्म चार हजार १३ मिटर ड्रिल गरिएको र जहाँ ९० प्रतिशतभन्दा बढी मिथेन ग्यास रहेको पाइएको अध्ययनले देखाएको छ । यसको व्यावसायिक उत्पादनका लागि हाल सञ्चालनमा रहेका कम्पनी, नयाँ कम्पनी खोल्नुपर्ने र निजी क्षेत्रलाई उत्पादन गर्न दिनुपर्ने हुन्छ । सन् २०१६ मा प्रधानमन्त्री केपी शर्मा ओलीको चीन भ्रमणका क्रममा नेपालमा पेट्रोलियम पदार्थको सम्भाव्यता अध्ययन गरिदिने समझदारी भएको थियो । यस्तै सन् २०१७ अगस्तमा चीनसँग पेट्रोलियम पदार्थ अध्ययनका लागि सहयोग गर्ने सम्झौता भएको थियो । सन् २०१९ फेब्रुअरीमा कार्यान्वयनका लागि खानी तथा भूगर्भ विभाग र चाइना फिजियोलोजी सर्भेसँग सम्झौता भएको थियो । सर्भेको प्रारम्भिक अध्ययनको प्रतिवेदन बुझाउने अवधि सन् २०२५ को डिसेम्बरसम्म छ । चीनको सिएनपिसी सिबु इन्जिनियरिङ कम्पनीले २०८० वैशाख २८ गतेदेखि ड्रिलिङका लागि चार हजार १३ मिटर गहिराइसम्म खनेको थियो । चिनियाँ जियोलोजिकल सर्भे कम्पनीबिच उत्खनन गर्न दुई अर्ब ४० करोडको आर्थिक तथा प्राविधिक सहयोगको सम्झौता भएको थियो । चाइना जिओलोजिकल सर्भे कम्पनीले सन् २०२५ को डिसेम्बरमा अन्तिम प्रतिवेदन दिने तयारी गरेको छ । सङ्घीय सरकारले पेट्रोलियम पदार्थ अन्वेषणको काम अघि बढाउन ४५ रोपनी जग्गा अधिग्रहणका लागि स्वीकृति दिएको थियो । मुलुकमा वार्षिक ५५ अर्ब रुपियाँ बराबरको पाँच लाख मेट्रिक टनभन्दा बढी खाना पकाउने एलपी ग्यास आयात भइरहेको बेला त्यसलाई प्रतिस्थापन गर्न सक्ने गरी स्वदेशमै प्राकृतिक ग्यास फेला पर्नु हाम्रा लागि खुसीको कुरा हो । खानी तथा भूगर्भ विभागले दाङ, पाल्पा र सुनसरीमा करिब ४३० अर्ब घनमिटर ग्यास रहेको अनुमान गरेको छ । यसको अध्ययन गर्न भने बाँकी छ । स्वदेशमा प्राकृतिक ग्यासको भण्डारण फेला परेपछि यसबाट एकातिर एलपी ग्यासको आयात प्रतिस्थापन हुने छ भने अर्कातिर रोजगारीको अवसर सिर्जना हुने छ । थप ग्यास पाइने स्थानको अध्ययन र अन्वेषण गरी पर्याप्त ग्यास निकाल्न सक्ने हो भने निर्यात गर्न पनि सकिने छ । """
बिचौलियाको सिन्डिकेट जनप्रतिनिधि संस्थाभन्दा बलियो छः विराजभक्त श्रेष्ठ,"""काठमाडौँ, असार १ गते । राष्ट्रिय स्वतन्त्र पार्टी (रास्वपा) संसदीय दलका उपनेता विराजभक्त श्रेष्ठ काठमाडौँ निर्वाचन क्षेत्र नं ८ बाट प्रतिनिधिसभामा प्रतिनिधित्व गर्नुहुन्छ । नौ वर्षअघि विवेकशील नेपाली दल हुँदै राजनीतिमा प्रवेश गर्नुभएका पूर्वयुवा तथा खेलकुदमन्त्री श्रेष्ठ बागमती प्रदेशका पूर्वप्रदेशभा सदस्य हुनुहुन्छ । पर्यटन व्यवसायीसमेत रहनुभएका उहाँ सम्पदा संरक्षणलगायत विभिन्न सामाजिक सेवामा आबद्ध हुनुहुन्छ । काठमाडौँको इन्द्रचोकमा जन्मिनुभएका युवा सांसद श्रेष्ठसँग गरिएको अन्तर्वार्ताको सम्पादित अंशः माननीयज्यू, आजभोलि केमा व्यस्त हुनुहुन्छ ? — पछिल्लो समय संसदीय गतिविधिमा अलि बढी व्यस्त छु । योसँगै काठमाडौँ निर्वाचन क्षेत्र नं ८ मेरो निर्वाचन क्षेत्र भएकाले निर्वाचन क्षेत्रका काम अनि मतदातासँग भेटघाटमा समय बितिरहेको छ । निर्वाचन क्षेत्रमा सांस्कृतिक र संस्कृतिका सवालमा स्थानीयका गुनासो सुन्ने र त्यसको सम्बोधन गर्न सक्दो पहल गर्ने काम भइरहेको छ । अहिले भइरहेको संसदीय अभ्यासलाई कसरी हेर्नुभएको छ ? — संसद्ले गर्नुपर्ने धेरै काम छ । संविधान कार्यान्वयनकै चरणमा छ । संविधानबमोजिम संसद्ले समयसापेक्ष ऐन, कानून र नीतिहरू बनाउनुपर्ने छ । कानुन निर्माणमा सबै पक्षको तदारुकताको आवश्यकता छ । सङ्घ र प्रदेशको साझा अधिकारलाई कानुनमार्फत खुकुलो बनाइनुपर्नेछ । त्यसतर्फ संसद्को आवश्यक ध्यान पुग्नसकेको छैन । जसले जनआक्रोश बढाउन सहयोग पुर्याएको हो कि भन्ने लागेको छ । जुन उद्देश्यले संविधान ल्याएको हो, सोहीअनुसार प्रभावकारी काम नभएपछि जनतामा एक खालको आक्रोश देखिनुलाई अन्यथा भन्न मिल्दैन । संसद्मा परिवर्तनकारी र रुपान्तरकारी शक्तिबीचमै पनि हार्दिकता भएन भन्ने सुनिन्छ, यसबारे तपाईँको भनाइ के छ ? — हाम्रो पार्टीको उदय नै अरु पार्टीले देश र जनताको हितमा काम गर्न सकेनन् भन्ने कोणबाट भएको थियो । निर्वाचनमा पनि सोहीअनुरुप मत प्राप्त भयो । सरकारमा सहभागी भएपछि हामीप्रतिको आशामा परिवर्तन भयो । पार्टीको उदयसँगै हामीले सुशासन र सेवा प्रवाहका कुरा उठाएका थियौँ । किनभने कानुन कागजमा मात्र सीमित हुँदैन । मानिसले कानुनको अनुभूति गर्न पाउनुपर्छ । त्यो नहुँदा समाजमा द्वन्द्व सृजना गर्छ । समग्रमा सदनमा आआफ्ना दलीय एजेण्डा उठाए पनि एकअर्का नेता र दलप्रति सद्भाव र हार्दिकता कायमै छ । अहिले भइरहेको संसदीय अभ्यासलाई अझै उत्कृष्ट बनाउन कहाँनिर सुधार गर्नुपर्छ होला ? — अहिले  जनताको प्राथमिकताको विषय सुशासन हो, त्यतातिर ठोस रूपमा काम हुनुपर्नेमा भएको छैन । सदन समयसापेक्ष कानुन बनाउने थलो हो । तर, गएको साढे दुई वर्षलाई समीक्षा गर्ने हो भने त्यतातिर ध्यान गएको देखिँदैन । कतिपय ठाउँमा राजनीतिक स्वार्थभन्दा पनि माथि उठेर काम गर्नुपर्ने हुन्छ । यसअघि म बागमती प्रदेश सांसद थिएँ । कानुन निर्माणमा हामी दत्तचित्त भएर लाग्यौँ, संसदीय समिति पनि सक्रिय बनायौँ । त्यो कार्यकालमा ६५ वटा कानुन बनाइयो । त्यसअनुसारको सङ्घीय सदनमा सक्रियता देखिन्न । सदनलाई चलायमान गराउन सरकारको पनि महत्त्वपूर्ण भूमिका हुन्छ । किनभने विधेयक ल्याउने भनेको सरकारले नै हो । यहाँनिर ठूला दलको ध्यान पुग्न सकेन भन्ने मेरो बुझाइ छ । तपाईँ पूर्वमन्त्री पनि हुनुहुन्छ, तपाईँको बुझाइमा सरकार भनेको के रहेछ ? — सरकार भनेको राज्य सञ्चालन गर्न आवश्यक स्रोत साधन जुटाउने तथा परिचालनका लागि आवश्यक व्यवस्थापन गर्ने निकाय र अभिभावक हो । विकास भनेको कानुन र नीतिले गर्ने हो, मन्त्रीले होइन । खेल खेलाडीले खेल्ने हो, त्यसका निम्ति सरकारले नीति, नियम र कानुन बनाइदिने हो । मैले युवा तथा खेलकुदमन्त्री हुँदा पाँचवटा जति नीतिनिर्माणका काम गरेँ । त्यसबेला राष्ट्रिय स्वयंसेवा नीति अगाडि बढाइयो । मन्त्री र मन्त्रालयले चाहेको खण्डमा धेरै काम गर्न सक्ने ठाउँ छ । बजेट विनियोजनका हिसाबले युवा तथा खेलकुद मन्त्रालयलाई गरिब मन्त्रालयका रूपमा हेरिन्छ । तर ‘स्टेन्थ’ भनेको बजेटभन्दा पनि नीति हो ।  हामीले मौद्रिक नीतिलाई खेलसँग जोडेर कसरी लैजान सकिन्छ भनी काम गर्न कोसिस गरियो । खेलकुदलाई व्यावसायिक र प्राज्ञिक बनाउनेतर्फ पनि काम गरेका थियौँ ।  फलस्वरुप अहिले खेलाडी खेलबाट नै पैसा कमाएर जीवनयापन गर्न सक्ने भएको छ । नेपाली खेलाडीले नै देशलाई अन्तरराष्ट्रिय रूपमा चिनाएका छन् । तर  खेल र खेलाडीलाई त्यसअनुरुप बुझ्ने र  सम्मान गर्ने काम हुनसकेको पाइँदैन । तपाईँहरूले उठाउँदै आएको सुशासनको मुद्दाले अहिले पार्टी नेतृत्वलाई नै अप्ठ्यारो बनायो भनिन्छ नि ? — हामी ठिक अरु सबै गलत भनेको होइन । तर सुशासनका मुद्दाले नै हामी स्थापित भएको हो । त्यो कायम गर्ने क्रममा हामीलाई केही अप्ठ्यारो भएको हो । मैले खेलकुद मन्त्रालय सम्हाल्दै गर्दा मन्त्रालयको एउटा विभागमा रु. एक अर्ब २७ करोडको भ्रष्टाचार भएको पाएँ । त्यो अवस्थामा सुशासन कायम गर्छु भन्दा घेराबन्दीमा परियो । देशमा राजनीतिक नेतृत्व, नीतिनियमभन्दा पनि बिचौलिया विस्तारै संस्थागत भइरहेकोजस्तो लाग्छ । बिचौलिया सबै क्षेत्रमा छन् । हरेक मन्त्रालयको आआफ्नो सिन्डिकेट रहेछ । त्यो सिन्डिकेट जनप्रतिनिधि संस्थाभन्दा पनि बलियो हुँदै गएको छ । पहिलोपटक सदनमा आएको रास्वपा त्यसबेला सरकारमा जान अलि हतारो गर्यो भनी आएका टीकाटिप्पणीलाई के भन्नुहुन्छ ? — पहिलोपटक हाम्रो पार्टी सरकारमा सहभागी हुने बेलामा सभापतिजीले सोध्नु भएपछि  मैले भने हामीलाई सरकारमा जाने ‘म्यान्डेट’ दिएका छैनन् भनेको थिएँ । तर सभापतिले यत्तिकै बसेर हुँदैन, जनताले सेवा प्रवाह खोजिरहेका छन् भन्नुभयो । संसद्को चौथो ठूलो दल हुनुका नाताले सरकारमा जानै हुन्न भन्ने पनि हुँदैन ।  त्यतिबेला सरकारलाई समर्थन गर्ने तर सरकारमा नजाने, गए पनि शर्तका आधारमा जाने, भरसक नजाने विषयमा सल्लाह दिएको थिए । तर सभापतिको चाहना जनताले तत्काल राहत खोजेकाले सुशासन र डेलिभरी दिन जानुपर्छ भन्ने भयो । युवा पलायनलाई कसरी विश्लेषण गर्नुभएको छ ? — युवा पलायनलाई एकतर्फी मात्र नभई बृहत्तर रूपमा हेरिनुपर्छ । मानिसको बसाइँ सर्ने विषय नियमित प्रक्रिया हो । यद्यपि विदेश जानुको कारण भने खोज्नुपर्छ । देशको राजनीतिक, सामाजिक वा बेरोजगारी के कारण युवा विदेश गएका हुन् भनी कारण पत्ता लगाउनुपर्छ । सेवा सुविधा आदि कारणले पहाडमा समस्या भयो भनी तराईमा बसाइँसराइ भएको कुरा यथार्थ हो । नौ महिना खेती गरेर तीन महिना पनि खान नपुगेपछि मानिस तराईमा सर्न बाध्य भएका हुन् । सुविधा खोज्दै बसाइँ सर्ने क्रम बढ्दो छ । त्यसैले युवा विदेश गएको विषयलाई पूर्ण रूपमा नकारात्मक परिभाषा पनि गर्नु हुँदैन । यद्यपि, रोजगारीमा विदेश जाने युवाका निम्ति रोजगारीका अवसर व्यवस्था राज्यले यही गर्नुपर्छ । युवालाई विदेश पठाउने हो भने दक्ष बनाएर मात्र पठाउनुपर्छ । युवा पलायन हुनु भनेको राजनीतिमा भ्रष्टाचार पनि हो । तपाईँहरूले भनेजस्तो मुलुकमा सुशासन कसरी कायम गर्न के गर्न सकिएला ? — अहिले प्रमुख दुई ठूला दल मिलेर गठन भएको सरकार दुईतिहाइको छ । सुशासन कायम गर्ने हो भने सरकारलाई उपयुक्त समय छ । संविधान संशोधन, कानुन र नीतिनियम नै परिवर्तन गर्न सक्ने बहुमत छ । उनीहरूको सत्ता सञ्चालनको लामो अनुभव पनि छ । यी सबै कारणले वर्तमान सरकारलाई देशमा सुशासन काम गर्न बाटो खुला छ । तर सुशासन कायम हुनसकेको छैन । सुशासनको सवालमा जनताले धेरै ठूलो कुरा खोजेको पनि होइन । बत्ती झ्याप्पझ्याप्प नजाओस्, बाढीले घर नबगाओस्, राज्यबाट प्रदान गरिने सेवासुविधा लिन जाँदा आत्मसम्मानमा ठेस नपुगोस् भन्ने जनताले खाजेको छ । संविधान संशोधनको विषयमा तपाईँको पार्टीको धारणा के हो ? — जनतालाई तीनवटा विषय हेरिदिन अनुरोध गर्दछु । पार्टीको वाचापत्र, जलेश्वरको प्रस्तावना र पछिल्लो राष्ट्रिय भेलाको दस्तावेजलाई बुझ्नुपर्छ ।  त्यहाँ भद्दाखाले शासकीय स्वरुपमा संशोधन गर्नुपर्छ भनेका छौँ । यसअघि म प्रदेशको सांसद थिएँ, तथापि प्रदेश सरकारको औचित्यमा प्रश्न उठेको छ । जनतालाई हामीले रगतपसिना बगाएर तिरेको करबाट सांसद र मन्त्रीले तलब खाएका छन्, तर काम  गरेका छैनन् भन्ने परेको छ । हामीले तिरेको करले दुईचार जना मन्त्रीलाई झण्डा हल्लाउन मात्र हो र भन्ने छ । स्थानीय तहको सङ्ख्या र निर्वाचन प्रणालीमा संविधान संशोधन गर्नुपर्छ भन्ने छ । प्रत्यक्ष निर्वाचित कार्यकारी राष्ट्रप्रमुख हुनुपर्छ भन्ने पार्टीको धारणा हो । यी विषय जनतामा लगेर छलफल गरिनुपर्छ । संविधान संशोधनका क्रममा जनताबाट लिएको सुझावलाई पनि अध्ययन गरी सम्बोधन गर्नुपर्छ । अन्त्यमा, आमजनतालाई तपाईँको सन्देश के छ ? — देश बनाउने भनेको राजनीतिक नेतृत्वले मात्र होइन । आमनागरिकको पनि उत्तिकै भूमिका हुन्छ । हामी सबैले अतिकति सकारात्मक सोच राखेर काम गरियो भने देशमा परिवर्तन गर्न सकिन्छ । रचनात्मक हिसाबले हामीले काम गर्न सकेको खण्डमा देश विकासको सम्भावना खोज्न सक्छौँ । त्यसका लागि नागरिक पनि विवेकशील हुनुपर्छ ।रासस """
स्याङ्जाले जित्यो म्याग्दी कप २०८२ को उपाधि,"""अमृतप्रसाद पौडेलम्याग्दी, असार १२ गते । गण्डकी प्रदेशस्तरीय अन्तर जिल्ला खुल्ला पुरुष भलिबल प्रतियोगिता, म्याग्दी कप–२०८२ को उपाधि आयोजक म्याग्दीलाई पराजित गर्दै स्याङ्जाले हात पारेको छ । म्याग्दी जिल्ला भलिबल संघको आयोजनामा बेनीमा सम्पन्न ‘म्याग्दी कप–२०८२’ को फाइनलमा आयोजक जिल्ला म्याग्दीलाई दुईका विरुद्ध तीन सेटले पराजित गर्दै उपाधि स्याङ्जाले जितेको छ । पहिलो सेट पाहुना टोली स्याङ्जालाई २५–१७ ले पराजित गरेको म्याग्दीको टोलीले दोस्रो सेट १९–२५ ले स्याङ्जालाई सुम्पेको थियो । प्रतियोगिताको तेस्रो सेटमा स्याङजा पुनः कम ब्याक गर्दै म्याग्दीलाई २६–२४ को अवस्था सृजना गर्दै स्तब्ध बनाएको थियो । म्याग्दीको टोली चौथो सेटमा पुनरागमन गर्दै २५–१६ ले खेल आफ्नो पक्षमा पार्न सफल भएको थियो । खेल २–२ सेटको अवस्थमा पुगेपछि पाँचौं तथा अन्तिम सेट १७–१५ ले जित्दै स्याङ्जाले उपाधिमाथि कब्जा जमायो । आयोजक जिल्ला म्याग्दीका हजारौं घरेलु दर्शकहरुका अगाडी प्रतिस्पर्धा गर्न कठिन भए पनि उपाधि जित्नबाट भने स्याङ्जालाई म्याग्दीले रोक्न सकेन । त्यस्तै, प्रतियोगितामा तनहुँ जिल्लाले तेस्रो स्थान प्राप्त गरेको छ । तनहुँले बाग्लुङलाई ३–० को सोझो सेटमा पराजित गरेर गण्डकी प्रदेश स्तरीय अन्तर जिल्ला पुरुष भलिबल प्रतियोगिता म्याग्दी कप भलिबल २०८२ को तेस्रो टिम बनेको हो । उपाधिसँगै स्याङ्जाले नगद दुई लाख हात पार्दा उपविजेता म्याग्दीले नगद एक लाख तथा तेस्रो भएको तनहुँले नगद ५० हजार तथा चौथो हुने बागलुङ जिल्लाले नगद २५ हजारका साथमा ट्रफी, मेडल तथा प्रमाणपत्र प्राप्त गरेका छन् । विजेता खेलाडीहरुलाई सङ्घीय सरकारका उर्जा, जलस्रोत तथा सिँचाइ राज्यमन्त्री खम बहादुर गर्वुजा, गण्डकी प्रदेश खेलकुद परिषदका सदस्य सचिब श्रीधर शर्मा लगायते खेलाडीलाई नगद, ट्रफी, मेडल तथा प्रमाणपत्र वितरण गर्नुभएको थियो । प्रतियोगितामा आठ जिल्लाको सहभागिता रहेको थियो । प्रतियोगितामा उत्कृष्ट खेलाडी सन्जोक परियार(स्याङ्जा), बेस्ट सर्भर बिष्णु बस्नेत(म्याग्दी), बेस्ट सेटर बिबस आले(तनहुँ), बेस्ट स्पाइकर धन बहादुर भट्ट(म्याग्दी), बेस्ट ब्लकर सुगम परियार (म्याग्दी), बेस्ट डिफेन्डर कुशल खत्री(म्याग्दी) र बेस्ट कोच अमृत केसी(स्याङ्जा)ले नगद पुरस्कार प्राप्त गर्नुभयो । """
चालिस देशमा ‘कोसेढुङ्गा’,"""गोरखापत्र समाचारदाता काठमाडौँ, असार १२ गते । चलचित्र ‘कोसेढुङ्गा’ नेपालसहित ४० भन्दा धेरै देशमा एकसाथ प्रदर्शन हुने भएको छ । निर्देशक सरोज पौडेलको निर्देशनमा निर्माण भएको चलचित्र नेपालसँगै अमेरिका, अस्ट्रेलिया, जापान, संयुक्त अधिराज्य, क्यानडालगायत ४० भन्दा धेरै देशमा प्रदर्शन हुने छ । चलचित्रलाई प्याट्रिक सुवेदी र रमेश ढकालको सेभेन सिज इन्टरनेसनलले अन्तर्राष्ट्रिय बजारमा वितरण गर्दै छ । सेभेन सिजले चलचित्र एउटै मितिमा देश तथा विदेशमा प्रदर्शन गर्ने निर्माण पक्षले जनाएको छ । “हाम्रो चलचित्र ४० भन्दा धेरै देशमा एकसाथ प्रदर्शन हुने छ । अन्य देशमा पनि प्रदर्शनका लागि वितरकसँग कुरा भइरहेको छ,” निर्देशक पौडेलले भन्नुभयो, “प्रदर्शनको समयसम्म अन्य केही देश पनि थपिने छन् ।” नेपाली चलचित्रको इतिहासमा एकै पटक ४० देशमा चलचित्र प्रदर्शनमा आउने यो पहिलो हुने निर्देशक पौडेलको दाबी छ । चलचित्र भदौ १२ गते प्रदर्शन गरिने सेभेन सिज इन्टरनेसनलका निर्देशक रमेश ढकालले जानकारी दिनुभयो । नरदेवी फिल्म्सको प्रस्तुति रहेको चलचित्रमा सुरक्षा पन्त, आर्यन सिग्देल, ऋचा शर्मा, मन्जिल कुमार, नीति शाह, प्रवीण खतिवडा, हिउँवाला गौतम, सरोज खनाल, विशाल पहाडी, दिनेश काफ्ले, लोकमणि सापकोटालगायतको अभिनय रहेको छ । """
चैनपुर बजार,"""सङ्खुवासभाको चैनपुर बजार । चन्द्रपुर  धार्मिक, ऐतिहासिक नामबाट अपभ्रंश हुँदै चैनपुर नामकरण भएको मानिन्छ । चैनपुर प्राचीन ऐतिहासिक प्राकृतिक सुन्दरताले भरिपुर्ण, शैक्षिक केन्द्रको रूपमा परिचित छ । तस्बिरः भविन कार्की/रासस """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । वि.सं. २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले वि.सं. २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
विज्ञान शिक्षक विस्थापित हुने सम्भावना,"""बैतडी समाचारदाता बैतडी, असार १२ गते ।  सङ्घीय अनुदान कोटा आउने भन्दै उधारोमा भर्ना गरिएका दुई जना विज्ञान विषयका शिक्षक विस्थापित हुने सम्भावना बढेको छ । मेलौली नगरपालिकाले गत फागुनमा छ जना विज्ञान शिक्षकको कोटामा आठ जना विज्ञान शिक्षक भर्ना गरेको थियो । सङ्घीय अनुदान कोटा आइहाल्छ भन्दै उधारोमा भर्ना गरिएका शिक्षकको यो वर्ष अनुदान कोटा प्राप्त नभएपछि विस्तापित हुने देखिएको छ । नगरपालिकाले २०८१ फागुनमा सङ्घीय सरकारबाट छ जना विज्ञान विषयका शिक्षकको अनुदान कोटामा आठ जना विज्ञान (बिएस्सी) शिक्षक भर्ना गरेको थियो । आगामी आर्थिक वर्ष २०८२/८३ मा थप कोटा आउने आशामा विज्ञान शिक्षक भर्ना गरिए पनि यो वर्ष कोटा नआएकाले मेलौली नगरपालिका–९, स्थित विशालपुर मावि र ५ नम्बर वडामा रहेको दुर्गा मावि खलिगाडका विज्ञान विषय पढाउने शिक्षक विस्थापित हुने शिक्षा शाखा प्रमुख मुनु क्षेत्रीले बताउनुभयो । उहाँले भन्नुभयो, “छ जना शिक्षकको कोटामा आठ जना भर्ना नगरौँ भन्दाभन्दै कार्यपालिका बैठकमा कसैले मानेनन् । फागुनमा भर्ना गरिएकाले छ जना बराबरको साउनदेखिको तलब बचेको थियो । थप दुई जनालाई असारसम्म तलब पुग्छ भनियो । यो वर्ष अनुदान कोटा आएन । अब साउनदेखि कहाँबाट तलब खुवाउने ?” मेलौली नगरपालिकाले गएको फागुनमा शीतलपुर मावि, दुर्गा मावि, जगदम्बा मावि, भरतपुर मावि, विशालपुर मावि, कमलपुर मावि, प्रीतिपुर मावि र सुदर्शन मावि गरी आठ वटा माविमा विज्ञान विषयका शिक्षक भर्ना गरेको थियो । कार्यपालिकाको सुरुको बैठकले प्रीतिपुर मावि र सुदर्शन माविबाहेकका छ वटा माविमा कोटा अनुसार विज्ञान शिक्षक भर्ना गर्ने निर्णय भएको शिक्षा समिति सदस्य एवं मेलौली नगरपालिका–९ का वडाध्यक्ष लोकराज भट्टले बताउनुभयो । नगरप्रमुखले विवाद मिलाउन अर्को वर्ष कोटा आइहाल्छ भन्दै थप दुई वटा विद्यालयमा शिक्षक भर्ना गर्ने एकल निर्णय गरेको उहाँले बताउनुभयो । यो विषयमा नगरप्रमुख भीमबहादुर चन्दले कुनै प्रतिक्रिया दिनुभएन । विस्थापित हुने भनिएका विशालपुर मावि र दुर्गा माविका प्रधानाध्यापक र शिक्षकले विद्यालयमा विज्ञान विषय पढाउने शिक्षक विस्थापित गर्न नहुने माग गरेका छन् । विशालपुर माविका प्रधानाध्यापक खड्कसिंह विष्टले उधारोमै भए पनि पहिलो पटक बिएस्सी शिक्षक पाएकाले शिक्षकको जिम्मेवारी नगरपालिकाले बेहोर्नुपर्ने बताउनुभयो । """
भन्सार गतिविधि प्रभावकारी बनाउन प्रविधि उपयोग गरिने,"""गोरखापत्र समाचारदाता काठमाडौँ, असार १२ गते । उपप्रधानमन्त्री एवं अर्थमन्त्री विष्णुप्रसाद पौडेलले भन्सार गतिविधिलाई स्वच्छ, पारदर्शी र प्रभावकारी बनाउन प्रविधिको उच्चतम उपयोग गर्ने प्रतिबद्धता व्यक्त गर्नुभएको छ । उहाँले कानुनमा उल्लेख गरेर भन्सार कर्मचारीको इमानदारी मापन गर्न समस्या हुने भए पनि प्रविधि र असल अभ्यासलाई आत्मसात् गरेर चुहावट नियन्त्रण गर्न सकिने बताउनुभयो । राष्ट्रिय सभाको विधायन व्यवस्थापन समितिमा भन्सारसम्बन्धी कानुनलाई संशोधन र एकीकरण गर्न बनेको विधेयकमाथिको सैद्धान्तिक छलफलमा अर्थमन्त्री पौडेलले चोरी, चुहावट र छली जस्ता विषयलाई आधुनिक प्रविधि अपनाएर नियन्त्रण गर्ने प्रतिबद्धता व्यक्त गर्नुभयो । उहाँले भन्नुभयो, “इलेक्ट्रोनिक माध्यमको उपयोग गरी भेहिकल ट्र्याकिङ सिस्टम, सवारीसाधन स्क्यान गर्ने र पूर्ण स्वचालित प्रणालीमा जाने जस्ता प्रविधि उपयोग गरी चोरी, चुहावट र छली नियन्त्रण गर्न उन्मुख हुनु पर्छ ।” सो विधेयकमाथि राष्ट्रिय सभाका २१ सदस्यले पाँच वटा समूहमा १३३ बुँदामा संशोधन राख्नुभएको छ । जसमध्ये ७१ वटा संशोधन प्रत्यायोजित विधायनसँग सम्बन्धित छन् । समितिका सदस्यले विधेयकको सो प्रावधान प्रत्यायोजित विधायनको सिद्धान्तविपरीत रहेको भन्दै उल्लेख गर्न हुने विषयलाई विधेयकमै तोकेर जान सुझाव दिनुभयो । छलफलमा समितिका सदस्य डा. अञ्जान शाक्य, राधेश्याम पासवान र घनश्याम रिजालले भन्सार कर्मचारीको मिलेमतोमा चुहावट र छली हुँदै आएको दाबी गर्दै कानुनमा व्यवस्थित, पारदर्शी तथा उत्तरदायी उल्लेख गरेर चुहावट नियन्त्रण नहुने टिप्पणी गर्नुभयो । मन्त्री पौडेलले भन्सार बिन्दुमा वस्तुको वास्तविक मूल्यभन्दा थोरै मूल्याङ्कन गर्ने प्रवृत्तिबारे राखिएको जिज्ञासामा सो विषय लामो समयदेखि बहस हुँदै आएकोमा नियन्त्रण गर्न अबदेखि कारोबार मूल्यमा नै भन्सार मूल्य निर्धारण गरिने जानकारी गराउनुभयो । समितिका सदस्य घनश्याम रिजालले पाँच सय तिरेर खरिद गरिएको वस्तु बजारमा पाँच हजारदेखि सात हजार रुपियाँ तिर्नु परेको सम्बन्धमा अर्थमन्त्रीको ध्यानाकर्षण गराउनुभयो । मन्त्री पौडेलले सन्दर्भ मूल्यबाट बाहिरिने व्यवस्थाले कारोबार मूल्यमा भन्सार नलगाउँदा वास्तविक मूल्यभन्दा उपभोक्ताले अत्यधिक बढी राशि खर्चिनु परेको समस्यालाई समाधान गर्ने दाबी गर्नुभयो । भन्सार प्रक्रियालाई व्यवस्थित, पारदर्शी र उत्तरदायी बनाउन तथा अन्तर्राष्ट्रिय व्यापारलाई सहज र सुरक्षित बनाउन तथा भन्सार महसुल सङ्कलनमा दक्षता र प्रभावकारिता अभिवृद्धि गरी देशको आर्थिक विकासको टेवा पु¥याउन आवश्यक भएकाले भन्सार विधेयक ल्याइएको उहाँले बताउनुभयो । अर्थमन्त्री पौडेलले अन्तर्राष्ट्रिय महासन्धीका प्रावधानलाई समेटेर कानुनमा व्यवस्था गरी कार्यान्वयन गर्न तथा स्वदेशी उद्योगको संरक्षण गर्ने विधेयकको लक्ष्य रहेको बताउनुभयो । उहाँले निकासी प्रवर्धन हुने गरी भन्सारका प्रक्रियालाई सरल, प्रभावकारी र प्रविधियुक्त बनाई वैध व्यापारको सहजीकरण र अवैध व्यापार नियन्त्रण गर्न भन्सारसम्बन्धी कानुनलाई संशोधन र एकीकरण गर्न आवश्यक भएकाले विधेयक ल्याइएको जानकारी गराउनुभयो । """
विदेशीले नेपालबाट लगे आठ अर्ब ‘रेमिट्यान्स’,"""गोरखापत्र समाचारदाता काठमाडौँ, असार १२ गते । वैदेशिक रोजगारीमा रहेका नेपालीले पठाउने विप्रेषण (रेमिट्यान्स) नेपालले विदेशबाट प्राप्त गर्ने सबैभन्दा ठुलो आम्दानी हो । धेरै नेपाली परिवारका लागि विप्रेषण जीवनयापनको मूल स्रोत पनि हो । चालु आर्थिक वर्ष २०८१/८२ को १० महिनामै विप्रेषणबापत साढे १३ खर्ब रुपियाँ भित्र्याएको छ । रोजगारीका अवसर सीमित हुँदा विप्रेषणमाथिको निर्भरता बढ्दै गएको तथ्याङ्कले पनि देखाउँछ । नेपाल विप्रेषण भित्र्याउने मुलुक मात्र पनि होइन । नेपालमा काम गर्ने विदेशीले यहाँबाट बर्सेनि ठुलो रकम विप्रेषणका रूपमा लैजाने गरेको नेपाल राष्ट्र बैङ्कको तथ्याङ्कले देखाउँछ । राष्ट्र बैङ्कका अनुसार चालु आवको साउनदेखि वैशाखसम्मको अवधिमा नेपालमा काम गर्ने विदेशी कामदारले आठ अर्ब ४६ करोड रुपियाँ विप्रेषणबापत आफ्नो मुलुकमा लगेका छन् । वैदेशिक रोजगारीमा रहेका नेपालीले पठाउने विप्रेषणको तुलनामा भित्रिने रकमको तुलनामा यो रकम अत्यन्त कम भए पनि नेपालभित्र सृजित रोजगारीबाट विदेशीले लगेको रकमको हिसाबले भने ठुलो हो । उल्लिखित रकम औपचारिक माध्यमबाट बाहिरिएको रकम मात्र हो । अनौपचारिक माध्यमबाट बाहिरिने रकम योभन्दा धेरै ठुलो छ । खास गरी नेपालमा कार्यरत भारतका कामदारले त्यस्तो रकम लैजाने गर्छन् । नगद र अनौपचारिक माध्यमबाट यस्तो रकम बाहिरिने भएकाले यसको औपचारिकतथ्याङ्क छैन । दुई हजारभन्दा बढी विदेशी कामदार नेपालमा अहिले दुई हजारभन्दा बढी विदेशी कामदारले कानुनी रूपमा श्रम अनुमति लिएर काम गरेको पाइएको छ । श्रम तथा व्यवसायजन्य सुरक्षा विभागका अनुसार चालु आवको ११ महिनामा दुई हजार ३६७ विदेशी नागरिकले नेपालमा काम गर्ने अनुमति (श्रम स्वीकृति) लिएका छन् । नेपालमा उच्चदक्ष जनशक्ति नपाएको अवस्थामा विदेशी कामदार राख्न पाउने कानुनी व्यवस्था छ । नेपालमा खास गरी विदेशी लगानीमा निर्माण भइरहेका ठुला आयोजना तथा परियोजनामा काम गर्न विदेशी आउने गरेका छन् ।    विभागका निर्देशक मणिनाथ गोपले विकास साझेदारको लगानीमा नेपालमा सञ्चालित परियोजना तथा विदेशी व्यावसायिक कम्पनीमा काम गर्न आउने विदेशीको सङ्ख्या गत वर्षकै हारहारीमा छ । उहाँका अनुसार यस अवधिमा ८१५ जनाले नयाँ श्रम स्वीकृति र एक हजार ५४२ जनाले पुनः श्रम स्वीकृति लिएका छन् । गत वर्ष सो अवधिसम्म नयाँ र नवीकरण गरी दुई हजार ३३६ श्रम स्वीकृति लिएका थिए । एक वर्षमा ३१ जना विदेशी कामदार बढेको देखिन्छ । विदेशी नागरिकको श्रम इजाजत व्यवस्थासम्बन्धी निर्देशिका २०७५ ले नेपालमा उपलब्ध हुन नसकेका दक्ष जनशक्ति आयात गरी काममा लगाउन सकिने व्यवस्था गरेको छ । नेपाल सरकारका विभिन्न निकायसँग भएका सम्झौताबमोजिमको सङ्ख्यामा विदेशी श्रमिकलाई काममा लगाउन पाउने व्यवस्थाले अदक्ष श्रमिकसमेत नेपालमा आउने गरेको पाइन्छ । विभागले नेपालमा काम गर्ने विदेशीलाई अधिकतम छ वर्षसम्म मात्र नवीकरण हुने जनाएको छ । यसै गरी एकै प्रकृतिको कामका लागि श्रम स्वीकृति लिने श्रमिकको सिप नेपालीलाई सिकाएर विदेशीलाई प्रतिस्थापन गर्नुपर्ने नियम रहेको छ । विभागका अनुसार नेपालमा रहेका एयरलाइन्स, इलेक्ट्रोनिक कम्पनी, खानेपानी, नहर तथा हाइड्रोपावर कम्पनीमा धेरै विदेशी कार्यरत छन् । रसुवागढी, त्रिशूली, मध्यभोटेकोशी, काबेली हाइड्रोपावर कम्पनी, दोहा इन्जिनियरिङ कम्पनी, हुबाबे टेक्नोलोजी, हिमालय एयरलाइन्स, नेपाल एयरलाइन्समा समेत उच्च प्राविधिक श्रमिक विदेशी रहेको विभागले जनाएको छ । विभागले सार्वजनिक गरेको तथ्याङ्कमा नेपालमा रोजगारीका लागि ६९ देशका नागरिकले श्रम स्वीकृति लिएकामध्ये सबैभन्दा बढी चिनियाँ छन् । श्रम ऐनमा नेपालमा सञ्चालन भएका प्रतिष्ठानले पाँच प्रतिशत मात्र विदेशी श्रमिक राख्न सकिने प्रावधान छ ।  """
"‘श्रमिक मात्र होइन, विकास साझेदार’","""गोरखापत्र समाचारदाता काठमाडौँ, असार १२ गते । श्रम, रोजगार तथा सामाजिक सुरक्षामन्त्री शरतसिंह भण्डारीले नेपालका श्रमिकले खाडीका देशको विकासमा योगदान दिएको हुँदा ती देशले हाम्रा नागरिकलाई श्रमिकका रूपमा मात्र नलिई विकास साझेदार मान्नुपर्नेमा जोड दिनुभएको छ । बुधबार काठमाडौँमा सुरु भएको सुरक्षित, मर्यादित र व्यवस्थित आप्रवासनका लागि एसिया जिसिसी (गल्फ कोअपरेसन कन्ट्रिज) संवादमा मन्त्री भण्डारीले सो कुरामा जोड दिनुभएको हो । साथै उहाँले सुरक्षित, व्यवस्थित र नियमित आप्रवासनको कार्यान्वयनमा सबै साझेदार राष्ट्रलाई सहयोग र सहकार्यका लागि आह्वानसमेत गर्नुभयो । हालै सम्पन्न ११३ औँ अन्तर्राष्ट्रिय श्रम सम्मेलनमा पनि श्रमिकको अधिकार, सुरक्षित कार्य वातावरण र न्यूनतम मापदण्डका विषयमा कडा बहस भएको स्मरण गर्दै मन्त्री भण्डारीले नेपालले आप्रवासी श्रमिकको हितमा अन्तर्राष्ट्रिय मापदण्ड अनुसार नीति निर्माण र कार्यान्वयन गरिरहेको जानकारी गराउनुभयो । उहाँले यस्ता संवादले आप्रवासनसम्बन्धी साझा दृष्टिकोण, मानवीय गरिमा र मानव अधिकारका मूल्यलाई अगाडि बढाउन महत्वपूर्ण मञ्चका रूपमा काम गर्ने धारणा व्यक्त गर्नुभयो । मन्त्री भण्डारीले जिसिएमका २३ उद्देश्यलाई कार्यान्वयन गर्दै सबै राष्ट्रलाई न्यूनतम मानव अधिकार सुनिश्चित गर्नुपर्नेमा जोड दिनुभयो । मन्त्री भण्डारीले सामाजिक सुरक्षाको पहुँच विस्तारका साथै देश फर्किने श्रमिकलाई पेन्सन र अन्य सेवा सुविधा उपलब्ध गराउने नीति नेपाल सरकारले अवलम्बन गरेको जानकारी गराउँदै अब आर्थिक र सामाजिक पुनः एकीकरण कसरी सहज बनाउने भन्ने स्पष्ट खाका तयार पार्न जरुरीरहेको बताउनुभयो । वैदेशिक रोजगारीमा देखिएका ठगी, मृत्यु जाल, ऋण जाल र डिजिटल जाल जस्ता जोखिमविरुद्ध सरकारले शून्य सहनशीलताको नीति अवलम्बन गरेको उल्लेख गर्दै मन्त्री भण्डारीले एसिया–जिसिसी संयुक्त कार्यदल गठन गरी नीति समन्वय गर्दै ठगी नियन्त्रण गर्न आवश्यक रहेको बताउनुभयो । उहाँले सुरक्षित आप्रवासन कार्यक्रम देशका सबै ७७ जिल्लामा विस्तार गरिएको जानकारी गराउँदै यसको अझ प्रभावकारी कार्यान्वयनमा सरकार प्रतिबद्ध रहेको बताउनुभयो । श्रमसचिव डा. कृष्णहरि पुष्करले बदलिँदो क्षेत्रीय परिस्थिति, विशेषतः इरान–इजरायलबिचको पछिल्लो तनाव र त्यसबाट उत्पन्न आप्रवासन चुनौतीको सन्दर्भमा ‘ग्लोबल कमप्याक्ट फर माइग्रेसन’ को कार्यान्वयनमा सहकार्य र साझा प्रतिबद्धता अपरिहार्य भएको बताउनुुभयो । “हामीले नियमित आप्रवासनका मार्ग केबल विस्तार गर्न होइन, सुरक्षा, समानता र दिगोपनाका साथ गुणस्तरीय बनाउनेतर्फ ध्यान दिनु पर्छ ।” """
युवकको मृत्युपछि टिप्परमा आगजनी,"""जनार्जन खत्रीसर्लाही, असार १२ गते । लालबन्दी–जब्दी सडकखण्डअन्तर्गत सर्लाहीको लालबन्दी नगरपालिका–५, मेजरगन्जमा बुधबार राति टिप्परको ठक्करबाट एक युवकको मृत्यु भएको छ । जब्दीबाट लालबन्दीतर्फ आउँदै गरेको ना. २ ख ५०१ नम्बरको टिप्परले ठक्कर दिँदा कबिलासी नगरपालिका–८, अगर्वा घर भइ पछिल्लो समय लालबन्दी–५, मेजरगन्जमा बस्दै आएका दिनेश साहका छोरा २० वर्षीय सचिन साहको घटनास्थलमै मृत्यु भएको हो । तीव्र गतिका कारण दुर्घटना भएको भन्दै आक्रोशित स्थानीयले टिप्परमा आगजनी गरेका छन् । स्थानीयका अनुसार सचिनलाई लालबन्दी बजारबाट पसलका लागि सरसामग्री किनेर साइकलमा घरतर्फ लैजाँदै गर्दा मेजरगन्जस्थित चक्रेश्वर महादेव मन्दिर नजिक टिप्परले ठक्कर दिएको हो । सचिन जनज्योति माध्यमिक विद्यालय लालबन्दीको कक्षा १० मा अध्ययनरत् हुनुहुन्थ्यो । मृतक युवकको शव पोष्टमार्टमका लागि प्रादेशिक अस्पताल मलङ्गवामा राखिएको छ । टिप्पर चालक फरार रहेकाले खोजी जारी रहेको इलाका प्रहरी कार्यालय लालबन्दीका प्रमुख एवम् प्रहरी निरीक्षक वीरेन्द्रसिंह जोहारीले जानकारी दिनुभयो । स्थानीयले आगजनी गरेर क्षति पुगेको टिप्पर बुधबार मध्य राति इलाका प्रहरी कार्यालय लालबन्दीमा ल्याएर राखिएको छ । टिप्पर दुर्घटना र त्यसपछि स्थानीयले गरेको आगजनीका कारण बधुबार राति केही घण्टा तनावग्रस्त बनेको मेजरगन्ज क्षेत्रको अवस्था बिहीबार बिहान भने सामान्य रहेको छ । """
स्थानीयको लगानीमा बौद्ध स्तूप,"""रेसुङ्गा समाचारदाता रेसुङ्गा (गुल्मी), असार १२ गते । अहिले गाउँमा मान्छेको सङ्ख्या पातलो बन्दै गएको छ । गुल्मीको सत्यवती गाउँपालिका–८, भार्सेमा पनि अत्यधिक बसाइँसराइ छ तर स्थानीयले गाउँको सामाजिक विकासमा पुर्‍याएको सहयोग र योगदान भने निकै उदाहरणीय बनेको छ । जसमध्ये भर्खरै निर्माण भएको बौद्ध स्तूप पनि हो । गाउँमा जन्मिएर स्वदेश तथा परदेशमा रहेका भार्सेलीले पर्यटन प्रवर्धनमा टेवा पुर्‍याउने उद्देश्यले दुई करोड ५० लाख रुपियाँको लागतमा बौद्ध स्तूप निर्माण गरेका छन् ।  भार्से स्वयम्भू देउराली बौद्ध स्तूप निर्माण समितिका अध्यक्ष नरबहादुर बुढाथोकीका अनुसार करिब साढे आठ सय व्यक्तिले बौद्ध स्तूप निर्माणको अभियानमा सहयोग गरेका छन् । उहाँले बौद्ध स्तूप निर्माणको परिकल्पनाकारसमेत रहनुभएका लेफ्टिनेन्ट कुलबहादुर बुढाथोकी एक्लैले एक करोड १५ लाख रुपियाँभन्दा बढी सहयोग गरेको बताउनुभयो । उहाँले भार्से र आसपासका एक दर्जनभन्दा बढी शिक्षा, स्वास्थ्य र धार्मिक क्षेत्रमा सहयोग गर्दै आउनुभएको छ । समाजसेवी बुढाथोकी अहिले हङकङमा बस्दै आउनुभएको छ । स्थानीयले भावनात्मक रूपमा दुई सय रुपियाँसमेत प्रदान गरेका छन् । स्थानीय सरकार र पर्यटन कार्यालय भैरहवाबाट विभिन्न समयमा गरेर २५ लाख रुपियाँ बराबरको काम भार्से देउरालीमा भएका छन् । बुढाथोकीले अहिले पर्यटकको आकर्षण र भार्सेको प्रशंसा पाउँदा बौद्ध स्तूप र पर्यटकीय संरचना निर्माणका बेला पाएको दुःख बिर्सेको बताउनुभयो ।  स्तूप निर्माणका लागि भार्सेली समाज हङकङसहित, भार्से समाज युके, भार्सेली समाज तराई क्षेत्र, भार्सेली समाज काठमाडौँ र छिमेकी गाउँका प्रवासीले आर्थिक सहयोग गरेका छन् भने भार्सेबाट काठमाडौँमा बसोबास गर्ने सिद्धार्थ डिजाइनर्सको टोलीले स्तूप र फनपार्कको डिजाइन गरेका छन् । बौद्ध स्तूपसँगै पर्यटकलाई थप आकर्षित गर्न नजिकै फनपार्क निर्माण गरिएको छ । स्वयम्भू देउराली बौद्ध स्तूप निर्माण समितिका कोषाध्यक्ष सुजन गलामीका अनुसार पार्कमा अहिले टिकटक, लभ प्रतीक र चन्द्रमा बनाइएको छ । """
सन्दीपको टी–२० वरीयतामा ४१ स्थान सुधार,"""काठमाडौँ, असार ११ गते । नेपालका लेग स्पिनर सन्दीप लामिछाने अन्तर्राष्ट्रिय क्रिकेट काउन्सिल (आइसिसी)को टी–२० अन्तर्राष्ट्रिय वरीयतामा ४१ स्थान सुधार गर्नुभएको छ । आइसिसीले बुधबार सार्वजनिक गरेको नयाँ वरीयतामा सन्दीप ७५औँ स्थानमा उक्लिनु भएको हो । यस्तै ललित राजवंशीले वरीयतामा राम्रो छलाङ मार्नुभएको छ । ललित २९ स्थान सुधार गर्दै ५४औँ स्थानमा उक्लिनुभएको छ । सन्दीपले हालै स्कटल्यान्डमा भएको सिरिजको चार खेलमा ११ विकेट लिनुभएको थियो । ललितले पनि सिरिजमा चार विकेट लिनुभएको थियो । यस्तै अलराउन्डतर्फ दीपेन्द्रसिंह ऐरी तेस्रो स्थानमा यथावत् हुनुहुन्छ । कुशल भुर्तेल ६ स्थान सुधार गर्दै ३२औँ स्थानमा हुनुहुन्छ । ब्याटिङमा कुशल १० स्थान सुधार गर्दै ८३औँ स्थानमा उक्लिनुभएको छ । वरीयतामा कप्तान रोहितकुमार पौडेल र आसिफ शेख दुई स्थान खस्किँदा दीपेन्द्रसिंह ऐरी यथास्थानमा हुनुहुन्छ । रोहित ६६औँ, आसिफ ७७औँ  दीपेन्द्य्र ६१औँ स्थानमा हुनुहुन्छ । यस्तै एकदिवसीय अन्तर्राष्ट्रिय ब्याटिङ वरीयतामा आरिफ शेख १३ स्थान सुधार गर्दै ९०औँ स्थानमा उक्लिनुभएको छ । ओपनर आसिफ शेख ९४ र रोहितकुमार पौडेल ९९औँ स्थानमा हुनुहुन्छ । आसिफ चार रोहित एक स्थान खस्किनुभएको हो । यस्तै ओपनर कुशल भुर्तेल एक स्थान सुधार गर्दै ८७औँ स्थानमा हुनुहुन्छ । नेपाल टी–२० वरीयतामा १८औँ र एकदिवसीयमा १७औँ स्थानमा यथावत छ । """
मधेशको विकास गरे नेपालको विकास हुन्छ : उपेन्द्र यादव,"""काठमाडौँ, जेठ ३१ गते। जनता समाजवादी पार्टी (जसपा) नेपालका अध्यक्ष, पूर्व उपप्रधानमन्त्री एवम् बारा निर्वाचन क्षेत्र नम्बर-२ का प्रतिनिधि सभा सदस्य उपेन्द्र यादवले मधेशको विकास गरे नेपालको विकास हुने बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नुहुँदै नेता यादवले यस्तो बताउनुभएको हो। ‘‘विकासको बजेट मधेशलाई हेरेर बन्दैन। मधेशको विकास गरे नेपालको विकास हुन्छ। तर मधेशमा ६० प्रतिशत जनसङ्ख्या छ, १३ प्रतिशत मात्र विकास बजेट पुगेको छ’’, यादवले मधेशको विकासमा राज्यको दृष्टि नपरेको भन्दै आपत्ति जनाउनुभयो। नेता यादवको जन्म बुवा धनिलाल र आमा फुदनीदेवीको कोखबाट २०१६ सालमा सप्तरी जिल्लाको भगवतपुरमा भएको हो। उहाँको बाल्यकाल सप्तरीको मधुवनमा बित्यो। अहिले भने त्यो ठाउँ सुनसरीको वराहक्षेत्र नगरपालिका-४ मा पर्छ। उपत्यकामा उहाँ ललितपुर महानगरपालिका-२३ हात्तीवनमा बसोवास गर्दै आउनुभएको छ। विज्ञान र कानुन विषयमा उच्च शिक्षा अध्ययन गर्नुभएका यादवले औपचारिक शिक्षा मधुवनमै लिनुभएको हो।   मधुवनमा रुखमा काठको पाटी ठोकेर कालो पोतेर लेख्दै उहाँको औपचारिक शिक्षाको सुरुवात भएको हो। मोहन निमाविमा प्रारम्भिक शिक्षा लिनुभएका यादवले जनता मावि मधुवन र वनदहवाकट्टी हाइस्कुल सप्तरीबाट माध्यमिक शिक्षा लिनुभयो। २०३२ सालमा एसएलसी दिनुभयो। यादवले अक्षर चिन्नुभएको विद्यालय अहिले मोहन माध्यमिक बनेको छ। सुनसरी धरानको हात्तीसार क्याम्पसबाट उच्च शिक्षा अध्ययन सुरु गरेर आइएस्सी गरेपछि उहाँले विभिन्न कारणले धरानको पढाइलाई निरन्तरता दिन सक्नु भएन। महेन्द्र मोरङ आदर्श बहुमुखी क्याम्पस विराटनगरबाट स्नातक र स्नातकोत्तर तहसम्मको अध्ययन पूरा गर्नुभएका यादवले विज्ञानसँगै कानुन विषयलाई समेत प्रमुख अध्ययनको क्षेत्र बनाउनुभयो। सप्तरीमा विद्यालयमा पढ्दादेखि नै उहाँ पुष्पलाल श्रेष्ठको व्यक्तित्वबाट प्रभावित भएर राजनीतिमा लाग्नुभएको हो। २०३२ सालमा वामपन्थी राजनीतिमा प्रवेश गर्नुभएका उहाँले पुष्पलालको प्रभावले नै नेपाल कम्युनिस्ट पार्टीको सदस्यता लिनुभएको हो। उहाँको राजनीतिको सुरुवात पुष्पलाल समूहको अनेरास्ववियुबाट भयो। पुष्पलाल श्रेष्ठबाट २०३५ सालमा कम्युनिस्ट पार्टीको सदस्यता लिएको समयमा अखिल प्रतिबन्धित थियो। कम्युनिस्ट कार्यकर्ताका रूपमा सुरुवाती दिनमा भूमिगतरूपमै काम गर्नुभएका यादव २०३६ सालको जनमत सङ्ग्रहको समयमा विद्यार्थी राजनीतिमा सक्रिय हुनुहुन्थ्यो। जनमत सङ्ग्रहपछि अखिल विभाजित हुँदा उहाँ प्रगतिशील विद्यार्थी युनियनको दुई कार्यकाल उपाध्यक्ष बन्नुभयो। विद्यार्थी राजनीतिकैक्रममा उहाँले एक वर्ष केन्द्रीय कारागारमा बिताउनुपरेको थियो। कारागारमा कांग्रेसका तत्कालीन युवा नेता प्रदीप गिरी, दमननाथ ढुङ्गानालाई भेट्नुभएको थियो। नेकपा (मार्क्सवादी) पार्टी बन्दा उहाँलाई कोशी अञ्चल कमिटीमा राखिएको थियो। यादव २०४६ को आन्दोलनमा विराटनगरबाट गिरफ्तार हुनुभयो। धनकुटामा कैदी जीवन बिताउनुभएका उहाँ प्रजातन्त्र पुनस्र्थापनापछि छुट्नुभयो। माले र मार्क्सवादी एकतापछि २०४८ सालमा यादवलाई एमालेले सुनसरी-४ मा उम्मेदवार बनाएको थियो। उहाँ पहिलो संसदीय चुनावमा पराजित हुनुभयो। त्यसपछि उहाँले एमालेको सुनसरी र मोरङको जिम्मेवारी पाउनुभयो। लामो समय पार्टीमा काम गरेपछि २०५४ सालमा सामाजिक संस्थाको रूपमा मधेशी जनअधिकार फोरम, नेपाल गठन गर्नुभयो।  २०५६ मा पार्टीभित्र मधेशको मुद्दा उठाएको भन्दै साम्प्रदायिक व्यक्तिको आरोप लागेपछि उहाँ एमालेबाट अलग हुनुभयो। त्यसपछि फोरममा सक्रिय यादव २०५९ असोजमा तत्कालीन राजा ज्ञानेन्द्रले सत्ता हातमा लिएपछि भूमिगत हुन बाध्य बन्नुभयो। उक्त समयमा उहाँले तत्कालीन नेकपा (माओवादी)सँग सहकार्य गर्दै राजनीतिलाई अगाडि बढाउनुभयो। २०६१ सालमा दिल्लीबाट पक्राउ पर्नुभएका यादव दुई महिनापछि छुट्नु भएको थियो। २०६२/६३ सालको आन्दोलनमा सक्रियताका साथ सहभागी यादव २०६३ सालमा अन्तरिम संविधान जलाएको आरोपमा फेरि गिरफ्तारीमा पर्नुभयो। अन्तरिम संविधान जारी भएपछि पनि मधेशीलाई विदेशी जस्तो व्यवहार गरेर पीडा भोग्नु परेपछि उहाँ मधेशको मुद्दा लिएर थप सशक्त रूपमा राजनीतिमा लाग्नुभयो। २०६३ सालमा मधेशी जनअधिकार फोरमलाई पार्टी बनाएर उहाँ त्यसको अध्यक्ष बन्नुभयो। २०६५ सालमा फोरमको पहिलो महाधिवेशनबाट उहाँ सर्वसम्मतिले अध्यक्ष चयन हुनुभयो। लगातार मधेशको राजनीतिको नेतृत्व गर्नुभएका यादवले पार्टी बनाउन विभिन्न नेतासँग सहकार्य गरे पनि त्यसले निरन्तरता पाउन सकेन। सङ्घीय समाजवादी फोरम, नेपालका अध्यक्ष यादव २०७६ सालमा गठन भएको समाजवादी पार्टीको अध्यक्ष बन्नुभयो। जनता समाजवादी पार्टीमा महन्थ ठाकुरसँगै यादव पनि अध्यक्ष बन्नुभयो। २०८१ साल जेठमा जनकपुरमा भएको जनता समाजवादी पार्टी (जसपा) नेपालको महाधिवेशनबाट उहाँ पछिल्लो समय पार्टी अध्यक्ष बन्नुभएको हो। यसरी हेर्दा यादव करिब तीन दशकदेखि सदावहार पार्टीको नेतृत्वमा हुनुहुन्छ।  संविधानसभाको दुई कार्यकाल निर्वाचित उहाँ अहिलेसम्म चार पटक सांसद बनिसक्नुभएको छ। पहिलो संविधानसभाको चुनावमा एकसाथ सुनसरी-५ र मोरङ-५ बाट निर्वाचित यादवले मोरङ छोड्नुभएको थियो। २०७० सालमा सम्पन्न दोस्रो संविधानसभाको चुनावमा सुनसरी-५ बाट निर्वाचित उहाँ २०७४ सालमा भएको आम चुनावमा सप्तरी-२ बाट निर्वाचित हुनुभएको हो। २०७९ सालको चुनावमा सप्तरी-२ मा डा.चन्द्रकान्त राउतसँग पराजित यादव बारा-२ मा सम्पन्न उपनिर्वाचनबाट प्रतिनिधिसभामा आउनुभएको हो। बारा-२ का सांसद रामसहाय प्रसाद यादव उपराष्ट्रपति बनेपछि २०८० मा भएको उपनिर्वाचनबाट यादव प्रतिनिधि सभा सदस्य बन्नुभएको हो। उहाँ अहिले प्रतिनिधि सभाको अर्थ समिति सदस्यसमेत हुनुहुन्छ। नेता यादव पटकपटक विभिन्न सरकारमा मन्त्रीसमेत बन्नुभएको छ। झलनाथ खनाल प्रधानमन्त्री हुँदा २०६५ सालमा परराष्ट्र मन्त्री बन्नुभएका यादव केपी ओली नेतृत्वको सरकारमा २०७५ सालमा उपप्रधानसँगै स्वास्थ्य तथा जनसङ्ख्या मन्त्री बन्नुभयो। प्रस्तुत छ- जनता समाजवादी पार्टी (जसपा) नेपालका अध्यक्ष उपेन्द्र यादवसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री  ः  """
"इरान–इजरायल युद्धविरामपछि स्थिति शान्त हुँदै, दुबै पक्षबाट गम्भीर प्रतिक्रिया","""यरुशलम, असार १२ गते । इरान र इजरायलबिच १२ दिनसम्म चलेको सैन्य द्वन्द्वपछिको युद्धविराम दोस्रो दिनमा प्रवेश गर्दा क्षेत्रीय अवस्था क्रमशः शान्त हुँदै गएको देखिएको छ । अमेरिकी राष्ट्रपति डोनाल्ड ट्रम्पले युद्धविराम सफल रूपमा अघि बढिरहेको’ टिप्पणी गर्नुभएको छ । उहाँको भनाइअनुसार अमेरिकी आक्रमणहरूले  इरानको आणविक क्षमतामा गहिरो क्षति पुर्‍याएको र दशकौं पछाडि धकेलेको’ दाबी गरिएको छ । तर अमेरिकी गुप्तचर विवरणहरूले ती आक्रमणहरूबाट इरानको सबै सञ्चालित केन्द्रीय उपकरणहरू पूर्णरूपमा नष्ट नभएको उल्लेख गरेका छन् । रिपोर्टका अनुसार केही भूमिगत आणविक भवनहरू अझै सुरक्षित रहेका छन्, जसका कारण कार्यक्रम केही महिना मात्रै पछि धकेलिएको हो । यता इजरायली सेनाले  इरानको आणविक पूर्वाधारमा महत्त्वपूर्ण क्षति’ पुर्‍याएको दाबी गर्दै उक्त अभियानले केही वर्षसम्मको ढिलाइ गराएको विश्वास व्यक्त गरेको छ । इजरायली प्रधानमन्त्री बेन्जामिन नेतन्याहूले यसलाई ऐतिहासिक विजय’ भनेका छन् । इरानका राष्ट्रपति मसउद पेसेश्कियानले शान्तिपूर्ण रूपमा परमाणु ऊर्जा प्रयोग गर्ने आफ्नो देशको अधिकार सुरक्षित रहने बताउनुभयो । साथै, युद्धको समयमा सीमित गरिएको इन्टरनेट सेवा पुनः सामान्य अवस्थामा फर्काउने प्रक्रिया सुरु गरिएको साइबर शाखाले जनाएको छ । इरानले युद्धमा ज्यान गुमाएका वरिष्ठ सैन्य अधिकृत र वैज्ञानिकहरूको सम्मानमा शनिबार राजकीय अन्त्येष्टि गर्ने तयारी गरेको छ । पहिलो दिनै इजरायली कारबाहीमा ज्यान गुमाएका क्रान्तिकारी गाड्र्सका प्रमुख होसेइन सलामीलाई बिहीबार अन्त्येष्टि गरिनेछ । इरानी स्वास्थ्य मन्त्रालयका अनुसार युद्धको क्रममा ६१० जना सर्वसाधारणको मृत्यु भएको छ भने इजरायली पक्षका अनुसार ईरानी आक्रमणबाट २८ जनाको ज्यान गएको छ । यता, इजरायलले  इरानको केन्द्रीय बैंकलाई आतङ्कको आर्थिक स्रोतको रूपमा औपचारिकरूपमा घोषणा गर्दै मध्यपूर्वमा आतंकवादलाई प्रोत्साहन गर्ने प्रणाली’ को रूपमा दोष लगाएको छ । यसैबिच,  इरानी संसदले अन्तर्राष्ट्रिय आणविक ऊर्जा नियामक संस्था (आइएइए) सँगको सहकार्य स्थगित गर्ने निर्णय गरेको छ, जुन कानुनी रूपमा लागू हुनका लागि संरक्षक परिषद्को अनुमोदन आवश्यक हुनेछ । रासस/एएफपी """
विधेयक ‘होल्ड’ हुँदा सांसद असन्तुष्ट,"""काठमाडौँ, असार १२ गते । अख्तियार दुरुपयोग अनुसन्धान आयोग (तेस्रो संशोधन) विधेयकमा राज्य व्यवस्था तथा सुशासन समितिको उपसमितिले तयार पारेको प्रतिवेदन छ महिनाभन्दा लामो समयदेखि समितिमै थन्किएको छ । २०८१ पुस ४ गते उपसमितिले प्रतिवेदन समितिमा बुझाएको थियो । उपसमितिकै प्रतिवेदनका आधारमा भ्रष्टाचार निवारण विधेयक पारित र प्रमाणीकरण भइसक्दा पनि सँगै प्रतिवेदन तयार भएको अर्को विधेयक अलपत्र छ । उक्त विधेयक २०७६ माघदेखि विधायिकी प्रक्रियामा छ । अख्तियार मात्र हैन, सङ्घीय संरचनामा कर्मचारी प्रशासन कस्तो हुने भन्ने सङ्घीय निजामती विधेयक पनि पारितको प्राथमिकतामा परेको छैन । असार ३ गते प्रतिनिधि सभाबाट विधेयक पारित गर्ने कार्यसूची अघि बढ्न सकेन । त्यसयता संसद्ले पाक्षिक क्यालेन्डरमा समेत विधेयक समेटेको छैन । चालु अधिवेशनमै विधेयक पारित हुने बताइए पनि सरकार र संसद् दुवैको प्राथमिकतामा निजामती विधेयक परेको छैन । अख्तियार र निजामती जस्तै विद्यालय शिक्षा विधेयक पनि समितिबाट पारित हुन सकेको छैन । नेपाल शिक्षक महासङ्घसँग असार १५ भित्र विधेयक प्रतिनिधि सभाबाट पारित गर्ने गरी सहमति भए पनि बुधबार (असार ११) सम्म विधेयकको प्रतिवेदन समितिले तयार पार्न सकेको छैन । विधेयकमा समितिको औपचारिक छलफल केही समयदेखि रोकिएको छ । समिति सभापति अम्मरबहादुर थापा संयोजक रहनुभएको परामर्श तथा समन्वय समितिमा विधेयकका विवादित विषयमा अनौपचारिक परामर्श भने भइरहेको छ । सत्ता–प्रतिपक्षको असन्तुष्टि महत्वपूर्ण विधेयक राजनीतिक र ‘लबी ग्रुप’ का कारण संसद् तथा समितिमै ‘होल्ड’ भएकोमा सत्तापक्ष र प्रतिपक्ष दलका सांसद असन्तुष्ट छन् । प्रतिनिधि सभा राज्य व्यवस्था तथा सुशासन समितिमा बुधबार सत्ता–प्रतिपक्ष दुवै पक्षका सांसदले विधेयक ‘होल्ड’ भएकोमा असन्तुष्टि जनाएका हुन् । प्रमुख प्रतिपक्ष दल नेकपा (माओवादी केन्द्र) का अध्यक्ष पुष्पकमल दाहाल ‘प्रचण्ड’ ले समितिबाट सर्वसम्मत पारित भएका विधेयक पारितको कार्यसूचीबाट हटाउने र छेडखानी गर्न खोजिएको भन्दै आपत्ति जनाउनुभयो । बुधबार प्रतिनिधि सभाको राज्य व्यवस्था तथा सुशासन समितिमा अध्यक्ष प्रचण्डले प्रतिनिधि सभाको कार्यसूचीबाट निजामती विधेयक हटाइएकोमा आपत्ति जनाउनुभएको हो । समितिमा प्रचण्डले भन्नुभयो, “धेरै मेहनतसाथ ल्याइएका र समितिबाट सर्वसम्मत पारित भएका विधेयक कार्यसूचीबाट हटाउने प्रवृत्ति देखिएको छ । अब यस्तो नहोस् भन्ने हाम्रो आग्रह छ ।” निजामती विधेयक असार ३ गते पारितको कार्यसूचीबाट हटेको थियो । विधेयकको प्रतिवेदनमा समावेश भएको ‘कुलिङ अफ पिरियड’ को विषयमा उच्च प्रशासकको असन्तुष्टि छ । उक्त व्यवस्था हटाउन प्रशासकले गरेको ‘लबिङ’ विपरीत समितिले प्रतिवेदन संसद्मा पेस गरिसकेको छ । पारित प्रक्रिया भने राजनीतिक रूपमा भएको छलफल अनुसार रोकिएको थियो । विधेयकका प्रावधानका विषयमा प्रधानमन्त्री केपी शर्मा ओलीले सत्ता साझेदार दलका नेता र समिति सभापतिसँग समेत छलफल गरिसक्नुभएको छ । बुधबार राज्य व्यवस्था समितिमा सत्ताको नेतृत्व गरिरहेको नेकपा (एमाले) का सांसदले समेत असन्तुष्टि जनाएका छन् । विधेयकका प्रतिवेदनमा समितिले गरेका विषय परिमार्जनका प्रयासमा पनि सांसदले असन्तुष्टि जनाएका छन् । समितिमा एमाले सांसद वासुदेव घिमिरेले ‘फुल हाउस’ मा विधेयक रोकिएकोमा असन्तुष्टि जनाउनुभयो । “विधेयक फटाफट पास गर्ने भनेर घनीभूत छलफल गरेका छौँ । तर यताबाट (समिति) पास भएका कतिपय विधेयकमाथि (सभामा) गएर किन अड्किरहेको छ,” प्रश्न गर्दै सांसद घिमिरेले भन्नुभयो, “मिनी संसद्मा भएका कुरा काटिँदैनन् भन्ने हामीलाई लागेको छ तर मूलभूत कुरा तलमाथि हुँदै छन् भन्ने आइरहेका छन् । यसमा सचेत हुन आग्रह गर्दछु ।” एमाले सांसद राजेन्द्र राईले विधेयकको प्रतिवेदन परिमार्जनका लागि सचिवहरूको दौडधुप अन्त्य हुनुपर्ने बताउनुभयो । के हुन् विवाद ? निजामती विधेयकमा प्रशासक असन्तुष्ट भए पनि अन्य दुई विधेयकमा राजनीतिज्ञ पनि सन्तुष्ट छैनन् । अख्तियार विधेयकको प्रतिवेदनमा समावेश मन्त्रीपरिषद्ले गर्ने नीतिगत निर्णयको परिभाषा र बेनामे उजुरीका विषयमा शीर्ष राजनीतिक तहबाटै चासो छ । प्रतिवेदनमा नीतिगत निर्णयको नकारात्मक सूची बनाइएको छ । तर उक्त प्रावधानले कार्यकारीले कामै गर्न नसक्ने अवस्था सिर्जना हुने भन्दै राजनीतिक तहमा असन्तुष्टि छ । उपसमितिले सर्वसम्मत रूपमा प्रतिवेदन तयार पारेर समितिमा पेस गरे पनि थप प्रक्रिया अघि बढेको छैन । यस्तै अख्तियार दुरुपयोग अनुसन्धान आयोगमा कुनै अनियमितताको उजुरी बेनामे गर्ने उपसमितिको प्रतिवेदन छ । बेनामे उजुरी निस्तेज गर्नुपर्ने र यो व्यवस्था राख्न नहुनेसमेत ‘लबिङ’ छ । यस्तै विद्यालय शिक्षा विधेयकमा समेत केही आधारभूत र अन्तर्वस्तुको विवादका कारण समितिबाट अन्तिम रूप पाउन सकेको छैन । सरकारकै आग्रहमा विधेयकको औपचारिक छलफल स्थगन गरेर अनौपचारिक रूपमा अन्तर्वस्तुमा सहमति खोज्ने क्रम जारी छ । निजी विद्यालय गुठीमा लैजाने वा नलैजाने, प्रारम्भिक बालविकास शिक्षाको अवधि कति राख्ने तथा माध्यमिक शिक्षा परीक्षा (एसइई) राख्ने वा नराख्ने जस्ता विषयमा समिति निष्कर्षमा पुग्न सकेको छैन । चाँडो टुङ्गो लगाइदिन आग्रह यस्तै समितिमा गृहमन्त्री रमेश लेखकले नेपाल प्रहरी विधेयक समितिबाट चाँडो टुङ्गो लगाई प्रतिनिधि सभामा पेस गर्न वातावरण बनाइदिन आग्रह गर्नुभयो । सम्भव भएसम्म असार मसान्तभित्रै विधेयक समितिमा टुङ्गो लगाइदिन मन्त्री लेखकले आग्रह गर्नुभएको हो । नेपाल प्रहरी विधेयकसँगै सशस्त्र प्रहरी बलको विधेयक पनि समितिमा विचाराधीन छ । ७० वर्षपछि प्रहरी विधेयक संशोधन हुन लागेको भन्दै प्राथमिकतामा राख्न उहाँले आग्रह गर्नुभएको हो । नेपाल प्रहरीसँगै सशस्त्रको विधेयक पनि महत्वपूर्ण रहेको उहाँको भनाइ थियो । समितिमा पेस भएको विधेयकलाई आवश्यकता र औचित्यका आधारमा परिमार्जन गर्न स्वतन्त्र रहेको पनि मन्त्री लेखकले बताउनुभयो ।  """
"विद्युतीय सवारी : आकर्षण बढ्दो, चालक अन्योल","""काठमाडौँ, असार १० गते । विद्युतीय सवारीसाधनप्रति आकर्षण बढ्दो छ । पेट्रोलियम पदार्थबाट चल्ने निजी तथा सार्वजनिक सवारीसाधनलाई क्रमशः विद्युतीय सवारीसाधनले विस्थापन गर्दै छन् तर दक्ष र प्राविधिक ज्ञान नहुँदा विद्युतीय सवारीसाधन दुर्घटना भइरहेका छन् । चितवनको राप्ती नगरपालिका–४ मा असार ७ गते धनगढीबाट काँकरभिट्टा जान छुटेको प्रदेश १–०१–००१ ख ३५८३ नम्बरको बस र मकवानपुरको हेटौँडाबाट नारायणगढका लागि छुटेको बागमती प्रदेश ०३–००१ ज २९९ नम्बरको विद्युतीय माइक्रोबस आपसमा ठोक्किएर दुर्घटना हुँदा सात जनाले ज्यान गुमाए । २४ जना घाइते भए । यो घटनाअघि पनि विद्युतीय सवारीसाधन दुर्घटना भइरहेका थिए तर चितवनको दुर्घटनापछि विद्युतीय सवारीसाधनबारे सामाजिक सन्जालमा टीकाटिप्पणी भएका छन् । सडक सुरक्षाविज्ञ एवं इन्जिनियर आशीष गजुरेलले विद्युतीय सवारीसाधनमा खराबी भएर दुर्घटना भएको भन्ने तर्क सत्य नभएको बताउनुभयो । उहाँका अनुसार पेट्रोल र डिजेलका गाडी कुदाइरहेका चालकलाई प्रशिक्षण नदिई स्टेरिङ दिँदाको परिणाम हो यो । उहाँले भन्नुभयो, “चालकले मेकानिकल पार्टबारे बुझ्नु पर्छ । बोलेरो, स्कोर्पियोसहितका गियरवाला गाडी चलाएका चालकलाई नै विद्युतीय सवारीसाधन चलाउन दिइएको छ । विद्युतीय गाडीमा ब्रेक र एक्सिलेटर मात्रै हुन्छ । विद्युतीय सवारीसाधन बढी शक्तियुक्त हुन्छन् । त्यसैले अनुभव र प्राविधिक ज्ञानको कमीले दुर्घटना भएको हो ।” सडक सुरक्षाविज्ञ गजुरेलले मेकानिकल पक्ष थाहा नभएका चालकमा विद्युतीय गाडी चलाउने सामथ्र्य नहुने बताउनुभयो । उहाँले सडकमा लापर्बाहीपूर्ण तरिकाले चलाउने प्रवृत्तिका कारण पनि दुर्घटना भएको प्रस्ट पार्नुभयो । उहाँले भन्नुभयो, “विद्युतीय सवारीसाधन द्रुत हुन्छन् । क्षमता पनि बढी हुन्छ । तीव्र जान्छ । नयाँ गाडी हुन् सबै । त्यसैले जनशक्ति दक्ष बनाउनु पर्छ । चालकलाई तालिम दिनु पर्छ । विद्युतीय सवारीसाधनको मेकानिकल पार्टबारे जानकारी दिनु पर्छ । गति नियन्त्रणबारे र यसको क्षमताबारे कक्षा दिएर मात्रै चालकलाई स्टेयरिङमा बसाउनु पर्छ ।” काठमाडौँ उपत्यका ट्राफिक प्रहरी कार्यालयका प्रवक्ता प्रहरी उपरीक्षक दीपक गिरीले पेट्रोल र डिजेलका सवारीसाधनसँगै विद्युतीय सवारीसाधन पनि दुर्घटनामा परेका छन् । उहाँले भन्नुभयो, “तर विद्युतीय सवारीसाधन मात्रै दुर्घटनामा परे भन्ने होइन । अरू पेट्रोलियम सवारीसाधन पनि दुर्घटनामा परेका छन् । समग्रमा दुर्घटना कसरी भइरहेका छन् भन्ने कुराको अध्ययन चाहिँ गर्नुपर्ने देखिन्छ ।” कति भित्रिए विद्युतीय सवारी ? आर्थिक वर्ष २०८१/८२ को १० महिनाको तथ्याङ्क अनुसार नेपालमा नौ हजार ८५९ वटा विद्युतीय सवारीसाधन भित्रिएका छन् । भन्सार विभागका निर्देशक एवं सूचना अधिकारी किशोर बर्तौलाले ५० किलोवाटसम्मका नौ वटा, ५० किलोवाटसम्मका कार, जिप र भ्यान तीन हजार ३६९ वटा, ५० देखि १०० किलोवाटसम्मका कार र जिप पाँच हजार ५३४ वटा विद्युतीय सवारीसाधन भित्रिएको बताउनुभयो । उहाँका अनुसार १०१ देखि २०० सम्मका ९२७ वटा, २०१ देखि ३०० सम्मका १८ वटा र ३०० किलोवाटभन्दा माथिका दुई वटा सवारीसाधन भित्रिएका छन् । चार्जिङ स्टेसनको अभाव नेपाल विद्युत् प्राधिकरणको तथ्याङ्क अनुसार नेपालमा अहिले ६२ वटा सार्वजनिक चार्जिङ स्टेसन रहेका छन् । प्राधिकरणका निर्देशक एवं प्रवक्ता राजन ढकालका अनुसार अरू चार्जिङ स्टेसन निर्माणाधीन छन् । सार्वजनिक यातायात सेवाप्रदायक साझा यातायातका अध्यक्ष सुशीलराज प्याकुरेलका अनुसार साझाले ४० वटा विद्युतीय बस सञ्चालन गरिरहेको छ ।  उहाँले भन्नुभयो, “डिजेल बस ७१ वटा छन् । ४० वटा विद्युतीय बसका लागि नेपाल विद्युत् प्राधिकरण र साझा यातायातकै गरी १३ वटा चार्जिङ स्टेसन छन् । सरकारले आगामी आर्थिक वर्षको बजेटमा सय वटा विद्युतीय बस थप्ने भनेको छ । चार्जिङ स्टेसन पनि थप्नुपर्ने हुन्छ ।” उहाँले यातायात व्यवस्था विभागसँगै रहेको ट्रली बसको जग्गा खाली रहेकाले भौतिक पूर्वाधार तथा यातायात मन्त्रालयसँग जग्गा उपलब्ध गराउन अनुरोध गरिएको बताउनुभयो । सडक सुरक्षाविज्ञ गजुरेलले पनि विद्युतीय सवारीसाधनमा उपत्यकाबाहिर जाँदा चार्जिङ स्टेसन आवश्यक पर्ने भएकाले सरकारी निकायबाटै यो सुविधा उपलब्ध गराउनेतर्फ अग्रसर हुन आग्रह गर्नुभयो । """
गाजामा सहायताको पर्खाइमा रहेका छसहित २० जनाको मृत्यु,"""गाजा, असार १२ गते । युद्धग्रस्त प्यालेस्टिनी क्षेत्रमा खाद्यान्न सहायता सङ्कलन गर्न पर्खिरहेका छ जनासहित २० जनाको मृत्यु भएको बुधबार गाजाको प्रहरीले जनाएको छ । गाजामा सहायता वितरण स्थलहरू नजिकका घातक घटनाहरूलाई सङ्केत गर्दै  ‘खानाको हतियारिकरण’ भएको भन्दै संयुक्त राष्ट्र सङ्घले निन्दा गरको छ । गाजामा अमेरिका र इजरायल समर्थित फाउन्डेसनले स्थापित मानवीय संस्थाहरूलाई धेरै हदसम्म प्रतिस्थापन गरेको छ । मध्य गाजामा सहायताको प्रतीक्षामा रहेका हजारौं सर्वसाधारणको भीडमा इजरायली सेनाले गोली चलाउँदा खाद्यान्न तथा आर्थिक सहायताको पर्खाइमा रहेका छ जनाको मृत्यु भएको र अन्य  ३० जना घाइते भएको बताउनुभएको छ । प्यालेस्टिनीहरू हरेक रात खाद्यान्न सङ्कलन गर्ने आशामा सहायता आउने बाटो र चोकमा भेला हुने गर्छन । निजी रूपमा सञ्चालित सहायता समूह गाजा ह्युमेनिटेरियन फाउन्डेसन ९जीएचएफ०’ मा मङ्गलबार सहायता खोज्न आउनेको भीड बढेको थियो । प्यालेस्टिनी शरणार्थाीहरूका लागि संयुक्त राष्ट्र सङ्घीय निकाय युएनआरडब्लुएले अमेरिका र इजरायली समर्थित प्रणालीलाई घृणित भनेको छ यसले प्यालेस्टिनीहरूको जीवनलाई जोखिममा पारेको छ । संयुक्त राष्ट्रसङ्घीय मानव अधिकार कार्यालयको गाजास्थित शाखा थामिन अल खितानका प्रवक्तालेसमेत यस क्षेत्रमा खानाको हतियारकरण को निन्दा गर्नु भएको छ । मे महिनामा सहायता प्रतिबन्धमा केही खुकुलो पारिए पनि इजरायलले प्रतिबन्धहरू जारी राखेको छ । हमासको स्वास्थ्य मन्त्रालयले मे महिनाको अन्त्यदेखि अहिलेसम्ममा आपूर्ति खोज्ने सहायता केन्द्रहरू नजिकै ५०० भन्दा बढी मानिस मारिएको बताएको छ । मङ्गलबार इजरायली सेनाले सहायताको प्रतीक्षामा रहेका ४६ जनाको हत्या गरेको नागरिक सुरक्षार्थ बनाइएको गाजाको एक निकायले जनाएको छ । जीएचएफले भने आफ्नो सहायता केन्द्र नजिकैको मृत्युको जिम्मेवारी अस्वीकार गरेको छ । प्रवक्ता बासलले मध्य र उत्तरी गाजामा बुधबार भएको इजरायली हवाई आक्रमणमा कम्तीमा १४ जनाको मृत्यु भएको बताउनुभएको छ । मध्य नुसिरात शरणार्थी शिविरमा भएको आक्रमणमा एक बच्चासहित छ जनाको मृत्यु भएको र डेर अल–बलाह र गाजा सहरको पूर्वमा दुईवटा छुट्टै आक्रमणमा अन्य आठ जनाको मृत्यु भएको उहाँले बताउनुभयो । रासस/एएफपी """
त्रिवि सुधारका चार मार्गचित्र,"""उच्च शिक्षाका लागि देशकै जेठो र ठुलो प्राज्ञिक संस्था त्रिभुवन विश्वविद्यालयमा रहेका समस्या र तिनका समाधानबारे लामो समयदेखि बहस चल्दै आएको हो । देशकै गौरवका रूपमा र कतिपय हिसाबले त राष्ट्रिय एकताको प्रतीकको रूपमा समेत रहेको यस विश्वविद्यालयले झेलेका समस्या धेरै किसिमका छन् । संरचना ठुलो भएकाले विश्वविद्यालयको कुनै भाग राम्ररी चलिरहँदा कुनै भाग कमजोर रहेको अवस्था छ । समस्या कुनै आर्थिक छन्, कुनै जनशक्तिका, व्यवस्थापनका र कुनै राष्ट्रिय क्षमतासित जोडिएका छन् । विश्वविद्यालयले आफ्नो उन्नयनको बारेमा मात्र सोचेर नपुग्ने अवस्था छ । यसले देशको उच्च शिक्षाको आवश्यकता पूर्ति गर्नुका साथै आफूमा आश्रित जनशक्ति र तिनका परिवारको गुजाराको बारेमा समेत सोच्न पर्ने अवस्था छ । त्रिविसम्बद्ध प्राध्यापक, कर्मचारी र विद्यार्थीदेखि शिक्षा मन्त्रालय, संसद् तथा जनसमुदायसम्मले त्रिवि सुधारको बारेमा धेरै बहस चलाएका छन् । सुधारका लागि विभिन्न कालखण्डमा विभिन्न स्तरका सुझाव समिति बनेका र तिनका प्रतिवेदन तयार भएका छन् । जसमध्ये कुनै सार्वजनिक भएका छन् भने कुनै गोप्य नै रहेका छन् । त्रिविको आँखैअगाडि र कतिपय प्रसङ्गमा त त्रिविले नै उत्पादन गरेका जनशक्तिको नेतृत्वमा देशमा विभिन्न किसिमका आन्दोलन र परिवर्तनसमेत भएका छन् । कतिपय आन्दोलन त्रिविको सुधारकै लागि भनेर पनि नभएका होइनन् । यी सबैका बाबजुद त्रिविको अवस्था झन् पछि झन् अप्ठेरो बन्दै छ । त्रिविको भीमकाय संरचनालाई मुख्य दोषी ठह¥याउँदै यसबाट टुक्र्याएर संस्कृत विश्वविद्यालय, पोखरा विश्वविद्यालय, कृषि विश्वविद्यालय मध्यपश्चिमाञ्चल विश्वविद्यालय, सुदूरपश्चिमाञ्चल विश्वविद्यालय वा त्यस्तै अन्य कुनै संरचना बनाइयो वा बनाउन खोजियो । नेपाल संस्कृत विश्वविद्यालयबाहेक अन्य संरचनामा जान त्रिविमा कार्यरत प्राध्यापक तथा कर्मचारीले मानेनन् । सकारात्मक परिणाम नै मान्न पर्ला, त्यस्ता प्रयासले केही नयाँ विश्वविद्यालयको जन्म भयो । त्यसरी जन्मिएका विश्वविद्यालय कत्तिको सफल रहे र तिनबाट नेपालको उच्च शिक्षाले कत्तिको प्रगति गर्न सक्यो त्यो सबैसामु छर्लङ्ङ छ । त्रिभुवन विश्वविद्यालय सुधारका लागि विभिन्न समयमा गठन गरिएका समिति तथा आयोगले विश्वविद्यालयको शैक्षिक, प्रशासनिक, कानुनी, आर्थिक र संरचनात्मक पक्षमा सुधारका बहुआयामिक प्रयास गरेका छन् । २०५४ सालदेखि हालसम्म गठन भएका यी संयन्त्रमा बुद्धिमान तामाङ, गङ्गाधर लम्साल, शारदाप्रसाद सुवेदी र शारदाप्रसाद त्रिताल जस्ता विशिष्ट व्यक्तित्वको संयोजकत्वमा बनेका आयोगहरू तथा सुझाव समिति पर्छन् । यिनले विश्वविद्यालयको दरबन्दी व्यवस्थापन, सम्पत्ति संरक्षण, समकक्षता मापदण्ड, कानुनी शिक्षा सुधार र सङ्गठन संरचनामा व्यापक सुधारका सिफारिस प्रस्तुत गरेका छन् । २०७५ सालमा तत्कालीन शिक्षामन्त्री गिरिराजमणि पोखरेल नेतृत्वमा गठन भएको उच्चस्तरीय राष्ट्रिय शिक्षा आयोगले त त्रिविको सम्पूर्ण प्रशासनिक संरचना पुनर्गंठन गर्दै बोर्ड अफ ट्रस्टीमार्फत सञ्चालन गर्नेसम्मको सुझाव दिएको थियो । त्यस्ता सुझाव कार्यान्वयन गर्दा त्रिवि कुन हदसम्म सुधारमा जान सक्ने वा नसक्ने प्रश्न र तिनलाई कार्यान्वयन गर्न सकिने वा नसकिने प्रश्न अनुत्तरित नै छन् । त्रिवि जे जस्तो अवस्थामा छ यसकै आधारमा देशको आर्थिक अवस्थालाई समेत मध्यनजर गरी सुधारका प्रक्रिया चलाउनुपर्ने हुन्छ । विद्यमान नीतिले मात्र त्रिवि देशलाई आवश्यक पर्ने अनुसन्धान र नवप्रवर्तनमा विश्वव्यापी नेतृत्व लिन सक्ने शैक्षिक जनशक्ति उत्पादन गर्न सक्षम हुने सम्भावना कमै छ । विश्वविद्यालय सुधारका लागि त्रिविबाहिर केही नीतिगत सुधार हुन आवश्यक देखिन्छ । पहिलो आर्थिक पक्ष । सरकारी स्वामित्वमा रहेको यो विश्वविद्यालय लगातार जस्तो आर्थिक समस्या जलिरहेको छ । आवश्यक पर्ने आर्थिक स्रोत भने झैँ उपलब्ध नहुनुले विश्वविद्यालयले भने झैँ कार्यक्रम निर्धारण गर्न र तिनलाई अघि बढाउन सकिरहेको छैन । सरकारी अनुदानबाहेक यसको मुख्य स्रोत विद्यार्थीले तिर्ने शुल्क हो । विद्यार्थीबाट उठाइने शुल्कबाट मुनाफा कमाउने उद्देश्यले त्रिवि अन्तर्गत सञ्चालित निजी विद्यालयहरू फस्टाइरहँदा आङ्गिक क्याम्पसहरूले प्राध्यापकहरूलाई तलब खुवाउन पुग्ने हदसम्म पनि शुल्क उठाउन सक्ने अवस्था छैन । कतिपय अवस्थामा लगानी नउठ्ने गरी र बजार भाउभन्दा निकै सस्तोमा शिक्षक कर्मचारी र विद्यार्थीलाई आवास सुविधा दिन परेको छ । छात्रवृत्तिलाई राष्ट्रिय ढुकुटी समाल्ने सरकार र आर्थिक अनुदान आवश्यक पर्ने विद्यार्थीबिचको सम्बन्ध, सम्पर्क र प्रावधानका रूपमा परिभाषित गर्न आवश्यक छ । विद्यार्थीका आर्थिक आवश्यकतालाई निजको स्थायी आवास रहेको सम्बन्धित वडासँग जोडी विश्वविद्यालयलाई उचित शुल्क लिई कार्यक्रम सञ्चालन गर्ने अवसर दिन आवश्यक छ । जनशक्ति देश छाडेर विदेश जाने क्रम बढेको परिवेशलाई ध्यानमा राखी कुनै व्यक्तिको पढाइका लागि राज्यको आर्थिक लगानी भएको छ भने उक्त लगानी निजबाट उठाउन पाउने व्यवस्था हुन आवश्यक छ । लेखकको सुझाव छ, प्रतिस्पर्धाबाट कुनै शैक्षिक कार्यक्रममा नाम निकाल्न सक्ने हरेक विद्यार्थीलाई पढ्ने मौका दिनका लागि आर्थिक हैसियत नभएका विद्यार्थीलाई वडाले शैक्षिक ऋण उपलब्ध गराउने, विद्यार्थीले पढिसकेपछि देशमै सेवा गरेमा सो ऋण तिर्न नपर्ने र विदेश जाने भए सो ऋण चुक्ता गरेर मात्र जान मिल्ने व्यवस्था गर्न सकिन्छ । कतिपय अवस्थामा त्रिविको जग्गा, भवन तथा अन्य सम्पत्ति व्यक्ति तथा सङ्घ संस्थाको अतिक्रमणमा पर्ने गरेका छन् । राज्य र समाजका हरेक तप्काले त्यस्तो अतिक्रमणको स्पष्ट विरोध गर्नु पर्छ । राज्य र समाजसेवीले पनि त्रिविको क्षतिमा आफ्नो विकासे कार्य सम्पन्न गर्ने चेष्टा राख्न हुँदैन । दोस्रो कार्यक्रम, जनशक्ति, विद्यार्थी र भूगोल छनोट । यो जिम्मा पूर्णतया विश्वविद्यालयलाई दिइनु पर्छ । सरकारले आवश्यक देखी कुनै कार्यक्रम त्रिविमा सञ्चालन गराउन चाहेमा वा कुनै भूगोल विशेषमा त्रिविको आङ्गिक क्याम्पस खोल्न चाहेमा सोबापत लाग्ने सम्पूर्ण खर्चको प्रत्याभूति सम्बन्धित सरकारले दिनैपर्ने व्यवस्था हुन आवश्यक छ । विश्वविद्यालयको समग्र गुणस्तरमाथि प्रभाव पर्न सक्ने भएकाले विश्वविद्यालयले प्राध्यापक तथा कर्मचारी भर्ना गर्दा सरकार अथवा दातृ संस्था कसैले पनि व्यक्ति वा समूह वा भौगोलिकता तोकेर विश्वविद्यालयसमक्ष सिफारिस गर्ने वातावरण रहन हुन्न । लक्षित वर्गलाई रोजगारी नै दिन खोजिएको हो भने सरकारसित अन्य विकल्प पनि हुन्छन् । तेस्रो प्राज्ञिक स्वतन्त्रता । हाम्रो जस्तो समाजवादउन्मुख बहुलवादी खुला प्रतिस्पर्धात्मक राज्यमा सरकारहरू फेरिइरहन्छन् र उनीहरूका कार्यक्रम तथा नारा पनि । देश र समाजलाई डो¥याउन सक्ने जनशक्ति निर्माण गर्न र विद्यमान विश्व परिस्थितिमा ठोस दृष्टिकोण र नेतृत्व दिनभने सत्ताबाट प्रभावित नहुने प्राकृतिक स्वतन्त्रता अपरिहार्य हुन्छ । विश्वविद्यालय, सरकार र सबै सरोकारवालाले नियम कानुनमार्फत र आम प्रचलनमार्फत पनि यसप्रति संवेदनशीलता देखाउनै पर्छ । यसो भनिरहँदा प्राज्ञिक स्वतन्त्रताको नाममा देशको जातीय, सामाजिक, सांस्कृतिक र धार्मिक गौरव, एकता र परिचयलाई बिथोल्ने खालको उच्छृङ्खल, लोकप्रिय वा देशवासीमा हीनताबोधको भावना निम्त्याउने खालका गतिविधि र प्रस्तुतिलाई वैधता दिने काम पनि गरिनुहुन्न । विश्वविद्यालय देश र समाजको हो, यसले देश र समाजको सेवा गर्नै पर्छ । चौथो, बहुविश्वविद्यालय पद्धतिमा स्वस्थ प्रतिस्पर्धाको । देशको एक मात्र विश्वविद्यालय रहेको अवस्थामा त्रिविले देशलाई आवश्यक पर्ने उच्च शिक्षासम्बन्धी सम्पूर्ण जिम्मेवारी बहन गर्नपथ्र्यो । त्यसै अनुसार यसले देशको एकलौटी ध्यान, माया र सहयोग प्राप्त गथ्र्यो । देश बहुविश्वविद्यालय पद्धतिमा गइसकेको अहिलेको अवस्थामा त्रिविले न राज्यबाट त्यो तहको सहयोग अपेक्षा गर्न मिल्छ न त देशका सम्पूर्ण शैक्षिक आवश्यकताको जिम्मा लिन पर्छ । जनशक्ति उत्पादन र जनशक्ति भर्तीमा पनि यही नीति लागु हुन पाउनु पर्छ । यो कुरामा राज्य र त्रिवि दुवै प्रस्ट हुन आवश्यक छ । अर्को शब्दमा भन्ने हो भने अहिले त्रिविको मुख्य ध्यान आफ्नै सुधारमा केन्द्रित हुन आवश्यक छ । त्रिवि सुध्रेमा प्रकारान्तरले देशलाई पुग्ने फाइदामा सरकारलगायत समाजका सबै तप्का सन्तुष्ट हुनु पर्छ । यति कुरा सुधार गर्न सकियो भने त्रिवि अहिलेभन्दा अझ राम्रो गर्दै अघि बढ्न सक्ने छ ।  """
बजेट पेस नगर्नेलाई अनुदान कटौती,"""गोरखापत्र समाचारदाता काठमाडौँ, असार १२ गते । कानुनले तोकेकै समयमा गाउँ र नगर सभामा बजेट पेस नगर्ने स्थानीय तहलाई समानीकरण अनुदान शीर्षकको रकम कटौती गर्ने व्यवस्था कार्यान्वयन हुने भएको छ । अन्तरसरकारी वित्त व्यवस्थापन ऐनमा सबै स्थानीय तहले असार १० गतेभित्र गाउँ र नगर सभामा बजेट पेस गरी असार मसान्तभित्र पारित गरिसक्नुपर्ने व्यवस्था गरेको छ । सोही व्यवस्था अनुसार मङ्गलबार ७५३ स्थानीय तहमध्ये ३९ स्थानीय तहले बजेट सभामा पेस गर्न सकेनन् । राष्ट्रिय प्राकृतिक स्रोत तथा वित्त आयोग ऐनमा स्थानीय तहका लागि गाउँ कार्यपालिका र नगर कार्यपालिकाले प्रत्येक असार १० गतेभित्र आगामी आर्थिक वर्षको राजस्व र व्ययको अनुमान सम्बन्धित गाउँ र नगर सभामा पेस गरे वा नगरेको सूचकका लागि पाँच अङ्क प्रदान गर्ने व्यवस्था गरेको छ । त्यस्तै असार मसान्तभित्र स्थानीय तहको सभाले बजेट पारित गरे वा नगरेको भन्ने सूचकका लागि अर्को पाँच अङ्क तोकिएको छ । त्यस्तै आयोगले विभिन्न १७ वटा सूचकलाई आधार मानेर १०० नम्बर प्रदान गर्छ । सभामा बजेट पेस गर्न नसक्ने ३९ स्थानीय तहलाई आगामी आर्थिक वर्षका लागि सङ्घीय सरकारले प्रदान गर्ने समानीकरण अनुदान शीर्षकको पाँच अङ्क कटौती हुने राष्ट्रिय प्राकृतिक स्रोत तथा वित्त आयोगले जनाएको छ । आयोगका सूचना अधिकारी राजेश्वरी खत्री सापकोटाले असार १० गतेभित्र सभामा बजेट पेस गर्न नसक्ने स्थानीय तहले कार्यसम्पादनमा आधारित सूचकबाट पाउने वित्तीय समानीकरण अनुदान अन्तर्गत कार्यसम्पादन सूचकमा आधारित अनुदान घट्ने बताउनुभयो । उहाँका अनुसार कानुनमा भएको व्यवस्था अनुसार सबै स्थानीय तहले असार १० गतेभित्र आआफ्ना सभामा आगामी आर्थिक वर्षका लागि बजेट पेस गर्नु पथ्र्यो । असार १० गतेभित्र जुन स्थानीय तहले बजेट सभामा पेस गर्छन ती स्थानीय तहले सो सूचकमा आधारित नम्बर पाउँछन् । बजेट नल्याउने स्थानीय तहले नम्बर पाउँदैनन् । नम्बर नपाउँदा कुल प्राप्ताङ्कमा नम्बर घट्छ । नम्बर कम भएपछि सोही अनुपातमा स्थानीय तहले पाउने अनुदानमा कम हुन्छ । सापकोटाले भन्नुभयो, “बजेट पेस नगर्ने स्थानीय तहले वार्षिक कति रकम कम पाउँछन् भन्ने विषय एउटा मात्र सूचकले नभई १७ वटा सूचकले निर्धारण गर्ने भएकाले हिसाब नगरी यत्ति नै समानीकरण अनुदानको रकम कम हुन्छ भन्न सकिँदैन तर केही न केही रकम कम हुन्छ ।” यसअघिका वर्षमा पनि असार १० गतेभित्र सभामा बजेट पेस नगर्ने स्थानीय तहका समानीकरण अनुदान शीर्षकमा केही रकम कटौती हुँदै आएको आयोगले जनाएको छ । सङ्घीयताविद् डा. खिमलाल देवकोटाले कानुनले तोकिएको समयमा सभामा बजेट पेस नगर्ने स्थानीय तहका लागि सङ्घीय सरकारले सहजीकरण गर्नुपर्ने विकल्प नभएको बताउनुभयो । उहाँले भन्नुभयो, “तोकिएको समयमा बजेट सभामा पेस नगर्दैमा अनुदान कटौती मात्र गर्नु पनि न्यायोचित हुँदैन, जनप्रतिनिधि र कर्मचारीले समयमा नै बजेट नल्याउँदा अनुदान कटौती गरेर ती स्थानीय तहका नागरिकलाई मर्कामा पार्नु हुँदैन, यसको जिम्मेवारी सङ्घीय सरकारले लिनु पर्छ ।” बाध्यताले ल्याएनन् बजेट नेपाल नगरपालिका सङ्घ र गाउँपालिका राष्ट्रिय महासङ्घका अध्यक्ष एवं धादिङको नीलकण्ठ नगरपालिका प्रमुख भीमप्रसाद ढुङ्गानाले कतिपय स्थानीय तहले बाध्यताले बजेट सभामा पेस गर्न नसकेको बताउनुभयो । कतिपय स्थानीय तहमा प्रमुख प्रशासकीय अधिकृत नहुने र भएको स्थानीय तहमा बिदामा बस्ने, जनप्रतिनिधि र कर्मचारीबिच आन्तरिक द्वन्द्वले गर्दा स्थानीय तहले समयमा बजेट पेस गर्न नसकेको बताउनुभयो । उहाँले भन्नुभयो, “स्थानीय तहले रहरले नभई बाध्यताले कानुनले तोकिएको समयमा सभामा बजेट पेस नगरेकाले यसको जिम्मेवारी सम्बन्धित स्थानीय तहको मात्र नभई सङ्घीय सरकारले पनि लिनु पर्छ ।” सभामा बजेट नल्याउने स्थानीय तहका लागि महासङ्घले आवश्यक सहजीकरण गर्ने ढुङ्गानाले स्पष्ट पार्नुभयो । मन्त्रालयमा समयमा आउँदैन तथ्याङ्क आगामी आर्थिका वर्षका लागि ७१४ स्थानीय तहले बजेट तोकिएकै समयमा सभामा पेस गरे पनि अधिकांश स्थानीय तहले उक्त विवरण मन्त्रालयमा पठाएका छैनन् । मन्त्रालयको वेबसाइटमा ७०१ वटा स्थानीय तहले मात्र बजेट सभामा पेस भएको विवरण उल्लेख गरिएको छ । मन्त्रालयका उपसचिव रेशमलाल कँडेलले यसअघि पनि सभामा बजेट पेस गरिएपछि त्यसको विवरण मन्त्रालयमा पठाउन आग्रह गर्दै आए पनि स्थानीय तहले अटेरी गरेको बताउनुभयो । समयमा नै सभामा बजेट पेस नगर्ने स्थानीय तहका लागि मन्त्रालयले आवश्यक सहजीकरण गरिरहेको उहाँले दाबी गर्नुभयो ।  """
ट्रान्सफर्मर चोरीले प्राधिकरण हैरान,"""नवराज कट्टेल विराटनगर, असार १२ गते ।  कोशीमा बिजुलीका ट्रान्सफर्मर चोरी भएर नेपाल विद्युत् प्राधिकरण हैरान बनेको छ । पछिल्लो तीन महिनामा सुनसरी, झापा र मोरङमा छ वटा ट्रान्सफर्मर चोरी भइसकेका छन् । चोरीमा संलग्न अहिलेसम्म पक्राउ परेका छैनन्, जसका कारण नेपाल विद्युत् प्राधिकरण कोशी प्रदेश कार्यालयमातहत कार्यलयका प्रमुख हैरानमा परेका छन् । प्राधिकरणको कोशी प्रदेशका प्रमुख राजीवकुमार सिंहका अनुसार बस्ती नभएको  क्षेत्रमा चोरी हुने गरेका छन् । शाखा लाइन विस्तार गरेर राखिएका खेती भएको क्षेत्रमा ट्रान्सफर्मर चोरी भएका हुन् । प्रमुख सिंहले चोरीमा संलग्नहरू ट्रान्सफर्मर र विद्युत्को ज्ञान भएका व्यक्ति रहेको अनुमान गर्न सहजै सकिने बताउनुभयो । यसमा भारतीयको संलग्नता हुन सक्ने अनुमान छ । ट्रान्सफर्मरको खोल छोडेरभित्रको तामा मात्रै झिकेर लाने गरिएको छ । एउटा ट्रान्सफर्मरभित्र एक सय केजी तामा हुने गरेको छ । तामा प्रतिकेजी दुई हजार रुपियाँ पर्ने सिंहले जानकारी दिनुभयो ।  प्राधिकरणले कोशी प्रदेश प्रहरी कार्यालय विराटनगरलाई चोरीमा संलग्नको पहिचान गरी नियन्त्रणपछि कानुनी कारबाहीका लागि निवेदनसमेत दिइएको छ । प्रादेशिक कार्यालयको तथ्याङ्क अनुसार २०८२ वैशाख ३ गते बेलबारी वितरण केन्द्र अन्तर्गत सुन्दरहरैँचा नगरपालिका–२, जोगीहारेको ५० केभिए ट्रान्सफर्मर चोरी भएको थियो । २०८२ जेठ २२ गते रङ्गेली वितरण केन्द्र अन्तर्गत रङ्गेली नगरपालिका–७ को ५० केभिए, २०८२ जेठ २३ गते रङ्गेली वितरण केन्द्र अन्तर्गत रङ्गेली नगरपालिका–१, जिरायत टोलको एक सय केभिए ट्रान्सफर्मर चोरी भएको छ । यसै गरी दमक वितरण केन्द्र धरमपुर खानेपानी शिवसताक्षी–१ मा रहेको एक सय केभिए ट्रान्सफर्मर जेठ ३१ गते, इटहरी वितरण केन्द्र अन्तर्गत वराहक्षेत्र नगरपालिका–९ राजाबासको एक सय केभिए ट्रान्सफर्मर असार ९ गते चोरी भएको हो । यसअगाडि वैशाख २० गते मोरङको ग्रामथान गाउँपालिका–५, झपटाटोलमा समेत ट्रान्सफर्मर चोरिएको थियो ।  प्रादेशिक प्रमुख सिंहका अनुसार एउटा एक सय केभिएको ट्रान्सफर्मर चोरी हुँदा १० देखि १२ लाख रुपियाँ क्षति हुन्छ । ५० केभिएको छदेखि सात लाख नोक्सान हुन्छ । एकान्तमा भएका ट्रान्सफर्मर चोरी हुँदा संलग्नको पहिचानमा समस्या हुने गरेको छ । प्रमुख सिंहका अनुसार ट्रान्सफर्मर चोरी हुँदा सिँचाइ र खानेपानीका उपभोक्ता बढी मारमा पर्ने गरेका छन् । बारम्बार ट्रान्सफर्मर चोरी हुँदा त्यसको व्यवस्थापन गर्न समस्या हुने गरेको छ । विद्युत्को ज्ञान भएको र ट्रान्सफर्मर खोल्ने सिप भएका व्यक्ति संलग्न भएर प्राधिकरणको सेवा बारम्बार अवरुद्ध पारिरहेको सिंहले बताउनुभयो ।  """
रौतहटका पाँच पालिकाले ल्याउन सकेनन् बजेट,"""प्रवीण कुमार शर्मा चन्द्रपुर (रौतहट), असार १२ गते गते । स्थानीय सरकार सञ्चालन ऐन अनुसार स्थानीय तहले असार १० भित्र बजेट ल्याइसक्नुपर्ने हुन्छ । तर रौतहटका १८ पालिकामध्ये पाँच पालिकाले उक्त समयसीमाभित्र बजेट ल्याउन सकेनन् । रौतहटका देवाही गोनाही नगरपालिका, फतुवा विजयपुर नगरपालिका, वृन्दावन नगरपालिका, दुर्गा भगवती गाउँपालिका र यमुनामाई गाउँपालिकाले सरकारले तोकेको समय सीमाभित्र बजेट ल्याउन नसकेका हुन् । देवाही गोनाही नगरपालिकाका नगरप्रमुख प्रेमलाल साह कानु अस्वस्थ भएर अस्पतालमा उपचाररत रहनुभएका कारण नगर सभा हुन् नसकेको देवाही गोनाही नगरपालिकाका प्रमुख प्रशासकीय अधिकृत धनन्जयप्रसाद दासले जानकारी दिनुभयो । यसैगरी, फतुवा विजयपुर नगरपालिकाका कार्यबाहक नगरप्रमुख अम्बेया खातुनले बजेट ल्याउने विषयमा जनप्रतिनिधिबिच विवाद नरहेको बताउनुभयो । चालु आर्थिक वर्षकै बजेट खर्चमा जनप्रतिनिधि व्यस्त भएका कारण बजेट ल्याउन नसकेको बताउनुहुँदै कार्यवाहक नगरप्रमुख खातुनले असारभित्र बजेट आउने सम्भावना रहेको जानकारी दिनुभयो । वृन्दावन नगरपालिकाले असार १० गते नै सभा गर्ने सूचना जारी गरेको भएता पनि उच्च अदालत जनकपुर अस्थायी इजलास वीरगन्जको आदेशका कारण हुन् नसकेको नगरप्रमुख विनोदप्रसाद कुर्मीले बताउनुभयो । नगर उपप्रमुख सङ्गीताकुमारी रामले दायर गर्नुभएको निवेदनमा सुनुवाइ गर्दै अदालतले असार १३ गते नगर उपप्रमुख राम र नगरपालिकालाई छलफलमा बोलाएको छ । यसैगरी, दर्गा भगवती गाउँपालिकाका प्रमुख प्रशासकीय अधिकृत नवीन श्रीवास्तवले जनप्रतिनिधिबिच आपसी समन्वय नहुँदा तोकिएको समयमा सभा गर्न नसकेको बताउनुभयो । यमुनामाइ गाउँपालिकाका अध्यक्ष महम्मद सउदले गाउँसभाको लागि कार्यपालिकामा छलफल भइरहेको र चाँडै कार्यपालिकाले सभाको मिति तोक्ने जानकारी दिनुभयो  । रौतहटको राजपुर नगरपालिका, कटहरिया नगरपालिका, राजदेवी नगरपालिका, माधवनारायण नगरपालिका, गरुडा नगरपालिका, बौधीमाई नगरपालिका, गढिमाई नगरपालिका, ईशनाथ नगरपालिका, चन्द्रपुर नगरपालिका, गौर नगरपालिका, मौलापुर नगरपालिका, परोहा नगरपालिका र गुजारा नगरपालिकाले असार १० गतेभित्र बजेट ल्याएकf हुन् । स्थानीय तहले असार मसान्तभित्र बजेट पास गरिसक्नुपर्ने कानुनी व्यवस्था छ । राजपुर नगरपालिकाको बजेट ५७  करोड ५३  लाख ७८  हजार, कटहरिया नगरपालिकाको बजेट ५४ करोड २५  लाख ५२  हजार ४ सय ७५,माधवनारायण नगरपालिकाको बजेट ५३ करोड ३५ लाख ८९ हजार, गरुडा नगरपालिकाको बजेट ६९ करोड २६ लाख १७ हजार, बौधीमाई नगरपालिकाको बजेट ४३ करोड ९० लाख ७६ हजार नौ सय नौ,  राजदेवी नगरपालिकाको बजेट ५६ करोड ८५ लाख २१ हजार दुई सय १२, गढिमाई नगरपालिकाको बजेट  ५४ करोड ९१ लाख ७२ हजार १ सय आठ, ईशनाथ नगरपालिकाको बजेट ४९ करोड ६५ लाख ५२ हजार चार सय ९७, चन्द्रपुर नगरपालिकाको बजेट एक अर्ब २१ करोड ५९ लाख ५१  हजार छ सय ४०, गौर नगरपालिकाको बजेट ६१ करोड १५ लाख ९७ हजार दुई सय ६१, मौलापुर नगरपालिकाको बजेट ३९ करोड ५० लाख, परोहा नगरपालिकाको बजेट ५३ करोड ६७ लाख ८२ हजार ६४ र गुजारा नगरपालिकाको बजेट ७९ करोड  ५३ लाख  ५१ हजार नौ सय पचास रुपियाँ छ । """
माल्दिभ्सका मेडिकल विद्यार्थीलाई नेपाल अध्ययन सम्झौता अन्तिम चरणमा,"""काठमाडौँ, असार १२ गते । माल्दिभ्सका मेडिकल विद्यार्थीलाई नेपालमा अध्ययन गराउने सम्झौता अन्तिम चरणमा पुगेको छ । स्वास्थ्य तथा जनसङ्ख्या मन्त्री प्रदीप पौडेल र माल्दिभ्सका स्वास्थ्य राज्यमन्त्री अहमद गसिमबिच बैंककस्थित संयुक्त राष्ट्रसङ्घीय सम्मलन केन्द्रमा भएको भेटवार्तामा माल्दिभ्सबाट प्राप्त मस्यौदामा नेपालका तर्फबाट सकारात्मक प्रगतिबारे जानकारी आादानप्रदान भएको छ । भेटमा स्वास्थ्यमन्त्री पौडेलले मस्यौदा अन्तिम चरणमा रहेको र चाँडै सम्झौता गर्नेगरी गृहकार्य भइरहेको माल्दिभ्सका राज्यमन्त्रीलाई जानकारी दिनुभयो । उहाँले नेपालमा एमडी एमएसका अलावा एमबीबीएसमा माल्दिभ्सका विद्यार्थी स्वागत गर्न तयार रहेको भन्दै नेपालीलाई असर नपर्ने गरी बेग्लै कोटा राख्नेबारे आवश्यक परामर्श गरिरहेको र चाँडै निष्कर्षमा पुगिने बताउनुभयो । मन्त्री पौडेलले माल्दिभ्समा नेपालीहरु काम गर्ने सङ्ख्या बढिरहेको तर उनीहरुले रकम घर पठाउन समस्या परेको जानकारी दिनुभयो । प्रतिउत्तरमा माल्दिभ्सका स्वास्थ्य राज्यमन्त्रीले अर्थ मन्त्रालयसँग कुरा गरेर समाधान निकाल्ने बताउनुभयो । नेपालले माल्दिभ्सका मेडिकल विद्यार्थी आकर्षित गर्न आवश्यक नीतिगत परिमार्जनको तयारी गरिरहेको छ । त्यहाँका स्वास्थ्य मन्त्रीसँग तीन महिना अघि इण्डोनेसियामा स्वास्थ्य मन्त्री पौडेलसँगको वार्तापछि जेनेभामा समेत यसबारे कुराकानी भएको थियो । मन्त्री पौडेलले विदेशी विद्यार्थीलाई नेपालमा मेडिकल शिक्षा दिने सम्बन्धमा सुझाव दिन कार्यदलसमेत गठन गरेर गृहकार्य थाल्नुभएको थियो । त्यसयता माल्दिभ्सले पठाएको मस्यौदामा स्वास्थ्य मन्त्रालयले आवश्यक परिमार्जन गरेर सम्झौता गर्ने तयारी भइरहेको मन्त्री पौडेलको सचिवालयले जनाएको छ । """
फाप्लु विमानस्थलमा १७ दिनपछि उडान,"""सोलुखुम्बु,  असार १२ गते ।  पर्यटकीय जिल्ला सोलुखुम्बुको फाप्लु विमानस्थलमा १७ दिनपछि आज जहाज उडान भएको छ । प्रतिकूल मौसमका कारण गत जेठ २६ गतेदेखि अवरुद्ध भएको जहाज उडाउन १७ दिनपछि बुधबार भएको नेपाल नागरिक उड्डयन प्राधिकरण फाप्लुले जनाएको छ । प्राधिकरणका वरिष्ठ अधिकृत आयुस थापाका अनुसार बुधबार नेपाल वायुसेवा निगम (नेपाल एयरलाइन्स) को ट्विनअटर जहाजले काठमाडौँबाट फाप्लुसम्म सफल उडान भरेर पुनः काठमाडौँ फर्किएको हो । जहाज १२ जना यात्रु लिएर फाप्लु आएको भए पनि जहाजले १० जना यात्रु लिएर काठमाडौँ फर्किएको अधिकृत थापाले जानकारी दिनुभयो । भेगको मौसम छिनछिनमा परिवर्तन भइरहने भएकाले बारम्बर लामो समय उडान ठप्प हुने गर्दछ । जेठ अन्तिमबाट सुरु भएको वर्षा र बाक्लो कुहिरोले लगातार १७ दिनसम्म विमानस्थल ठप्प भएको थियो । जिल्ला अस्पतालमा उपचार सम्भव नभएका जटिल अवस्थाका बिरामी तथा अशक्तहरु काठमाडौँ पठाउन सकस परेको स्थानीय पदम श्रेष्ठले बताउनुभयो । उडान बन्द हुँदा गम्भीर अवस्थाका बिरामीको जीवन जोखिममा परेको स्थानीय स्वास्थ्यकर्मीहरु बताउँछन् । काठमाण्डौँ ‘रेफर’ गरिएका बिरामीलाई जहाजमार्फत पठाउन नसकिँदा घण्टौँ लगाएर गाडीमार्फत ओखलढुङ्गा तथा विराटनगर पठाउनु परेको स्थानीय पेम्बा शेर्पाको भनाइ छ । सगरमाथा क्षेत्र घुम्न आउने पर्यटकको मुख्य गेटवे लुक्ला हो भने फाप्लु वैकल्पिक स्थलका रुपमा लिने गरिन्छ । मौसमले उडान अवरुद्ध हुँदा फाप्लु हुँदै लुक्ला पुग्ने पर्यटकहरूले योजना परिवर्तन गरिरहेको यातयात व्यवसायी मिङ्मार शेर्पाले बताउनुभयो । नियमित उडान तालिका कागजमै सीमित जिल्लाका सदरमुकाम नजिकको फाप्लु विमानस्थलमा हाल नेपाल एयरलाइन्सबाहेक अन्य निजी विमान कम्पनीहरुले नियमित उडान तालिका राखेका छैनन् । मौसम प्रतिकूल भइरहने र यात्रुसमेत पर्याप्त नुहने भएपछि निजी विमान कम्पनीहरुले नियमित उडान तालिका समावेश नगरेको हुन् । नेपाल एयरलाइन्सले हप्तामा सोमबार, बुधबार, शुक्रबार र शनिबार काठमाण्डौँ–फाप्लुमा उडान भर्ने तालिका तय गरेको छ । तर, मौसमका कारण ती उडानहरु अवरुद्ध हुँदा यात्रु मारमा परेका छन् । नेपाल नागरिक उड्डयन प्राधिकरण फाप्लुका अनुसार हरेक महिना औसत १०÷१२ दिन मात्र उडान हुन सक्ने अवस्था रहन्छ । अर्कोतर्फ नेपाल एयरलाइन्ससँग अहिले फाप्लुका लागि चल्ने ट्विनअटर जहाजको सङ्ख्या सीमित छ । यन्त्रको अवस्था, पाइलटको अभाव र अन्य प्राविधिक कारणले गर्दा समेत तालिका प्रभावित हुने गरेको प्राधिकरणले जनाएको छ । फाप्लुबाट काठमाडौँसम्मको सडक मार्गको दूरी करिब २७५ किलोमिटर छ तर, त्यो सडक अहिले पनि गाडीका लागि पूर्ण रूपमा उपयुक्त छैन । बिपी राजमार्गको सिन्धुली, खुर्को तथा काभ्रे क्षेत्रको सडक पहिरोका कारण जोखिमपूर्ण भएकाले जिल्लावासीलाई सङ्घीय राजधानी काठमाडौँ आउजाउ गर्न कठिन छ । स्थानीय बिमला राई भन्नुहुन्छ, “सडकबाट जान भनेको शरीरलाई यातना दिनु हो । बिरामी छ भने झन् यात्रा कहिल्यै सकिँदैन जस्तो लाग्छ ।” स्थानीय तहका जनप्रतिनिधिले हवाई सेवा नियमित बनाउन सरकारको ध्यानाकर्षण गराउँदै आएका छन् । प्रमुख जिल्ला अधिकारी अनोजकुमार घिमिरे भन्नुहुन्छ, “मौसमका कारण नियमित उडान असम्भव हुन्छ, तर यसलाई वैकल्पिक रुपमा सेनाको हेलिकप्टर, निजी एयरलाइन्ससँग सहकार्य गरेर काम गरिरहेका छौँ । जहाजको भर नहुँदा बिरामी, सुत्केरी तथा अन्य अति आवश्यक सरकार कामका लागि धेरै सास्ती खेप्नु पर्दछ ।”  रासस """
"घरमै विदेशी ‘पिएचडी’, छैन मान्यता","""काठमाडौँ, असार १० गते । घरमै बसेर विदेशी विश्वविद्यालयमा भर्ना हुने तर नपढी विद्यावारिधि (पिएचडी) को उपाधि लिने प्रवृत्ति बढेको छ । यस्तो प्रवृत्ति बढेपछि त्रिभुवन विश्वविद्यालयले केही व्यक्तिको उपाधि नै रद्द गरेको छ । केही व्यक्तिलाई भने सचेत गराउँदै सम्बन्धित विश्वविद्यालयमा उपस्थित नै भएर अध्ययन गरेको प्रमाण पेस गरेपछि मात्रै विद्यावारिधि उपाधिको समकक्षता दिने भन्दै फिर्ता गराइदिएको छ । विदेशी विश्वविद्यालयबाट प्राप्त विद्यावारिधिको उपाधिलाई समकक्षता प्रदान गर्ने काम त्रिविको पाठ्यक्रम विकास केन्द्रले गर्दछ । पछिल्लो समय केन्द्रले भारतको एक विश्वविद्यालयमा भर्ना भए पनि त्यहाँ उपस्थित नै नभई एमफिल तहको उपाधि लिएको पुष्टि भएपछि एक जना व्यक्तिको उपाधि रद्द गरेको छ । केन्द्रका कार्यकारी निर्देशक प्राडा पारशनाथ यादवका अनुसार एमफिल तहको उपाधि हासिल गरिसकेपछि ती व्यक्तिले समकक्षताका लागि निवेदन दिनुभएको थियो । उक्त निवेदनमाथि अनुसन्धान गर्दा सम्बन्धित विश्वविद्यालयमा उपस्थित नै नभएको र भर्ना भएकै आधारमा उक्त उपाधि हासिल गरेको पुष्टि भएको थियो । ती व्यक्ति नेपाल सरकारकै कर्मचारी भएको पुष्टि भएको थियो । उहाँ एमफिलपछि पिएचडी अध्ययनको तयारीमा लाग्नुभएको थियो । सरकारी कर्मचारी भएका कारण केन्द्रले ती व्यक्तिको नाम भने गोप्य राखेको छ । सम्बन्धित क्याम्पसमा उपस्थित भएर अध्ययन गर्नुपर्ने अवधि पूरा नगरी समकक्षताका लागि निवेदन दिएका अन्य केही व्यक्तिमाथि पनि अध्ययन भइरहेको छ । यादवका अनुसार तोकिएको मापदण्ड अनुसार पिएचडी र एमफिल उपाधि लिएको विषयमा त्रिवि तथा अख्तियार दुरुपयोग अनुसन्धान आयोगमा समेत थुप्रै उजुरी परेका छन् ।  कार्यकारी निर्देशक यादवले भन्नुभयो, “झुटो वा अधुरो कागजपत्र पेस गरेर समकक्षताको निवेदन दिएका थुप्रै उदाहरण छन् । यस विषयमा अख्तियारमा समेत उजुरी परेको रहेछ । उताबाट हामीलाई पनि पत्राचार भएको छ । एक दुई जनामाथि थप अध्ययन गर्दै छौँ ।” विदेशी विश्वविद्यालयमा भर्ना भएका विद्यार्थीले यी कागजपत्रका साथै भिसा लागेको पासपोर्ट, विदेशमा बसेको अवधिसहितको प्रमाण पनि पेस गर्नु पर्छ । “कुनै व्यक्तिले त विदेशमा जम्मा आठ दिन बसेर पनि पिएचडीको उपाधि लिएको बताउँदै समकक्षताको निवेदन दिनुभएको देखियो । यो त हदै भयो नि,” यादवले भन्नुभयो । विद्यावारिधिमा मनलाग्दी भएपछि केन्द्रले विद्यावारिधि तहमा कक्षा कार्य (कोर्स वर्क) लाई अनिवार्य गरेको छ । यो व्यवस्था अनुसार विद्यावारिधिको समकक्षताका लागि निवेदन दिँदा आफू अध्ययनरत विश्वविद्यालयमा कक्षा कार्य तथा अन्य कार्य गर्न सम्बन्धित विश्वविद्यालयमा कम्तीमा नौ महिना रही अध्ययन गरेको पुष्टि गर्नुपर्ने छ । यसरी पुष्टि गर्दा विद्यावारिधिमा भर्ना भएपछि आफू कार्यरत संस्थाबाट बिदामा बसेको पूर्वस्वीकृति, बिदा बसेको प्रमाण, अध्ययन अवधिभर विश्वविद्यालयमा भौतिक रूपमा उपस्थित भएको खुलाई विश्वविद्यालयले लेखिदिएको पत्रसमेत आवेदन साथ पेस गर्नुपर्ने हुन्छ । यो व्यवस्था भारतसहित विश्वका अन्य विश्वविद्यालयले समेत लागु गरेपछि नेपालमा पनि लागु गरिएको हो ।  """
बागलुङ बजार,"""बागलुङ नगरपालिका–९, तित्याङ अदुवाबारीबाट देखिएको बागलुङ बजार र आसपासको क्षेत्र । तस्बिरः खेमराज गौतम/रासस """
रौतहटको जिल्ला सभा १८ असारमा,"""प्रवीण कुमार शर्मा चन्द्रपुर (रौतहट), असार १२ गते । जिल्ला समन्वय समिति रौतहटको जिल्ला सभा असार १८ गते हुने भएको छ । जिल्ला समन्वय समिति रौतहटका प्रमुख राम अयोध्याय राय यादवले असार १८ गते छैठौं जिल्ला सभाको मिति तोकिएको जानकारी दिनुभयो । जिल्ला सभा अघि असार १३ गते वार्षिक समीक्षा कार्यक्रम राखिएको छ । पालिकाहरुले आगामी आर्थिक वर्षको नीति कार्यक्रम तथा बजेट ल्याई रहेको अवस्थामा एउटै मञ्चबाट सबै स्थानीय तहको कार्यक्रमबारे जानकारी दिने जिल्ला समन्वय अधिकारी अमित कुमार यादवले जानकारी दिनुभयो । वार्षिक समीक्षा कार्यक्रममा जिल्लामा हुने विकास तथा योजनाका विषय र चालु आवमा भएका कामको बृहत् समीक्षा हुने जिल्ला समन्वय  समिति रौतहटले जनाएको छ । जिल्ला समन्वय अधिकारी यादवले सुशासन, विकास र समृद्धिको  अभिभारा पूरा गर्न सबै स्थानीय तहसँग समन्वय गरी कार्य अघि बढाइने बताउनुभयो । उहाँले साझा प्रयासले नै जिल्ला समृद्ध हुने बताउनुहुँदै रौतहटमा हुने गरेको विकास निर्माणका कार्यको अनुगमन कार्यलाई तीव्रता दिइने जानकारी दिनुभयो ।  समग्र जिल्लाको विकासका लागि नियमित अनुगमन गरि सल्लाह सुझाव दिन आवश्यक रहेकाले यस जिल्ला सभाले जिल्ला स्तरिय अनुगमन तथा समन्वय कार्यविधि ल्याउन लागेको उहाँले जानकारी दिनुभयो । कानुनमा वर्षमा कम्तिमा एक चोटि वार्षिक समीक्षा तथा एक चोटि जिल्ला सभा गर्ने प्रावधान रहेता पनि जिल्ला समन्वय समिति रौतहटले आर्थिक वर्ष २०७९/०८० र आर्थिक वर्ष २०८०/०८१ मा वार्षिक समीक्षा तथा जिल्ला सभा गर्न सकेको थिएन । """
शान्तिधामको आकर्षण,"""काठमाडौँ, असार ९ गते । काठमाडौँको तारकेश्वर नगरपालिका–२ स्थित काभ्रेस्थलीमा अवस्थित शान्तिधाम धार्मिक तथा पर्यटकीय दृष्टिले उल्लेखनीय स्थलको रूपमा परिचित बन्दै गएको छ । हरियालीले ढाकिएको शान्त वातावरण, आध्यात्मिक ऊर्जा र प्राकृतिक सुन्दरताले भरिपूर्ण यो स्थलमा दैनिक श्रद्धालु एवं आन्तरिक पर्यटकको आगमन बढ्दो क्रममा छ। शान्तिधामलाई धार्मिक दृष्टिले महत्वपूर्ण मानिएको छ, जहाँ विभिन्न देवी–देवताको पूजा–आराधना गरिने मन्दिरहरू छन् । साथै, शान्त ध्यान तथा साधनाका लागि उपयुक्त स्थलका रूपमा समेत यसलाई चिनिँदै आएको छ। """
"अण्डाको उत्पादन घट्यो, मूल्य बढ्यो","""चितवन, असार ११  गते ।  अत्यधिक गर्मी बढेसँगै अण्डाको उत्पादन घटेपछि माग बढेर मूल्यवृद्धि भएको छ । विगतको तुलनामा २५ प्रतिशत हाराहारी उत्पादन घटेसँगै मूल्य बढेको हो । कृषि तथा वन विज्ञान विश्वविद्यालय रामपुरका उपप्राध्यापक डा अनन्त दाहालका अनुसार गर्मीका कारण कुखुराले दाना कम खाँदा अण्डा उत्पादन पनि कम भएको छ । पच्चीस प्रतिशत हाराहारी उत्पादन घटेको छ । यो मौसममा रोग देखिने गर्दछ, पानी परेर आद्रता बढ्दा कुखुरालाई गर्मीको तनाव झन् बढ्छ । जसले उत्पादन घटाउँछ । नेपाल लेयर्स कुखुरापालक सङ्घका केन्द्रीय अध्यक्ष विनोद पोखरेलका अनुसार उत्पादन घटेपछि माग धान्न कठिन भएको छ । सङ्घले आजबाट लागू हुनेगरी समर्थन मूल्य तोकेको छ । बढेको समर्थन मूल्यअनुसार चितवनको फार्म मूल्य ठूलो प्रतिक्रेट रु चार सय ८० र मझौला रु चार सय ५० कायम गरिएको छ । दुवैमा प्रतिक्रेट रु ३० वृद्धि भएको हो । व्यवसायीहरूले यसलाई होलसेल मूल्यमा प्रतिकार्टुन (सात क्रेट)को ठूलो रु तीन हजार ५४० र मझौला रु तीन हजार ३३० मा बिक्री गर्ने पोखरेलले बताउनुभयो । चार महिनाअघि दैनिक ४० हजार कार्टुन अण्डा उत्पादन हुनेमा अहिले २८ देखि ३० हजारमा झरेको पोखरेलले बताउनुभयो । गर्मीसँगै दानाको मूल्य बढेको र अण्डाको मूल्य कम हुँदा धेरै किसानले कुखुरा बेचे र नयाँ चल्ला राख्न सकेका छैनन् । विद्यालय, क्याम्पस खुलेर र पर्यटक बढेपछि बजारमा अण्डाको माग बढेको उहाँ बताउनुहुन्छ । अण्डाको मूल्य घट्दा धान्न नसकेर धेरैले माउ कुखुरा बिक्री गरेकाले पनि उत्पादन घटेको हो । धेरै किसान विस्थापितसमेत भएको उहाँ बताउनुहुन्छ । गत वर्ष प्रतिक्रेट रु पाँच सय २५ सम्म पुगेको अण्डाको मूल्य घटेर रु तीन सय ५० मा झरेको थियो । नेपालमा अण्डाको लागत मूल्य प्रतिगोटा १६ रुपैयाँ ५६ पैसा छ । राष्ट्रिय पन्छी रोग अन्वेषण प्रयोगशाला भरतपुरका प्रमुख डा विजयकुमार श्रेष्ठका अनुसार चितवन र आसपासका जिल्लाबाट यहाँ ल्याइएका नमूना हेर्दा ५० फार्ममा एच ९ (एचनाइन) रोगको सङ्क्रमण देखिएको छ । यससँगै गम्बारो, साल्मोनेलाजस्ता समस्या छन् । जसले गर्दा अण्डाको उत्पादन घटेको उहाँ बताउनुहुन्छ । वर्षात्को समयमा चर्को गर्मीसँगै ढुसीजन्य आहारका कारण रोग बढ्ने र उत्पादन घट्ने उहाँ बताउनुहुन्छ । रासस """
प्रधानमन्त्री ओली स्पेनको औपचारिक भ्रमणमा जाँदै,"""काठमाडौँ,  असार १२  गते ।  प्रधानमन्त्री केपी शर्मा ओली युरोपेली मुलुक स्पेनको औपचारिक भ्रमणका लागि नेपाली प्रतिनिधिमण्डलको नेतृत्व गर्दै आगामी शनिबार त्यसतर्फ जाँदै हुनुहुन्छ । उहाँले स्पेनको औपचारिक भ्रमणका क्रममा त्यहाँ यही असार १६ देखि १९ गतेसम्म आयोजना हुने ‘विकासका लागि वित्तसम्बन्धी चौथो अन्तरराष्ट्रिय सम्मेलन’मा भाग लिनुहुनेछ । प्रधानमन्त्रीको औपचारिक भ्रमणको सम्पूर्ण तयारी पूरा भएको र स्वागतका लागि स्पेनस्थित नेपाली समुदाय आतुर र उत्साहित रहेको स्पेनका लागि नेपाली राजदूत शनिल नेपालले राससलाई जानकारी दिनुभयो । भ्रमणका क्रममा प्रधानमन्त्री ओलीले आफ्ना समकक्षीसँग द्विपक्षीय भेटवार्ता गर्नुहुनेछ । त्यस अवसरमा सहयोग र सम्बन्ध विस्तारसम्बन्धी केही महत्त्वपूर्ण विषयमा नेपाल र स्पेनबीच सहमतिपत्रमा हस्ताक्षर हुनेछ । प्रधानमन्त्रीले भ्रमणकै दौरान त्यहाँस्थित नेपाली समुदाय र स्पेनिस उद्योगी व्यवसायीसँग पनि अन्तत्र्रिmया गर्नुहुनेछ । सम्मेलनका क्रममा प्रधानमन्त्रीको अन्य महत्त्वपूर्ण द्विपक्षीय भेटघाट समेत हुने दूतावासले जनाएको छ । स्पेन संसदीय प्रजातन्त्र र संवैधानिक राजतन्त्रात्मक शासन व्यवस्था भएको पश्चिम युरोपेली मुलुक हो । करिब पाँच लाख पाँच हजार ९९० वर्ग किलोमिटर क्षेत्रफलमा फैलिएको स्पेनको जनसङ्ख्या लगभग चार करोड ७४ लाख छ । सन् १९८६ मा युरोपेली सङ्घको सदस्य भएको स्पेनले सन् १९९५ मा सेन्जेनको सदस्यता लिएको थियो । स्पेनमा ८४ प्रतिशत स्पेनिस, एक दशमलव सात मोरक्कन, एक दशमलव दुई रोमानियन र अन्य जाति १२ दशमलव तीन रहेको तथ्याङ्क छ । स्पेनमा साना–ठूला गरी २० हजार फुटबल क्लब र १० लाख रजिष्ट्रर खेलाडी रहेको मुलुक हो । भाषाका हिसाबले स्पेनिस विश्वको चौथो धेरै बोलिने भाषा हो । नेपाल–स्पेन दौत्य सम्बन्ध नेपाल र स्पेनबीच सन् १९६८ मे १३ मा कूटनीतिक सम्बन्ध स्थापना भए पनि सन् २०१८ मा मात्र त्यहाँ नेपालको आवासीय राजदूतावास स्थापना भएको हो । स्पेनको दूतावास यहाँ नभएकाले दिल्लीस्थित दूतावासले नेपाल हेर्दै आएको छ । स्पेनमा विभिन्न पेसा तथा व्यवसायमा करिब २० हजार नेपाली संलग्न रहेको अनुमान छ । उनीहरूमध्ये विशेष गरी कृषि, होटल, पर्यटन र निर्माणलगायत क्षेत्रमा बढी संलग्न रहेको जानकारी दिइएको छ । नेपाल र स्पेनबीच विगतदेखि नै उच्चस्तरीय भ्रमण आदानप्रदान हुँदै आएको छ । तत्कालीन राजा वीरेन्द्रले सन् १९८३ मा स्पेन तथा त्यहाँका राजा कार्लोसले पनि सन् १९८७ मा नेपालको चारदिने राजकीय भ्रमण गर्नुभएको थियो । तत्कालीन प्रधानमन्त्री पुष्पकमल दाहाल ‘प्रचण्ड’ले सन् २०१६ मा स्पेनमा ‘द्वन्द्वमा परेका व्यक्तिहरूको बेचबिखनसम्बन्धी उच्चस्तरीय बहस’मा भाग लिनुभएको थियो । त्यस्तै, सन् २०१९ मा तत्कालीन सञ्चारमन्त्री गोकुल बास्कोटाले स्पेनमा आयोजित मन्त्रीस्तरीय जिएसएमए कार्यक्रममा भाग लिनुभएको थियो । पूर्वराष्ट्रपति विद्यादेवी भण्डारीबाट सन् २०२१ मा स्पेनको भ्रमण भएको थियो । त्यसअवसरमा नेपाल र स्पेनबीच जलवायु परिवर्तन र पर्यटनका क्षेत्रमा सहकार्य गर्ने सहमति भएको थियो । वैदेशिक रोजगारीका हिसाबले नेपालीका लागि स्पेन नयाँ गन्तव्य बनिरहेको छ । स्पेन विश्वमै पर्यटकीय गन्तव्यका रूपमा रहँदै आएको छ । त्यहाँको आयस्रोतको प्रमुख आधारमध्ये पर्यटन महत्त्वपूर्ण क्षेत्र हो । वार्षिक सवा करोड पर्यटकले स्पेनको भ्रमण गरेको तथ्याङ्क छ । यसैबीच स्पेनबाट सन् २०१८ मा १९ हजार ५६३ पर्यटक नेपाल भ्रमणमा आएकामा कोभिड–१९ पछि त्यसमा केही गिरावट देखिएको छ । नेपालको भौगोलिक अवस्थिति, प्रकृतिक सौन्दर्य, अनुपम सांस्कृतिक सम्पदा र विविध विशिष्ट पर्यटकीय स्थानले स्पेनिस पर्यटकहरूलाई आकर्षण गर्ने प्रशस्त सम्भावना छ । अनुकूल हावापानी र साहसिक पर्यटन, आध्यात्मिक चिन्तन, ध्यान र योगका लागि नेपाल उपयुक्त गन्तव्य स्थलकारूपमा परिचित छ । नेपालबाट हुन लागेको यो उच्चस्तरको भ्रमणले पनि स्पेनलगायतका युरोपली मुलुकका पर्यटकलाई नेपालबारे थाहा पाउन बलियो आधार प्रदान गर्ने विश्वास गरिएको छ । रासस """
रोपाइँ सम्पन्न,"""दोलखा, असार ९ गते । दोलखाको भिमेश्वर नगरपालिका–१ फास्यालुङ गाउँस्थित खेतमा रोपाइँ  सम्पन्न भएको फाँट । यस वर्ष मनसुन बेलैमा सक्रिय भएकाले असारको पहिलो हप्तामै खेत रोपिसकेको स्थानीय बताउँछन् । दोलखाको अन्य क्षेत्रमा पनि धमाधम रोपाइँ भइरहेको छ। """
मुग्लिन–पोखरा सडक र आसपासका बस्ती,"""तनहुँको बन्दीपुर गाउँपालिका–१ छापबाट देखिएको मुग्लिन–पोखरा सडकखण्ड अन्तर्गत रिमाल्नी खण्ड र आसपासका बस्ती । तस्बिरः कृष्ण न्यौपाने/रासस """
बेनीको खेलमैदानमा प्यारापिट निर्माण गरिँदै,"""ठाकुरप्रसाद आचार्य म्याग्दी, असार १२ गते । म्याग्दीको बेनीमा रहेको खुल्लामञ्चस्थित खेलमैदानलाई फराकिलो र व्यवस्थित बनाउन पारापिट निर्माण सुरु गरिएको छ । कालीगण्डकी नदीको किनारबाट पर्खाल उठाएर फराकिलो पारिएको खेलमैदानको सतह भन्दा माथि दर्शक बसेर खेल अवलोकन गर्न मिल्ने गरी प्यारापिट बनाउन लागिएको हो । प्यारापिट निर्माण गर्न कस्तरी कन्स्ट्रक्सनसँग १९ लाख ९३ हजार रुपियाँमा ठेक्का सम्झौता गरिएको छ । प्यारापिट चार तहको २० मिटर लामो हुन्छ । बेनी नगरपालिका–७ का वडाध्यक्ष रमेश श्रेष्ठले कालीगण्डकी नदीतर्फ खेलमैदान विस्तार गर्न यसअघि उठाइएको पिल्लरमाथि प्यारापिट बनाउन चालु आर्थिक वर्षमा नगरपालिकाले २५ लाख र संघीय सरकारले २० लाख रुपियाँ बजेट विनियोजन भएको जानकारी दिनुभयो । संघीय सरकारको योजनामार्फत थप करिब १५ मिटर प्यारापिट बनाउन उपभोक्ता समिति मार्फत काम हुने उहाँले जानकारी दिनुभयो । चालु आर्थिक वर्षमा दुई वटा शीर्षकका आयोजना मार्फत करिब ३५ मिटर प्यारापिट तयार पार्ने लक्ष्यका साथ काम सुरु गरिएको वडाध्यक्ष श्रेष्ठले जानकारी दिनुभयो । यसअघि ९७ मिटर भएको बेनी खुला मञ्चको खेलमैदानको लम्बाइ विस्तार गरेर एकसय मिटर प्यारापिट निर्माण भइसकेको छ ।  ३८ मिटर चौडाइ भएको खेलमैदानलाई ४५ मिटर चाक्लो बनाउन म्याग्दी नदीको किनारमा पर्खाल उठाएर प्यारापिट निर्माण गरिएको छ । एघार-एघार जना फुटबल खेलाउन मिल्ने बनाउन गत वर्ष बेनी भगवती मन्दिरको पर्खाललाई तीन मिटर पछि सारेर खैलमैदानको लम्बाइ १०० मिटर बनाइएको थियो । खेलमैदान विस्तारका लागि बेनी नगरपालिकाले गत आर्थिक वर्षमा ५० लाख रुपियाँ विनियोजन गरेर काम गरेको नगरप्रमुख सुरत केसीले बताउनुभयो । कालीगण्डकी र म्याग्दी नदीको दोभानमा रहेको मैदानलाई विस्तार गर्न र प्यारापिट बनाउन विसं २०७४ मा  नौ करोड रुपियाँ लागत अनुमान गरिएको विस्तृत परियोजना प्रतिवेदन (डिपिआर) तयार पारिएको थियो । तर खेलमैदान निर्माणका लागि बजेटको अभाव हुँदा उद्देश्य अनुसार खेलमैदान निर्माणको काम भने अघि बढेको छैन । """
कोशीटप्पु विस्थापित परिवारको माग : प्रधानमन्त्रीसमक्ष ४८ वर्षदेखि सट्टा जग्गा नपाएको गुनासो,"""सचिन पाख्रेलइटहरी, असार १२ गते । प्रधानमन्त्री केपी शर्मा ओलीसमक्ष कोशीटप्पु वन्यजन्तु आरक्ष विस्तारको क्रममा घरजग्गा गुमाएका विस्थापित परिवारका प्रतिनिधिहरूले सट्टापट्टाको माग गर्दै ज्ञापनपत्र बुझाएका छन् । प्रधानमन्त्री निवास बालुवाटारमा ९५ वर्षीया कमलकुमारी पोखरेलसहित प्रतिनिधिमण्डलले ४८ वर्षअघि आरक्ष विस्तार हुँदा उनीहरूको घरजग्गा अधिग्रहण गरिएको र त्यसबापत राज्यले सट्टा जग्गा दिने सहमति भए पनि अहिलेसम्म कार्यान्वयन नभएको गुनासो गरेका थिए । सरकारले वि.सं. २०३२ सालमा आरक्ष स्थापना र विस्तार गर्ने क्रममा सो क्षेत्रबाट विस्थापित भएका परिवारले अहिलेसम्म सट्टाभर्ना वापत जग्गा नपाएका हुन् । विस्थापित समस्या समाधानका लागि सरकारले २०८० फागुन ६ गते चेम्जोङको अध्यक्षतामा गठन गरेको उच्चस्तरीय आयोगले मोरङको लेटाङ नगरपालिकामा ७५ परिवारलाई सट्टा जग्गा उपलब्ध गराउन सुझाव दिएको थियो । विस्थापितहरूलाई सट्टा जग्गा दिन सर्वोच्च अदालतले २०४६ वैशाख ५ गते नै आदेश गरिसकेको हुदाँ अब विलम्ब नगरी सो आदेशको कार्यान्वयन गर्नुपर्नेमा माग राखेका छन् । प्रतिनिधिमण्डलबाट ज्ञापनपत्र बुझेसँगै प्रधानमन्त्री ओलीले मुख्यसचिव एकनारायण अर्याललाई १५ दिनभित्र विषयको अध्ययन गरी उचित समाधानसहितको प्रतिवेदन पेस गर्न निर्देशन दिनुभएको सुनसरीबाट टोलीमा सहभागी रमेशकुमार खडकाले बताउनुभयो । विस्थापितहरूले अब सरकारबाट न्याय र स्थायी समाधानको अपेक्षा गरेको उहाँको भनाइ छ । """
"कैलालीको लम्कीमा एक वृद्ध मृत फेला, भान्जा नियन्त्रणमा","""निराजन परियार चौमाला (कैलाली) असार १२ गते । कैलालीको लम्कीचुहा नगरपालिका–१ मा एक वृद्ध पुरुष मृत अवस्थामा फेला परेका छन् । स्थानीय ८० वर्षीय नयाँराम जैशी बुधबार साँझ ५ः३० बजेतिर भान्जा नाता पर्ने बर्मा भण्डारीको घरको आँगनमा मृत अवस्थामा भेटिएको जिल्ला प्रहरी कार्यालय कैलालीले जनाएको छ । प्रवक्ता प्रहरी नायब उपरीक्षक डीएसपी राजकुमार सिंहका अनुसार जैशीको शरीरमा कुनै स्पष्ट चोटपटक नभेटिए पनि घटनालाई शङ्कास्पद मान्दै अनुसन्धान सुरु गरिएको छ । मामा र भान्जाबिच आर्थिक लेनदेनको विषय जोडिएको हुनाले भण्डारीलाई अनुसन्धानका लागि नियन्त्रणमा लिइएको छ । प्रारम्भिक रूपमा मृत्युका कारण नखुलेको र थप परीक्षण तथा अनुसन्धानपछि मात्रै यकिन हुने प्रहरीले बताएको छ । प्रहरीले स्थानीयसँग बयान लिने कार्य अघि बढाएको छ भने पोष्टमार्टमका लागि तयारी गरिरहेको जनाएको छ । मृतकको पृष्ठभूमि, पारिवारिक सम्बन्ध र सम्भावित कारणहरूको खोजी भइरहेको छ । घटना सम्बन्धमा थप अनुसन्धान जारी रहेको र आवश्यक कानुनी प्रक्रिया अगाडि बढाइने प्रहरीले स्पष्ट पारेको छ । """
कैलालीका सबै पालिकाले ल्याए बजेट,"""धनगढी समाचारदाता धनगढी, असार १२ गते । कैलाली जिल्लाका १३ वटै स्थानीय तहले आगामी आर्थिक वर्ष २०८२/८३ को बजेट सार्वजनिक गरेका छन् । असार १० गतेभित्रै १३ वटै पालिकाले आफ्नो नगर/गाउँ सभामा बजेट प्रस्तुत गरिसकेका छन् । सबै स्थानीय तहको कुल बजेट १३ अर्ब २६ करोड १४ लाख २१ हजार रुपियाँ बराबरको रहेको छ । जिल्लामा सबैभन्दा बढी धनगढी उपमहानगरपालिकाले दुई अर्ब ५६ करोड ५६ लाख रुपियाँको बजेट ल्याएको छ भने सबैभन्दा कम चुरे गाउँपालिकाले ५२ करोड ८७ लाख ९७ हजार रुपियाँको बजेट ल्याएको छ । यस्तै गोदावरी नगरपालिकाको बजेट एक अर्ब १८ करोड ४५ लाख रुपियाँ बराबरको रहेको छ । कैलारी गाउँपालिकाको बजेट ७२ करोड २५ लाख रुपियाँ रहेको छ । जोशीपुर गाउँपालिकाले ८३ करोड ८६ लाख ५९ हजार रुपियाँको बजेट प्रस्तुत गरेको छ ।  यस्तै गुलाब नगरका रूपमा अगाडि बढिरहेको टीकापुर नगरपालिकाले ९३ करोड ३७ लाख रुपियाँको बजेट सभामा प्रस्तुत गरेको छ । यसमा सामाजिक सुरक्षा भत्ता र सामाजिक सङ्घ संस्थाको बजेट नजोडेको नगरप्रमुख रामलाल डङ्गौरा थारूले बताउनुभयो । जानकी गाउँपालिकाको बजेट ९१ करोड ३७ लाख रुपियाँ रहेको छ । यसै गरी लम्कीचुहा नगरपालिकाको बजेट एक अर्ब २० करोड ९९ लाख रुपियाँ रहेको छ । यी दुइटै पालिकाले जिल्लामै सबैभन्दा अगाडि नीति तथा कार्यक्रम र बजेट प्रस्तुत गरेका थिए । बर्दगोरिया गाउँपालिकाले एक अर्ब दुई करोड ९१ लाख रुपियाँको बजेट सार्वजनिक गरेको छ । गौरीगङ्गा नगरपालिकाले एक अर्ब एक करोड ७६ लाख, घोडाघोडी नगरपालिकाले एक अर्ब एक करोड ४० लाख रुपियाँको बजेट सार्वजनिक गरेको छ । यसै गरी भजनी नगरपालिकाले ६८ करोड ७३ लाख ६५ हजार रुपियाँ र मोहन्याल गाउँपालिकाले ६१ करोड ५० लाख रुपियाँको बजेट प्रस्तुत गरेको छ । पर्याप्त स्रोत नरहेकाले कतिपय गाउँपालिकाको भन्दा पनि कम बजेट ल्याएको भजनी नगरपालिकाका नगरप्रमुख केवल चौधरीले बताउनुभयो । स्थानीय तहले सभामा प्रस्तुत गरेको बजेट असार मसान्तभित्रै सभाबाट पारित भइसक्नुपर्ने कानुनी व्यवस्था रहेको छ । पालिकाको बजेट आठ अर्ब १२ करोड कञ्चनपुर समाचारदाताका अनुसार कञ्चनपुरका नौ वटै स्थानीय तहले आगामी आर्थिक वर्ष २०८२/८३ को बजेट सार्वजनिक गरेका छन् । निर्धारित समयमै बजेट ल्याएका यहाँका पालिकाले आगामी आवका लागि आठ अर्ब १२ करोड २३ लाख बराबरको बजेट सार्वजनिक गरेका हुन् । बेलौरी नगरपालिकाले आगामी आवका लागि ७६ करोड ६२ लाख ८० हजार बराबरको बजेट सार्वजनिक गरेको छ । बेलौरी नगरपालिकाको आयस्रोतमा आन्तरिक आय पाँच करोड ५६ लाख ६८ हजार, राजस्व बाँडफाँट रकम १२ करोड १४ लाख ३० हजार रहेको छ । भीमदत्त नगरपालिकाको बजेट एक अर्ब ९३ करोड ८३ लाख २३ हजार ३१९ रुपियाँ रहेको छ । सो नगरपालिकाले आगामी आवदेखि लागु हुने गरी छोरीबुहारी उच्च शिक्षा अध्ययन छात्रवृत्ति कार्यक्रम ल्याएको छ । आर्थिक अभावले कोही पनि छोरीबुहारी उच्च शिक्षा अध्ययनबाट वञ्चित हुन नपरोस् भन्ने उद्देश्यले उक्त कार्यक्रम ल्याइएको नगरप्रमुख पदम बोगटीले बताउनुभयो । दोधारा चाँदनी नगरपालिकाले आगामी आर्थिक वर्षका लागि ७५ करोड ३० लाख ४८ हजार बराबरको बजेट सार्वजनिक गरेको छ । बेदकोट नगरपालिकाले आगामी आर्थिक वर्षका लागि ९८ करोड ६५ लाख २१ हजार बराबरको बजेट सार्वजनिक गरेको छ । शुक्लाफाँटा नगरपालिकाले आगामी आवका लागि ९२ करोड ७८ लाख ५३ हजार बराबरको बजेट सार्वजनिक गरेको हो । यस्तै पुनर्वास नगरपालिकाले ७५ करोड ७७ लाख १८ हजार बराबरको बजेट सार्वजनिक गरेको छ । नगरको दीगो विकाससँग जोडेर बजेट ल्याइएको नगरप्रमुख तोयप्रसाद शर्माले बताउनुभयो । बेलडाँडी गाउँपालिकाले ५४ करोड ५० लाख ४४ हजार बराबरको बजेट सार्वजनिक गरेको छ । यस्तै लालझाडी गाउँपालिकाले आगामी आवका लागि ४३ करोड ६५ लाख बराबरको बजेट सार्वजनिक गरेको छ । मेलौली नगरपालिकाले ल्याएन बजेट बासुलिङ समाचारदाताका अनुसार बैतडी जिल्लामा रहेका १० वटा स्थानीय तहमध्ये मेलौली नगरपालिकाबाहेक अन्य नौ पालिकाले बजेट सार्वजनिक गरेका छन् । मेलौली नगरपालिकाले भने बजेट तोकिएको अगाडि नै वैशाखमै नीति तथा कार्यक्रम र बजेट प्रस्ताव ल्याए पनि पारित गर्न सकेको छैन । मेलौली नगरपालिकाका प्रमुख प्रशासकीय अधिकृत नारायण चन्दका अनुसार चालु आर्थिक वर्षका लागि करिब ५८ करोड ३७ लाख ९७ हजार रुपियाँ बराबरको बजेट तयारी गरेको र आगामी असार १८ गते नगर सभाबाट पारित गरिने तयारी गरिएको छ । उहाँले आन्तरिक समन्वय नपुगेकाले बजेट पारित हुन ढिलाइ भएको बताउनुभयो । यस क्रममा निर्धारित समयमै दशरथचन्द नगरपालिकाले ८८ करोड ३८ लाख ५० हजार ७१६ रुपियाँ, पाटन नगरपालिकाले ६६ करोड ९३ लाख १७ हजार रुपियाँले, डिलासैनी गाउँपालिकाले ६५ करोड २३ लाख ८५ हजार रुपियाँको, पुर्चौडी नगरपालिकाले ६४ करोड १२ लाख रुपियाँ, सिगास गाउँपालिकाले ५५ करोड ९० लाख ७४ हजार १०९ रुपियाँको, दोगडाकेदार गाउँपालिकाले ५२ करोड ६८ लाख ७४ हजार ६६४ रुपियाँको, सुर्नया गाउँपालिकाले ४५ करोड २२ लाख १० हजार ५७ रुपियाँको, पञ्चेश्वर गाउँपालिकाले ४२ करोड ८२ लाख ३० हजार ३३२ रुयियाँको र शिवनाथ गाउँपालिकाले ३८ करोड ४८ लाख २७ हजार ४४५ रुपियाँको बजेट ल्याएको छ । तीन अर्ब ८९ करोड १२ लाख अमरगढी समाचारदाताका अनुसार डडेलधुराका सात वटा पालिकाले तीन अर्ब ८९ करोड १२ लाख बढीको बजेट ल्याएका छन् । यहाँका सात वटै पालिकाले नयाँ आर्थिक वर्ष २०८२/८३ को बजेट प्रस्तुत गरेका छन् । सबैभन्दा बढी बजेट भित्रिमधेशको परशुराम नगरपालिकाले ८० करोड ४९ लाख ४१ हजार ४३५ रुपियाँको बजेट ल्याएको छ । परशुरामले दायित्व, चालु र पुँजिगत खर्च, राजस्वको आधारमा, प्रदेश समपूरक र सङ्घीय बजेटलाई टेकेर नगरपालिकाको आन्तरिक आयलाई अनुमान गरी बजेट सार्वजनिक गरेको नगरप्रमुख भरत बडायर जोशीले बताउनुभयो । पूर्वाधार, शिक्षा, स्वास्थ्य र रोजगारलाई प्राथमिकतामा राखेर बजेट ल्याएको उहाँले बताउनुभयो । यसै गरी अमरगढी नगरपालिकाले ५८ करोड २५ लाख ८८ हजारको बजेट प्रस्तुत गरेको छ । अमरगढीले आन्तरिक आय एक करोड ६० लाख रकम अनुमान गरेको छ । आलिताल गाउँपालिकाले ५३ करोड २७ लाख २० हजार रुपियाँको बजेट ल्याएको छ । प्रस्तावित कुल बजेटमध्ये ३१ करोड २० लाख २५ हजार रकम चालु खर्चका लागि छुट्याएको छ भने २२ करोड छ लाख ७० हजार रुपियाँ पुँजीगत खर्चतर्फ विनियोजन गरेको छ । अजयमेरु गाउँपालिकाले ५३ करोड दुई लाख ३८ हजार रुपियाँको बजेट ल्याएको छ । गन्यापधुरा गाउँपालिकाले ४४ करोड ७४ लाख ५० हजार ७३८ को रुपियाँको बजेट ल्याएको छ । भागेश्वर गाउँपालिकाले ५२ करोड ५७ लाख बजेट ल्याएको छ । नवदुर्गा गाउँपालिकाले ४६ करोड ७६ लाख १९ हजार रुपियाँको बजेट सार्वजनिक गरेको छ । गाउँपालिका अध्यक्ष लक्ष्मीप्रसाद अवस्थीले बजेटमा स्वास्थ्य, शिक्षा, खानेपानी, सडक, सिँचाइ, कृषि र पशुपालन जस्ता सेवा र उत्पादनमूलक क्षेत्रमा विशेष प्राथमिकता दिइएको जानकारी दिनुभयो । शिक्षा र सडकलाई प्राथमिक बाजुरा समाचारदाताका अनुसार बाजुराका नौ वटै स्थानीय तहले यो वर्षको बजेट ल्याएका छन् । बाजुराका स्थानीय तहले बजेटमा रोजगार, कृषि, स्वास्थ्य, शिक्षा, सडक र खानेपानीलगायतका भौतिक पूर्वाधारलाई प्राथमिकता दिएका छन् । जस अनुसार हिमाली गाउँपालिकाले ३९ करोड २७ लाख २७ हजार र स्वामीकार्तिक खापर गाउँपालिकाले ३८ करोड तीन लाख ६७ हजार ६६१ रुपियाँको बजेट ल्याएको छ । यस्तै गरेर जगन्नाथ  गाउँपालिकाले ३१ करोड ७७ लाख, बुढीनन्दा नगरपालिकाले ४८ करोड एक लाख बडीमालिका नगरपालिकाले ५१ करोड ८२ लाख १८ हजार तीन सय रुपियाँको बजेट ल्याएको छ । त्यसै गरी गौमूल गाउँपालिकाको ३९ करोड ८५ लाख ६२ हजार, बुढीगङ्गा नगरपालिकाले ५३ करोड ९० लाख ८३ हजार ५९३, त्रिवेणी नगरपालिकाले ४८ करोड ४६ लाख ८१ हजार र खप्तड छेडेदह गाउँपालिकाले ५० करोड आठ लाख ४६ हजार रुपियाँको बजेट ल्याएको छ । """
अन्नपूर्ण आधार शिविरका हिमनदी,"""म्याग्दी, (बेनी), असार १० गते । म्याग्दीका अन्नपूर्ण गाउँपालिका–४, नारच्याङस्थित अन्नपूर्ण प्रथम हिमालको आधार शिविरमा पग्लिएर हिमतालमा परिणत हुँदै गरेका हिमनदी । जलवायु परिवर्तनको कारण तापक्रम वृद्धि हुँदा वर्षौदेखि हिउँ जमेर बनेका हिमनदी पग्लन थालेका छन् । """
भारतको सहयोगमा उद्धार गरिएका दुई नेपाली दिल्ली आइपुगे,"""काठमाडौँ, असार १० गते । इजरायल‐ इरान युद्धका कारण इरानमा समस्यामा परेका नेपालीहरुमध्ये दुई जना गणेशप्रसाद पोखरेल र सुमन गैरे आज नयाँ दिल्ली आइपुगेका छन् । भारत सरकारको सहयोगमा इरानस्थित भारतीय दूतावासद्वारा उनीहरूलाई उद्धार गरेर नयाँ दिल्ली ल्याइएको हो । इरानमा रहेका १६ जना नेपालीमध्ये पाँच जना जेलमा रहेकाले बाँकी ११ जनाको उद्धार गर्ने तयारी भएको थियो । सोही बमोजिम उनीहरू भारतले उद्धार उडान गरिरहेको इरानको मसाद सहरमा पुगेका थिए । भारतीय नागरिकसँगै त्यहाँ पुगेका ११ जना मध्ये ९ जनाको इरानी कानुन अनुसारको आवश्यक कागजात नभएका कारण उनीहरूले उडान अनुमति नपाएको जानकारी नयाँ दिल्लीस्थित नेपाली दूतबासले जनाएको छ । अन्य ९ जना स्वदेश फर्कन चाहने अन्य भारतीय नागरिकहरूसँगै मसादको एक होटेलमा सुरक्षित रहेका र उनीहरूलाई भारतीय नागरिकसँगै उद्धार गरिने इरानस्थित भारतीय दूताबासले जनाएको छ । इजरायल इरान युद्धका कारण इरानमा समस्यामा परेका १६ जना नेपालीलाई पनि आफ्ना नागरिकको उद्धारका क्रममा ल्याइदिन परराष्ट्र मन्त्री डा आरजु राणा देउवाले भारत सरकार समक्ष आग्रह गर्नुभएको थियो । भारतले नेपालको आग्रहअनुसार नेपाली नागरिकको उद्धार गरिदिने तयारी सुरु गरेपछि मन्त्री डा राणाले भारतीय विदेश मन्त्री एश जयशंकरलाई हिजो धन्यवाद दिनुभएको थियो । मसादमा रहेका नेपाली र इरानी जेलमा रहेकाहरूको उद्धार गरी स्वदेश ल्याउनका लागि आवश्यक कागजातहरूको व्यवस्था गर्ने काम भइरहेको परराष्ट्र मन्त्रालयले जनाएको छ । """
कोहलपुर–सुर्खेत प्रसारण लाइनको काम सक्ने प्रतिबद्धता,"""रजनी योगी सुर्खेत, असार ११ गते । नेपाल विद्युत् प्राधिकरणले निर्माणाधीन कोहलपुर–सुर्खेत १३२ केभी प्रसारण लाइनको काम आगामी असोज महिनाभित्र सम्पन्न गर्ने प्रतिबद्धता जनाएको छ । बाँकेको बानियाभार क्षेत्रमा स्थानीयको अवरोधका कारण रोकिएको कामलाई सुचारु गर्न प्राधिकरणले पहल गरेको छ । प्राधिकरणका प्रबन्ध निर्देशक हितेन्द्रदेव शाक्यले कर्णालीवासीले भोग्दै आएको विद्युत् समस्या समाधानका लागि निर्माणाधीन प्रसारण लाइनको अवरोध हटाएर काम सम्पन्न गर्नेगरी छलफल अघि बढाइएको बताउनुभयो । ‘आगामी असोज महिनासम्म कोहलपुर–सुर्खेत १३२ केभी प्रसारण लाइनको काम पूरा हुनेछ’ बुधबार सुर्खेत आएका उहाँले मुख्यमन्त्री यामलाल कँडेलसँगको छलफलमा भन्नुभयो, “प्रसारण लाइन निर्माणको क्रममा बाँकेको बानियाभार क्षेत्रमा स्थानीयले अवरोध गर्दैआएका छन् । सो क्षेत्रमा तीनवटा टावर निर्माण सम्पन्न भएलगत्तै प्रसारण लाइन सुर्खेतस्थित सुब्बाकुना सबस्टेसनमा जोडिनेछ । स्थानीय अवरोधको कारण बुझ्न र समाधान खोज्न शाक्य बाँके पुग्नुभएको थियो । ‘स्थानीयका समस्या के छन्, त्यसको समाधान गर्ने र कर्णालीमा नियमित विद्युत पुर्‍याउनेबारे हामीले छलफल गरेका छौँ’ उहाँले भन्नुभयो,  ‘समाधानका लागि भएका प्रयासहरू सकारात्मक छन् ।’ अवरोध हटाउन बाँकेको प्रमुख जिल्ला अधिकारी र स्थानीय राजनीतिक दलका नेतृत्वहरूसँग प्राधिकरणको टोलीले छलफल गरेको पनि उहाँको भनाइ छ । """
‘हुलाक सेवा विश्वसनीय  र भरपर्दो बनाउँदा राजस्व बढ्छ’,"""काठमाडौँ, असार ११  गते । सञ्चार तथा सूचनाप्रविधि मन्त्री पृथ्वीसुब्बा गुरुङले हुलाक सेवालाई  विश्वसनीय र भरपर्दो र द्रुत बनाउन सके राजस्व वृद्धिमा ठुलो टेवा पुग्ने बताउनु भएको छ । हुलाक सेवा विभागले आज आयोजना गरेको आर्थिक वर्ष २०८१-८२ को प्रगति समीक्षासम्बन्धी अन्तरक्रिया कार्यक्रम सम्बोधन गर्दै मन्त्री गुरुङले हुलाकको कुरिअर सेवा अझै प्रभावकारी बनाउन जोड दिनुभयो । उहाँका अनुसार सबैभन्दा पहिला आधुनिक हुलाक र स्मार्ट हुलाक बनाउन पुरानो ऐन फ्यालेर नयाँ ऐन बनाउनु पर्नेछ । यसको लागि मन्त्रालयले सक्रिय रुपमा लागेको पनि जानकारी दिनुभयो । साथै, आधुनिक हुलाकको रुप रेखा स्वरुप मन्त्रालयले हुलाक नीतिसमेत निर्माण कार्य अन्तिम चरणमा पुगेको मन्त्री गुरुङले सुनाउनु भयो । पछिल्लो समय इन्टरनेटको दुनियाँमा सेवा छिटो र छरितो ढङ्गले प्रदान गर्न कर्मचारीले उसै अनुसार दक्षता प्रदर्शन गर्नुपर्ने निर्देशनात्मक सुझाव उहाँले दिनुभएको थियो । “यो वर्ष हामी हुलाक ऐन ल्याउछौँ र स्थानीय हुलाक संरचनालाई अझै प्रभावकारी बनाउने योजनाहरुमा लाग्छौँ”, उहाँले भन्नुभयो,“यसका लागि कर्मचारीहरुको भरपुर सहयोग र साथ चाहिन्छ ।” मन्त्री गुरुङले यसै वर्षभित्र स्थानीय तहमा भएका वडास्तरका हुलाक कार्यालयमा एउटा वा दुईवटा मोटर वाइक साधन उपलब्ध गराउनु पर्ने बताउनु भयो । जनताको सेवासँग प्रत्यक्ष सरोकार राख्ने हुलाकमा सवारी साधन अनिवार्य हुनुपर्ने उहाँको धारणा छ । त्यसैगरी सबै हुलाक कार्यालय आइटी फ्रेन्डली हुनुपर्नेमा पनि उहाँले जोड दिनुभयो । आगामी आर्थिक वर्षमा बजेट पर्याप्त नभएको भए पनि आवश्यकताका आधारमा बजेट थप गर्न र अन्य स्रोतहरु जुटाउन आफूले हरदम प्रयास गर्नेसमेत मन्त्री गुरुङले प्रतिबद्धता जनाउनु भयो । कार्यक्रममा मन्त्रालयका सह–सचिव कोशहरि निरौलाले मन्त्रालय हुलाक सेवाको वृद्धि र विकासका लागि सधैँ सकारात्मक रहेको बताउँदै हुलाकलाई इकमर्स  जोड्ने प्रयत्न रहेको बताउनुभयो । विभागका महानिर्देशक मनमाया भट्टराई पंगेनीले हुलाक सेवालाई जनताको घरदैलो सम्मै पुराउन स्थानीय तहसँग सहकार्य गर्दै आएको बताउनुभयो । स्थानीय तहमा रहेका भवनहरु निकै जीर्ण छन् । तिनको संरचनागत निर्माणमा सीमित स्रोत र साधनका बाबजुत पनि विभागले पहल गरेको महानिर्देशक पंगेनीले सुनाउनुभयो । “हामी सीमित स्रोत र साधनका बाबजुत पनि हुलाक सेवाको स्तर उन्नतिमा खटिएका छौँ ।” उहाँले भन्नभुयो । """
सर्केगाड पहिरोको जोखिममा,"""हुम्ला समाचारदाता हुम्ला, असार १२ गते । सर्केगाड गाउँपालिकाको सर्केगाड बजार पहिरोको उच्च जोखिममा रहेको छ । माथि पहिरो आउने भिरालो जमिन र तल घरटहरा निर्माण गरेर बस्ती बसिरहेका कारण पहिरोको उच्च जोखिममा देखिएको हो । सर्केगाड बजारका सुना बुढाले गाउँपालिका केन्द्रसमेत रहेको बजार क्षेत्र पूरै पहिरोको उच्च जोखिममा रहेको बताउनुभयो । बर्सायाममा पानी पर्दा सधैँ ढुङ्गा खस्ने भएका कारण घरमा क्षति पुगेको बताउँदै उहाँले अहिलेसम्म मानवीय क्षति भएको छैन । पानी परेको दिन रातिको समय सुरक्षित स्थानतर्फ जानु परेको बताउँदै उहाँले कुनै दिन ठुलो क्षति हुने गरी पहिरो आउने त्रास रहेको बताउनुभयो । सर्केगाड गाउँपालिका–५ का पूर्ववडाध्यक्ष कर्णजङ्ग शाहीले गोठी खोला पूर्वपट्टिको बजार पूर्ण रूपमा पहिरोको उच्च जोखिममा रहेको बताउनुभयो । आफू वडाध्यक्ष हुँदा त्यसरी जोखिम भएको स्थानमा बस्ती विस्तार नगर्न आग्रह गरेको तर कसैले सुनुवाइ गरेनन्, आज त्रासको जीवन बिताउन बाध्य भएको उहाँले बताउनुभयो । सङ्घीयताअघि सो स्थानमा कुनै घर नभएको अवस्थामा सङ्घीयतापछि सर्केगाड गाउँपालिका केन्द्र नै तोकिएपछि मानिस जग्गा खरिद गरेर घर निर्माण गरेर व्यापार व्यवसाय गरेर बस्न थालेपछि बस्ती विस्तार भएको उहाँले बताउनुभयो । पहिरो जाने जोखिम रहेको स्थानमा बोटबिरुवा पनि छैन, भिरोलो जमिनका साथै ढुङ्गा माटो मात्र भएका कारण पहिरोको जोखिम रहेको उहाँले बताउनुभयो । अर्का स्थानीय कविता शाहीले बर्खामा पानी परेको समयमा आफ्नो घरमा नसुतेर खोलापारिको छिमेकीको घरमा गएर बास बस्ने गरेको बताउनुभयो । कुनै पनि दिन बाढीपहिरो आउने बढी सम्भावना रहेका कारण भिरालो जमिनमा वृक्षारोपण गर्न आवश्यक रहेको बताउनुभयो । """
"इलाममा चिया पर्यटन : सम्भावना छ, लगानी छैन","""कोकिला ढकाल इलाम, असार १२ गते । नेपालमा इलाम भन्नेबित्तिकै चिया र चिया भन्नेबित्तिकै इलाम । पछिल्लो समय इलाम र चिया एकअर्काका पर्याय जस्तै हुन थालेका छन् । इलाम भित्रिने आन्तरिक तथा बाह्य पर्यटक रमाउने पहिलो रोजाइ नै चिया हो । इलाम प्रवेश गर्दैगर्दा देखिने सुन्दर कन्याम चिया बगानले हरेक पर्यटकको मन लोभ्याउँछ, चिया टिप्ने, फोटो भिडियो खिच्ने र चियासँग लुकामारी खेल्ने त सबैका लागि सामान्य जस्तै बनेको छ तर चियासँग रमाउने पर्यटकलाई चियाको जिल्लाले के दिन सक्छ भन्ने चाँहि चियासँग जोडिएका इलामका स्थानीय तहलाई फरक विषय भएको छ । देशकै पुरानो चिया बगान रहेको इलाम नगरपालिकाले यो पुरानो बगानलाई कसरी जोगाउने र संरक्षण गर्ने भन्ने पाटो केलाउन थालेको छ । मासिँदै गएको पुरानो बगानमा चियाका नयाँ बिरुवा लगाउने नीतिमा नगरपालिका लागेको छ । नगरपालिकाले आगामी आवदेखि इलाम भित्रिने पर्यटकलाई निःशुल्क चिया खुवाउन विभिन्न स्थानमा चिया स्टेसन बनाउने नीति तथा कार्यक्रममै उल्लेख पनि गरेको छ । विसं १९२० मा रोपिएको इलामको चिया बगान देशकै लागि पुरानो र अध्ययन अनुसन्धानकर्ताका लागि अध्ययनयोग्य छ । बगानकै बिचमा विसं १९३५ मा स्थापना भएको चिया कारखाना पनि देशकै पुरानो कृषि कारखाना भएको बताइन्छ । यो बगानलाई अध्ययन केन्द्रका रूपमा समेत राख्न इलाम नगरपालिकाले सङ्घीय सरकारलाई माग गरिरहेको छ । “सरकारले निजीकरण गरेको छ तर यो बगान जीर्ण अवस्थामा छ, चियाका पुराना बोट मासिइसकेका छन्, निजीकरणपछि लिनेले बगान संरक्षणमा ध्यान दिएको छैन,” इलाम नगरपालिकाका प्रमुख केदार थापाले भन्नुभयो, “यहाँको चिया इलामको गहना हो । यो जिल्लावासीलाई मात्र होइन इलाम भित्रिने पर्यटकका लागि पनि उत्तिकै महत्वपूर्ण छ । अब चियालाई पर्यटकको मुख्य आकर्षकको केन्द्र बनाउनु पर्छ भनेर हामी लागिरहेका छौँ ।” उता चियाकै राजधानी भनेर चिनिने सूर्योदय नगरपालिकाका चिया बगानमा बर्सैंभर आन्तरिक तथा बाह्य पर्यटक देखिने गरेका छन् । विभिन्न देशका राजदूतदेखि विभिन्न कामले आउने विदेशी नागरिक यहाँको चियामा रमाउँछन् । विषेशतः  यहाँको चियाले नै पर्यटकलाई लोभ्याउने गरेको सूर्योदय नगरपालिका प्रमुख रणबहादुर राई बताउनुहुन्छ  । “सूर्योदय नगरपालिका घुम्न आउने विदेशी पर्यटकलाई चिया टिप्ने व्यवस्थादेखि चिया चखाउने गरिएको छ,” नगरप्रमुख राईले भन्नुभयो, “प्रदेश सरकारको सहयोगमा स्थापना भएको कन्यामको टी टेस्टिङ सेन्टरले विदेशी क्रेता भित्र्याउन सहयोग गरेको छ । यसले इलाममा उत्पादित चियालाई बजारीकरणका लागि पनि सहयोग गर्छ भन्ने हाम्रो अपेक्षा छ ।” हेर्दा सुन्दर देखिए पनि चियाको भित्री पाटो के छ भन्ने कुरा इलाम भित्रिने पर्यटकलाई जानकारी गराउन सक्नुपर्ने केचना–कञ्चनजङ्घा पर्यटन प्रवर्धन समितिका कार्यकारी निर्देशक केशवकुमार द्यौराली बताउनुहुन्छ । “चिया रोप्ने, गोड्ने, टिप्ने, त्यसलाई तयारी चिया बनाउन गरिने प्रशोधन र परीक्षण सबै कुरा दिन सक्दा मात्र साँच्चै चिया पर्यटन पूरा गर्न सकिन्छ,” द्यौरालीले भन्नुभयो, “तल्लो तहसम्म स्थानीय तहहरू पनि पुग्न सकेका छैनन् । राज्यले त्यहाँ लगानी गर्न आवश्यक छ ।” द्यौरालीले चिया पर्यटनका लागि चिया बगान पनि सुरक्षित बनाउनुपर्ने बताउनुभयो । जिल्लामा चिया पर्यटनको सम्भावना राम्रो भए पनि त्यसमा कसैको पनि खासै तत्परता नदेखिएको होटेल सङ्घ इलामका अध्यक्ष देवी पौड्यालको भनाइ छ । “चिया क्षेत्रमा घुमाउन लाने, उतै बास बसाउने, चिया टिपाउने, प्रशोधन देखाउने, इलामबाट फर्कनेलाई कोसेली तयार गर्ने यी काम कम भएका छन् ।” पौड्यालले भन्नुभयो, “चिया बगानमा गएर फोटो खिच्ने मात्र चिया पर्यटन भनेर हाम्रो बुझाइ गलत छ ।” स्थानीय उत्पादन हुने सल्लोका काठ, बाँसबाट ससाना बाकस बनाएर थोरै मूल्यमा पाइने गरी चियाको कोसेली तयार गर्न सक्दा त्यसले किसानको पनि आयआर्जनमा सहयोग पुग्ने पौड्यालको बुझाइ छ । चियाको अध्ययन अनुसन्धानमा आउनेले लामो समय चिया क्षेत्रमै बिताउने हुँदा सरकारी र निजी दुवै क्षेत्रले चियामा लगानी बढाउन आवश्यक रहेको उद्योग वाणिज्य सङ्घ इलामका अध्यक्ष कृष्ण पौड्याल बताउनुहुन्छ । “सम्भावना राम्रो छ, एक/दुई उद्योगलाई मात्र पनि पर्यटन क्षेत्रमा लगानी गर्न प्रोत्साहित गर्न सक्दा चियामा दिन बिताउने पर्यटक धेरै भित्रिन सक्छन्,” अध्यक्ष पौड्यालले भन्नुभयो, “कोही लगानीकर्ता यस क्षेत्रमा आउन चाहान्छ  भने हामी सहयोग गर्न तत्पर छौँ ।” """
सङ्गीत तथा नाटक मौलिक पहिचानको धरोहर : राष्ट्रपति पौडेल,"""गोरखापत्र समाचारदाता काठमाडौँ, असार १२ गते । राष्ट्रपति रामचन्द्र पौडेलले नेपालको विविधतायुक्त समाजमा रहेका विभिन्न जातजातिका मौलिक भाषा, संस्कृति, नाटक, गीत र सङ्गीतमा रहेको विविधताले नेपाली समाजलाई एकढिक्का बनाउँदै राष्ट्रिय एकताको भावनालाई सुदृढ बनाउन योगदान दिएको बताउनुभएको छ । नेपाल सङ्गीत तथा नाट्य राष्ट्रिय प्रज्ञा पुरस्कार–२०८१ वितरण समारोहलाई सम्बोधन गर्दै राष्ट्रपति पौडेलले नेपाली समाज विविधतायुक्त रहेको भन्दै नेपाल जस्तो विविध जातजाति, भाषाभाषी र सांस्कृतिक विशेषता रहेको मुलुकका लागि सङ्गीत र नाटक केवल मनोरञ्जनका साधन मात्र नभई मौलिक पहिचानको धरोहर पनि भएको बताउनुभयो । राष्ट्रपति पौडेलले मौलिक भाषा, संस्कृति, नाटक, गीत र सङ्गीतका माध्यमबाट नेपाली लोकजीवन, मौलिकपनको विकास, विस्तार, संरक्षण र प्रवर्धन गर्नु सबैको कर्तव्य भएको उल्लेख गर्नुभयो । उहाँले कला, संस्कृति, सङ्गीत र नाट्यको संरक्षण, संवर्धन गरी विश्वव्यापीकरणतर्फ ध्यान दिन आवश्यक रहेको बताउँदै नेपाली मौलिक भाका, राग र अभिनय शैलीले संसारकै ध्यान तान्न सक्ने स्पष्ट पार्नुभयो । उहाँले भन्नुभयो, “यसतर्फ सरकार मात्र होइन विश्वभर छरिएका नेपालीको म ध्यानाकृष्ट गर्न चाहन्छु । म चाहन्छु, भविष्यमा नेपाली सङ्गीत र नाटक विश्वभरि बजून्, प्रदर्शन होऊन् र नेपाल साङ्गीतिक तथा नाट्य रूपमा विश्व चिन्तनको एउटा केन्द्र बनोस् ।” राष्ट्रपति पौडेलले मुलुकमा राजनीतिक परिवर्तनसँगै कलाप्रति राज्यले हेर्ने दृष्टिकोणमा परिवर्तन भएर नेपाल सङ्गीत तथा नाट्य राष्ट्रिय प्रज्ञा–प्रतिष्ठान जस्ता विभिन्न विधागत प्रज्ञा–प्रतिष्ठान स्थापना हुन सम्भव भएको बताउनुभयो । उहाँले समय र समाज गतिशील भए जस्तै समय र समाजको ढुकढुकी  प्रतिबिम्बित हुने गीत/सङ्गीत, कला र संस्कृतिले हाम्रो पहिचानलाई जीवन्त राख्ने बताउनुभयो । उहाँले भन्नुभयो, “साँच्चिकै भन्नुपर्दा कला र संस्कृति जोगाउनु भनेको राष्ट्रको आत्मा जोगाउनु हो । हाम्रो मौलिक कला र सिर्जना नेपाल र नेपालीलाई विश्वभर चिनाउने एउटा सशक्त माध्यम भएकाले यसको विकास एवं प्रतिभाको सम्मानमा राज्यले कन्जुस्याइँ गर्न हुँदैन भन्ने मलाई लाग्दछ ।” संस्कृति पर्यटन तथा नागरिक उड्डयनमन्त्री बद्रीप्रसाद पाण्डेले सबै पुरस्कृतको अथक मेहनतले नेपालको सङ्गीत, संस्कृति, साहित्य, कला, नाट्य र नृत्यको क्षेत्र विकास सम्भव भएको बताउनुभयो । उहाँले भन्नुभयो, “बिस, पच्चिस वर्षको बिचमा सङ्गीतले धेरै राम्रो बजार पिटेको छ । हाम्रो सङ्गीत, कला, साहित्यलाई संसारभर छरिएर बसेका नेपालीले रसास्वादन गर्नुहुने छ ।” सो अवसरमा राष्ट्रपति पौडेलले नेपाल सङ्गीत तथा नाट्य दीर्घ साधना सम्मानबाट वरिष्ठ गायक दीप श्रेष्ठलाई पुरस्कार प्रदान गर्नुभयो । यसै गरी रङ्गमञ्चतर्फ वरिष्ठ रङ्गकर्मी हरिबहादुर थापा, सङ्गीततर्फ वरिष्ठ गायिका कुन्ती मोक्तान, नाट्यतर्फ वरिष्ठ नाटककार वेदकुमारी न्यौपाने, नृत्यतर्फ वरिष्ठ नृत्य निर्देशक भुवनदास श्रेष्ठ, नृत्य खोज तथा अनुसन्धानतर्फ वरिष्ठ अनुसन्धानकर्ता कृष्णप्रसाद पौडेल, लोकसङ्गीततर्फ वरिष्ठ लोकगायक नारायण रायमाझी, परम्परागत तथा शास्त्रीय सङ्गीततर्फ कुशेश्वर राई र वाद्यवादनतर्फ वरिष्ठ वाद्यवादक राजु अग्रवाल पुरस्कृत हुनुभयो । गायक श्रेष्ठलाई दुई लाख रुपियाँ राशिसहित ताम्रपत्र अन्य सर्जकलाई एक लाख राशिसहित ताम्रपत्र प्रदान गरिएको थियो । कार्यक्रममा नेपाल सङ्गीत तथा नाट्य प्रज्ञा–प्रतिष्ठानका कुलपति निशा शर्मा पोखरेल, उपकुलपति शम्भु राई र सचिव प्रगति महराले आआफ्नो मन्तव्य राख्नुभएको थियो । """
सरकारले लागुऔषध नियन्त्रण विभाग स्थापना गर्ने,"""काठमाडौँ, असार १२ गते । सरकारले लागुऔषध नियन्त्रणका लागि आगामी आर्थिक वर्षमा लागुऔषध नियन्त्रण विभाग स्थापना गर्ने भएको छ । बिहीबार काठमाडौँमा लागुऔषध दुरुपयोग तथा अवैध ओसारपसारविरुद्धको अन्तर्राष्ट्रिय दिवसको अवसरमा आयोजित कार्यक्रममा बोल्नुुहुँदै गृहमन्त्री रमेश लेखकले यो घोषणा गर्नुभएको हो । उहाँले सरकारले लागुऔषधको नियन्त्रणलाई उच्च प्राथमिकता दिएको बताउनुभयो । लागुऔषधलाई नियन्त्रण गर्नका लागि सरकारले आगामी आर्थिक वर्षमा गृह मन्त्रालयअन्तर्गत छुट्टै विभागको स्थापना गर्ने जानकारी दिनुभयो । गृह मन्त्रालयले लागुऔषध नियन्त्रणका लागि विभिन्न योजनाहरु बनाएर काम गरिरहेको पनि गृहमन्त्री लेखकको भनाइ छ । उहाँले लागुऔषधको विस्तार धेरै भएको र समाज यसबाट प्रभावित बनिरहेको बताउनुभयो । देशभरमा कारागारमा रहेका कैदीबन्दीमध्ये दोस्रो सबैभन्दा ठुलो सङ्ख्यामा लागुऔषधको दुर्व्यसनी, भण्डारण, ओसारपसार गर्नेहरु रहेको बताउनुभयो । गृहमन्त्री लेखकले भन्नुभयो, ‘‘सरकारले लागुऔषधको नियन्त्रणलाई उच्च प्राथमिकता दिएको छ । हामी लागुऔषधलाई नियन्त्रण गर्नका लागि तपाईंहरुले भन्नुभए जस्तै छिटै नै छुट्टै विभागको स्थापना गर्नेछौँ । म यो घोषणा गर्दछु । आउने आर्थिक वर्षमा गृह मन्त्रालयअन्तर्गत लागुऔषध नियन्त्रण विभाग स्थापना गरिनेछ । म यो आग्रह गर्न चाहन्छु । गृह मन्त्रालयले लागुऔषध नियन्त्रणका लागि विभिन्न योजनाहरु बनाएर काम गरिरहेको छ ।’’ गृहमन्त्री लेखकले मन्त्रालयमा आफू आइसकेपछि लागुऔषध नियन्त्रणमा धेरै चासो दिएर काम गरिरहेको बताउनुभयो । लागुऔषध आफैँमा एउटा समस्या रहेको र यसले समाजमा अरु समस्या पनि सिर्जना गरिरहेको जानकारी दिनुभयो । """
वित्तीय संस्थाका तीन सुरक्षा रेखा,"""नेपालमा बैङ्क तथा वित्तीय संस्थाको औपचारिक विकासको यात्रा करिब नौ दशक लामो छ । प्रारम्भदेखि नै ढड्डा प्रणालीबाट अगाडि बढ्दै आएको वित्तीय प्रणाली करिब साडे चार दशकसम्म उस्तै गतिमा अगाडि बढिरहेको छ । आर्थिक उदारीकरणको लहरसँगै ४० को दशकपछि निजी क्षेत्रका बैङ्क स्थापना पछि बैङ्किङ कारोबारमा कम्प्युटर प्रणालीको सुरुवात हुन थाल्यो । करिब ५० को दशकपछि सूक्ष्म रूपमा सरकारी स्वामित्वका बैङ्कहरूमा कम्प्युटर प्रणाली सुरु हुँदै ६० को दशक पूरा गर्दा पूर्ण रूपमा कम्प्युटर प्रणालीबाट आफ्ना कारोबार सञ्चालन गर्न थालियो । पछिल्लो समयको बैङ्किङ प्रणालीलाई हेर्ने हो भने प्रविधिमैत्री वित्तीय प्रणालीका रूपमा सञ्चालन भइरहेको छ । वित्तीय प्रणालीका सन्दर्भमा विगतलाई फर्केर हेर्दा लेजर (ढड्डा) प्रणालीमा रहेका कमीकमजोरीको उपयोग, कर्मचारीको स्वार्थ, अनियमित कारोबार, कागजातको दुरुपयोग, कमजोर नियन्त्रण प्रणाली, नियामक निकायको असक्षमतालगायतका पक्षले वित्तीय प्रणालीभित्र ठुलो समस्या देखा पर्न गयो । ती बैङ्कहरूलाई समयमा वित्तीय उपचार गर्न नेपाल सरकारसँगै नेपाल राष्ट्र बैङ्कको पहल कदमीका कारण आज प्रतिस्पर्धात्मक वित्तीय बजारमा सफल खेलाडीको रूपमा आफूलाई स्थापित गरिरहेका छन्, सरकारी स्वामित्वका बैङ्कले । सुरुवातको समयमा ढड्डा प्रणालीबाट सञ्चालन भएका कारोबारमा देखिएका जोखिमका प्रकृति र पछिल्लो समय प्रविधिमा सञ्चालित कारोबारमा देखिएका जोखिमका प्रकृति स्वाभाविक रूपमा फरक हुने नै भयो । बैङ्क तथा वित्तीय संस्थाले गर्ने व्यवसाय भनेको जोखिमको व्यापार हो । हरेक व्यवसायमा जोखिम तत्व रहेको हुन्छ भने बैङ्किङ व्यवसाय त जोखिमको व्यापार गर्ने व्यवसाय भएका कारण अझ बढी जोखिम तìव रहनेमा दुईमत छैन । जोखिमले घेरिएको बैङ्क तथा वित्तीय संस्थाको कारोबारलाई जोखिम व्यवस्थापन गर्ने विभिन्न किसिमका सुरक्षा रेखाको व्यवस्था गरिएको हुन्छ । जसलाई पहिलो सुरक्षा रेखा, दोस्रो सुरक्षा रेखा र तेस्रो सुरक्षा रेखा आन्तरिक रेखा परीक्षण भनेर नामाकरण गरिएको छ । व्यावसायिक एकाइ व्यावसायिक एकाइ जो पहिलो सुरक्षा रेखाको रूपमा रहन्छ, जसले व्यावसायिक क्रियाकलाप सञ्चालन गर्ने क्रममा विभिन्न किसिमका ऐन, निर्देशिका नीति नियम, प्रक्रिया अवलम्बन गर्दै संस्थागत उद्देश्य हासिल गर्न तत्पर रहन्छन् । संस्थागत उद्देश्य हासिल गर्न सञ्चालन हुने कारोबारमा विभिन्न किसिमका त्रुटि मानवीय, प्रविधिगत, प्रक्रियागत, आन्तरिक तथा बाह्य वातावरणबाट हुने क्षति, प्रणालीगत जोखिम, प्राकृतिक प्रकोपबाट हुने जोखिमलगायतका विविध प्रकारका जोखिम व्यवस्थापनको काम अगाडि बढाइरहेका हुन्छन् । जोखिम न्यूनीकरणका लागि विभिन्न किसिमका क्रियाकलापमध्ये संरचना, तहगत प्रणली, कर्मचारीमा दिइने अख्तियारी, चेकर र मेकरको व्यवस्थालगायतको विषय आफ्नो तहमा सक्दो व्यवस्था रहेको हुन्छ । यति हुँदाहुँदै पनि कामका प्रक्रियाभित्र रहने विभिन्न चरणमा हुने कमीकमजोरीका कारण कर्मचारीमा आचारसंहिता उल्लङ्घनका कारण, प्रविधिमा भएको कमीकमजोरी तथा प्रविधिको दुरुपयोगका कारण कमजोर सुरक्षा व्यवस्थाका कारण, विभिन्न किसिमका जोखिम बाह्य आक्रमण तथा चोरी डकैतीका कारण जोखीम आकार्षित हुने गर्छ । व्यावसायिक युनिट अन्तर्गत रहने बैङ्क तथा वित्तीय संस्थाको व्यवस्थापन समिति, विभिन्न किसिमका प्रदेश कार्यालय, शाखा कार्यालयका क्रियाकलाप चुस्त दुरुस्त रूपमा सञ्चालन हुन नसक्दा जोखिम व्यवस्थापनको पाटो कमजोर रहने गरेको देखिन्छ । संस्थाका आन्तरिक नीति नियम, प्रक्रिया साथै नियामक निकायका निर्देशनको पूर्ण रूपमा पालना गर्नुपर्नेमा गर्न नसक्दा पहिलो सुरक्षा रेखा कमजोर भएको मानिन्छ । जोखिम तथा अनुपालना विभाग बैङ्क तथा वित्तीय संस्थाको दोस्रो सुरक्षा रेखाको रूपमा रहेका जोखिम तथा अनुपालना विभाग रहेका हुन्छन्, जुन विभाग सङ्गठनात्मक संरचनाभित्र स्वतन्त्र रूपमा काम गर्छन् । व्यावसायिक युनिटभन्दा फरक ढङ्गबाट जोखिम व्यवस्थापनका क्रियाकलाप सञ्चालन हुन्छन् । व्यावसायिक युनिटले गर्ने कामको बारेमा सञ्चालक समितिलाई रिपोटिङ गर्ने काम भइरहेको हुन्छ । वित्तीय कारोबार सञ्चालन भइरहँदा विधि र प्रक्रियागत रूपमा भएका छन् छैन र भएका कारोबारबाट जोखिम के के छन् भनी पहिचान गर्ने, जस्तै कर्जा जोखिम, सञ्चाालन जोखिम, कानुनी, प्राविधिक आदिको पहिचान गर्न सक्नु पर्छ । यस्तै क्रममा जोखिमको सम्भाव्यता र त्यसको असर के हो भनेर मूल्याङ्कन गर्नु पर्छ । जोखिम न्यूनीकरण गर्न के कस्ता उपाय अपनाउने जस्तै जोखिम हटाउने, घटाउने, ट्रान्सफर गर्ने तथा स्वीकार गर्ने भन्नेतर्फ लाग्नु पर्छ । निरन्तर अनुगमन गर्ने उपाय प्रभावकारी छन्, छैनन् भन्ने जाच्ने र आवश्यक परे सुधार गर्ने काम जोखिम व्यवस्थापन विभागको रहन्छ । बैङ्क तथा वित्तीय संस्थामा रहेको अनुपालना विभागले वित्तीय संस्थाले अवलम्बन गर्ने विधि प्रक्रियासँगै नियामक निकायलाई निरन्तर रिपोर्टिङ गर्ने कार्य गर्छन् । आजका दिनमा कतिपय वित्तीय संस्थाले नियामक निकायको कारबाही गरेका उदाहरण प्रशस्तै देखिन्छन् । कम्प्लायन्स कमजोर रहनु भनेको सुशासन कमजोर रहनु हो । जहाँ कम्प्लायन्स सबल रहन्छ, संस्थागत स्थायित्व रहन्छ । आन्तरिक लेखा परीक्षण आन्तरिक लेखा परीक्षण पूर्ण रूपमा स्वतन्त्र रहन्छ र सञ्चालक समितिको मातहतम रहन्छ । जसरी पहिलो र दोस्रो लाइनको काम भनेको मूल्याङ्कन गर्ने र नियन्त्रण प्रणाली ठिक छ, छैन भन्ने सुनिश्चित गर्ने रहेको हुन्छ भने यस लाइनको भूमिका कमीकमजोरीलाई सुधार गर्नु रहेको हुन्छ । आन्तरिक लेखा परीक्षणको योजना तयार गर्ने, लेखा परीक्षण सञ्चालन गर्ने, प्रतिवेदन तथार गरी व्यवस्थापन समितिलाई दिने, सुधार कार्यान्वयन जाँच गर्ने, स्वतन्त्र रूपमा सञ्चालक समिति स्तरको अडिट कमिटी साथै फुल समितिलाई रिपोर्ट गर्नु रहको हुन्छ । बैङ्क तथा वित्तीय संस्थामा रहेका यी तीन सुरक्षा रेखा कमजोर बने भने संस्थाको दीर्घकालसम्मको यात्रा लत्रिन पुग्छ । जोखिम व्यवस्थापनका सन्दर्भमा छुट्याइएका सुरक्षा रेखा आफ्नो तहमा काम गर्न सक्ने हो भने जोखिम व्यवस्थापनको पाटो सबल बन्छ । सुरक्षा रेखा जसरी काम गर्नुपर्ने हो, सोहीबमोजिम काम गर्न नसक्दा बैङ्क तथा वित्तीय संस्थामा विभिन्न खालका समस्या देखिन पुग्छन् । आर्थिक हिनामिना, कमजोर सुशासन, अनियमितता, बैङ्किङ, कसुरजन्य आपराधिक घटनाक्रम देखिन पुग्छन् । पछिल्लो समय आव २०८१/८२ को तेस्रो त्रयमासमा मात्रै बैङ्क सुपरिवेक्षण विभागले इजाजतपत्रप्राप्त क वर्गका बैङ्क, बैङ्कका अध्यक्ष, सञ्चालक समिति र प्रमुख कर्मचारी अधिकृतलाई कारबाही स्वरूप सचेत नसिहत र जरिबाना लगाएको छ । उल्लिखित सुरक्षा रेखा बैङ्क तथा वित्तीय संस्थाका जोखिम व्यवस्थापन गर्ने सुरक्षा रेखाका रूपमा रहेका छन् । पहिलो तथा तेस्रो सुरक्षा रेखा प्रारम्भदेखि नै रहेको भए पनि दोस्रो सुरक्षा रेखाको महत्व बैङ्क तथा वित्तीय संस्थाको विकास क्रममा आएको देखिन्छ । समयको क्रमसँगै दोस्रो तथा तेस्रो सुरक्षा रेखालाई स्वतन्त्र रूपमा काम गर्न सकिने व्यवस्था नियामक निकाय नेपाल राष्ट्र बैङ्कको निर्देशनमार्फत व्यवस्था गरिएको छ । नियामकीय निकायको मुख्य उद्देश्य भनेको आफू मातहतका संस्थामा सुशासन कायम गर्नु, कारोबार चुस्तदुरुस्त बनाउनु, जुन लक्ष्यका लागि स्थापना गरिएको हो सो अनुसारको काम अगाडि बढाउनु, वित्तीय सेवा उपलब्ध गराउनु र समग्रतामा अर्थतन्त्रको विकासमा टेवा पु¥याउनु रहेको हुन्छ । बैङ्क तथा वित्तीय संस्था सर्वसाधारणको निक्षेप स्वीकार गरी मागेको बखत फिर्ता दिने सर्तमा सञ्चालित भएका हुन्छन् । बैङ्क तथा वित्तीय संस्था सर्वसाधारणको एजेन्टका रूपमा काम गर्छन् भन्ने गरिन्छ । यस अर्थमा पनि जोखिम व्यवस्थापनको पक्ष कमजोर हुनु हुँदैन भन्ने हो । जोखिम व्यवस्थापनका पक्षलाई बलियो बनाउन नियामक निकायद्वारा तय भएका तीन वटा सुरक्षा रेखाले ठिक ढङ्गबाट खुट्टा टेक्ने हो भने आजका दिनमा बैङ्क तथा वित्तीय संस्थामा रहेको जोखिमको मात्रा धेरै हदसम्म कम हुने निश्चित छ । जोखिम व्यवस्थापन लागि उभिएका उल्लिखित सुरक्षा रेखा आजका दिनमा यिनको प्रयोगको अवस्थालाई विश्लेषण गर्ने हो भने हुनुपर्ने के थियो ? र के भएको छ ? छर्लङ्ङ बुझ्न सकिन्छ । उपसंहार समयको बदलिँदो क्रमसँगै वित्तीय प्रणालीको आकार, प्रकार र कारोबारमा ठुलो परिवर्तन आएको छ । पुरानो शैलीमा सञ्चालन हुँदै विकसित भएको वित्तीय प्रणाली बदलिँदो प्रविधि, जोखिमको व्यवस्थापनसँगै प्रतिस्पर्धामा खरो उत्रन हम्मे हम्मे परेको आभास गर्न सकिन्छ । बैङ्क वित्तीय संस्था अर्थतन्त्रका आधारस्तम्भ हुन् भन्दै गर्दा यिनै बैङ्क वित्तीय संस्थाको लगानी बढिरहँदा आयात बढिरहने, लगानीको ब्याजदर न्यून रहँदा माग कम हुनु, ब्याजदर उच्च रहँदासमेत कर्जाको वृद्धि दोहोरो अङ्कमा रहनु, खराब कर्जाको अनुपात बढिरहनु, कर्जामा एभरग्रिनिङ हुनु, पारदर्शी मानिने वित्तीय क्षेत्रमा कारबाहीका हथकण्ड प्रयोग गर्न नियामक निकाय बाध्य हुनुपर्ने स्थिति सिर्जना हुनु भनेको बैङ्क तथा वित्तीय संस्थामा रहेका तीन सुरक्षा रेखा कमजोर रहेका छन् भन्ने बुझ्न सकिन्छ । यसर्थ यी सुरक्षा रेखाले आफ्नो भूमिका चुस्त दुरुस्त रूपमा निभाउन सक्ने हो भने वित्तीय क्षेत्रभित्रका बैङ्क तथा वित्तीय संस्था सबल बन्ने छन् । वित्तीय प्रणालीको ऐनाको रूपमा रहेका वित्तीय संस्थाको प्रभावकारी व्यवस्थापनका माध्यमबाट समग्र अर्थतन्त्रको विकासका सम्भावनाको मार्ग प्रसस्त हुने आशा गर्न सकिन्छ । """
विपद् व्यवस्थापन सामग्री प्रदर्शन (फोटो फिचर),""""""
पचास प्रतिशतले घट्यो सुन आयात,"""गोरखापत्र समाचारदाता काठमाडौँ, असार १२ गते । अन्तर्राष्ट्रिय बजारमा मूल्य बढ्दा सुनको आयात ५० प्रतिशतले घटेको छ । निरन्तर सुनको मूल्य बढेका कारण स्थानीय बजारमा माग कम हुँदा आयातमा कमी आएको हो । भन्सार विभागको तथ्याङ्क अनुसार चालु आर्थिक वर्ष २०८१/८२ (साउन–जेठ) सम्म १७ अर्ब १२ करोड ८९ लाख ५० हजार रुपियाँ बराबरको एक हजार ३८९ केजी सुन आयात भएको छ । गत वर्ष सो अवधिमा २३ अर्ब ६५ करोड ३९ लाख १६ हजार रुपियाँ बराबरको दुई हजार ६५१ केजी सुन आयात भएको थियो । यस वर्ष सुन आयात घट्दा सुनबाट सङ्कलन हुने राजस्वमा समेत कमी आई एक अर्ब ८५ करोड ६८ लाख ६० हजार रुपियाँ सङ्कलन भएको विभागको तथ्याङ्क छ । गत वर्ष सो अवधिमा सुन आयात गरेर तीन अर्ब ६४ करोड ८३ लाख रुपियाँ राजस्व सङ्कलन भएको थियो । सुनचाँदी व्यवसायी महासङ्घका प्रथम उपाध्यक्ष धर्मसुन्दर वज्रचार्यले सुनको मूल्यवृद्धिसँगै आन्तरिक बजारमा माग घट्दा सुनको आयातमा कमी भएको जानकारी दिनुभयो । नेपालमा भन्दा भारतमा सुनको मूल्य प्रतितोला आठ हजार रुपियाँले सस्तो हुँदा धेरै नेपालीले भारतमा गएर सुन खरिद गर्ने गरेकाले पनि स्थानीय बजारमा खपत घट्दै गएको उहाँको भनाइ छ । निरन्तर मूल्य बढ्दै गएपछि ग्राहक पुराना गहना बेच्न आउने र त्यसैमा थपेर नयाँ लैजाने गरेकाले पनि माग बढ्न नसकेको उहाँको भनाइ छ । नेपाल राष्ट्र बैङ्कको तथ्याङ्क अनुसार एक वर्षको अवधिमा अन्तर्राष्ट्रिय बजारमा सुनको मूल्य ३५ प्रतिशतले बढेको छ । जस कारणले सुनको आयातमा समेत कमी आएको हो । सुन आयातमा १० प्रतिशत भन्सार महसुल लाग्ने गरेको छ ।  विभिन्न वाणिज्य बैङ्कले दैनिक २० केजीका दरले सुनको आयात गर्ने गरेका छन् । पछिल्लो समय मूल्य बढ्दा सुनको खपत नहुँदा बैङ्कमा सुन मौज्दात रहेको बताइएको छ । यसैबिच स्थानीय बजारमा बुधबार तोलामा एक हजार पाँच सय रुपियाँले घटेर एक लाख ९२ हजार रुपियाँमा कारोबार भएको महासङ्घले जनाएको छ । मङ्गलबार तोलामा एक लाख ९३ हजार पाँच सय रुपियाँमा कारोबार भएको थियो । अन्तर्राष्ट्रिय बजारमा मूल्य घट्दा त्यसको प्रभाव स्थानीय बजारमा पर्न गएको हो । यसैबिच चाँदीको मूल्यसमेत तोलामा २० रुपियाँले घटेर दुई हजार १४० रुपियाँमा कारोबार भएको महासङ्घले जनाएको छ । """
बेनीको खेलमैदानमा प्यारापिट निर्माण गरिँदै,"""ठाकुरप्रसाद आचार्य म्याग्दी, असार १२ गते । म्याग्दीको बेनीमा रहेको खुल्लामञ्चस्थित खेलमैदानलाई फराकिलो र व्यवस्थित बनाउन पारापिट निर्माण सुरु गरिएको छ । कालीगण्डकी नदीको किनारबाट पर्खाल उठाएर फराकिलो पारिएको खेलमैदानको सतहभन्दा माथि दर्शक बसेर खेल अवलोकन गर्न मिल्ने गरी प्यारापिट बनाउन लागिएको हो । प्यारापिट निर्माण गर्न कस्तरी कन्स्ट्रक्सनसँग १९ लाख ९३ हजार रुपियाँमा ठेक्का सम्झौता गरिएको छ । प्यारापिट चार तहको २० मिटर लामो हुन्छ । बेनी नगरपालिका–७ का वडाध्यक्ष रमेश श्रेष्ठले कालीगण्डकी नदीतर्फ खेलमैदान विस्तार गर्न यसअघि उठाइएको पिल्लरमाथि प्यारापिट बनाउन चालु आर्थिक वर्षमा नगरपालिकाले २५ लाख र सङ्घीय सरकारले २० लाख रुपियाँ बजेट विनियोजन भएको जानकारी दिनुभयो । सङ्घीय सरकारको योजनामार्फत थप करिब १५ मिटर प्यारापिट बनाउन उपभोक्ता समितिमार्फत काम हुने उहाँले जानकारी दिनुभयो । चालु आर्थिक वर्षमा दुई वटा शीर्षकका आयोजनामार्फत करिब ३५ मिटर प्यारापिट तयार पार्ने लक्ष्यका साथ काम सुरु गरिएको वडाध्यक्ष श्रेष्ठले जानकारी दिनुभयो । यसअघि ९७ मिटर भएको बेनी खुलामञ्चको खेलमैदानको लम्बाइ विस्तार गरेर एक सय मिटर प्यारापिट निर्माण भइसकेको छ । ३८ मिटर चौडाइ भएको खेलमैदानलाई ४५ मिटर चाक्लो बनाउन म्याग्दी नदीको किनारमा पर्खाल उठाएर प्यारापिट निर्माण गरिएको छ । एघार/एघार जना फुटबल खेलाउन मिल्ने बनाउन गतवर्ष बेनी भगवती मन्दिरको पर्खाललाई तीन मिटर पछि सारेर खैलमैदानको लम्बाइ १०० मिटर बनाइएको थियो । खेलमैदान विस्तारका लागि बेनी नगरपालिकाले गत आर्थिक वर्षमा ५० लाख रुपियाँ विनियोजन गरेर काम गरेको नगरप्रमुख सुरत केसीले बताउनुभयो । कालीगण्डकी र म्याग्दी नदीको दोभानमा रहेको मैदानलाई विस्तार गर्न र प्यारापिट बनाउन विसं २०७४ मा  नौ करोड रुपियाँ लागत अनुमान गरिएको विस्तृत परियोजना प्रतिवेदन (डिपिआर) तयार पारिएको थियो । तर खेलमैदान निर्माणका लागि बजेटको अभाव हुँदा उद्देश्य अनुसार खेलमैदान निर्माणको काम भने अघि बढेको छैन । """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चार/पाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रmममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
विकास र रोजगारी प्राथमिकतामा,"""काठमाडौँ, असार १२ गते । आगामी आर्थिक वर्ष २०८२/८३ का लागि ७५३ स्थानीय तहमध्ये ७१४ स्थानीय तहले गाउँ र नगर सभामा पेस गरेका बजेटमा विभिन्न प्राथमिकता निर्धारण गरेका छन् । दुर्गम क्षेत्रका स्थानीय तहले अहिले पनि भौतिक पूर्वाधारका क्षेत्रलाई नै बजेटको प्राथमिकता निर्धारण गरेका छन् भने ठुला स्थानीय तहले भने भौतिक पूर्वाधारका साथै सिप विकास, रोजगारी प्रवर्धन, सूचना तथा प्रविधिको विकास, विपत् व्यवस्थापनलगायत कार्यक्रमलाई बजेटमार्फत प्राथमिकता दिएका छन् । ललितपुर महानगरपालिकाले भौतिक पूर्वाधारको विकल्पमा रोजगारीमूलक एवं स्तरीय आधारभूत शिक्षा, बालमैत्री व्यवहार र व्यवस्था, विपत् जोखिम न्यूनीकरण र उद्धार, संस्थागत विकास र सुदृढीकरण, वातावरण संरक्षण गर्ने कार्यमा बजेटको प्राथमिकता निर्धारण गरेको छ । महानगरपालिकाका प्रमुख चिरीबाबु महर्जनले भौतिक पूर्वाधारको काम करिब अन्तिम चरणमा पुगेकाले अबको बजेटको प्राथमिकता नागरिकलाई थप सक्षम बनाई सिप विकास र रोजगारी प्रवर्धन गर्नका लागि बजेट विनियोजन गरिएको बताउनुभयो । इटहरी उपमहानगरपालिकाले सुन्दर सहर बनाउन सडक सौन्दर्यीकरणका लागि बजेटको प्राथकिता निर्धारण गरेको छ । उपमहानगरपालिकाको समग्र विकासका लागि गुरुयोजना तर्जुमा गर्ने, इटहरीमा मुख्य समस्याका रूपमा रहँदै आएको बाढी तथा डुबान समस्या दीर्घकालीन रूपमा समाधानका लागि प्रकृतिमा आधारित मोडलबाट बाढी नियन्त्रण गर्ने योजना प्राथमिकता रहेको सार्वजनिक गरिएको बजेटमा उल्लेख गरिएको छ । गुल्मीको कालीगण्डकी गाउँपालिकाले जनप्रतिनिधिको क्षमता विकास, आवधिक योजना तर्जुमा, राजस्वमा सुधार, लैङ्गिक समानता र सामाजिक समावेशीकरण रणनीति बनाउने गरी बजेटको प्राथमिकता तोकेको छ ।  त्यस्तै विधिको शासन, पारदर्शिता, सुशासन, परिणामुखी एवं नागरिकमैत्री शासन कामय गर्ने गरी आगामी आर्थिक वर्षको बजेटमा उल्लेख गरेको छ । गाउँपालिकाका अध्यक्ष खिमबहादुर थापाले यसअघि सञ्चालन भई सम्पन्न हुन बाँकी रहेका योजनालाई र केही आवश्यक नयाँ योजनाका लागि मात्र बजेटमा समावेश गरेको जानकारी दिनुभयो । समग्रमा गाउँपालिकाले स्थानीय आवश्यकतालाई र समावेशीलाई ध्यानमा राखेर बजेटको प्राथमिकता निर्धारण गरिएको उहाँले स्पष्ट पार्नुभयो । टोखा नगरपालिकाले रोजगारी सिर्जना, गरिबी निवारण, स्रोत तथा साधनको अधिकतम प्रयोग गरी सन्तुलित विकास, उद्यम विकास तथा पर्यापर्यटन, करदातामैत्री कर प्रणाली, करको दरमा समयसापेक्ष हेरफेर गर्ने गरी बजेटको प्राथमिकता निर्धारण गरेको छ । नगरपालिकाका प्रमुख प्रशासकीय अधिकृत शेरबहादुर बिसीले नगरपालिकाले सहरी सौन्दर्यीकरणका साथै रोजागरी सिर्जना र सुशासन कायम गर्नका लागि बजेटले प्राथमिकता दिएको बताउनुभयो । सङ्घीयताविद् डा. खिमलाल देवकोटाले २०७४ सालदेखि २०८२ सालसम्मको स्थानीय तहको बजेटलाई मूल्याङ्कन गर्दा प्राथमिकता फरक हुँदै गएको बताउनुभयो । उहाँले भन्नुभयो, “अहिले पनि दुर्गम क्षेत्रको गाउँपालिकामा भौतिक पूर्वाधारकै क्षेत्रमा बजेटको प्राथमिकता छ, कतिपय स्थानीय तहमा आवश्यक पनि होला तर ठुला नगरपालिकाले भने भौतिक पूर्वाधारलाई कम गर्दै सिप विकास र सहरी सौन्दर्यलाई प्राथमिकता दिँदै गएका छन् ।” """
लुम्बिनीद्वारा पाँच खेलाडी ‘रिटेन’,"""काठमाडौँ, असार ११ गते । नेपाल प्रिमियर लिग (एनपिएल) को दोस्रो संस्करणका लागि लुम्बिनी लायन्सले पाँच खेलाडीलाई रिटेन गरेको छ । लुम्बिनीले बुधबार रिटेन गरेका खेलाडीको नाम सर्वाजनिक गरेको हो । रिटेन भएका खेलाडीमा सन्दीप जोरा, विवेक यादव, तिलकराज भण्डारी, अभिशेष गौतम र दिनेश अधिकारी हुनुहुन्छ । लुम्बिनीले मङ्गलबार मात्र राष्ट्रिय क्रिकेट टोलीका कप्तान रोहितकुमार पौडेललाई मार्की खेलाडीको रुपमा रिटेन गरेको जानकारी दिएको थियो । नेपाल प्रिमियर लिगको दोस्रो संस्करणका लागि मिनि अक्सन हुनुअघि फ्रेन्चाइज टोलीले खेलाडी रिटेन र रिलिज गर्न थालेका छन् । यसअघि सुदूरपश्चिम रोयल्सले र चितवन राइनोजले पनि केही खेलाडीलाई रिटेन गरेको थियो । """
गभर्नर पौडेलको सम्पत्ति सार्वजनिक,"""गोरखापत्र समाचारदाता काठमाडौँ, असार १२ गते । नेपाल राष्ट्र बैङ्कको गभर्नरमा नियुक्त भएको एक महिनामा प्राडा विश्वनाथ पौडेलले आफ्नो सम्पत्ति विवरण सार्वजनिक गर्नुभएको छ । सार्वजनिक सम्पत्ति विवरण अनुसार उहाँसँग हाल साढे १७ करोड रुपियाँभन्दा बढीको सम्पत्ति रहेको छ । यसमा सबैभन्दा ठुलो हिस्सा सेयर लगानीको छ । गभर्नर पौडेलले सार्वजनिक गरेको सम्पत्ति विवरणमा १४ करोड पाँच लाख ६७ हजार रुपियाँ बराबरको सेयर लगानी, दुई करोड रुपियाँभन्दा बढीको घरजग्गा, करिब २७ लाख रुपियाँ बैङ्क खातामा नगद बचत, ४५ तोला सुन, १५ लाख बराबरको हिरा र चारपाङ्ग्रे सवारीसाधन समावेश छ । राष्ट्र बैङ्कमा पेस गरिएको विवरण अनुसार सेयर लगानीमा मुख्य सम्पत्ति रहेका गभर्नर पौडेल सात कम्पनीमा प्रवर्धक (संस्थापक) लगानीकर्ता रहनुभएको छ । ती कम्पनीमा सानिमा बैङ्क, सानिमा हाइड्रोपावर, सानिमा मिडल तमोर, ग्लोबेको प्रालि, संयुक्त ऊर्जा हाइड्रोपावर, चितवन इनर्जी र ग्लोबेको प्रालिमा श्रीमती प्रतिभा शर्माको नाममा समेत लगानी गरिएको उक्त विवरणमा उल्लेख छ । यस्तै गभर्नरकी श्रीमती प्रतिभा शर्माको नाममा ललितपुरको सैँबुमा एक करोड ५५ लाख रुपियाँ मूल्यको जग्गा र नवलपरासीको गैँडाकोटमा ६० लाख मूल्यको जग्गा रहेको उल्लेख गरिएको छ । त्यस्तै ४४ लाख रुपियाँ मूल्यको सुजुकी ब्रान्डको चारपाङ्ग्र्रे गाडी पनि प्रतिभा शर्माको नाममा रहेको छ । गभर्नर पौडेल दम्पतीको नाममा संयुक्त रूपमा छ वटा बैङ्क खाता छन् । तीमध्ये दुई वटा डलर खाता छन् । सानिमा बैङ्कमा रहेको डलर खातामा पाँच हजार ५१६ अमेरिकी डलर, बाँकी खातामा गरी २६ लाख ८६ हजार नेपाली रुपियाँ बचत रहेको सम्पत्ति विवरणमा उल्लेख छ । उहाँले नगद सम्पत्ति आफ्नो स्वआर्जनबाट आर्जन गरिएको विवरणमा उल्लेख गर्नुभएको छ । गभर्नर पौडेलसँग ४५ तोला सुन र १५ लाख रुपियाँ बराबरको हिरा रहेको विवरणमा उल्लेख गरिएको छ । सुनको मूल्य विवरण भने खुलाइएको छैन । सम्पत्तिको स्रोतबारे गभर्नर पौडेलले स्वआर्जन र पैतृक सम्पत्ति दुवै रहेको विवरणमा उल्लेख गर्नुभएको छ ।  """
देशमै बन्न सकोस् छाता,"""बजारमा माग भएका वस्तु तथा सेवा उत्पादनमा लगानी गर्न सक्नु लाभकारी उद्यम हुन सक्छ । यस्तो लगानीले रोजगारी सिर्जना गर्छ । आय, उत्पादन र बजारले थप रोजगारीको बाटो खोल्छ । नेपालको अर्थतन्त्र आयातमा निर्भर हुँदै गएको छ । चालु आर्थिक वर्षको ११ महिनामा व्यापारघाटा १३ खर्ब १४ अर्ब रुपियाँ पुगेको छ । देशभित्र सुनिश्चित माग र बजार भएको कतिपय वस्तु उत्पादन गर्न उद्यमीको पहल पुग्न सकेको छैन । सरकारले पनि देशभित्रै वस्तु उत्पादन र विस्तारलाई भन्दा आयात गरेर राजस्व सङ्कलनको परम्परामै रमाइरहेको पाइन्छ । देशमा पर्याप्त विद्युत् शक्ति विस्तार भइरहेको छ । विद्युतीय शक्ति उद्यमधन्दा खोल्न र विस्तार गर्न महत्वपूर्ण आधार हो । त्यसै गरी देशभित्र रोजगारीको अवसर नभएर ठुलो जनसङ्ख्या बिदेसिनु परेको छ । देशभित्रै उद्योग विस्तार हुन सक्दा रोजगारीको अवसर प्राप्त हुन्छ । यस्ता धेरै वस्तुमध्ये देशभित्रै सुनिश्चित बजार भएको वस्तु छाता पनि देखिएको छ । छाता जस्तै अरू अनेक वस्तुको उत्पादन पनि स्वदेशमा गर्न सकिने सम्भावना नभएको होइन तर छातामा ठुलो प्रविधि आवश्यक पर्दैन । जानकारका अनुसार व्यापक लगानीसमेत आवश्यक पर्दैन । देशभित्रकै उद्यमीले आँट गर्न नसक्दा वैदेशिक लगानीको पनि सम्भावना हुन्छ । देशभित्र छाता उत्पादन गरेर छिमेकी बजारमा पनि निर्यात गर्न सकिने सम्भावना हुन सक्ने छ । नेपालमा छाताको सुनिश्चित बजार तथ्याङ्कले देखाउँछ । तथ्याङ्क अनुसार पछिल्ला पाँच वर्षमा मात्रै नेपालले दुई करोड ११ लाख थान छाता आयात गरेको छ । यो सानो सङ्ख्या होइन । पञ्चायत शासनका बेला कुनै वर्ष देशको जनसङ्ख्याभन्दा बढी छाता आयात भएको बताइने गरिन्थ्यो । भारतीय बजार खुला नभएकाले नेपालमा छाता आयात गरी गैरकानुनी रूपमा निर्यात गरिएको पनि भन्ने गरिन्थ्यो । अहिले छाता ल्याएर फेरि बाहिर पठाउने अवस्था त छैन होला तर विगत पाँच वर्षमा मात्र नेपालले दुई अर्ब ५४ करोड रुपियाँ घामपानी छेक्ने छाताकै निम्ति बाहिर पठाइएको छ । नेपालमा सबैभन्दा धेरै छाता छिमेकी मुलुक चीनबाट आयात हुने गर्छ । भन्सार विभागको तथ्याङ्क विश्लेषण गर्दा नेपालमा आयात हुने कुल छातामध्ये ९० प्रतिशत हिस्सा त चीनकै छ । यसबाहेक भारत, थाइल्यान्ड, मलेसियाबाट पनि छाता आयात हुने गर्छ । त्यति मात्र कहाँ हो र ? अस्टे«लिया, कम्बोडिया, इजरायल, कतार, साउदी अरब, संयुक्त अरब इमिरेट्स, संयुक्त अधिराज्य, संयुक्त राज्य अमेरिका र बु्रनाईबाट पनि छाता नेपाल आउँछ । वार्षिक औसत तथ्याङ्क अनुसार नेपाली बजारमा बर्सेनि औसतमा ४५ लाखभन्दा बढी छाता किनिन्छ । पछिल्लो छाता आयातको विवरण हेर्दा यसको माग क्रमिक रूपमा बढेको नै देखिन्छ । तीन वर्षयता यसको माग अझ तीव्र रूपमा बढेकाले छाताको उद्योग खोल्दा घाटा हुन सक्ने अवस्था भने छैन । देशभित्रै छाताको उद्योग भए बहुआयामिक सकारात्मक प्रभाव पर्न सक्छ । छाता आयातले मुलुकबाट बाहिरिने बर्सेनि करोडौँ रुपियाँ देशभित्रै बस्छ । त्यो पैसाले थप लगानीको बाटो खोल्छ । जानकारका अनुसार छाताका निम्ति ठुलो प्रविधि पनि आवश्यक पर्दैन । कम जनशक्तिबाटै पनि छाता उद्योग चल्न सक्छ । अझ आश्चर्यको कुरा त देशभित्र छाता उद्योग खोल्ने प्रयाससम्म भएको छैन । विगतमा राजधानीका न्युरोड तथा असनमा छाताको तयारी सरसमान ल्याएर गाँसगुस पारेर छाता तयार हुनेसम्म अवस्था थियो । अहिले त्यस्तो काम पनि छैन । तयारी छाता नै आयात गर्ने गरिएको छ । छाता मर्मतसम्भार गर्ने सिपालु जनशक्ति पनि अभाव छ । थोरै मात्र छाता बिग्रियो भने फेरि नयाँ छाता किन्न उपभोक्ता बाध्य छन् । छातामा तुलनात्मक लाभ नदेखिएकाले देशभित्र उत्पादन हुन नसकेको उद्यमीको भनाइ छ । स्वदेशमै उत्पादन गर्ने लक्ष्य लिए पनि त्यस्ता कतिपय लक्ष्य कागजमै सीमित छन् । उत्पादन लागत, प्रतिस्पर्धात्मकता र तुलनात्मक लाभ विश्लेषण गर्ने उद्यमी देशभित्र छाता उद्योगको भविष्य देख्न सक्दैनन् । उदारीकरण, खुला तथा बजार अर्थतन्त्रले कतिपय वस्तु देशभित्र उत्पादन गर्नुभन्दा आयातमै रमाउने गरिन्छ । अब त्यसो नगरौँ । स्वदेशमै उत्पादनको विकल्पमा मिहिन गृहकार्य गर्न थालौँ । स्वनिर्भर अर्थतन्त्रतर्फ ध्यान जाओस् । """
खोकनाका किसानलाई रोपाइको चटारो (फोटो फिचर),"""काठमाडौँ, असार ९ गते । असारको सुरुवातसँगै देशभरका किसानहरू रोपाइमा व्यस्त हुन थालेका छन् । ललितपुरको खोकनामा पनि रोपाइको चटारो छ, यहाँका किसानहरू बिहानै देखि धान रोपाइ गर्न व्यस्त देखिन्छन् । खोकनाका किसान कृष्णलाल महर्जनका अनुसार पानी राम्रोसँग नपरेकाले रोपाइ ढिलाइ भएको बताउनुभयो । गत वर्षको तुलनामा खोकनामा पानीको कुलो क्षति भएका कारण रोपाइमा ढिलाइ र आकाशे पानीको भर पर्नु परेको उहाँको भनाई छ ।                   """
थाइल्याण्डका स्वास्थ्यकर्मी नेपालीसँग स्वास्थ्य मन्त्रीद्वारा सुझाव सङ्कलन,"""काठमाडौँ, असार ११ गते । स्वास्थ्य तथा जनसङ्ख्या मन्त्री प्रदीप पौडेलले थाइल्याण्डमा क्रियाशिल स्वास्थ्य नीति निर्माता, बौद्धिक तथा अध्ययनरत मेडिकल विद्यार्थीसँग नेपालको स्वास्थ्य क्षेत्रमा थाइल्याण्डको अनुभवबाट गर्न सकिने सुधारबारे अन्तरक्रिया थाल्नुभएको छ । जनसङ्ख्या नीति सम्बद्ध संयुक्त राष्ट्रसङ्घीय मन्त्रिस्तरीय बैठकमा सहभागीताका लागि बैंकक आइपुगेका मन्त्री पौडेलले त्यहाँका नेपालीसँग विचार विमर्श थाल्नुभएको हो । नेपाली राजदूतावासको आयोजनामा बैंककमा आयोजित कार्यक्रममा मन्त्री पौडेलले थाईल्याण्डको स्वास्थ्य उपचार प्रणाली, मेडिकल शिक्षा तथा स्वास्थ्य बिमाका बारेमा थाइल्याण्डको अनुभवबारे नेपाली समुदायसँग सुझाव सङ्कलन गर्नुभएको हो । मन्त्री पौडेलले अहिले मन्त्रालयले स्वास्थ्य उपचार सेवा सुधार तथा विस्तारसँगै स्वास्थ्य बीमामा नीतिगत सुधारसम्बन्धी निर्णय गरेर कार्यान्वयनतर्फ अघि बढिरहेको भन्दै दुवै देशको परिस्थितिबारे जानकार नेपालीहरुबाट प्राप्त अनुभव आगामी दिनमा थप उपयोगी हुने विश्वास गर्नुभयो । ‘‘हामी अहिलेकै स्रोतमा सुधार गरेर नागरिकलाई बढी सेवा दिन प्रयत्नशील छौं,’’ मन्त्री पौडेलले भन्नुभयो, ‘‘तपाईंहरुको अनुभव हाम्रा लागि उपयोगी बन्न सक्छ ।’’ नेपाली राजदूत धनप्रसाद ओलीले थाइल्याण्डमा चिकित्सा उच्च शिक्षा, चिकित्सा अभ्यास तथा नीति निर्माणसँगै व्यवसायमा संलग्न रहेको भन्दै उनीहरुको अनुभव आदानप्रदानले आगामी दिनमा थप सम्भावना र सहकार्यको मार्ग प्रशस्त गर्ने बताउनुभयो । अन्तरक्रियामा सहभागी स्वास्थ्य सेवाप्रदायक एप निर्माणमा संलग्न नेपालीहरुले आफ्नो सेवा स्वदेशमा विस्तारमा तयार रहेको बताए । साथै, सहभागी स्वास्थ्य बिमाका जानकारहरुले थाइल्याण्डको अभ्यासबारे जानकारी गराएका थिए । मन्त्री पौडेलले संयुक्त राष्ट्रसङ्घीय मन्त्रीस्तरीय बैठकमा नेपालका तर्फबाट सम्बोधन तथा छलफलमा सहभागीता जनाउनुभएको छ । मन्त्री पौडेलले गैरआवासीय नेपालीहरुसँग समेत अन्तरक्रिया गर्ने उहाँको सचिवालयले जनाएको छ । """
