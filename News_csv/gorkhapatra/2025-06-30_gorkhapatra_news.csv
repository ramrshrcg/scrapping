शीर्षक,विवरण
श्रीमतीको हत्या आरोपमा श्रीमान् पक्राउ,"""सञ्जयकुमार मिश्र गौर, असार १६ गते । रौतहटको इशनाथ नगरपालिका–७ बाट प्रहरीले श्रीमतीको हत्या गरी फरार रहँदै आएका श्रीमानलाई पक्राउ गरेको छ । तीन वर्ष अघि श्रीमतीको हत्या गरी गहुँ खेतमा फालेर फरार भएका सोही नगरपालिकाको घिउरा टोल बस्ने फैयाद मिया मन्सुरीलाई पक्राउ गरिएको जिल्ला प्रहरी कार्यालय रौतहटले जनाएको छ । विसं. २०७८ माघ २६ गते मन्सुरीले २० वर्षीय श्रीमति चॉदनी खातुनको घाटीमा सलले बेरी हत्या गरी फरार रहँदै आएका श्रीमान् मन्सुरीलाई पक्राउ गरेको जिल्ला प्रहरी कार्यालय रौतहटका प्रहरी नायब उपरीक्षक एवम् प्रवक्ता दीपककुमार रायले बताउनुभयो । हत्या गरी मृतक खातुनको शव इशनाथ नगरपालिका–४, मठियास्थित भगाई साह बनियाँको गहुँ खेतमा फालिएको अवस्थामाफेला परेको थियो । घटनाबारे अनुन्धान गर्दा श्रीमान् मन्सुरीको संलग्नता रहेको खुलेको तथा फरार रहँदै आएका निजलाई घटनाको तीन वर्षपछि प्रहरीले पक्राउ गरेको प्रहरी नायब उपरीक्षक रायले बताउनुभयो । """
"धनगढीमा दुई हजार घरमा बाढी पस्यो, आठ जनाको उद्धार","""कैलाली, असार १६ गते । आइतबारदेखि लगातार वर्षा हुँदा धनगढीका घर डुबानमा परेका छन् । डुबानमा फसेका आठ जनालाई प्रहरीले आज उद्धार गरेको छ । धनगढी उपमहानगरपालिका–१३ श्रीलङ्काका चारजना र धनगढीको बेली गाउँका चारजना गरी आठ जनाको उद्धार गरिएको जिल्ला प्रशासन कार्यालय कैलालीका प्रशासकीय अधिकृत एवं सूचना अधिकारी शिवराज जोसीले जानकारी दिनुभयो । उहाँका अनुसार बेलीका सीताराम रानाको एकतले कच्ची घर डुबानमा परेपछि उहाँसहित परिवारका चार जनालाई उद्धार गरेर नजिकै रहेको आफन्तको घरमा सारिएको छ । त्यसैगरी, धनगढी–१३ श्रीलङ्काका एकै परिवारका चार जनाको उद्धार गरेर नजिकैको आधारभूत विद्यालयमा राखिएको छ । सूचना अधिकारी जोसीले गएराति देखिको भारी वर्षाका कारण धनगढी उपमहानगरपालिका क्षेत्रका झन्डै दुई हजार घरमा पानी पसेको बताउनुभयो । जसमा धनगढीका ३, ४, १३, १, ७ र ११ नम्बर वडा वर्षाका कारण प्रभावित भएको उहाँको भनाइ छ । """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चार/पाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रmममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
स्पेनका नरेशद्वारा आयोजित रात्रिभोजमा प्रधानमन्त्री सहभागी,"""सेभिया (स्पेन), असार १६ गते । प्रधानमन्त्री केपी शर्मा ओली संयुक्त राष्ट्रसङ्घको ‘विकासका लागि वित्तसम्बन्धी चौथो अन्तर्राष्ट्रिय सम्मेलन’मा सहभागी मुलुकका राष्ट्रप्रमुख तथा सरकार प्रमुखहरुका लागि स्पेनका नरेश फिलिप द्वितीयले सोमबार आयोजना गर्नुभएको रात्रिभोजमा सहभागी हुनुभएको छ । सेभियास्थित रोयल अल्काजरमा आयोजित रात्रिभोजमा प्रधानमन्त्री ओली र प्रथम महिला राधिका शाक्य सहभागी हुनुभएको हो । प्रधानमन्त्री ओली र स्पेन सरकारका अध्यक्ष (प्रधानमन्त्री) पेड्रो साञ्चेजबीच आज द्विपक्षीय भेटवार्ता भइसकेको छ । रासस """
पिएसजी क्लब विश्वकपको क्वार्टरफाइनलमा,"""काठमाडौँ, असार १६ गते । फ्रेन्च क्लब पेरिस सेन्ट जर्मेन (पिएसजी) फिफा क्लब विश्वकपको क्वार्टरफाइनलमा प्रवेश गरेको छ । अमेरिकाको मार्सिडिज बेन्ज रङ्गशालामा आइतबार राति भएको खेलमा पिएसजीले घरेलु टोली इन्टर मियामीलाई ४–० गोलले हरायो । एकपक्षीय खेलमा पिएसजीलाई जिताउन जोआओ नेभेसले छैटौँ र ३९औँ मिनेटमा दुई तथा अचरफ हाकिमीले ४८औँ मिनेटमा एक गोल गर्नुभयो । पिएसजीले अर्को गोल मियामीबाट आत्मघाती उपहार पाएको थियो । क्वार्टरफाइनलमा पिएसजीले जर्मन क्लब बायर्न म्युनिखसँग प्रतिस्पर्धा गर्नेछ । आइतबार नै भएको खेलमा बार्यनले ब्राजिलियन क्लब फ्लामेंगोलाई ४–२ गोलले हराउँदै क्वार्टरफाइनलमा स्थान बनाएको हो । एजेन्सी  """
नेप्से परिसूचक बढ्यो,"""काठमाडौँ, असार १६ गते । नेपाल स्टक एक्सचेन्ज (नेप्से) परिसूचक बढेको छ । आज नेप्से परिसूचक नौ दशमलव १९ अङ्कले बढेर दुई हजार ६३१ दशमलव ४८ विन्दुमा कायम भएको हो । आज विभिन्न ३१८ कम्पनीका एक करोड ४१ लाख ७२ हजार ५३५ कित्ता शेयर ६३ हजार ३७१ पटक खरिदबिक्री हुँदा छ अर्ब ३८ करोड ७२ लाख सात हजार १५ बराबरको कारोबार भएको छ । आजको कारोबारमा वित्त समूह शून्य दशमलव ०६, होटल तथा पर्यटन शून्य दशमलव ०३, जलविद्युत् शून्य दशमलव २८ र अन्य समूह शून्य दशमलव ३६ प्रतिशतले घटेको छभने अरू सबै समूहको उपसूचक बढेको छ । उत्पादन तथा प्रशोधन समूह सबैभन्दा धेरै एक दशमलव ६३ प्रतिशतले बढेको छ । बैङ्किङ शून्य दशमलव ३८, विकास बैँक शून्य दशमलव ७२, लगानी शून्य दशमलव ०२, जीवन बिमा शून्य दशमलव ८२, लघुवित्त शून्य दशमलव ९२, म्युचुअल फन्ड शून्य दशमलव ३६, निर्जीवन बिमा शून्य दशमलव ६१ र व्यापार समूह शून्य दशमलव ७२ प्रतिशतले बढेको छ । आजको कारोबारमा राप्ती हाइड्रो एन्ड जनरल कन्स्ट्रक्सन लिमिटेडको शेयर मूल्यमा सबैभन्दा धेरै नौ दशमलव ९७ प्रतिशतले बढेको छ भने पञ्चकन्या माई हाइड्रोपावर लिमिटेडको शेयर मूल्य चार दशमलव ९२ प्रतिशतले घटेको छ । कारोबार रकमका आधारमा आज सबैभन्दा धेरै साहास ऊर्जा लिमिटेडको ३६ करोड ५३ लाख ९८ हजार ४८८ बराबरको कारोबार भएको छ । कारोबार भएका शेयर सङ्ख्याका आधारमा सबैभन्दा धेरै सिङ्गटी हाइड्रो इनर्जी लिमिटेड सात लाख १५ हजार ९३९ कित्ता खरिदबिक्री भएको छ । रासस """
एसइई नतिजा: दाङको ४७ सामुदायिक विद्यालयको नतिजा कमजोर,"""सन्तोष दहित दाङ, असार १६  गते । माध्यमिक शिक्षा परिषद्ले लिएको २०८१ को माध्यमिक शिक्षा परीक्षा एसइईमा दाङको घोराहीमा रहेका संस्थागत विद्यालयले करिब ९१ प्रतिशत नजिता ल्याउँदा सामुदायिक विद्यालयको नतिजा निकै कमजोर देखिएको छ । घोराहीका कुल २६ संस्थागतले ९० दशमलव ६८ प्रतिशत नजिता निकाल्दा ४७ सामुदायिक विद्यालयले ३९ दशमलव ३४ प्रतिशत विद्यार्थी मात्रै पास गराउन सफल भएका छन् ।घोराहीका अधिकांश सामुदायिक विद्यालयको नतिजा कमजोर हुँदा घोराही ६ मा रहेको मावि जजरागाउँले भने उत्कृष्ट नतिजा ल्याएको छ । मावि जजरागाउँबाट एसइईमा ५१ जना विद्यार्थी सहभागी भएकोमा ४३ जना ग्रेड हुँदा ८४ दशमलव ३ प्रतिशत नतिजा ल्याउन सफल भएको छ । बाँकी ८ जना ननग्रेड भए पनि मौका परीक्षा दिन पाउनेछन् ।  दोस्रोमा अन्तर्राष्ट्रिय युवा वर्ष मावि घोराही १९ तोष रहेको छ । अन्तर्राष्ट्रिय युवा वर्ष माविबाट ७ जना विद्यार्थीले परीक्षा दिएकोमा ५ जना ग्रेड हुँदा ७१  दशमलव  ४ प्रतिशत नतिजा ल्याएको छ । तेस्रो हुनेमा घोराही १४ नयाँ बजारस्थित शुभप्रभात मावि रहेको छ । शुभप्रभात माविबाट ६४ जना विद्यार्थीले परीक्षा दिएकोमा ४१ जना ग्रेड हुँदा ६४ दशमलव १ प्रतिशत नतिजा ल्याउन सफल भएको छ । यसै गरी, घोराहीबाट सामुदायिक विद्यालयतर्फ एसइईमा उत्कृष्ट चारमा नतिजा ल्याउन सफल विद्यालय घोराही ७ स्थित मावि सौडियार रहेको छ । मावि सौडियारबाट ७२ जना विद्यार्थीले परीक्षा दिएकोमा ४४ जना ग्रेड हुँदा ६१ दशमलव १ प्रतिशत नतिजा ल्याउन सफल भएको छ ।जनजागृति मावि लमडरुवा उत्कृष्ट पाँचमा पर्न सफल भएको छ । जनजागृति माविबाट ३० जना विद्यार्थी सहभागी भएकोमा १८ जना अर्थात् ६० प्रतिशत नजिता ल्याएको छ । घोराहीबाट एसइईमा सहभागी कुल २६ विद्यालय मध्ये सबैभन्दा कमजोर नजिता ल्याउनेमा घोराही-९, तेघरास्थित नरदेवी मावि रहेको छ । नरदेवी माविबाट ६६ जना विद्यार्थी सहभागी भएकोमा जम्मा ८ जना विद्यार्थी ग्रेड हुँदा ५८ जना ननग्रेड भएका छन् । समग्रमा घोराहीका २६ वटा सामुदायिक विद्यालयबाट २ हजार ४६ विद्यार्थी एसइईमा सहभागी हुँदा ८ सय ५ जना ग्रेड भएका छन् अर्थात् ३९ दशमलव ३४ प्रतिशत विद्यार्थी मात्रै पास भएका छन् भने बाँकी १ हजार २ सय ४१ जना ननग्रेड भएका छन् । उता, घोराहीबाट निजी विद्यालयले करिब ९१ प्रतिशत विद्यार्थी पास गराउन सफल भएका छन् । कूल ४७ संस्थागत विद्यालयबाट १ हजार ८ सय ७९ जना विद्यार्थी एसइईमा सहभागी भएकोमा १ हजार ७ सय ४ जना अर्थात् ९० दशमलव ६८ प्रतिशत नतिजा ल्याएका छन् । कुल ४७ संस्थागत विद्यालय मध्ये १४ वटा विद्यालयले शतप्रतिशत विद्यार्थी पास गराउन सफल भएका छन् । शतप्रतिशत विद्यार्थी पास गराउनेमा सिद्धार्थ एकेडेमी, दीपशिखा मावि, शान्तिसुधा मावि, हिन्दुविद्यापीठ नेपाल, लिटिल एञ्जल स्कुल, ग्यालेक्सी एकेडेमी, ज्ञानमाला एकेडेमी, ज्ञानसिन्धु एजुकेसन एकेडेमी, विद्याकुञ्ज मावि, हाइलाईट स्कुल, ज्ञानज्योति एकेडेमी, सनराइज एकेडेमी, आर्वराइजिङ एकेडेमी र रमना पाठशाला रहेका छन् । घोराहीमा संस्थागतबाट २६ र सामुदायिक विद्यालयबाट ४७ गरी कुल ७३ विद्यालयबाट ३ हजार ९ सय २५ जना विद्यार्थी मध्ये ६३ दशमलव ९२ प्रतिशत विद्यार्थी ग्रेड भएका छन् । """
प्रधानमन्त्री ओली र स्तोनियाका राष्ट्रपतिबीच भेटवार्ता,"""स्पेन, असार १६ गते । संयुक्त राष्ट्रसङ्घको ‘विकासका लागि वित्त’सम्बन्धी चौथो अन्तर्राष्ट्रिय सम्मेलनका क्रममा स्पेनको सेभियामा रहनुभएका प्रधानमन्त्री केपी शर्मा ओली र स्तोनियाका राष्ट्रपति अलार कारिसबीच द्विपक्षीय भेटवार्ता भएको छ । भेटका अवसरमा दुई मुलुकका बीचको आपसी सम्बन्ध र बहुपक्षीय हितका विविध विषयमा छलफल भएको थियो । """
स्वास्थ्य बिमामा प्रथम सेवा विन्दु निजी अस्पतालबाट हटाइयो,"""काठमाडौँ, असार १६ गते । स्वास्थ्य बिमा बोर्डले सामुदायिक तथा निजी स्वास्थ्य संस्थालाई प्रथम सेवा विन्दुबाट हटाउने निर्णय गरेको छ । स्वास्थ्य बिमा बोर्डले सामुदायिक तथा निजी स्वास्थ्य संस्थालाई परिपत्र गर्दै प्रथम सेवा विन्दुबाट हटाउने निर्णय गरेको जानकारी दिएको छ । स्वास्थ्य बिमा बोर्डका शाखा अधिकृत झलकराज जोशीले  साउन १ गतेबाट सामुदायिक तथा निजी स्वास्थ्य संस्था प्रथम सेवा विन्दुको रूपमा नरहने जानकारी दिनुभयो । स्वास्थ्य बिमा ऐन, २०७४ (दोस्रो संशोधन)को दफा ९ को उपदफा ९६) तथा नियमावली, २०७५ को (प्रथम संशोधन)को नियम २ को खण्ड (छ) ले प्रथम विन्दु सरकारी स्वास्थ्य संस्था मात्र रहने व्यवस्था गरेकोले उक्त निर्णय गरेको उहाँले जानकारी दिनुभयो । यसअघि कतिपय सामुदायिक तथा निजी स्वास्थ्य संस्थाहरू स्वास्थ्य बिमा बोर्डको प्रथम सेवा विन्दु तोकिएर सेवा दिँदै आएका थियो । यो निर्णयसँगै अब प्रथम सेवा विन्दु सरकारी अस्पताल हुने छन् । """
सशस्त्र प्रहरी वरिष्ठ नायब निरीक्षकदेखि सहायक हवल्दारसम्म दुई हजारको बढुवा,"""काठमाडौँ, असार १६ गते । करिब एक महिनाको बिचमा सशस्त्र प्रहरी बल, नेपालले सशस्त्र प्रहरी वरिष्ठ नायब निरीक्षकदेखि सशस्त्र प्रहरी सहायक हवल्दारसम्म दुई हजार एक सय ९६ जनाको बढुवा गरेको छ । बढुवा हुनेमा सशस्त्र प्रहरी वरिष्ठ नायब निरीक्षकमा ११ जना, नायब निरीक्षकमा ३४ जना, लेखा उपसमूहतर्फ सशस्त्र प्रहरी नायब निरीक्षक ६ जना रहेको सशस्त्र प्रहरीका  डिएसपी एवमु सहप्रवक्ता शैलेन्द्र थापाले जानकारी दिनुभयो । उहाँका अनुसार सशस्त्र प्रहरी वरिष्ठ हवल्दारमा ६०३ जना, हवल्दारमा ७५९ जना र सहायक हवल्दारमा ७८३ जना बढुवा भएका हुन् । मुख्यालयले बढुवा हुनका लागि जेठ १९ गते सूचना जारी गर्दै सशस्त्र प्रहरी सेवा साधारण समूह, साधारण उपसमूहतर्फको सशस्त्र प्रहरी वरिष्ठ नायब निरीक्षक र सशस्त्र प्रहरी नायब निरीक्षक तथा सशस्त्र प्रहरी सेवा, साधारण समूह, लेखा उपसमूहतर्फका सशस्त्र प्रहरी नायब निरीक्षकमा बढुवा हुनका लागि १० दिनभित्र बढुवा फाराम भर्न भनिएको थियो । त्यसैगरी, सशस्त्र प्रहरी वरिष्ठ हवल्दार, हवल्दार र सहायक हवल्दार पदमा बढुवा हुनका लागि १५ दिनभित्र बढुवा फाराम भरी बढुवा समितिको सचिवालयमा पेश गर्न भनिएको हो । बढुवा मूल्याङ्कन फारामको लागि योग्य उम्मेदवारले आफूले प्राप्त गरेको शैक्षिक योग्यता र बढुवा प्रयोजनार्थ आवश्यक पर्ने प्रमाणपत्रहरुको प्रतिलिपिहरु संलग्न गरी बढुवा समितिको सचिवालयमा पेश गर्न भनिएको थियो । खाली रहेका अन्य दर्जामा समेत तत्कालै बढुवा प्रक्रिया सुरु हुनेछन् । """
ग्लोबल आइएमईको धान खेती कर्जा,"""गोरखापत्र समाचारदाता काठमाडौँ, असार १६ गते । ग्लोबल आइएमई बैङ्कले राष्ट्रिय धान दिवसको अवसरमा ‘धान खेती कर्जा’ योजना सार्वजनिक गरेको छ । आर्थिक वर्ष २०८२/८३ को बजेटमा मुलुकलाई आगामी दुई वर्षमा धानमा आत्मनिर्भर बनाउन लिइएको रणनीतिलाई सहयोग गर्ने उद्देश्यले धान खेती कर्जा सार्वजनिक गरेको बैङ्कले जनाएको छ । योजना अन्तर्गत कृषकले धानको बिउ, रासायनिक तथा जैविक मल, कृषि उपकरण तथा अन्य आवश्यक कृषि सामग्री खरिद गर्न बैङ्कबाट २० लाख रुपियाँसम्म कर्जा पाउने छन् । खेतीयोग्य जमिनको सदुपयोग गर्न धान खेती गरी कृषकको आम्दानी बढाउने, कृषि पेसालाई मर्यादित र व्यावसायिक बनाउनका लागि कृषकलाई प्रोत्साहन गर्न यो कर्जा योजना ल्याएको बैङ्कले जनाइएको छ । बैङ्कले राष्ट्रिय धान दिवसको अवसरमा टोखा नगरपालिका–१, राधाकृष्ण मन्दिरनजिकैको फाँटमा बैङ्कका कर्मचारी तथा स्थानीयको सहभागितामा धान रोपाइँ आयोजना गरेको थियो । कार्यक्रममा बैङ्कका प्रमुख कार्यकारी अधिकृत सुरेन्द्रराज रेग्मीले धान खेती कर्जाले कृषकलाई धान खेती गर्न प्रोत्साहित गर्दै धानको उत्पादन वृद्धिमा सहयोग पुग्ने विश्वास व्यक्त गर्नुभयो ।  """
राजमार्गको वैकल्पिक फास्ट ट्रयाकमा बेलीबृज,"""कोकिला ढकाल इलाम, असार १६ गते । मेची राजमार्गको बिग्रिएको स्थानको वैकल्पिक मार्ग सञ्चालन गर्न केचना–कञ्चनजङ्घा (फास्ट ट्रयाक) अन्तर्गत पुवा खोलामा थालिएको बेलीबृजको काम सम्पन्न भएको छ । मध्य असार हुँदै गर्दा लागातार वर्षा हुन थालेपछि पूर्वी पहाडमा कसरी यातायातलाई सञ्चालन गरिरहने भने सर्वत्र चासो र चिन्ताबिच पुवा खोलामा निर्माण भएको बेलीबृजले पूर्वी पहाडका नागरिकलाई आशा जगाएको छ । बेलीबृज निर्माणको काम सक्किएपछि भोलि भारवहन क्षमता जाँच गरिने सडक डिभिजन कार्यालय इलामका प्रमुख पवन भट्टराईले बताउनुुभयो । ‘भोलि  जिल्ला तहबाट निरीक्षण पनि हुुन्छ, भारवहन क्षमता जाँच पनि गरिन्छ । त्यसपछि यातायात सञ्चालनले अनुमति पाउँछ’ भट्टराईले भन्नुुभयो ‘यो पुुलबाट २५ टनभन्दा तलका सवारी सञ्चालन हुन सक्छन् ।’ इलाम सदरमुकामबाट करिब ५० किलोमिटरको दूरी पार गरेर झापा जान सकिने यो सडकमा पर्ने ठाडे खोलामा १२ मिटर लामो पुल बक्स कल्र्भटको काम भने हुँदैछ । यहाँको काम सक्न करिब एक महिना लाग्ने प्रमुख भट्टराईले बताउनुुभयो । ‘पुलको कामले रोकिंदैन, भञ्ज्याङ–बेलासे सडक खण्डमा पीचको काम ढिलो भएको छ । ठेक्केदारले पीचका लागि वेसिक काम गरेर बसेको छ’ भट्टराईले भन्नुुभयो, ‘यो पीच पनि चाँडो भइदिए फास्ट ट्रयाक सञ्चालनमा आउन ठुलो कठिनाइ छैन ।’ बेलासे पारी पनि धमाधम सडकको काम भइरहेको छ । यता, अर्को वैकल्पिक मार्गका रुपमा निर्माण हुुुँदैगरेको मेची राजमार्ग अन्तर्गत गोदकको सिमलगोलाइ–तिल्केनी सडकबिचमा पर्ने जोगमाइ खोलामा बेलीबृजको काम अन्तिम चरणमा पुुगेको छ । ‘केही दिनभित्र जोगमाईको बेलीबृजको काम सकिन्छ । सडकको काम पनि हुँदैछ’ भट्टराईले भन्नुुभयो । यहाँ एक करोड ९० लाखमा ३७ मिटर बेलीबृजको काम भइरहेको छ । यो सडकमा जति चाँडो सडकको काम हुुनुुपथ्र्यो त्यो भने नभएको स्थानीय गञ्जुु प्रधान बताउनुुहुन्छ । ‘पुल बनिसक्यो, सडक कहिले सकिन्छ भन्ने भएको छ ।’ प्रधानले  भन्नुुभयो ‘मेची पहाडलाई जोड्ने लाइफलाइनकै रुपमा रहेको यो सडकमा पुलको काम सक्दा पनि सकडको सकिएन भने त्यसलाई राम्रो मानिंदैन । ठेकेदारले त्यसकुरामा ध्यान दिनुपर्छ ।’ """
धान रोपाइँ बिस प्रतिशत,"""गोरखापत्र समाचारदाता काठमाडौँ, असार १६ गते । आज असार १५ गते । परम्परागत रूपमा धान रोपाइँ गर्दै दहीचिउरा खाने दिन । यसै दिनलाई राष्ट्रिय धान दिवसका रूपमा मनाउने गरिएको छ । त्यसैलाई निरन्तरता दिँदै आइतबार देशव्यापी रूपमा २२ औँ राष्ट्रिय धान दिवस तथा रोपाइँ महोत्सवको आयोजना गरियो । कृषि विभागले ललितपुरको खुमलटारस्थित नेपाल कृषि अनुसन्धान परिषद् (नार्क) मा धान रोपाइँ गरेर दिवस मनाएको हो । कृषि तथा पशुपन्छी विकासमन्त्री रामनाथ अधिकारी कृषि अनुसन्धान केन्द्रमा आयोजना गरिएको रोपाइँ कार्यक्रममा सहभागी भई धान रोप्नुभयो । विभिन्न सङ्घसंस्थाले समेत धान रोपाइँ गरेर दिवस मनाएका छन् । १५ असारलाई मानो रोपेर मुरी उब्जाउने पर्वका रूपमा मनाउने गरिन्छ । १५ असारसम्म मुलुकभर २०.३ प्रतिशत धान रोपाइँ भएको बाली विकास निर्देशनालयले जनाएको छ । गत वर्ष सो अवधिमा २१.३ प्रतिशत धान रोपाइँ भएको थियो । मध्य असार सकिँदा सबैभन्दा धेरै सुदूरपश्चिममा ४९.२ प्रतिशत, कर्णाली प्रदेशमा ३९.१ प्रतिशत र गण्डकी प्रदेशमा २८.२ प्रतिशत रोपाइँ सम्पन्न भएको छ । यस्तै लुम्बिनी प्रदेशमा २४.३ प्रतिशत, बागमती प्रदेशमा २०.५ प्रतिशत, कोशी प्रदेशमा १४.३ प्रतिशत र सबैभन्दा कम ३.९ प्रतिशत धान रोपाइँ सम्पन्न भएको छ । पहाडी क्षेत्रमा धान रोपाइँ धेरै भए पनि तराईमा कम भएको छ । पहाडमा चाँडो रोपाइँ हुने र तराईमा ढिलो रोपाइँ हुने गर्छ । जसको कारणले गर्दा पनि तराईमा कम रोपाइँ भएको तथ्याङ्कले देखाएको छ । यो वर्ष १३ लाख ९१ हजार ३२१ हेक्टर क्षेत्रफलमा धान रोपाइँ गरिने अनुमान गरिएको छ ।  """
कञ्चनपुरका १५ घर डुबानमा,"""भवानीदत्त भट्ट कञ्चनपुर, असार १६ गते । आइतबार रातिदेखि परेको अविरल वर्षाका कारण कञ्चनपुरका विभिन्न स्थान डुबानमा परेका छन् । जिल्लाका विभिन्न स्थानमा गरी सोमबार साँझसम्म १५ परिवारलाई सुरक्षित स्थानमा सारिएको जिल्ला प्रहरी कार्यालय कञ्चनपुरले जनाएको हो । वर्षापछि आएको बाढीले जिल्लाको कृष्णपुर नगरपालिका ५ र ७ मा केही परिवारलाई सुरक्षित स्थानमा सारिएको प्रहरीले जनाएको छ । आइतबार दिउँसो कृष्णपुर नगरपालिका-५ स्थित स्थानीय आरती विकको परिवारलाई सुरक्षित स्थानमा लगिएको जिल्ला प्रहरी कार्यालयका प्रवक्ता प्रहरी नायब उपरीक्षक (डिएसपी) सागर बोहराले जानकारी दिनुभयो। बाढीका कारण उहाँको घर डुबानमा परेपछि आरतीसहित ४ जना परिवारका सदस्यहरूलाई नजिकैको पवित्र आधारभूत विद्यालयमा सारिएको डिएसपी बोहराले बताउनुभयो । यस्तै, कृष्णपुर नगरपालिका ७ का ७३ वर्षीया कमला पार्की र उहाँका १४ वर्षीय नातिनी आशा पार्कीलाई सुरक्षित स्थानमा सारिएको जनाइएको छ । उहाँहरूलाई नजिकै आफन्तको घरमा सारिएको डिएसपी बोहराले बताउनुभयो । भीमदत्त नगरपालिका–वेदकोट सीमानाका पाँच घरमा र पुर्नवास नगरपालिकामा सात घरमा बाढी पसेको प्रहरीले जनाएको छ । बाढीले घर डुबानमा परेपछि उनीहरूलाई सुरक्षित स्थानमा सारिएको प्रहरीले जनाएको छ । पानी निकास हुन नपाउँदा जिल्लामा अत्यधिक बस्ती डुवानमा परेको जनाइएको छ। प्रहरीका अनुसार आइतबार दिउँसो भीमदत्त नगरपालिका १९ त्रिवेणी टोल बस्ने कलावती जोशीको कच्चीघरमा पानी पसेको छ । जोशीको घर डुवानमा परेपछि पाँच जना परिवारका सदस्यलाई नजिकैको सिद्धनाथ आधारभुत विद्यालयमा लगिएको डिएसपी बोहराले जानकारी दिनुभयो । डुबानका कारण जोशीले पालेका ५ बाख्रा, २ गाइ, १ भैसी, विस्तापित भइ सुरक्षित स्थानमा सारीएको जनाइएको छ । लगातारको वर्षाका कारण जिल्लाको बेलौरीका शान्तिपुर, कलकत्ता, शिव नगर, खल्ला कुण्डा लगायतका क्षेत्र प्रभावित बनेका छन् । महाकाली बेसिन कार्यालयका प्रमुख संजयकुमार शाहका अनुसार आइतबार रातिदेखि बेलौरीमा २ सय ४९ मिलिमिटर वर्षा मापन गरिएको छ । भारी वर्षा भइरहेकाले सतर्कता अपनाउन महाकाली बेसिन कार्यालय अत्तरियाले आग्रह गरेको छ । अत्यधिक वर्षाका कारण होचा स्थानमा बनेका घरहरूमा डुबानको जोखिम बढेको छ । महाकाली नदीमा पानीको बहाव खतरा तहभन्दा तल ६५ हजार चार सय ९० क्युसेक रहेको छ । यस्तै जिल्ला प्रशासन कार्यालय कञ्चनपुरले सोमबार एक सूचना जारी गर्दे असार १७ गतेसम्म भारी वर्षा हुने पूर्वानुमान गरिएकाले जिल्लाका नदी तटीय क्षेत्रका बसोवासीहरूलाई सतर्कता अपनाउन आग्रह गरेको छ । """
कृषि उपज सङ्कलन केन्द्र बनेपछि कृषक उत्साहित,"""चाँदनी आचार्य घोडाघोडी(कैलाली) असार १६ गते । वडा तहमै आफूले उत्पादन गरेको कृषि उपज सङ्कलनका लागि भवन निर्माण भएपछि कृषक उत्साहित बनेका छन्। कैलालीको घोडाघोडी नगरपालिका ३ निम्दीमा कृषि उपज सङ्कलन केन्द्रको रुपमा भवन चालु आर्थिक वर्षमा निर्माण भएको हो । पछिल्लो समय व्यवसायी तरकारी फलफूल खेती गर्ने किसानलाई उक्त सङ्कलन केन्द्रले सहयोग पुग्ने अपेक्षा लिइएको छ । वडा नम्बर ३ का फूलकुमारी चौधरीले व्यवसायीक तरकारी खेती गर्दै आएको र आफ्नो उत्पादनलाई हाटबजारमा बेच्ने गरेको बताउनुभयो । उहाँले भन्नुभयो, “कहिलेकाहीँ बढी भएको तरकारी कहाँ लगेर राख्ने भन्ने समस्या हुन्छ । सङ्कलन केन्द्रमा जम्मा गरेरमात्र हुँदैन । त्यहाँबाट बिक्री वितरणमा पनि सहयोग हुनुपर्छ ।” स्थानीय रामचन्द्र चौधरी व्यावसायिक तरकारी खेती गर्ने कृषक हुनुहुन्छ । उहाँले उत्पादन गरेको तरकारी हाटबजारमा लगेर बेच्नुहुन्छ । उहाँले उत्पादन गरेको सबै एकै ठाउँमा सङ्कलन गरेर बेच्ने वातावरण भए पछि व्यावसायिक खेतीलाई बढाउने बताउनुभयो । कृषि ज्ञान केन्द्र कैलालीले उक्त भवन निर्माणमा सहयोग गरेको हो । करिब २० लाख रुपियाँ अनुदान सहयोगमा कृषी उपज सङ्कलन केन्द्रको रुपमा भवन निर्माणसँगै गाउँ गाउँबाट उत्पादन हुने तरकारी सङ्कलनमा सहज हुने जनाइएको छ । घोडाघोडी नगरपालिकाका उपप्रमुख गुलिया कुमारी चौधरीले कृषि उपज सङ्कलन केन्द्रमा गाउँगाउँबाट तरकारी सङ्कलन हुने र बजारीकरण हुने हुँदा स्थानीय कृषकलाई लाभ मिल्ने बताउनुभयो । कृषि उपज सङ्कलन केन्द्रलाई व्यवस्थित रुपमा सञ्चालन गर्न उहाँको आग्रह छ । घोडाघोडी नगरपालिकाका कृषि शाखा प्रमुख जनक धामीले किसानले उत्पादन गरेका उपजहरु सङ्कलनका लागि वडा वडामा यस्ता गोदामहरु आवश्यक रहेको बताउनुभयो । उहाँले भन्नुभयो, “प्रत्येक वडामा सङ्कलन केन्द्रको आवश्यक छ । किसानले उत्पादन गरेका वस्तु्लाई एकै ठाउँमा जम्मा गर्न र विक्री वितरणमा सहयोग पुग्नेछ ।” """
चलचित्र ‘ताराहरू’ को टिजर सार्वजनिक,"""गोरखापत्र समाचारदाता काठमाडौँ, असार १५ गते । चलचित्र ‘ताराहरू’ को टिजर सार्वजनिक गरिएको छ । आशान्त शर्मा निर्देशित चलचित्रमा निम्नमध्यम वर्गीय परिवारमा जन्मेका व्यक्तिले आफ्नो सपना पूरा गर्न के कस्ता अवरोधको सामना गर्नु पर्छ भन्ने देखाउन खोजिएको छ । चलचित्रमा निर्देशक शर्मासहित मेनुका प्रधान, कुन्दन शाक्य, मीरा खड्का, प्रभाकर न्यौपानेलगायत कलाकारको अभिनय रहेको छ । वेज प्रालिको प्रस्तुतिमा निर्माण भएको चलचित्र आगामी भदौ ६ मा प्रदर्शन हुने छ । चलचित्रका निर्माता गोपिनी सेडाईं र कृष्णप्रसाद पङ्गेनी शर्मा हुनुहुन्छ । टिजर बुढासुब्बा युट्युब च्यानलबाट सार्वजनिक भएको हो ।  """
बिरानो बन्दै सारङ्गीको धुन,"""लमजुङ समाचारदाता लमजुङ, असार १५ गते । सारङ्गी रेटेर निकालिएको सुमधुर धुनले धेरैलाई लट्ठ बनाउँछ । सारङ्गीको धुनसँगै गन्धर्व जातिले मनोरञ्जन र सुसूचित गर्ने चलन थियो तर त्यो  सुमधुर सारङ्गीका धुन आजभोलि गाउँ तथा सहरी क्षेत्रमा विस्तारै सुनिन छाडेको छ । सारङ्गी बजाउने पेसा सङ्कटमा पर्न थालेकोमा गन्धर्व समुदाय चिन्तित बनेका छन् । सञ्चारको सुविधासँगै घर घरमा टेलिभिजन, रेडियो र इन्टरनेटको पहुँच पुगेपछि गन्धर्वको सारङ्गीको धुन र गीत सुन्ने श्रोता कम हुँदै गएका हुन् । लमजुङका गाउँघरमा कुनै बेला विरहका गीत सङ्गीत सुनाउँदै हिँड्ने गन्धर्व अहिले कमै मात्रामा भेटिन्छन् । समाजले उनीहरूको पेसालाई मागी खाने भाँडोका रूपमा हेरेका कारण अहिले यो पेसा सङ्कटमा पर्दै गएको हो । सामाजिक हेय खपेर भए पनि पुर्खाले निरन्तरता दिएको र पेसालाई छोड्न नसकेको राइनास तार्कुघाटका चित्रबहादुर गन्धर्व बताउनुहुन्छ । आजभोलि पढेलेखेका गन्धर्र्व भने यो पेसाप्रति आकर्षित छैनन् । पढ्न नसकेका यो पेसालाई चटक्कै छोड्न पनि सकेका छैनन् । आर्थिक अभावकै कारण पढाइमा निरन्तरता दिन नसकेपछि पुर्खाको पेसा अँगाल्न बाध्य भएको गोविन्द गन्धर्वले बताउनुभयो । सारङ्गी रेटेर गीत गाउँदै मेची महाकाली डुलेर जीविकोपार्जन गरेको गन्धर्वको अनुभव छ । दैनिक पाँच सयदेखि एक हजार रुपियाँसम्म नगद, केही चामल र तरकारी आम्दानी हुने उहाँहरू बताउनुहुन्छ । सारङ्गी रेटेर कमाएको रकमले परिवार पाल्न सहयोग पुग्ने गरेको थियो । गन्धर्व समुदायले परम्परादेखि नै गाउँदै आएको कर्खगाथा, मालाश्री, आरती, स्तुति, कृष्ण जन्म अवतार, रामायणलगायतका मुख्य भाका पेसासँगै सङ्कटमा छन् । जुनसुकै समुदाय वा जातिको संस्कृति राष्ट्रको महìवपुर्ण सम्पत्ति हो । यसैले लोप हुने अवस्थामा पुगेको गन्धर्वको पेसा र संस्कृतिको संरक्षण गर्नु राज्यको दायित्व रहेको सरोकारवालाले बताउने गरेका छन् । """
एसइईको सुखद सन्देश,"""पछिल्ला वर्षमा चित्तबुझ्दो नदेखिए पनि माध्यमिक शिक्षा परीक्षा (एसइई) को यस पटकको नतिजाले विद्यालय शिक्षासँग सरोकार राख्ने धेरैलाई उत्साह जगाइदिएको छ । नतिजामा देखिएको उत्साहजनक सफलताले विद्यार्थी, शिक्षक, अभिभावकलाई हर्षित र गौरवान्वित तुल्याएको छ । यो सफलताले शिक्षा क्षेत्रमा गरिएको लगानी, मेहनत र समर्पणले सार्थकता पाउन थालेकोतर्फ सङ्केत गरेको छ । यस पटक एसइईमा नियमिततर्फ चार लाख ३८ हजार ८९६ परीक्षार्थी सहभागी भएका थिए, जसमध्ये दुई लाख ७१ हजार २९९ जना उत्तीर्ण भए । एक लाख ६७ हजार ५९७ जना अनुत्तीर्ण अर्थात् नन ग्रेडेडमा परेका छन् । अघिल्लो सालको तुलनामा यस वर्ष १३.९५ प्रतिशतको उल्लेख्य वृद्धि हुनु समग्र शैक्षिक क्षेत्रकै लागि सकारात्मक सन्देश हो । गत वर्ष ४७.८६ प्रतिशतमा सीमित रहेको उत्तीर्ण दर यस पटक ६१.८१ प्रतिशत पुगेको छ । यो सफलतालाई कुनै एक पक्षको मात्र नभई सबैको सामूहिक प्रयासको प्रतिफलका रूपमा बुझ्नु पर्छ । गत वर्षको नतिजामा आधाभन्दा बढी परीक्षार्थी अनुत्तीर्ण भएपछि सरोकारवाला सबैको ध्यान यस पटकको नतिजा सुधार गर्नु पर्छ भन्नेतर्फ केन्द्रित भएको थियो । उक्त घटनाबाट पाठ सिकेर शिक्षण सिकाइ क्रियाकलापमा व्यापक सुधार गरिएको थियो । त्यति मात्रै होइन, एसइईमा सहभागी हुने विद्यार्थीलाई लक्षित गरेर सरकारले अनलाइनमार्फत विशेषज्ञ शिक्षकको सहयोगमा तयारी कक्षाहरू पनि सञ्चालन गरेको थियो । उक्त कक्षामा जोडिएका हजारौँ विद्यार्थीहरूको मेहनत र विशेषज्ञ शिक्षकहरूको अथक प्रयास नतिजा सुधार आउनुको थुप्रै कारणमध्येका एक हुन् । एसइईको नतिजा प्रकाशनमा राष्ट्रिय परीक्षा बोर्डले गत वर्षदेखि नयाँ व्यवस्था गरेको थियो । उक्त व्यवस्था अनुसार सैद्धान्तिकतर्फ हरेक विषयमा न्यूनतम ३५ प्रतिशत र आन्तरिकतर्फ न्यूनतम ४० प्रतिशत अङ्क ल्याउने परीक्षार्थीलाई मात्रै ग्रेडेड समूहमा राख्ने गरिएको छ । गत वर्ष पहिलो पटक लागु गरिएका कारण धेरै परीक्षार्थी अनुत्तीर्ण भएको र सोही अनुत्तीर्ण दरलाई हेरेर विद्यार्थीमा पढ्ने बानीको समेत विकास हुँदा नतिजा अहिले सुधारिएको विश्लेषण पनि गरिएको छ । यी सबै तयारीका आधारमा सरकारले यस पटक एसइईमा न्यूनतम ७० प्रतिशत परीक्षार्थी उत्तीर्ण गराउने लक्ष्य लिएको थियो । अहिलेको नतिजा सरकारी लक्ष्यको हाराहारी नै पुगेको मान्नु पर्छ । अनुत्तीर्ण भएका परीक्षार्थीका लागि बोर्डले साउन २९ गतेबाट ग्रेड वृद्धि परीक्षा सञ्चालन गर्दै छ । उक्त परीक्षामा सहभागी परीक्षार्थीको उत्तीर्ण प्रतिशतलाई समेत आधार मानेर गणना गर्ने हो भने यस पटकको नतिजा सरकारी लक्ष्यभन्दा पनि बढी हुने देखिन्छ । अहिले कुल सरकारी बजेटको सबैभन्दा धेरै रकम शिक्षा क्षेत्रमा खर्च हुने गरेको छ । शिक्षामा छुट्याइएको रकम पनि सबैभन्दा धेरै विद्यालय तहमा खर्च हुने गरेको छ । यति धेरै रकम खर्च हुँदाहुँदै हरेक वर्ष मुस्किलले ५० प्रतिशत विद्यार्थी पनि एसइईमा उत्तीर्ण हुन नसक्दा समग्र शिक्षामा गरिएको खर्चकै विषयमा प्रश्न उठ्ने गरेको थियो । किनभने विद्यालय तहको उपलब्धिलाई एसइईको नतिजासँग जोडेर विश्लेषण गर्ने परिपाटी अहिले पनि कायमै छ । यी सबै टीकाटिप्पणीको एकमुस्ट जवाफ यस वर्षको एसइई नतिजाले दिएको छ तर एसइईमा उच्च अङ्कका साथ परीक्षार्थी उत्तीर्ण भए भन्दैमा चित्त बुझाएर बस्ने अवस्था भने छैन । किनभने अहिले पनि कक्षा १२ उत्तीर्ण हुनेबित्तिकै स्वदेशमा सम्भावना नदेखेर बिदेसिने विद्यार्थी सङ्ख्यामा हरेक वर्ष वृद्धि भइरहेको छ । विद्यार्थी बिदेसिनुका विविध कारण भए पनि स्वदेशमा प्रशस्त सम्भावना नहुनु र उनीहरूलाई सिपमूलक शिक्षा प्रदान गर्न नसक्नु एउटा कारण हो । विद्यार्थीलाई उच्च अङ्कका साथ उत्तीर्ण गराएर प्रमाणपत्र दिने तर सिप दिन नसक्ने शिक्षाको औचित्य पुष्टि गर्न अब निकै कठिन छ । अबको ध्यान त्यतातर्फ केन्द्रित गर्नु आवश्यक छ । समग्रमा एसइईको यो सुधारिएको नतिजाले देशको शैक्षिक भविष्यप्रति आशाको दियो बालेको छ । यो सकारात्मक लयलाई कायम राख्दै अझ गुणस्तरीय र जीवनोपयोगी शिक्षाका लागि सबैले आआफ्नो ठाउँबाट इमानदार प्रयास गर्नुपर्ने देखिन्छ । """
धान दिवसमा रोपाइँ,"""काठमाडौँ, असार १५ गते । राष्ट्रिय धान दिवसका अवसरमा शुभकामना योग साधना केन्द्रले  आज काठमाडौँको  तारकेश्वर नगरपालिका–१० मनमैजुस्थित खेतमा धान  रोपाइँ गरेर  राष्ट्रिय धान दिवस मनाउँदै । """
‘समाज कल्याण परिषद्को भूमिका खुम्च्याउनु हुन्न’,"""मुलुकभर करिब ५६ हजारको हाराहारीमा गैरसरकारी संस्था समाज कल्याण परिषद्सँग आबद्ध छन् । तीमध्ये भन्डै १० हजार जति मात्रै सक्रिय भूमिकामा छन् । ती सबै संस्थाको नियमित मूल्याङ्कन, सुपरिवेक्षण तथा अनुगमनको काम परिषद्ले गर्दै आइरहेको छ । त्यसबाहेक परिषद्ले पछिल्लो समय संस्थागत सुशासन तथा संस्थालाई आर्थिक रूपमा सबल बनाउन विभिन्न प्रयास पनि गर्दै आइरहेको छ । यसै सेरोफेरोमा रहेर परिषद्का सदस्यसचिव मनोज भट्टसँग गोरखापत्र दैनिकका लागि सूर्यप्रसाद पाण्डेले गरेको कुराकानीको सम्पादित अंश : समाज कल्याण परिषद्ले राष्ट्रिय तथा अन्तर्राष्ट्रिय गैरसरकारी संस्थाको नियमनको काम कसरी गरिरहेको छ ? नेपालको संविधान २०७२ को धारा ५१ को ञ (१४) ले समाज कल्याण परिषद्को कार्य प्रकृति र जिम्मेवारीलाई स्पष्ट पारेको छ । सामुदायिक तथा राष्ट्रिय वा अन्तर्राष्ट्रिय गैरसरकारी सङ्घ संस्थाको लगानी र भूमिकालाई जवाफदेशी र पादर्शी बनाउँदै त्यस्ता संस्थाको स्थापना, स्वीकृति, सञ्चालन, नियमन र व्यवस्थापनका लागि एकद्वार प्रणाली अपनाउने र राष्ट्रिय आवश्यकता र प्राथमिकताका क्षेत्रमा मात्र त्यस्ता सङ्घ संस्थालाई संलग्न गराउने भन्ने संवैधानिक व्यवस्था छ । हामीले सोही व्यवस्था अनुसार समाज कल्याण ऐन, २०४९ भित्र रही जिम्मेवारी वहन गर्दै आएका छौँ । सामुदायिक, राष्ट्रिय वा अन्तर्राष्ट्रिय गैरसरकारी सङ्घ संस्थाको स्वीकृति, नियमलगायतका काम एकद्वार प्रणालीमार्फत परिषद्ले गर्ने जिम्मेवारी संविधानले नै दिएको रहेछ । यो व्यवस्था व्यवहारमा कार्यान्वयन भएको छ त ? परिषद् मूलतः समाज कल्याण परिषद् ऐन, २०४९ तथा त्यसको आधारमा बनेका अन्य कानुनको आधारमा सञ्चालित छ । त्यसबाहेक २०७२ सालको संविधानले समेत हाम्रो जिम्मेवारी स्पष्ट किटान गरेको छ । संवैधानिक व्यवस्था अनुसार हामीले पूर्णत जिम्मेवारी वहन गर्न पाएका छैनौँ । अहिले पनि धेरै कार्यक्रम तथा परियोजना परिषद्बाहेक अन्य मन्त्रालयबाट धेरै स्वीकृत तथा कार्यान्वयन भइरहेको अवस्था छ । अन्य मन्त्रालयसँगको सम्झौतामा कार्यान्वयन हुने कार्यक्रम तथा परियोजनाको हिस्सा हाम्रो स्वीकृति तथा सम्झौताबाट हुने कार्यक्रम भन्दा धेरै गुणा बढी हुने गरेको छ । जुन संविधानको भावनाविपरीत हो र समाज कल्याण ऐन विपरीत छ भन्ने हाम्रो बुझाइ छ । अहिले परिषद्ले स्वीकृत नदिएको परियोजनाको जवाफदेही पनि हामी हुनु परेको छ । त्यस्ता संस्था हाम्रो दायरामा आउन दिएका छैनौँ । संविधानले नै स्पष्ट किटान गरेको विषय किन कार्यान्वयन नभएको होला ? यसमा परिषद्को पनि कमजोरी छ कि ? अन्य मन्त्रालय जस्तै हामी पनि सरकारको एक अङ्ग हौ । हाम्रा पनि निश्चित दायरा तथा सीमा छन् । हामी पनि सरकारको नीति तथा कार्यक्रम अनुसार नै चल्ने हो । हामीलाई संविधान र समाज कल्याण ऐनले दिएकोे अधिकार हनन भयो भने विषय विगतमा पनि पटक पटक सार्वजनिक बहसमा आएका थिए । हामीले पनि विभिन्न मञ्चमा यो विषय उठाइरहेका छौँ । संसद्को दिगो विकास तथा सुशासन समितिले पनि विगतमा एकद्वार प्रणाली अनुसार समाज कल्याण परिषद्बाट विषयत र भौगोलिक प्राथमिकता तोकी गैरसरकारी संस्थाको परियोजना सञ्चालनसम्बन्धी कार्यविधि बनाई कार्यान्वयनको व्यवस्था गर्न नेपाल सरकारलाई निर्देशन दिएको थियो । अझै पनि कार्यान्वयन भएको छैन । साथै, समितिले अर्थ मन्त्रालय, परराष्ट्र मन्त्रालय र विकास साझेदार संस्थाबिच हुने पार्टनरसिप फ्रेमवर्क एग्रिमेन्ट अन्तर्गत सञ्चालित आयोजनाका विषयमा पनि प्रश्न उठाएको थियो । यी व्यवस्था कार्यान्वयन भएको भए सरकारको आवधिक योजना तथा नीतिलाई सहयोग पुग्ने थियो । विकास साझेदार संस्थाहरूबाट अन्तर्राष्ट्रिय गैरसरकारी संस्थालाई सिधै सहायता उपलब्ध गराउँदा के समस्या आउने रहेछ ? यस्ता संस्थाबाट प्राप्त हुने सहायता तथा परियोजना परिषद्को स्वीकृतिमा सञ्चालन गर्नुपर्ने भन्ने स्पष्ट कानुनी व्यवस्था छ । हाम्रो चाहना भएको कानुनी व्यवस्था कार्यान्वयन होस् भन्ने हो । हामीले स्थानीय तहको सिफारिसमा मात्र परियोजना सञ्चालनको स्वीकृति दिने मात्रै हो । हामीसँग सम्झौता भए अनुसार कार्यक्रम सञ्चालन भएको छ कि छैन भनेर अनुगमन तथा मूल्याङ्कन गर्ने मात्रै हो । परिषद्बाहेक अन्य निकायबाट कार्यक्रम कार्यान्वयन हुँदा राष्ट्रिय प्राथमिकता तथा आवश्यकताका क्षेत्रमा लगानी एवं परिचालन भए नभएको यकिन हुन सकेका भन्ने प्रश्न उठ्ने गरेको पाइन्छ, जसको अपजस समाज कल्याण परिषद्ले लिनु परेको छ । खर्चको पारदर्शिता, कार्यान्वयनको प्रभावकारिता तथा वित्तीय सुशासनमा पनि समय समयमा प्रश्न उठ्ने गरेको छ । यी सबै अपजसको भागीदार भने हामी हुनु परेको छ । यो विरोधाभासपूर्ण अवस्थाको अन्त्य होस् भन्ने हाम्रो चाहना हो । एकद्वार प्रणालीमार्फत अनुभव भएको परिषद्लाई थप जिम्मेवार बनाउँदै स्वायत्त निकायका रूपमा अघि बढाउँदा सङ्घ संस्थामार्फत विकासमा महìवपूर्ण भूमिका खेल्न सकिन्छ । समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियमानुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र परिषद् माथि लाग्ने गरेको आरोपले गर्दा भ्रम सिर्जना भएको छ । यस्ता परियोजना परिषद्सँग सम्झौता नगरी अन्य निकायबाटै परिचालन हुँदा कसलाई कति फाइदा हुने रहेछ ? समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियम अनुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र समाज कल्याण परिषद् माथि लाग्ने गरेको आरोपले गर्दा भ्रम सिर्जना भएको छ । अन्तर्राष्ट्रिय विकास सहायता नीति २०७६ मा राष्ट्रिय तथा अन्तर्राष्ट्रिय गैरसरकारी संस्थाले आफ्नै प्रयासम विकास सहायताको परिचालन गर्दा प्रचलित कानुनबमोजिम समाज कल्याण परिषद्मार्फत हुने छ भन्ने उल्लेख गरिएको छ । साथै त्यस्तो सहायतालाई व्यवस्थापन सूचना प्रणालीमा प्रविष्ट गर्नुपर्ने छ भन्ने व्यवस्था पूर्ण कार्यान्वयन होस भन्ने पनि हाम्रो चाहना हो । यसले समग्रमा मुलुककै हित गर्ने हो । पछिल्लो समय समाज कल्याण परिषद्को भूमिका प्रभावकारी भएन भन्ने गुनासो पनि सुन्ने गरिएको छ । अझै परिषद्को विकल्पमा अर्को संरचना बनाउने प्रयास भएको पनि चर्चा थियो । के यो आवश्यक छ ? हामी संविधानको धारा ५१ र समाज कल्याण ऐन, २०४९ ले निर्दिष्ट गरेको व्यवस्था अनुसार सञ्चालनमा छौँ । यी कानुनले हाम्रो भूमिका स्पष्ट पारिदिएका कारण हामीलाई काम गर्न नीतिगत समस्या छैन । हामीलाई जिटुजी गर्नेसम्मको अधिकार कानुनले दिएको छ । हाम्रो विषयलाई विविध भ्रममा पार्ने गरिएको छ । मैले संसदीय समितिमा पनि यो कुरा भनिसकेको छु । भ्रममा परेर होइन, तथ्य पत्ता लगाऔँ । सानो समूह बनाएर यसको तथ्य पत्ता लगाऔँ । जुन कुरा बाहिर आएको छ, त्यो सत्य होइन । सामजिक क्षेत्रमा काम गरेको हामीसँग लामो अनुभव छ । परिषद् बोर्डमा उच्च स्तरीय व्यक्ति हुनुहुन्छ । यति उच्च व्यक्ति हुँदाहुँदै पनि अर्को कुनै संस्था आएर राम्रो काम हुन्छ, जस्तो लाग्दैन । समाज कल्याणमार्फत आउने सबै रकमको राज्यलाई एक पैसा पनि दायित्व पर्दैन । समाज कल्याणले पैसा बाँडेको छ भन्ने भ्रम छ । हामीले स्वीकृत दिने मात्रै हो । राजनीतिक तहमा समेत स्पष्टता हुनु जरुरी छ । सञ्चार माध्यम पनि स्पष्ट हुनु जरुरी छ । यसलाई व्यवस्थित गर्न छोडेर अर्को संस्था बनाउन खोज्नु राम्रो होइन । बर्सौंदेखिको अनुभव भएको संरचनालाई बलियो र समय सापेक्ष बनाउनु राम्रो हुन्छ । नयाँ संरचनामा जाँदा गैरसरकारी संस्था र नागरिक समाजको संविघान प्रदत्त अधिकारलाई खुम्च्याउनु हुँदैन । यो दिशातर्फ जाँदा नयाँ संरचनालाई पनि अभ्यास गर्न मात्र बर्सौं लाग्ने भएकाले व्यावहारिक र वैज्ञानिक हुँदैन ।  परिषद्लाई राज्यले एक पैसा पनि सहयोग गरेको छैन भन्नुभयो, त्यसो भए यस संस्थाको आम्दानीको स्रोत के हो त ? विगतमा कुनै बेला परिषद्लाई राज्यले नियमित रकम उपलब्ध गराउँथ्यो । अहिले परिषद्मा राज्यको लगानी शून्य छ । तीन वर्षअघि म परिषद्मा सदस्यसचिव भएर आउँदा परिषद् अस्तव्यस्त अवस्थामा थियो । कर्मचारीले तलब खान नपाउने अवस्था थियो । कर्मचारी सेवानिवृत्त हुँदा उपदान नपाउने अवस्था थियो । पछिल्लो समय मन्त्रीस्तरीय निर्णय अनुसार भृकटीमण्डपलाई व्यवस्थापन गरियो । अहिले वार्षिक १७ करोड रुपियाँको हाराहारीमा आम्दानी हुन्छ । जसबाट सङ्घ संस्था कार्यक्रम स्वीकृत गरी गरिब, निमुखा र पछाडि परेका वर्गका सङ्घ संस्थामार्फत वैदेशिक अर्बौं रकम परिचालन गराइएको छ । अहिले कल्याणको मुख्य आम्दानीको स्रोत त्यही बनेको छ । राज्यले संस्थागत सुधार तथा परिषद्को व्यवस्थापनका लागि सहयोग गरिदिने हो भने हामी अझै प्रभावकारी रूपमा काम गर्न सक्छौँ । परिषद् सुधारका लागि तपाईंले नेतृत्व समालेपछि के के काम भयो त ? हामीले परियोजना अनुगमन मूल्याङ्कन तेस्रो पक्षबाट हुने गरी निर्देशिका संशोधन गरेका छौँ । सम्पत्ति शुद्धीकरण निवारणसम्बन्धी गैरनाफामूलक संस्थाबाट हुने वित्तीय कारोबार तथा पारदर्शिताका लागि आवश्यक पर्ने निर्देशिका र मसौदा तयार भएको छ । परिषद्को डिजिटलाइजेसनको कार्य अगाडि बढाइएको छ । भृकुटीमण्डपको आम्दानी झन्डै तीन गुनाले वृद्धि भयो । सङ्घ संस्थाले स्वीकृति लिनेको सङ्ख्या १२ सयको हाराहारीमा थियो । हाल २५ सय पुगेको छ ।  परिषद् सुधारका लागि सरकारबाट के अपेक्षा गर्नुभएको छ ? समाज कल्याण ऐन, २०४९ लाई थप बलियो बनाउँदै समयसपेक्ष बनाउनुपर्ने भूमिकामा सरकारको सहयोग चाहिन्छ ।  पछिल्लो समय प्रदर्शनीमार्गस्थित भृकुटीमण्डपको जग्गा, त्यहाँ बनेका संरचना भाडामा लगाएबापत रकम उठाउन नसकिएको विषय के होला ? भृकुटीमण्डपको जग्गा तथा संरचना भोगचलन गर्न दिने विषयमा आजभन्दा २०/२५ वर्षअघि सम्झौता भएको थियो । सम्झौता गर्ने भाडा नदिने प्रवृत्ति पनि त्यतिबेलादेखि नै रहेछ । अहिले पनि त्यतिबेलादेखिकै बक्यौता छ । उक्त बक्यौता उठाउन अख्तियार दुरुपयोग अनुसन्धान आयोगले निर्देशन पनि दिइसकेको थियो । बक्यौता नउठेपछि महालेखा परीक्षकको कार्यालयले पनि हाम्रो नाममा बेरुजु निकालेको छ । असुलउपर गर्न सम्बन्धित निकायलाई पत्राचार पनि गरेका छौँ । प्रहरीलाई पत्राचार पनि गरेका छौँ । नतिर्नेलाई ठाउँ छोड्न पनि पत्राचार गरेका छौँ । सबै लब्ध प्रतिष्ठित व्यक्ति छन् । पैसा नतिर्नेलाई हामीले जबर्जस्ती गर्न भने सक्दैनौँ । यो उहाँहरूको नैतिकताको प्रश्न पनि हो । असुलउपर गर्न मन्त्रीस्तरीय निर्णय गरेर प्रक्रिया अघि बढाएका हौँ । सार्वजनिक सूचना पनि निकालिसकेका छौँ । बक्यौता असुलीका लागि कानुनी प्रव्रिmयामा गइसकेका छौँ । सम्बन्धित मन्त्रालयमार्फत अनामनगरस्थित तहसिलका कार्यालयमा पठाएका छौँ । हामीले गर्ने अधिकतम कानुनी प्रक्रिया त्यही हो ।  """
अवरुद्ध कर्णाली राजमार्ग खुल्यो,"""प्रेमराज सिम्खडा कालीकोट, असार १६ गते । पहिरो खसेर अवरुद्ध भएको कर्णाली राजमार्ग  सुचारु भएको छ । सामान्य वर्षाका कारणले कर्णाली राजमार्गको जितेनजिक पहिरो खस्दा जिते–मान्म सडकखण्ड अवरुद्ध भएको थियोे । पहिरो पन्छाएपछि राजमार्ग खुलेको हो । सडक अवरुद्ध हुँदा कालीकोट सदरमुकाम मान्म, जुम्ला, मुगुबाट सुर्खेतका लागि छुटेका यातायात बन्द हुँदा यात्रुले सास्ती पाएका थिए । बिहानदेखि सडक अवरुद्ध भएको थियो । खाँडाचक्र –१ का मिलन खड्काका अनुसार वर्षा सुरु भएसँगै कर्णाली राजमार्गमा पहिरो झर्न सुरु भएको छ । जितेसँगै हुल्म, लगायतका ठाउँमा पहिरो झरेको छ । स्थानीय सरकारले राजमार्ग जोड्न खनेका सहायक सडक र बेला–बेला मर्मतको नाममा किस्ता किस्तामा सडक फराकिलो पार्ने चलनका कारणले जमिन थर्किदा पहिरो झर्ने खतरा बढ्दैआएको छ । जिते भिरको चट्टान फुटेर पहिरो झरेपछि केही घण्टा राजमार्ग बन्द भएको थियो । सडक बन्द हुँदा यात्रुलाई समस्या भएको थियो । पहिरो झरेको ठाउँमा कुनै होटल पसल नहुँदा समस्या भएको यात्रुको गुनासो छ । पहिरो पञ्छाएर सडक खुलेसँगै यात्रु गन्तब्यतर्फ लागेका छन् । जिल्ला प्रहरी कार्यालय कालीकोटका प्रमुख डिएसपी टेकबहादुर रावतले पहिरो केही छिनमै खुलेको भए पनि साँघुरो सडकका कारणले दोहोराे गाडी पास गराउँदा समय लागेको बताउनुभयो । डिएसपी रावतका अनुसार अहिले बाटो सुचारु भएको छ । वर्षाको समयमा कर्णाली राजमार्ग छिनभरमा बन्द र छिनभरमा खुल्ने गर्दछ, उहाँले भन्नुभयो । पहिरो पन्छाउनका लागि सडक कार्यालयले स्काभेटर तयारी अवस्थामा राख्ने गरे पनि पहिरो पन्छाउन समय लाग्ने उहाँको भनाइ छ । """
गोरखामा १३ प्रतिशत रोपाइँ सम्पन्न,"""गुणबहादुर रोका सुलीकोट, असार १६ गते । गोरखामा जम्मा १३ प्रतिशत रोपाइँ सम्पन्न भएको छ । पानी नपर्दा अधिकांश किसानका खेतहरु बाँझै रहेका कारण सोचेजस्तो रोपाइँ हुन नसकेको कृषि ज्ञानकेन्द्र गोरखाका प्रमुख प्रकाश बुढाथोकीले जानकारी दिनुभयो । उहाँका अनुसार गत साल असार १५ गते गोरखामा २० प्रतिशत रोपाइँ भएकोमा अहिले सुख्खा खडेरीले रोपाइँमा ढिला भएको उहाँले बताउनुभयो । जम्मा १३ प्रतिशत मात्र रोपाइँ भएकाले किसानहरु रोपाइँ सोचे जस्तो नहुने हो कि भन्नेमा पुगेका छन् । गोरखाका मुख्य मुख्य फाँटहरुमा रोपाइँको तयारी गरिएता पनि वर्षात नहुँदा किसानहरु मर्कामा परेका छन् । अझै पनि वर्षा हुने हो भने गोरखामा लगभग ९५ प्रतिशत रोपाइँ हुनेमा विश्वास रहेको कृषि ज्ञान केन्द्र कार्यालय गोरखाले जनाएको छ । गोरखामा दश हजार १ सय ४० हेक्टर जमिनमा धान रोपाइँ हुने गरेको छ । अधिकांश किसान आकाशे पानीको भरमा खेती गर्नुपर्ने बाध्यता भएकाले पानी नपर्दा गोरखाका फाँटहरुमा रोपाइँ हुन नसकेको कृषि ज्ञान गोरखाका प्रमुख बुढाथोकीको भनाइ छ । """
मन्त्रिपरिषद् बैठकका १५ निर्णय (सूचीसहित),"""काठमाडाैं, असार १६ गते । मन्त्रिपरिषद् बैठकले १५ निर्णय सार्वजनिक गरेको छ । सरकारका प्रवक्ता एवम् सञ्चार तथा सूचना प्रविधिमन्त्री पृथ्वीसुब्बा गुरुङले यही असार १३ गते बसेको मन्त्रिपरिषद् बैठकले १५ वटा निर्णय गरेको जानकारी दिनुभयो । मन्त्री गुरुङले सार्वजनिक खरिद पुनरवलाेकन समितिकाे अध्यक्षमा पूर्वसचिव रघुराम विष्ट र सदस्यहरुमा पूर्वसचिवहरु राेहितकुमार विसुराल तथा थानेश्वर गाैतमलाई नियुक्त गर्ने निर्णय बैठकले गरेको बताउनुभयो । यसैगरी, बैठकले नेपाल प्रशासनिक प्रशिक्षण प्रतिष्ठानकाे रिक्त कार्यकारी निर्देशक पदमा रामशरण पुडासैनीलाई नियुक्त गर्ने निर्णय गरेकाे छ । मन्त्री गुरुङले विदेशी विनिमय विधेयक तर्जुमाकाे लागि सिद्धान्त स्वीकृत गर्ने, सम्पत्ति व्यवस्थापन विधेयक तर्जुमाकाे लागि सिद्धान्त स्वीकृत गर्ने निर्णय बताउनुभयाे ।  """
वन प्रवर्धन सूचना प्रणाली तालिम,"""चन्द्र पन्दाक ताप्लेजुङ, असार १६ गते । ताप्लेजुङमा वन तथा वातावरण संरक्षणमा संलग्नलाई वन प्रवर्धन सूचना प्रणालीसम्बन्धी तालिम प्रदान गरिएको छ । सामुदायिक वन समूह लगायतमा आबद्ध रहेर वन संरक्षणसम्बन्धी क्रियाकलापमा संलग्न रहँदै आएकालाई वन तथा ज्ञान प्रवर्धन सूचना प्रणाली तालिम प्रदान गरिएको हो । सामुदायिक वन उपभोक्ता महासङ्घ नेपाल ताप्लेजुङले तीन दिने वन प्रवर्धन सूचना प्रणालीसम्बन्धी आयोजना गरेको हो । सामुदायिक वन उपभोक्ता समूहमा आवद्ध पदाधिकारी तथा सदस्य, वन संरक्षणमा संलग्न नेपाल प्रहरी, सशस्त्र प्रहरी, डिभिजन वन कार्यालय, कृषि ज्ञान केन्द्रलगायत निकायका कर्मचारीलाई सूचना प्रणालीसम्बन्धी तालिम प्रदान गरिएको हो । वन प्रवर्धन तथा ज्ञान प्रवर्धन सूचना प्रणालीसम्बन्धी शिक्षा प्रदान गर्नेगरी तालिम आयोजना गरिएको सामुदायिक वन उपभोक्ता महासङ्घ नेपाल, जिल्ला महासङ्घका अध्यक्ष सुरज ओझाले जानकारी दिनुभयो । ओझाका अनुसार डिभिजन वन कार्यालय ताप्लेजुङको सहयोगमा आयोजना गरिएको तालिममा करिब ४० जना प्रशिक्षार्थीको सहभागिता रहेको थियो । तालिममा वन विषयका विज्ञ शिशु झा र गुलावकुमार चौधरीले प्रशिक्षण दिनुभएको थियो । वन प्रवर्धन तथा ज्ञान प्रवर्धन सूचना प्रणालीअन्तर्गत जिपिएस इसेन्सियल, ल्याण्ड क्याल्कुलेटर एप्सबारे जानकारी दिने, उक्त एप्समार्फत लोकेसन (स्थान) पत्ता लगाउने, जग्गाको सीमाङ्कन र क्षेत्रफल पत्ता लगाउनेजस्ता विषय तालिममा सिकाइएको थियो । शुक्रबार सुरु भएको तालिम आइतबार सम्पन्न भएको सामुदायिक वन उपभोक्ता महासङ्घ, जिल्ला महासङ्घले जनाएको छ । """
सर्पको टोकाइबाट एकको मृत्यु,"""अविनाश चौधरी धनगढी, असार १६ गते । कैलालीमा सर्पको टोकाइबाट एक व्यक्तिको आज मृत्यु भएको छ । गोदावरी नगरपालिका–१२ का ४३ वर्षीय रामबहादुर बुढाको ज्यान गएको हो । बुढालाई आज बिहान आफ्नै घर अगाडि नचिनेको सर्पले दाहिने खुट्टामा डसेको थियो । सर्पले टोकेपछि घाइते बुढालाई उपचारका लागि सेती प्रादेशिक अस्पतालमा ल्याइएको थियो । उपचारकै क्रममा उहाँको ज्यान गएको जिल्ला प्रशासन कार्यालयका सूचना अधिकारी शिवराज जोशीले जानकारी दिनुभयो । यसै गरी, चट्याङ लागेर धनगढी उपमहानगरपालिका–१९, लल्लीपुरका ६६ वर्षीया गुलियादेवी चौधरी घाइते हुनुभएको छ । उहाँको दाहिने खुट्टा, हात, ढाडमा चोट लागेको जनाइएको छ । घाइते चौधरीको धनगढीमा उपचार भइरहेको जोशीले जानकारी दिनुभयो । """
नक्षेत्र वाटिका निर्माण,"""घोडाघोडी (कैलाली), असार १४ गते । कैलालीको गौरीगंगा नगरपालिका–१,चौमालामा रहेको मोहन्याल मन्दिर परिसरमा निर्माण गरिएको नक्षत्र वाटिका । मन्दिर उपभोक्ता समितिमार्फत् सुदूरपश्चिम प्रदेश उद्योग, पर्यटन, वन तथा वातावरण मन्त्रालयको पर्यटन विकास कार्यक्रम कार्यान्वयन एकाईअन्तर्गत २७ लाख रुपियाँ लागतमा उक्त नक्षेत्र वाटिका निर्माण गरिएको हो । तस्बिरः इन्द्राकुमारी केसी/रासस """
‘हाम्रो खुसी’ ले फेरिदियो बानी,"""नवलपुर, असार १४ गते । “म स्कुलबाट घर जानेबित्तिकै ‘ड्रेस’ नखोली, हातमुख पनि नधोई पाएसम्म मोबाइल हेर्थें, नभए टिभी हेर्न थाल्थेँ तर अहिले घर जानेबित्तिकै लुगा फेर्छु, हातमुख धुन्छु । ममीले जे खाजा तयार गरिदिनुभएको छ, त्यो खान्छु । अहिले मलाई रिस उठ्न पनि छोडेको छ ।” नवलपुरको मध्यविन्दु नगरपालिकास्थित जनता माध्यमिक विद्यालयको कक्षा २ मा अध्ययनरत सात वर्षीय क्रिस्टिना बस्नेतको भनाइ हो । क्रिस्टिना जस्तै घरमा आमाबुवालाई सक्दो काममा सघाउने, आमा बिरामी भएको बेला भाँडा माझेर, पानी भरेर, तरकारी केलाएर सहयोग गर्ने, साथीभाइसँग झगडा नगर्ने, मिलेर बस्ने, तपाईं हजुर भनेर सम्बोधन गर्ने, गुरुहरूलाई आदर गर्ने बानी बसेको छ । सोही विद्यालयको कक्षा ६ मा अध्ययनरत एन्जिला विकमा पनि । यहाँ कक्षा १ देखि ८ सम्म अध्ययनरत प्रायः सबै विद्यार्थीमा यस्तै सकारात्मक परिवर्तन देखिएको छ । नेपालमै पहिलो पटक नवलपुरको मध्यविन्दु नगरपालिकाले विद्यार्थी, अभिभावक र शिक्षकलाई ध्यानमा राखी  ‘हाम्रो खुसी’ (आवर हेप्पिनेस) पाठ्यक्रम सञ्चालन गरेपछि देखिएको परिवर्तन हो यो । कक्षा ६ मा अध्ययनरत रश्मि विक यो पाठ्यक्रम लागु भएपछि आफू वृक्षरोपण गर्न, अक्षर राम्रो लेख्न, ध्यान केन्द्रित गर्न र साथीभाइसँग मिलेर बस्न सिकेको बताउनुहुन्छ । गत शैक्षिक सत्रदेखि सुरु भएको यो पाठ्यक्रमले विद्यार्थीबिच मेलमिलाप बढेको, साथीभाइमा खाजा बाँडेर खाने, झगडा गरेर छुट्टाछुट्टै बेन्चमा बस्नेहरू पनि अहिले सँगै बस्न थालेको, पानीको धारा खुल्लै हुँदा कसैले नभनी आफैँ बन्द गर्ने गरेको बताउनुहुन्छ, जनता माध्यमिक विद्यालयका खुसी स्रोतशिक्षक विष्णु थापा कार्की । पत्रु खाना र मोबाइलको लत हट्यो अहिले हरेक अभिभावकका लागि सबैभन्दा चिन्ताको विषय बनेको छ मोबाइल र जङ्क फुड (पत्रु खाना) को लत छुटाउनु । धेरै बालबालिकाको खाना खाने बेलामा मोबाइल हेर्ने, जसले गर्दा खानाको स्वाद र चिसो भएको पनि थाहा नपाउने बानी बसिसकेको छ तर ‘हाम्रो खुसी’ पाठ्यक्रम लागु भएपछि यहाँका प्रायः सबै बालबालिकामा चाहिनेभन्दा बढी मोबाइल हेर्ने र पत्रु खाना खाने बानीप्रति सचेत हुन थालेका छन् । यो बदलिएको बानीले अभिभावक पनि निकै खुसी भएका छन् । “पहिले मोबाइल पाए फोन आउँदा पनि दिँदैनथ्यो, अहिले म आफैँलाई धेरै मोबाइल हेर्न हुन्न भनेर सम्झाउँछ,” कक्षा ६ मा अध्ययनरत समीर विककी आमा रश्मिले भन्नुभयो, “त्यस्तै मेरो बाबुमा देखिएको सबैभन्दा खुसीलाग्दो बानी भनेको पत्रु खाना खान हुन्न भन्ने चेत विकास भएको छ ।” त्यस्तै लिटिल स्टेप बोर्डिङ स्कुलमा कक्षा ५ मा अध्ययनरत विद्यार्थीकी आमा चन्दु कुमालले आफ्नो छोराले आफूलाई पनि धेरै मोबाइल हेर्न हुन्न भनेर सम्झाउने गरेको सुनाउनुभयो । अर्की अभिभावक नीरमाया दराईले आफ्नो छोरामा आएको परिवर्तन देखेर आफू सबैभन्दा बढी खुसी भएको बताउनुभयो । “अघिल्लो दिन ममी तपार्इंलाई कालो कलम मन पर्छ कि निलो भनेर सोध्यो, मैले कालो भनेर जवाफ दिएँ, किन सोधेको होला भनेको त भोलिपल्ट बिहानै ‘ममी ह्याप्पी मदर्स डे’ भनेर तीन वटा कलम उपहार दियो, नीरमायाले खुसी व्यक्त गर्नुभयो, “खाजा खान भनेर लगेको पैसा बचत गरेर मलाई नै उपहार दियो ।” शिक्षकमा पनि परिवर्तन नगरपालिकाभित्र रहेका सामुदायिक र निजी गरी ६४ वटा विद्यालयमा लागु भएको ‘हाम्रो खुसी’ पाठ्यक्रमले विद्यार्थी र अभिभावकमा मात्र होइन स्वयं शिक्षकमा पनि सकारात्मक परिवर्तन देखिएको छ । जनता माविका खुसी स्रोत शिक्षक विष्णु थापा कार्की भन्नुहुन्छ, “पहिले विद्यार्थीहरू बढी हल्ला गर्दा रिसाउने, कहिलेकाहीँ पिट्ने पनि गरिन्थ्यो, अहिले धेरै कुरा सिकेकी छु, रिस कम भएको छ, बालबालिकासँग खुसी भएर, हाँसेर, माया गरेर बोल्ने बानी परेको छ ।” लिटिल स्टेप एकेडेमीका प्रिन्सिपल प्रमिला थापा शिक्षक र अभिभावकमा परिवर्तन नआई बालबालिकामा परिवर्तन आउन सम्भव नभएकाले पहिले शिक्षकमा नै परिवर्तन हुनुपर्ने र त्यो भएको बताउनुहुन्छ । अध्यापनका लागि हरेक दिनका लागि छुट्टाछुट्टै पाठ्यक्रम तयार पारिएको छ । हरेक कक्षाको सुरुवाती ३० मिनेट ‘हाम्रो खुसी’ पाठ्यक्रमबाट कक्षा सञ्चालन गरिन्छ । सुरुमा तीन मिनेट ध्यान गराइन्छ । सबै बालबालिकालाई तपार्इं भनेर सम्बोधन गरिन्छ । यो पाठ्यक्रमको गत वर्ष भदौ ८ गते तत्कालीन शिक्षामन्त्री विद्या भट्टराईले शुभारम्भ गर्नुभएको थियो । विद्यार्थीमा संवेदनशील भावनाको विकास र पारिवारिक सम्बन्ध विस्तारका लागि यो पाठ्यक्रम कोसेढुङ्गा साबित भएको नगरपालिकाको विश्वास छ । नगरप्रमुख भीमलाल अधिकारीले यो पाठ्यक्रम सफल भइसकेकाले जिल्लाका सबै पालिका र देशव्यापी रूपमा अवलम्बन गर्न आवश्यक रहेको बताउनुभयो ।  """
कैलालीमा आधा पनि रोपाइँ भएन,"""अविनाश चौधरी धनगढी, असार १५ गते । मध्य असारसम्म कैलालीमा यसवर्ष आधा पनि रोपाइँ भएको छैन । बेलैमा पानी नपर्दा अहिलेसम्म कम रोपाइँ भएको हो । यसवर्ष हालसम्म ४० प्रतिशत धान रोपाइँ भएको कृषि ज्ञान केन्द्र कैलालीले जानकारी दिएको छ । सो कार्यालयका प्रमुख टेकबहादुर विष्टका अनुसार असार पहिलो र दोस्रो सातातिर मनसुन राम्रोसँग सक्रिय नभएका कारण कम रोपाइँ भएको छ । उहाँले जिल्लाको पश्चिमी क्षेत्रमा अझै धेरै रोपाइँ गर्न बाँकी रहेको बताउनुभयो । पूर्वी क्षेत्रमा पहिल्यै पानी परेकाले त्यतातिर अलि बढी रोपाइँ भएको विष्टले जनाउनुभयो । यो जिल्लामा ७१ हजार हेक्टर जमिनमा धान खेती गरिने गरेको कृषि ज्ञान केन्द्रले जानकारी दिएको छ । यसैबिच, आइतबार मोहन्याल गाउँपालिकाको फलेबिसौनामा राष्ट्रिय धान एवम् रोपाइँ दिवस मनाइएको छ । उद्योग, पर्यटन, वन तथा वातावरणमन्त्री रामेश्वर चौधरीको प्रमुख आतिथ्यतामा कृषि ज्ञान केन्द्रले रोपाइँ दिवस मनाएको हो। """
बाह्य सम्पर्कले जोखिममा आदि–संस्कृति,"""ललित बसेल सुर्खेत, असार १२ गते । जङ्गलमा फिरन्ते जीवन बिताउँदै आएका लोपोन्मुख राउटे समुदायको सांस्कृतिक अस्तित्व र जनजीवन असुरक्षित हुन थालेको छ । बाह्य समाजमा घुलमिल हुन थालेपछि उनीहरूको सांस्कृतिक अस्तित्व र जनजीवन असुरक्षित हुन थालेको हो । अहिले राउटे समुदाय वीरेन्द्रनगर नगरपालिका–१३ को चन्द्रपुर जङ्गलमा बस्दै आएका छन् । उनीहरूको अवस्था जोखिममा पर्न थालेपछि राउटे बस्तीमा सुरक्षाको माग गरिएको छ । राउटे समुदायका शिक्षक दुर्गा खड्काले बाह्य समाजमा घुलमिल हुन थालेपछि राउटे असुरक्षित र जोखिममा पर्न थालेकाले राउटे बस्तीमा दिनभर नजिकैको प्रहरी पोस्टबाट सुरक्षा दिनुपर्ने तत्काल आवश्यकता रहेको जनाउनुभयो । विभिन्न सहयोग गर्ने नाममा र अन्य गतिविधिका लागि राउटे बस्तीमा पुगी अवाञ्छित गतिविधि गर्ने क्रम बढेपछि राउटेहरू असुरक्षित हुन थालेको उहाँको भनाइ छ । राउटे समुदाय सोझो समुदाय भएकाले पैसा पाउने लोभमा सहजै जे पनि गर्ने हुँदा र त्यसको फाइदा अरूले उठाउन खोजेपछि असुरक्षा बढ्दै गएको हो । राउटेहरू जहाँ बस्ती सर्छन्, त्यहीँ नजिकको प्रहरीबाट सुरक्षा व्यवस्था मिलाइदिन राउटे समुदायका शिक्षक खड्काले आग्रह गर्नु भयो । पछिल्ला वर्षमा राउटे युवायुवतीसँग फोटो खिच्ने, टिकटक बनाउने जस्ता गतिविधि बढ्न थालेका छन् । राउटे समुदायलाई नागरिकता प्रदान गरेको दैलेखको गुराँस गाउँपालिका–८ का वडा अध्यक्ष दीपेन्द्र वलीले अहिले राउटेलाई परिवर्तन गर्ने लहर चलेकामा अपात्ति जनाउँदै उनीहरूलाई राउटेकै रूपमा रहन दिन आग्रह गर्नुभयो । पहिले बाह्य समाजभन्दा अलग्गै जङ्गलका बिचमा बस्ने, पैसा छोए पाप लाग्छ र बाह्य मानिससँग बोल्न गाह्रो मान्ने राउटे समुदाय अहिले सहरबजारनजिकका गाउँमा बस्न थालेका छन् । हाकाहाकी पैसा माग्ने गर्छन् । छुट्टै कानुनको तयारी यता राउटे समुदायको मौलिकता र पहिचानलाई संरक्षण गर्न कर्णाली प्रदेशले छुट्टै कानुन बनाउने तयारी गरेको छ । मदिराको अत्यधिक सेवन र बाह्य नागरिकको हस्तक्षेपका कारण राउटे समुदायको अस्तित्व नै सङ्कटमा पर्न थालेकाले कर्णाली प्रदेशले छुट्टै कानुन बनाउने तयारी गरेको हो । कर्णाली प्रदेश सभाको सामाजिक विकास समितिले राउटे संरक्षणका लागि छुट्टै कानुन बनाउने गृहकार्य थालेको छ । कानुन बनाउनका लागि समितिले राउटे समुदायको क्षेत्रमा क्रियाशील सरोकारवाला पक्षसँग सुझाव सङ्कलन गरेको छ । समितिका सभापति पूर्णबहादुर खत्रीले राउटेको संरक्षणका लागि उनीहरूको अवस्थाको अध्ययन गरी कानुन बनाउने तयारी गरिएको जानकारी दिनुभयो । त्यसका लागि अहिले सबै पक्षसँग सुझाव सङ्कलन भइरहेको र त्यसैका आधारमा राउटेको संरक्षणका लागि कानुन बनाइने उहाँको भनाइ छ । कार्णली प्रदेशका सामाजिक विकासमन्त्री घनश्याम भण्डारीले दिनदिनै राउटेको जनसङ्ख्या घटिरहनु चिन्ताजनक विषय भएको बताउनुभयो । उहाँले राउटेका नाममा बजेट खर्च भइरहेकाले अब एक कार्यदल बनाएर उनीहरूको सबै पक्षको अध्ययन गरी त्यसपछि संरक्षणका लागि कदम चालिने बताउनुभयो । राउटेमा रहेको कुलत हटाउन जरुरी रहेकाले उनीहरूको राम्रो पक्षको पनि उजागर गर्नुपर्ने उहाँको भनाइ छ । राउटे समुदायसँग काम गर्ने सङ्घसंस्था, मानव अधिकार आयोगलगायतको सहभागितामा राउटे समुदायको समस्या र आगामी दिनमा संरक्षणका लागि गर्नुपर्ने अध्ययनका लागि कार्यदल बनाएर काम गर्न सकिने मन्त्री भण्डारीले बताउनुभयो । खुला प्रवेश रोक्न माग सरोकार पक्षहरूले राउटे समुदायको भाषा र वेशभूषामा बाह्य समुदायको हस्तक्षेप रोक्नुपर्ने, बस्तीमा बाह्य नागरिक खुला प्रवेशलाई रोक्नुपर्ने, सबै सेवा उपलब्ध हुने गरी राउटे बस्तीमै एकीकृत घुम्ती शिविर राख्नुपर्ने र बस्तीमा अस्थायी प्रहरी चौकी राखेर सुरक्षा दिन सक्ने गरी कानुन बनाउनु सुझाव दिएका छन् । अहिले राउटेको जनसङ्ख्या १३४ जना रहेको छ । सिप र खाद्यान्न सामाजिक सुरक्षा भत्ताका रूपमा नगद दिँदा राउटे समुदाय मदिरा र सुर्तीको कुलतमा परेको हुँदा अब नगदको सट्टा सिप र खाद्यान्न दिनुपर्ने आवाज उठेको छ । मध्यपश्चिम विश्वविद्यालयका सामाजिक कार्य, पत्रकारिता तथा आमसञ्चारका विभागीय प्रमुख एवं मानवशास्त्री खगेन्द्र अधिकारीले राउटेलाई नगद दिँदा त्यसको दुरुपयोग बढेकाले राउटेलाई अब उनीहरूको भाषा, कलाको विकास गर्न सिप र खाद्यान्न जस्ता सामग्री दिनुपर्ने अवस्था आएको बताउनुभयो । उहाँले भन्नुभयो, “अब राउटे समुदायलाई सिधै नगद दिने होइन, नगदको सट्टा उनीहरूको सिप विकास गर्ने र खाद्यान्न जस्ता सामग्री दिनु पर्दछ, अनि मात्र उनीहरू कुलतबाट जोगिन सक्छन् ।” यदि जङ्गलमा बस्न दिने हो भने उनीहरूको समस्या बुझ्ने, सुरक्षा दिने, काठ काटेर सामग्री बनाउने जस्ता विषयमा सहजीकरण गरिदिनुपर्ने मानवशास्त्री अधिकारीले बताउनुभयो ।  """
स्थायी शान्ति अपरिहार्य,"""इतिहासको लामो शृङ्खलामा विश्वले अनेक युद्धको सामना गर्नु परेको छ । शिष्ट मानव सभ्यताले कहिल्यै युद्ध चाहेन तर युद्धबाट पनि मुक्त हुन सकेन । शान्तिको जतिसुकै चाहना राखे पनि विश्व अनेक युद्धबाट मुक्त हुन नसकेको नमिठो विगतमा मानवीय चीत्कार पाइन्छ । यसले अनेक निष्कर्ष पनि निकालेको छ । त्यस्तो निष्कर्ष भन्नु कुनै पनि युद्ध जो कसैका निम्ति पनि लाभदायक हुँदैन । युद्धले नरसंहार त गर्छ नै साथसाथै भौतिक धनसम्पत्तिको ठुलो नोक्सानी गर्छ । त्यस्तो नोक्सानीले मानव समाजको आर्थिक तथा सामाजिक जीवनलाई सकसपूर्ण बनाइदिन्छ । रुस र युक्रेनबिच तीन वर्षयताको युद्धले विश्व आपूर्ति व्यवस्थामा गम्भीर प्रतिकूल असर पारेको देख्न सकिन्छ । त्यसले कच्चा तेलको मूल्य बढायो । आपूर्ति व्यवस्थामा अवरोध भई संसारले महँगीको सामना गर्नु पर्‍यो । त्यसै गरी इजरायल र हमासबिचको युद्धले समेत मध्यपूर्वलाई अशान्ति मात्र बनाएन, लाखौँ मानिसको आर्थिक जीवन झनै कठिन बनायो । पछिल्लो इजरायल र इरानबिचको युद्धले संसारलाई ठुलो त्रासमा पारेको थियो । भलै १२ दिनको भीषण लडाइँपछि मङ्गलबार युद्धविराम भयो । यो युद्धमा अमेरिकासमेत संलग्न हुन पुग्यो । इरानका आणविक भट्टीमा बमबारी गर्न पुग्यो । तथापि अमेरिकाकै सक्रियतामा युद्धविराम पनि भयो । यसमा परस्पर नमिल्ने धेरै विषयवस्तु भए पनि युद्धविराम हुन सक्नु भने वर्तमान विश्वका निम्ति सन्तोषको विषय हो । कम्तीमा युद्धको घनघोर कालो बादलबाट मध्यपूर्व तत्काललाई मुक्त भएको छ । इजरायल र इरानबिच सुरुको राम्रो सम्बन्ध अनि पछि इबी र तुसमा इतिहास बोल्छ । इरानमा राजतन्त्र हुँदाका दिनमा इजरायलसँग राम्रो सम्बन्ध थियो । सन् १९४८ मा इजरायल स्थापना हुँदा आरम्भमै इरानले नयाँ मुलुकको मान्यता दिएको थियो । इरानमा सन् १९७९ मा इस्लामिक क्रान्तिपछि राजनीतिक परिवर्तन हुन पुग्यो । राजतन्त्र अन्त्य भई गणतान्त्रिक युगमा प्रवेश गरेसँगै कट्टरपन्थी इस्लामिक नेतृत्वले सत्ता हत्यायो । आयतुल्लाह खामेनीको नेतृत्वले धार्मिक निरङ्कुश शासनसँगै इरानले इजरायललाई दुस्मन मुलुकमा राख्यो । आणविक हतियार विकास गरेको इरानले इजरायललाई विश्वकै नक्साबाट हटाउने लक्ष्यमा अगाडि बढेपछि मामिला जटिल बन्न थाल्यो । हमास, हिज्बुल्लाह जस्ता इस्लामिक समूहलाई इरानले पक्षपोषण गर्न थाल्यो । त्यसकै सिलसिलामा गत वर्ष हमासले इजरायमाथि आक्रमण गरेपछि इजरायल क्रुद्ध हुन पुग्यो । त्यो युद्धले गाजा तहसनहस नै बन्यो । अहिले पनि गाजाका लाखौँ मानिस न्यूनतम मानवीय आवश्यकताका निम्ति भौँतारिइरहेका छन् । इजरायलको निरन्तर आक्रमणले युद्धनिरपेक्ष गाजावासी नाजुक जीवन व्यतीत गरिरहेका छन् । हमासलाई सबै खालको सहयोग गर्ने इरान नै भएको ठम्याइ इजरायलको रहेकै कारण इजरायल र इरान युद्ध भुमरीमा पुगे । त्यसैबिच अमेरिकाले बम वर्षा गरी इरानका तीन वटा आणविक केन्द्र फोर्डो, नातान्ज र इस्फाहन तहसनहस बनायो । प्रतिकारमा इरानले कतारस्थित अमेरिकी हवाई अड्डामा मिसाइल आक्रमण गरेसँगै नयाँ घटनाक्रम विकास भयो । अमेरिकी नेतृत्वमै इजरायल र इरानबिच युद्धविराम हुन पुग्यो । इजरायल र इरानले मङ्गलबार अमेरिकी राष्ट्रपति डोनाल्ड ट्रम्पद्वारा प्रस्तावित युद्धविराम योजना स्वीकार गर्नु सानै भए पनि तत्कालको उपलब्धि हो । यो युद्धविरामले मध्यपूर्वमा उधुम मच्चाएको १२ दिने युद्धको अन्त्य भएको छ तथापि युद्धविराम प्रभावकारी नभएको पनि परस्पर आरोपप्रत्यारोप चलिरहेको छ । विश्व मानव समाजलाई युद्ध कुनै पनि हालतमा मान्य छैन । युद्धले कुनै पनि समस्याको दीर्घकालीन समाधान दिन सक्दैन । युद्धले सैनिक खर्चमा व्यापक वृद्धि गर्ने छ । त्यसले शिक्षा, स्वास्थ्य, खाद्य उत्पादन र आपूर्तिलगायतका क्षेत्रको लगानी घटाउने छ । सैनिक खर्चमा व्यापक बढोत्तरी ल्याउने छ । हातहतियारको होडबाजीमा विश्वलाई डोर्‍याउने छ । विश्वलाई शान्तिको दिशामा लैजान अघिल्लो पुस्ताले प्रशस्त गृहकार्य गरी बाटो देखाए । त्यसमा पनि पञ्चशीलका सिद्धान्त नै मूलभूत रूपमा विश्वशान्तिका निम्ति मूल सूत्र हो । पञ्चशीलका सिद्धान्तले सबै मुलुकका निम्ति शान्तिपूर्ण सहअस्तित्व प्रदान गर्छ । मुलुकहरूबिच पारस्परिक सद्भाव, अनाक्रमण, अहस्तक्षेप जस्ता मानव सभ्यताका अमूल्य आयामलाई पञ्चशीलले समेट्छ । नेपालको परराष्ट्र« नीति नै पञ्चशीलको सिद्धान्तमा आधारित छ । विश्वका धेरै देशको चाहना र क्रियाशीलतासमेत यही दिशामा अग्रसर छ । इजरायल र इरानबिच भएको यो युद्धविराम अब स्थायी शान्तिमा रूपान्तरण हुनु पर्छ । स्थायी शान्तिमै इजरायल र इरानको भविष्य छ, विश्वका सबै मानव जातिको भविष्य छ । """
हरित अर्थतन्त्र बनाउन जरुरी,"""गोरखापत्र समाचारदाता काठमाडौँ, असार १६ गते । राष्ट्रिय सभाका उपाध्यक्ष बिमला घिमिरेले हरित अर्थतन्त्रबाट योगदान हुने गरी नीति र कार्यक्रम तथा योजना बनाउन जरुरी भएको बताउनुभएको छ । उहाँले हरित अर्थतन्त्रका अवसर विशाल रहेको बताउनुभयो । प्राकृतिक स्रोत व्यवस्थापन तथा संरक्षण क्षेत्रमा काम गर्ने विभिन्न संस्थाले काठमाडौँमा आइतबार आयोजना गरेको दिगो वन व्यवस्थापन, जलवायु परिवर्तन र हरित अर्थतन्त्र विषयक संवाद कार्यक्रममा उपाध्यक्ष घिमिरेले दिगो वन व्यवस्थापनबाट हरित अर्थतन्त्रको विशाल अवसर सिर्जना हुने धारणा राख्नुभयो । उहाँले भन्नुभयो, “जडीबुटी, बाँस, रेसा आधारित उद्योग स्थापना गर्न सकिन्छ, खेर गइरहेको वन पैदावर उपयोग गर्ने नीति बनाइएको छ तर कार्यान्वयन भएको छैन ।” उपाध्यक्ष घिमिरेले यस्ता उद्योगबाट हजारौँलाई रोजगारी सिर्जना र निर्यात प्रवर्धन गर्न सकिने बताउनुभयो । उहाँले भन्नुभयो, “ग्रामीण क्षेत्रमा स्थानीय रोजगारी सिर्जना गर्ने, हरित उद्यमशीलतामार्फत युवाको आत्मनिर्भरता बढाउने तथा निर्यातयोग्य जैविक उत्पादनबाट विदेशी मुद्रा आर्जन गर्नेतर्फ योजना बनाउन ढिलो गर्नुहुन्न ।” उपाध्यक्ष घिमिरेले जलवायु परिवर्तनको असरका कारण अहिले हिमाल पग्लन थालेको र त्यसबाट गएका वर्षहरूमा हिमाली क्षेत्रले बाढी र पहिरो सामना गर्नु परेको चर्चा गर्नुभयो । जलवायु परिवर्तनका लागि कुनै योगदान नगरे पनि यसको क्षति भोग्नु परेको तर्क गर्नुहुँदै उपाध्यक्ष घिमिरेले जलवायु न्यायका लागि आवाज उठाउनुपर्नेमा जोड दिनुभयो । """
आधुनिकतामा हराउँदै गएको धान दिवस,"""काठमाडौँ, असार १६ गते । ‘असारै महिनामा पानी पर्‍यो रुझाउने एक्लो यो मेरो मन कसरी बुझाउने’ तुलसी गजमेरको रचना तथा सङ्गीत र छुजन डुक्पा शेर्पाको आवाजमा सजिएको यो गीत असार १५ अर्थात् धान दिवसका दिन धेरै गुञ्जिने गर्छ । किसान वर्षभरको छाक जुटाउन यो महिनामा खेतीमा व्यस्त हुन्छन् । किसान असारे भाकामा प्रायः यही गीत गुनगुनाउँदै हिलोमा धान रोप्ने गर्छन् । रोपाहार मात्र नभएर चलचित्र क्षेत्रका कलाकारले पनि आइतबार हिलो छ्यापाछ्याप, दहीचिउरा खाँदै, धान रोपेर धान दिवस मनाएका छन् । संस्कृति प्रवर्धनको उद्देश्यसहित कलाकारले धान रोपाइँ गरेका छन् । अभिनेता राजेश हमालले हिलाम्मे भएर धान रोप्नुभयो । हिलाम्मे देखिनुभएका हमालले ललितपुरको हिलो फाँटमा धान रोपाइँ गर्नुभयो । यसै गरी कलाकार किरण केसीले पार्टी प्यालेसमा आफ्नो जन्मोत्सव पारेर यही दिन कलाकारलाई दहीचिउरा ख्वाउनुभयो । धान दिवसकै अवसर पारेर लोकसञ्चारकर्मी सङ्घले काठमाडौँको गोकर्णेश्वर नगरपालिका–७, शिवचोक फाँटमा आयोजना गरिएको धान रोपाइँ कार्यक्रममा विभिन्न कलाकारले सहभागिता जनाएका थिए । गोकर्णेश्वर नगरपालिकको सहकार्यमा भएको कार्यक्रममा नगरप्रमुख दीपक रिसालसहित कलाकार नारायण रायमाझी, बद्री पङ्गेनी, सरोज लामिछाने र लोक तथा दोहोरीगीत प्रतिष्ठानकी अध्यक्ष रीता थापा मगरलगायतले दहीचिउरा खाएर धान दिवस मनाउनुभयो । यसरी कार्यक्रम गरेर धान दिवस मनाउनु राम्रै हो तर पछिल्लो समय यसमा विकृति बढ्दै गएको देखिन्छ, संस्कृतिविद् गोविन्द टण्डन भन्नुहुन्छ, “आधुनिकताका नाममा विकृति भित्रिएको छ । असार १५ को नाममा नाच्ने, नचाहिँदो तरिकाले हिलो छ्यापाछ्याप गरेका तस्बिर सामाजिक सञ्जालमा राखेर मनाइने जमात बढ्दो छ ।” यसले समाजलाई अघि बढाउन खासै सहयोग नगर्ने र विकृतिलाई बढावा दिने उहाँको भनाइ छ । उहाँ भन्नुहुन्छ, “असार १५ ले नेपाल कृषिप्रधान मुलुक हो भनेर हामीलाई सम्झाउँछ ।”  परापूर्वकालदेखि नै परम्परागत रूपमा कृषि कर्ममा लागेको हुनाले यसमा पानी र मौसमको आफ्नै महत्व रहेको हुन्छ भन्दै उहाँले थप्नुभयो, “यसले जीवनमा सङ्गीत भर्ने भएकाले पनि यसको विशेष अर्थ रहेको छ ।” उहाँले नेपालको प्रमुख खाद्यान्न बालीका रूपमा रहेको धान धार्मिक, सांस्कृतिक र सामाजिक पक्षमा पनि जोडिने बताउनुहुन्छ । देउपाटनमा असार १५ लाई कृष्ण जात्राका रूपमा मनाइने उहाँले बताउनुभयो । उहाँ स्मरण गर्नुहुन्छ, “पहिले असार १५ मा अर्कै माहोल हुन्थ्यो तर आधुनिकताका नाममा अहिले पहिलेको जस्तो उत्साह हराउँदै गएको छ । मेसिनका कारण अहिले रोपाहार धेरै नचाहिने भइसक्यो ।” गायक युवराज चौलागाईंले यस दिनलाई कृषकले मात्र नभएर कलाकारले पनि आआफ्नै किसिमले रमाइलो गरेर मनाउने बताउनुहुन्छ । उहाँले वर्षभरि खेतबारीमा दुःख गरेर मानो रोपेर मुरी फलाउने विशेष पर्व रहेको बताउँदै भन्नुभयो, “आज गाउँघरको खेतगरामा घरपरिवार र साथीभाइसँग मिलेर हिलो छ्याप्दै, असारे गीत गाउँदै, दहीचिउरा खाने दिन हो ।” उहाँले यस दिनलाई सांस्कृतिक पर्वका रूपमा मनाउनुपर्ने बताउँदै विकृति भित्रिँदै गएकोमा चिन्ता व्यक्त गर्नुभयो । “दहीचिउरा खुवाउने निहुँमा भाँडामा माटो राखेर रोपाइँ गरेको देख्दा मन खिन्न हुन्छ । माटो र अन्नलाई सम्मान गर्नु पर्छ विकृतितर्फ लग्नु हुन्न,” उहाँले बताउनुभयो । नेपाल सरकारले विसं २०६१ देखि नियमित रूपमा प्रत्येक वर्ष असार १५ मा राष्ट्रिय धान दिवस तथा रोपाइँ महोत्सव मनाउँदै आएको छ ।  """
"उपकरण मर्मतसम्भारमा लापर्बाही, कार्गो आयातनिर्यात ठप्प हुने अवस्था","""गोरखापत्र समाचारदाता काठमाडौँ, असार १३ गते । त्रिभुवन अन्तर्राष्ट्रिय विमानस्थलमा सामान निकासी जाँचपासका लागि जडान गरिएका उपकरणको मर्मतसम्भारमा लापर्बाही हुँदा कार्गो आयातनिर्यात ठप्प हुने अवस्थामा पुगेको छ । विमानस्थलको कार्गो वेयर हाउसमा सामान निकासी जाँचपासका क्रममा प्रयोगमा आउने उपकरण सञ्चालन र मर्मतसम्भार नेपाल पारवहन तथा गोदाम लिमिटेडले गर्दै आएको छ तर हवाई माध्यममार्फत आयातनिर्यात हुने देशकै प्रमुख कार्गो वेयर हाउसमा रहेका एक्सरे (स्क्यानिङ) मेसिन, तौल लिने मेसिन तथा हवाई कम्पनीलाई तौलको प्रिन्ट दिने मेसिन बिग्रिएको लामो समयसम्म मर्मत नहुँदा कार्गो व्यवसायी निकासी बन्द गर्ने अवस्थामा पुगेका हुन् । कार्गो व्यवसायी खेमराज सुवेदीले नेपाल पारवहन तथा गोदाम लिमिटेड र नेपाल वायु सेवा निगमले बिग्रिएको मेसिनको मर्मतसम्भार नगर्दा, निगमले विमानस्थलको भूमिस्थ प्रबन्धतर्फ तथा गोदाममा जनशक्ति र उपकरण नथप्दा र भन्सार एजेन्टको लापर्बाहीका कारण कार्गो समान जाँचपासमा समस्या भएको बताउनुभयो । उहाँले भन्नुभयो, “हाल यहाँबाट दैनिक ५० हजारदेखि एक लाख टनसम्म कार्गो आयातनिर्यात हुँदै आएको छ तर प्रविधिमैत्री हुनुपर्ने निकायका दुई वटा स्क्यानिङ मेसिनमध्ये एक र तौल जाँच्न जडान गरिएका पाँच वटा मेसिनमध्ये दुई वटा बिग्रिएको लामो समय भइसक्दा सम्बन्धित निकायको मर्मतसम्भारमा ध्यान गएको छैन । प्रिन्ट दिने दुईमध्ये एक बिग्रिएको र चालु मेसिनसमेत चल्न छाडेपछि कार्गो निकासीमा विलम्ब थपिएको छ ।” विगतका वर्षमा पनि यस्ता समस्या भोग्दै र आन्दोलित हुँदै आए पनि अहिले जस्तो समस्या नभएको बताउँदै उहाँले भित्र र बाहिर रहेका तौल मेसिनले समेत फरक तौल देखाउने गरेको जानकारी दिनुभयो । उहाँले सामान जाँचपास गराउन धेरै समस्या भएकाले बाध्य भएर सामान पठाउन रोक्नुपर्ने अवस्था आएको जानकारी दिनुभयो । सामान ओसारपसार तथा ढुवानीका लागि निगमसँग ट्याक्टर, ट्रलीलगायतका पर्याप्त उपकरण नहुँदा यसले सरकारलाई राजस्व सङ्कलनमा असर परिरहेको बताउँदै उहाँले भन्नुभयो, “यो संवेदनशील स्थान हो । यहाँबाट क्लियर भएको सामान जहाजमा जान्छ । जाँचपासमा हुने लापर्बाहीले सुरक्षा संवेदनशीलतामा समेत प्रश्न उठाएकाले भोलि केही तलमाथि भए यसको जिम्मेवारी कसले लिने ?” नेपाल पारवहन तथा गोदाम लिमिटेडका सूचना अधिकारी तुलसी पोखरेलले कार्गो वेयर हाउसमा जडान गरिएका मेसिन पुराना र जीर्ण अवस्थाका भएकाले बेलाबखत समस्या आउने गरेको भए पनि कार्गो जाँचपासको काम नै रोकिने अवस्था भने नरहेको दाबी गर्नुभयो । उहाँले भन्नुभयो, “स्क्यानर मेसिनमा देखिएको समस्या समाधान भएर प्रयोगमा आइसकेको छ । अहिले वेयर हाउसबाहिर रहेको तौल लिने मेसिनमा मात्रै समस्या रहेकाले नयाँ उपकरण जडानका लागि नेपाल नागरिक उड्डयन प्राधिकरणसँग भएको सम्भौता अनुसार नयाँ जडानको प्रक्रियासमेत चलिरहेको छ ।” """
कर्णाली राजमार्गको मान्म खण्ड अवरुद्ध,"""प्रेमराज सिम्खडा कालीकोट, असार १६ गते । कर्णाली राजमार्गमा पहिरो जाँदा सडक अवरुद्ध भएको छ । सामान्य वर्षातका कारणले कर्णाली राजमार्गको जिते नजिकै पहिरो जाँदा जिते-मान्म सडक खण्डमा अवरुद्ध भएको हो । सडक अवरुद्ध हुँदा कालीकोट सदरमुकाम मान्म, जुम्ला, मुगुबाट सुर्खेतका लागि छुटेका यातायात बन्द भएका छन् । वर्षात सुरु भएसँगै कर्णाली राजमार्गमा पहिरो झर्न सुरु भएको छ । स्थानीय सरकारले राजमार्ग जोड्न खनेका सहायक सडक र बेलाबेला मर्मतको नाममा किस्ता किस्तामा सडक फराकिलो पार्ने चलनका कारणले जमिन थर्किंदा पहिरो झर्ने खतरा बढ्दै आएको छ । जिते भिरको चट्टान फुटेर पहिरो झरेपछि पन्छाउने काम जारी छ । जिल्ला प्रहरी कार्यालय कालीकोटका प्रमुख डिएसपी टेकबहादुर रावतले पहिरो केही छिनमा पन्छाउन सकिने बताउनुभयो । वर्षातको समयमा कर्णाली राजमार्ग छिनभरमा बन्द र छिनभरमा खुल्ने गर्दछ । पहिरो पन्छाउनका लागि सडक कार्यलयले स्र्काभेटर तयारी अवस्थामा राख्ने गरे पनि पहिरो पन्छाउन भने समय लाग्ने गर्दछ । """
संसदीय अभ्यासको थालनी,"""नेपालले कहिलेदेखि संसदीय अभ्यास थालेको होला ? खोजी गर्ने क्रममा सङ्घीय संसद् सचिवालयका प्रकाशनको अध्ययन गरेँ । हाम्रो संसद्ले गरेको अध्ययनमा प्रतिनिधि सभा र महासभा (२०१६–०१७), प्रतिनिधि सभा र राष्ट्रिय सभा (२०४८, २०५१, २०५६), पुनस्र्थापित प्रतिनिधि सभा (२०६३) र व्यवस्थापिका संसद् (२०६३–२०६४), संविधान सभा (२०६५ र २०७०), प्रतिनिधि सभा र राष्ट्रिय सभा (सङ्घीय संसद् २०७४ र २०७९) लाई विशेष रूपमा समेटिएको पाएँ । राणा शासनकालको आखिरी कालखण्डमा भारदारी र राष्ट्र सभाका नाममा भएको संसदीय अभ्यास, २००७ को राजनीतिक क्रान्तिपछि बनेका तीन वटा सल्लाहकार सभा (२००८, २०११ र २०१५) र २०१७ साल पुस १ गते तत्कालीन राजा महेन्द्रले संसदीय शासन व्यवस्था अन्त्य गरी ३० वर्षसम्म चलाएको निर्दलीय पञ्चायतकालमा गरिएको राष्ट्रिय पञ्चायतको अभ्यासका बारेमा खासै अध्ययन, अनुसन्धान भएको पाइएन । केही प्रकाशनमा राणाकालीन संसद् र सल्लाहकार सभाको नाम उल्लेख भए पनि त्यो कालखण्डको संसदीय अभ्यास कस्तो थियो भन्ने बारेमा जान्न बुझ्न खोज्नेहरूका लागि त्यो बेलाका कुनै अभिलेख सुरक्षित रहेको पाइएको छैन । राणाकालीन संसद्का दुई वटा बैठक भएको देखिन्छ । जसलाई धेरै लेखकले नेपाली संसदीय अभ्यासको उद्गम विन्दु मानेका छन् । के त्यही हो त नेपाली संसदीय अभ्यासको प्रारम्भ विन्दु ? केही वर्षयता पङ्क्तिकार यस प्रश्नको उत्तर खोज्ने प्रयासमा लागिरहेको छ । पुराना दस्ताबेज र अभिलेखको संरक्षण नभएका कारण सत्य, तथ्यमा आधारित भएर यस प्रश्नको उत्तर खोजी गर्ने काम जटिल र चुनौतीपूर्ण छ । सङ्घीय संसद्को पुस्तकालयमा २०१५ को आम निर्वाचनपछि बनेको पहिलो जननिर्वाचित संसद् गठन भएयताका संसद् बैठकका अभिलेख सुरक्षित छन् । त्यसअघि सल्लाहकार सभामा र राणाकालीन संसद्का कुनै कागजात सुरक्षित छैनन् । यो अवधिको संसदीय काम कारबाहीका बारेमा बुझ्ने क्रममा मैले सल्लाहकार सभा सदस्य ढुण्डीराज शर्माद्वारा लिखित ‘पार्लियामेन्ट र सल्लाहकार सभा’ नामक पुस्तकबाहेक अन्य अभिलेख फेला पार्न सकेको छैन । सङ्घीय संसद् पुस्तकालय, त्रिभुवन विश्वविद्यालय केन्द्रीय पुस्तकालय, मदन पुस्तकालय, सार्वजनिक पुस्तकालय, डिल्लीरमण रेग्मी पुस्तकालय, केशर पुस्तकालय, प्रज्ञा प्रतिष्ठानको पुस्तकालय, रत्न राज्यलक्ष्मी क्याम्पसको पुस्तकालयमा खोजी गर्दा २०१५ सालअघिको संसदीय अभ्यासलाई केन्द्रमा राखेर गरिएका अध्ययन, अनुसन्धान, पुस्तक र अन्य सामग्री फेला पार्न सकिएन । बेलायती संसद्को पहिलो अवलोकक जङ्गबहादुर यिनै पुस्तकालयमा भेटिएका केही पुस्तकको अध्ययनपछि मलाई थाहा भयो, बेलायती वेस्टमिन्स्टर प्रणालीको संसदीय अभ्यास हेर्ने पहिलो नेपाल शासक जङ्गबहादुर राणा थिए । विसं १९०६ माघ ४ गते भाइहरू जगत्शमशेर र धीरशमशेरसहित १२ प्रमुख भारदार र दुई दर्जन बढी नोकरका साथ बेलायतका लागि काठमाडौँबाट प्रस्थान गरेका जङ्गबहादुर विसं १९०७ जेठ १५ गते लन्डन पुगे । आफ्ना दुई भाइ जगत्शमशेर र धीरशमशेरका साथ आफैँ संसद् भवन पुगेर त्यहाँ भएको बहस, छलफल हेरे । नेपाल मात्र होइन, सिङ्गो दक्षिण एसियमै बेलायती संसद्मा पुग्ने जङ्गबहादुर नै पहिलो शासक हुन् । सन् १८५० जुन २४ (विसं १९०७ असार १२) का दिन जङ्गबहादुरले वेष्टमिनिस्टर भवन (पार्लियामेन्ट हाउस) मा पुगेर संसदीय अभ्यास अवलोकन गरेका थिए । तीन करोड खर्च गरेर बनाइएको संसद भवन, त्यहाँ भएको उच्च स्तरीय छलफल र बहसबाट उनी निकै प्रभावित भए । यस प्रसङ्गमा कमलमणि दीक्षित ‘जङ्गबहादुरको बेलायत यात्रा’ नामक पुस्तकमा लेख्छन्–पारमेन्ट (पार्लियामेन्ट, संसद्) कौसलले कसैको विपरीत सहँदैन, यसले कानुनविपरीत गए बादशाह (राजा) लाई पनि हटाउन सक्छ । प्रधानमन्त्री, कमाण्डर इन चिफ, जसलाई पनि च्युत गर्न सक्छ । जबसम्म बेलायती संसद्को थिति रहन्छ तबसम्म बेलायत रहन्छ र तिथि नरहेका दिन बेलायत आफैँ डुब्छ । ‘पार्लियामेन्ट्री कौशल’को स्थापना युरोपबाट फर्किएलगत्तै जङ्बहादुरले जनताको राय बुझेर शासन सञ्चालन गर्ने उद्देश्यका साथ नेपालमा बेलायती शैलीको संसदीय अभ्यास अघि बढाउन खाजेको पाइन्छ । यस क्रममा उनले वसन्तपुरमा ‘पार्लियामेन्ट्री कौशल’ को स्थापना गरे । शासकको आदेश कार्यपालिका, न्यायपालिका र व्यवस्थापिका भन्दा शक्तिशाली हुने त्यस युगमा रैतिको राय लिएर शासन सञ्चालन गर्ने उद्देश्यका साथ ‘पार्लियामेन्ट्र«ी कौशल’ को स्थापना हुन चानचुने कुरा थिएन । श्री ३ महाराजकै नेतृत्व रहने ‘कौशल’ मा मुलुकका प्रमुख मुद्दामा बहस गर्ने, कानुन तथा नीति निर्माण गरी प्रधानमन्त्रीको स्वीकृतिले कार्यान्वयन गर्ने परम्परा जङ्गबहादुरले सुरु गराए । हनुमानढोका राजदरबारको भण्डारखाल बगैँचा (हाल गोरखापत्र संस्थान रहेको स्थान नजिकै भूगोल पार्क र नेपाल बैङ्कको प्रधान कार्यालय रहेको स्थान) निर थियो, ‘पार्लियामेन्टरी कौशल’ भवन । २१९ सदस्यीय ‘कौशल’ लाई संसद् सरह ऐन, कानुन, सनद सवाल बारेमा छलफल गरी निष्कर्ष निकाल्ने जिम्मेवारी दिइएको थियो । जलेश्वरका लोकपति झा र लेखपति झालाई ‘मुलुकी ऐन’ को मसौदा गर्न लगाई पार्लियामेन्ट्री कौशलका सबै २१९ सदस्यको सहमतिमा स्वीकृत गराई उनले नेपालमा कानुनी शासनको शूत्रपात गरे । प्रधानमन्त्रीप्रति बफादार राणा, उनका भारदार र कर्मचारीलाई मात्र कौशलमा समावेश गरिएको भए पनि नेपालमा ‘पार्लियामेन्ट्ररी कौशल’ मार्फत कानुन निर्माण प्रक्रियाको थालनी हुनु तत्कालीन समाजका लागि युगान्तकारी कदम थियो । पद्मशमशेर र संसद् जङ्गबहादुरपछि देवशमशेरले पनि नेपालमा संसदीय अभ्यास चलाउन खोजेका थिए । उदारवादी स्वभावका उनी थापाथली दरबारमा ठुलो हल बनाउन लगाएर त्यही संसद् सञ्चालन गर्ने तयारीमा थिए । त्यही बेला उनले आफ्नै भाइ चन्द्रशमशेरको कोपभाजनमा परी धनकुटा लखेटिनु प¥यो । जङ्गबहादुरपछि सबैभन्दा लामो समय शासन सत्तामा रहेका चन्द्रशमशेरको पालामा राणा शासन सबै भन्दा कठोर मोडमा पुग्यो । चन्द्रशमशेरले देशमा स्वतन्त्रताको आवाज उठ्न दिएनन् । उनी पछिका प्रधानमन्त्री जुद्धशमशेरका पालामा नेपालको पहिलो राजनीतिक दल प्रजापरिषद् गठन भयो । त्यो संस्थाले काठमाडौँका विभिन्न स्थानमा राणा विरोधी पर्चा छरेको अभियोगमा धर्मभक्त माथेमा, दशरथ चन्द, शुक्रराज शास्त्री र गङ्गालाल श्रेष्ठ चार जनालाई मृत्यु दण्ड दिइयो । जुद्धशमशेरपछि प्रधानमन्त्री बनेका पद्मशमशेर उदारवादी सोचका शासक थिए । उनले २००४ सालमा मुलुकको पहिलो संविधान ‘नेपालको वैधानिक कानुन, २००४’ घोषणा गरे । त्यही संविधानले पहिलो पटक दुई सदनात्मक (भारदारी सभा र राष्ट्र सभा) व्यवस्थापिकाको परिकल्पना गरेको थियो । जनतालाई क्रमशः शासनमा सहभागी गराउने पद्मशमशेरको कदम कट्टरपन्थी राणाहरूलाई मन परेको थिएन । खास गरी प्रधानमन्त्रीको रोलक्रममा रहेका मोहनशमशेर र बबरशमशेर महाराज पद्मले राजनीतिक सुधार गरे भने राणा शासन अन्त्य हुन्छ भन्ने मान्यता राख्थे । भाइ भारदार र प्रशासनमा बलियो पकड भएका कट्टरपन्थी राणाहरूले आफूलाई मार्छन् भन्ने त्रासका कारण महाराज पद्म उपचारको वहानमा भारत गए र उतैबाट राजीनामा र श्रीपेच पठाइदिए । मोहनशमशेरको संसद् पहिलो लिखित संविधान घोषणा भएको दुई वर्षपछि अन्तिम राणा प्रधानमन्त्री मोहनशमशेरले आफ्ना भारदार र चाकरहरूलाई राखेर संसद् गठन गरी २००७ साल असोज ६ गते त्यसको बैठक बोलाए । २००७ साल असोज ९ गतेको गोरखापत्र लेख्छ ‘‘श्री ३ महाराजबाट नेपालको संसद्को उद्घाटन, सिंहदरबार ग्यालरी बैठकमा’ शीर्षकमा मुख्य समाचार प्रकाशित भएको छ । त्यो संसद् गठन भएको पाँच महिनापछि २००७ सालको सशस्त्र क्रान्तिबाट राणा शासन अन्त्य भई मुलुकमा प्रजातन्त्र स्थापना भयो । सल्लाहकार सभाको अभ्यास दुई वर्षभित्र संविधान सभा निर्वाचन गरी जनप्रतिनिधिले बनाएको संविधानका आधारमा मुलुकको शासन व्यवस्था अघि बढाउने मार्गचित्रका आधारमा अन्तिम राणा प्रधानमन्त्री मोहनशमशेरको अध्यक्षतामा नेपाली कांग्रेससहितको संयुक्त सरकार गठन गरियो । संविधान सभा चुनाव नहुञ्जेलसम्मका लागि व्यवस्थापिकाको काम गर्ने निकायका रूपमा राजा त्रिभुवनले २००८ साल असोज १६ गते ३५ सदस्यीय सल्लाहकार सभा गठन गरे । सभालाई सार्वजनिक महत्व र जनसरोकारका विषयमा छलफल बहस गर्ने, कानुन बनाएर स्वीकृतिका लागि राजासमक्ष सिफारिस गर्ने, बजेटमाथि छलफल गर्ने, मत दिने, सरकारलाई सल्लाह सुझाव दिने अधिकार थियो । संयुक्त सरकार बनेदेखि नै राणा कांग्रेसबिच विश्वासको वातावरण थिएन । अन्ततः संयुक्त सरकार पतन भई २००८ साल मङ्सिर १ गते नेपाली कांग्रेसका सभापति मातृकाप्रसाद कोइराला प्रधानमन्त्री बने । त्यो ऐतिहासिक घटनाका सम्बन्धमा नेपालको पहिलो दैनिक पत्रिका ‘आवाज’ ले ‘शताब्दीदेखिको राणा प्रधानमन्त्री खत्तम, मातृकाप्रसाद कोइरालाको प्रधानमन्त्रीत्वमा नयाँ मन्त्रीमण्डल गठन, नारायणहिटी दरबारमा श्री ५ महाराजाधिराजको घोषणा’ शीर्षकमा ब्यानर न्यूज बनाएको पाइन्छ । सल्लाहकार सभा गठन भएको नौ महिनापछि २००९ साल असार १६ गते बिहान ११.२० बजे ग्यालरी बैठकमा पहिलो बैठक बोलाइयो । त्यही दिन अध्यक्षका लागि भएको चुनावमा नेपाली कांग्रेसका तत्कालीन महामन्त्री कृष्णप्रसाद भट्टराई निर्वाचित भए । प्रतिद्वन्द्वी थिए, महाकवि लक्ष्मीप्रसाद देवकोटा । २००९ साल असार २१ गतेको अङ्कमा ‘कृष्णप्रसाद भट्टराई सल्लाहकार सभाका अध्यक्ष, नेपालको इतिहासमा एउटा अर्को सुनौलो पाना’ शीर्षकमा गोरखापत्रले मुख्य समाचार प्रकाशन गर्दै लेखेको छ, ‘‘देशमा पहिलो पटक भर्खरै गठित सल्लाहकार सभामा आज भट्टराई अध्यक्ष चुनिनुभयो । संसारको इतिहासमा सबभन्दा कम उमेरका स्पीकर चुनिएका भट्टराईले ३.३५ बजे अध्यक्षको आसनमा सुशोभित गर्नुभयो ।’’ अध्यक्षमा निर्वाचित हुँदा भट्टराई मात्र २८ वर्ष छ महिनाका थिए । २००७ सालको क्रान्तिपछि पहिलो जननिर्वाचित संसद् गठन हँुदासम्म व्यवस्थापिकाका रूपमा तीन वटा सल्लाहकार सभा बने । जननिर्वाचित संसद् र संसद् दिवस अन्ततः २०१५ साल फागुन ७ गते संसद्का लागि पहिलो आमनिर्वाचन सुरु भयो । विभिन्न चरणमा मतदान गराइएकाले कुल १०९ निर्वाचन क्षेत्रको मत परिणाम आउन ४५ दिन लाग्यो । जननिर्वाचित संसद्को पहिलो बैठक २०१६ असार १६ गते रातको १२ वजे ग्यालरी बैठक सिंहदरबारमा सुरु भयो । जङ्गबहादुर राणाको पालादेखि बेलायती मोडेलको संसदीय अभ्यास गर्न खोजिए पहिलो पटक जननिर्वाचित संसद्को बैठक भएको दिन असार १६ लाई संसद् दिवसका रूपमा मनाउने प्रचलन रहिआएको छ । रोलक्रमका आधारमा १०४ वर्ष राणा परिवारका सदस्य मात्र प्रधानमन्त्री बने । २००७ सालको क्रान्तिपछि प्रधानमन्त्री नियुक्त गर्ने अधिकार राजाको हातमा पुग्यो । नेपालको इतिहासमा पहिलो पटक निर्वाचित संसद्मार्फत जनताले आफ्नो सरकार आफैँ बनाउने लोकतान्त्रिक अभ्यास आरम्भ गर्न पाए । जनमतका आधारमा सत्ता हस्तान्तरण हुने युगको थालनी भएकाले नै जननिर्वाचित संसद्को पहिलो बैठक भएको दिनको बढी महत्व छ । संसदीय व्यवस्था, यसको मर्म, भावना र जन अभिमतका आधारमा चल्न नसकेको भन्ने गुनासो बढिरहेको सन्दर्भमा–जनताले, जनताद्वारा, जनताका निमित्त गरिने शासन व्यवस्था नै संसदीय प्रणालीको मूल मन्त्र हो । नेतृत्व वर्गले यही मन्त्रलाई आत्मसात् गरेर अघि बढ्न सके सरकारका कामकारबाही र जनप्रतिनिधिको व्यवहारका विषयमा उठेका प्रश्नको निराकरण हुने छ । """
संसद् भाषण र नाराबाजी गर्ने ठाउँ होइन : सभामुख घिमिरे,"""काठमाडाैं, असार १६ गते । सभामुख देवराज घिमिरेले संसद्लाई जनताको पक्षमा निर्णय लिने र व्यवस्थाप्रति जनआस्था बढाउने संस्थाको रूपमा विकास गर्नुपर्ने बताउनुभएको छ । संसद् दिवस, २०८२ को अवसरमा सोमवार काठमाडौंमा आयोजित कार्यक्रमलाई सम्बोधन गर्दै सभामुख घिमिरेले यस्तो बताउनुभएको हो । उहाँले संसद्को भूमिकालाई बहस, भाषण र नाराबाजी गर्ने मञ्चको रुपमा विकास गर्न नहुने बताउनुभयाे । उहाँले गणतन्त्रप्रति जनताको वितृष्णा बढाउन भइरहेका प्रयासहरूलाई विफल पार्न संसद्ले महत्वपूर्ण भूमिका खेल्नुपर्ने बताउनुभयो । उहाँले पूर्वसांसदहरूको ज्ञान, अनुभव र क्षमताको उपयोग गर्दै वर्तमान चुनौतीहरू सामना गर्नुपर्ने आवश्यकता रहेको पनि उल्लेख गर्नुभयाे । संसद्को प्रभावकारितामाथि प्रश्न खडा गर्नेमात्र नभई संसदीय व्यवस्था र प्रणालीमाथि चुनौती खडा गर्ने वितण्डताहरु भोगिरहेको उल्लेख गर्दै व्यवस्था र प्रणालीको रक्षाका लागि एकजुट हुन जरुरी रहेको उहाँकाे भनाइ छ ।  उहाँले भन्नुभयो, ‘संसद् भाषण र नारावाजी गर्ने ठाउँ होइन । यो कार्य गर्ने, निर्णय लिने र परिणाम दिने मञ्चको रुपबाट यसलाई लानुपर्छ । जनताको आस्था बलियो बनाउने कुरा संसद्ले खेल्ने भूमिका हो । त्यो भूमिका खेल्नको लागि अहिले आइरहेका बहुआयामिक चुनौतीहरु छन् । खासगरी गणतन्त्रप्रति जनताको वितृष्णा बढाउन सकिन्छ कि भनेर अनेक ढङ्गबाट गरिएका कोसिसहरु निष्फल पार्नु नै आजको प्रमुख आवश्यकता र कर्तव्य हो । त्यसो गर्नको लागि संसदमाथि आशा, विश्वास जगाउनेगरी कामहरु गर्नुपर्छ।’ संसद्लाई प्रभावकारी बनाउन सशक्त सचिवालयको आवश्यकता रहेको उहाँको भनाइ छ ।        """
बाख्रापालक किसानलाई अनुदानमा खोर निर्माण,"""लीलाधर वली घोराही, असार १६ गते । दाङमा बाख्रापालन व्यवसायमा किसानलाई प्रोत्साहन गर्न अनुदानमा खोर निर्माण गरिएको छ । प्रधानमन्त्री कृषि आधुनिकीकरण परियोजना अन्तर्गत देउखुरीको लमही नगरपालिका र राजपुर गाउँपालिकामा ५० प्रतिशत अनुदानमा बाख्राका लागि व्यवस्थित खोर निर्माण गरिएको हो । बाख्राको खोर सुधार-निर्माण सहयोग कार्यक्रम अमन्तर्गत चालु आर्थिक वर्ष २०८१-०८२ मा लमही नगरपालिका र राजपुर गाउँपालिकामा ३० वटा खोर निर्माण गर्ने कार्यक्रम अन्तर्गत अहिलेसम्म २० वटा खोर निर्माण गरिएको छ । व्यवसायिक रूपमा बाख्रापालनमा लाग्न इच्छुक किसानलाई प्रोत्साहन गर्नका लागि व्यवस्थित बाख्राको खोर निर्माण गरेर सहयोग गर्ने कार्यक्रम अनुसार ५० प्रतिशत अनुदानमा करिव दुई लाख मुल्य बराबरको बाख्राको खोर निर्माण गरिएको प्रधानमन्त्री कृषि आधुनिकीकरण परियोजना, परियोजना कार्यान्वयन एकाइ दाङका प्रमुख लक्ष्यबहादुर चौधरीले जानकारी दिनुभएको छ । उहाँका अनुसार खोर निर्माणमा ५० प्रतिशत किसानको लागत रहने गरी कार्यालयको २९ लाखसहित करिब ५८ लाख रुपियाँ खर्च हुने छ । कार्यक्रम अन्तर्गत किसानको चाहना अनुसार कसैले काठ र कसैले आल्मुनियमको प्रयोग गरेर खोर निर्माण गरिरहेका छन् । प्रमुख चौधरीका अनुसार कार्यक्रमअन्तर्गत चालु आर्थिक वर्षमा ३० वटा खोर निर्माण गर्ने लक्ष्य भए पनि २९ वटा खोर निर्माणका लागि किसानसँग सहमति भएको र साही अनुसार अहिले खोर निर्माणको काम भइरहेको बताउनुभयो । बाख्रापालन व्यवसायमा किसानलाई प्रोत्साहन गर्ने गरी गत वर्षदेखि सुरुभएको बाख्रा जोन कार्यक्रम अनुसार खोर निर्माण गरिएको भन्दै प्रमुख चौधरीले भन्नुभयो,‘परम्परागत रुपमा बाख्रापालनमा लागेका किसानलाई व्यावसायिक बनाउने कार्यक्रमको उद्देश्य हो । त्यही अनुसार खोर निर्माणको काम भइरहेको छ ।’ लमही नगरपालिका अन्तर्गत वडा नं. ७, ८ र ९ र राजपुर गाउँपालिकाअन्तर्गत वडा नं. ५, ६ र ७ मा लागु भएको बाख्रा जोन कार्यक्रमअन्तर्गत परियोजनाले किसानका लागि खोर निर्माण, स्रोत केन्द्र स्थापना, नस्ल सुधार, घाँसको बिउ वितरण, खोप कार्यक्रमसँगै यान्त्रीकरणमा सहयोगका साथै क्षमता विकासका लागि तालिम दिने गरेको कार्यालय प्रमुख चौधरीले बताउनुभयो । कार्यक्रमले कम लगानीका किसानलाई व्यवस्थित खोल निर्माणसँगै परम्परागत रूपमा बाख्रापालन व्यवसायलाई व्यवसायिक बनाउन सहयोगी भूमिका खेल्ने गरेको लमही नगरपालिका–७ मा रहेको दिपन सामाजिक उद्यमी महिला सहकारी सस्थाकी अध्यक्ष पुनम घर्तीमगर बताउनुहुन्छ । उहाँका अनुसार परम्परगत रूपमा बाख्रापालन लागेका किसानलाई विभिन्न कार्यक्रममार्फत सहयोग गर्दै व्यावसायिक बनाउनका लागि बाख्राका खोर निर्माणसँगै घाँसको बिउ, बिरुवा वितरण, तालिम दिने गरेको र तालिमले किसानलाई व्यवसायलाई व्यवस्थीत गर्न सहयोग गरेको बताउनुहुन्छ । बाख्रा जोन कार्यक्रममा लमही नगरपालिका र राजपुर गाउँपालिकाका ४५ वटा कृषक समूह, सहकारी, फर्म र कृषक उद्यमी आबद्ध भएका छन् । """
लोकसेवा तयारी विशेष : वस्तुगत प्रश्नोत्तर,"""१. राष्ट्रिय योजना आयोगले सार्वजनिक गरेको प्रतिवेदन अनुसार नेपालको आगामी तीन वर्षको आर्थिक वृद्धिदर कति हुने अनुमान छ ?  ७.१ प्रतिशत – आयोगले २०८२ असारमा आर्थिक वर्ष २०८२/८३ देखि २०८४/८५ सम्म लागु हुने मध्यकालीन खर्च संरचना सार्वजनिक गरेको । – संरचनाले तीन वर्षभित्र सङ्घीय सरकारले खर्च गर्ने योजना, प्राथमिकताका आयोजना, स्रोत व्यवस्थापन र बजेटको विनियोजन प्रक्रिया स्पष्ट पारेको । यसले ‘१६ औँ योजना’ तथा दिगो विकास लक्ष्यसँग समन्वय हुने सार्वजनिक खर्च प्रणालीको आधार तयार गरेको । – आव २०८२/८३ देखि २०८४/८५ मा मुलुकको औसत आर्थिक विकास ७.१ प्रतिशत रहने अनुमान गरिएको । – प्रतिवेदनले चालु आव २०८१/८२ मा आर्थिक वृद्धिदर आधारभूत मूल्यमा ३.९९ प्रतिशत र उपभोक्ताको मूल्यमा ४.६१ प्रतिशत रहने अनुमान गरेको । – चालु आवमा कुल गार्हस्थ उत्पादन (जिडिपी) ६१ खर्ब ७ अर्ब पुगेको । – आव २०६७/६८ मा १५ खर्ब ५९ अर्ब रहेको जिडिपी १५ वर्षमा पाँच गुणाले बढेको आयोगले जनाएको । – यो अवधिमा जिडिपीको वार्षिक वृद्धिदर सबैभन्दा धेरै आव २०७३/७४ मा ८.९८ प्रतिशत र सबैभन्दा कम आव २०७६/७७ मा २.३७ प्रतिशतमा सीमित रही औसत ४.३० प्रतिशत रहेको । – विगत १५ वर्षमा नेपालीको प्रतिव्यक्ति आय ८१८ अमेरिकी डलरबाट बढेर यस वर्ष १५१७ अमेरिकी डलर पुग्ने अनुमान रहेको । २. अन्तर्राष्ट्रिय योग दिवस कहिले मनाइन्छ ?  जुन २१ – सन् २०२५ को नारा : ‘सिङ्गो पृथ्वी र मानव स्वास्थ्यका लागि योग’ । ३. राष्ट्रपति चुरे तराई मधेश संरक्षण दिवस कहिले मनाइन्छ ?  असार २ – राष्ट्रपति चुरे तराई मधेश संरक्षण विकास समिति स्थापनाको अवसर पारी हरेक वर्ष असार २ गते यो दिवस मनाउने गरिएको । – चुरेको प्राकृतिक स्रोत संरक्षण, दिगो व्यवस्थापन, पारिस्थितिकीय सेवाको सम्बर्धनद्वारा गरिबी न्यूनीकरणमा टेवा पु¥याउने लक्ष्यका साथ समितिको स्थापना २०७१ असार २ गते भएको । ४. युइएफए नेसन्स लिग फुटबल २०२५ को उपाधि कसले जित्यो ?  पोर्चुगल – फाइनलमा स्पेनलाई टाइब्रेकरमा हराउँदै पोर्चुगलले दोस्रो पटक नेसन्स लिग फुटबलको उपाधि जितेको । – टाइब्रेकरमा पोर्चुगल ५–३ ले विजयी भएको । – पोर्चुगलले यसअघि नेसन्स लिगको पहिलो संस्करण २०१८–१९ को उपाधि जितेको थियो । त्यस यता फ्रान्स र स्पेनले १–१ पटक उपाधि जितेका । ५. अमेरिकी राष्ट्रपति डोनाल्ड ट्रम्पले कहिलेदेखि लागु हुने गरी १२ देशका नागरिकहरूलाई पूर्ण र आंशिक यात्रा प्रतिबन्ध घोषणा गरेका हुन् ? – सन् २०२५ जुन ९ – यात्रा प्रतिबन्ध घोषणा गरिएका राष्ट्रहरू : अफगानिस्तान, म्यानमार, चाड, कङ्गो, इक्वेटोरियल गिनी, इरिट्रिया, हाइटी, इरान, लिविया, सोमालिया, सुडान र यमन । – ट्रम्पले जुन ४ मा जारी गरेको आदेश जुन ९ देखि लागु भएको । – त्यस्तै, बुरुन्डी, क्युवा, लाओस, सिएरालियोन, टोगो, तुर्कमेनिस्तान र भेनेजुएला (७ देश) का नागरिकमाथि आंशिक यात्रा प्रतिबन्ध लागु हुने । – यो रोक आप्रवासन र गैरआप्रवासन (नन–इमिग्रेसन) दुवै प्रकारका भिसामा लागु हुने जनाइएको । – पूर्ण प्रतिबन्ध लागू भएका देशका अधिकांश नागरिकको अमेरिका प्रवेश पूर्ण रूपमा निषेध हुने । यसमा पर्यटक भिसा, विद्यार्थी भिसा, काम गर्ने भिसा र आप्रवासन भिसा लिने सबै समावेश हुन्छन् । – आंशिक प्रतिबन्ध लागु भएका देशका नागरिकलाई केही विशेष प्रकारका भिसा वा प्रवेशमा मात्र रोक हुने जनाइएको । ६. स्नायु विज्ञानसम्बन्धी अन्तर्राष्ट्रिय सम्मेलन ‘न्युरोकन–२’ काठमाडौँमा कहिले सम्पन्न भएको हो ?  विसं २०८२ असार ४ र ५ – सम्मेलनको नारा : स्नायु विज्ञानको विकासक्रम एवं नवप्रवर्तन । – सम्मेलनमा स्नायु विज्ञानका विभिन्न विधा न्युरो–सर्जरी, न्युरो–मेडिसिन, न्युरो–रेडियोलोजी, न्युरो–इन्टरभेन्सन, न्युरो–ओटोलोजी, न्युरो–ऐनस्थेसिया, न्युरो–साइक्याट्री, न्युरो नर्सिङ एवं पुनस्र्थापनासम्बन्धी देश तथा विदेशका विशेषज्ञ, चिकित्सकको सहभागिता रहेको । – सम्मेलनको अवसरमा वरिष्ठ स्नायु शल्य चिकित्सक प्राडा डेविट टेरेन्स होपलाई उपेन्द्र देवकोटा पुरस्कार प्रदान गरिएको । ७.  एसियाली विकास बैङ्क (एडिबी) ले नेपालका लागि अघि सारेको नयाँ कन्ट्री पार्टनरसिप स्ट्राटेजीको अवधि कुन हो ?  सन् २०२५–२०२९ – एडिबीले सन् २०२५ जुनमा ‘नेपाल रणनीति २०२५–२०२९’ सार्वजनिक गरेको । – सन् २०२५ देखि २०२९ सम्मका लागि लागु हुने रणनीतिले नेपालको आर्थिक रूपान्तरणका लागि हरित, निजी क्षेत्र लक्षित र जलवायु रेजिलियन्ट विकास मोडेललाई अघि सारेको । – सुशासन, सामाजिक न्याय, साझा समृद्धि हासिल गर्ने नेपालको १६ औँ पञ्चवर्षीय योजनाको उद्देश्यसँग मेल खाने गरी यो रणनीति बनाइएको एडिबीले जनाएको । – यो रणनीति विश्व बैङ्क समूहसँगको साझा अवधारणामा तयार पारिएको । – एडिबी र विश्व बैङ्कले नेपालमा कुल विकास सहयोगको झन्डै ७० प्रतिशत हिस्सा ओगट्छन् । – एडिबीले सन् २०२५ देखि २०२९ भित्र नेपालमा झन्डै २.३ अर्ब डलर सहयोग गर्ने जनाएको । – निजी क्षेत्रको अग्रसरतामा रोजगारीमूलक तथा हरित आर्थिक रूपान्तरण, गुणस्तरीय मानव पुँजी विकास एवं सार्वजनिक सेवा र जलवायु परिवर्तनप्रति प्रतिरोधी संरचनाको प्रवर्धनलाई नयाँ रणनीतिका मुख्य तीन प्राथमिकतामा राखिएको । ८. सेभेन रिला लेक्स कहाँ पर्छ ?  बुल्गेरिया – रिला माउन्टेन पर्वत श्रेणीमा पर्ने सेभेन रिला लेक्स सात वटा हिमतालको समूह हो । – २१०० मिटरदेखि २५०० मिटर उचाइमा अवस्थित सात तालहरू : १) दी टियर (सबैभन्दा सानो) २) दी आई ३) दी किड्नी ४) दी ट्विन (सबैभन्दा ठुलो) ५) दी टे«फोइल ६) फिस लेक ७) दी लोवर लेक ९. नेपाली भाषाका प्रथम कवि कसलाई मानिन्छ ?  सुवानन्द दास १०. विश्वको सबैभन्दा पुरानो अन्न कुनलाई भनिन्छ ?  भटमास ११. इजरायल–इरानबिच युद्धविराम कहिले भएको हो ?  सन् २०२५ जुन २४ – अमेरिकी राष्ट्रपति डोनाल्ड ट्रम्पको पहलमा इजरायल र इरान युद्ध विरामको सहमतिमा पुगेका । – इजरायल र इरानका अधिकारीहरूले युद्ध विरामका लागि सहमत भएको जनाएका । १२. मुलुककै पहिलो फ्लाइओभर ‘ग्वार्को फ्लाइओभर’ को उद्घाटन कहिले भएको हो ?  विसं २०८२ असार ६ – प्रधानमन्त्री केपी शर्मा ओलीको उपस्थितिमा काठमाडौँ उपत्यका ट्राफिक प्रहरी कार्यालयका प्रमुख प्रहरी वरिष्ठ उपरीक्षक (एसएसपी) नवराज अधिकारीले रिबन काटेर फ्लाइओभरको उद्घाटन गर्नुभएको । – उद्घाटनसँगै फ्लाइओभर सञ्चालनमा ल्याइएको । – विसं २०७८ फागुन १२ गते २ वर्षमा निर्माण सक्ने गरी सम्झौता भई निर्माण कार्य अघि बढेको थियो । १३. एउटै आय वर्षमा एकभन्दा बढी मुलुकमा कारोबार गर्ने व्यक्तिलाई कारोबार गरेको मुलुक वा बासिन्दा रहेको मुलुकमा मात्रै कर लिन सकिने व्यवस्थासम्बन्धी सम्झौतालाई के भनी चिनिन्छ ?  दोहोरो कर मुक्ति सम्झौता (डिटिएए) १४. प्रसिद्ध समाजसेवी तुलसी मेहरद्वारा जनचेतना जगाउने उद्देश्यका साथ सञ्चालन गरिएको चर्खा प्रचार नामक अभियानमा रोक लगाउने राणा प्रधानमन्त्री को हुन् ?  भीमशमशेर १५. पशुपतिनाथमा सन्ध्याकालीन आरतीको थालनी कहिलेदेखि गरिएको हो ?  विसं २०६४ १६. सरकारले गैरबैङ्किङ सम्पत्ति व्यवस्थापन गर्न कहिले सम्ममा ‘एसेट म्यानेजमेन्ट कम्पनी’ स्थापना गर्ने घोषणा गरेको छ ?  आव २०८२/८३ (आव २०८२/८३ को नीति तथा कार्यक्रम र बजेटमार्फत) १७. सिएनएनको साहसी खेलाडी, २०२४ को सूचीमा पर्न सफल नेपाली पर्वतारोही व्यक्तित्व को हुन् ?  पूर्णिमा श्रेष्ठ १८. १२ औँ संस्करणको नेपाल अन्तर्राष्ट्रिय मानव अधिकार चलचित्र महोत्सवमा नेपाली पानारोमा अवार्ड जित्न सफल चलचित्र कुन हो ?  रेमन्यान्ट्स १९. बेइजिङ ३० एसिया प्यासिफिक मन्त्रीस्तरीय सम्मेलन कहिले र कहाँ सम्पन्न भयो ?  बैङ्कक (थाइल्यान्ड), सन् २०२४ नोभेम्बर १९–२१ २०. प्रसिद्ध म्यागजिन टाइमद्वारा सन् २०२४ का लागि तयार पारिएको संसारका १०० सर्वोत्कृष्ट ठाउँको सूचीमा पर्न सफल नेपालको पर्यटकीय स्थल कुन हो ?  बुरहान वाइल्डरनेस क्याम्प, बर्दिया २१. आर्थिक सर्वेक्षण २०८१/८२ अनुसार २०८१ फागुनसम्म आधारभूत खानेपानी सेवाको पहुँच पुगेको जनसङ्ख्या कति प्रतिशत रहेको छ ?  ९६.८५ प्रतिशत – त्यस्तै, सुरक्षित खानेपानी (उच्च मध्यमस्तर) सेवाको पहुँच पुगेको जनसङ्ख्या २८.५० प्रतिशत पुगेको । प्रस्तुतकर्ता : टङ्क केसी """
लहानमा श्रमिक महिलाका लागि भवन निर्माण सुरू,"""सिराहा,  असार १६ गते । लहान नगरपालिका–१२ स्थित भोटियाटोलमा श्रमिक महिलाको सशक्तीकरणका लागि ‘श्रमिक भवन’ निर्माण कार्य सुरू गरिएको छ । महिला श्रमिकको पहिचान, आत्मसम्मान र अधिकार प्रवर्द्धन गर्ने उद्देश्यले निर्माण हुने यो भवनको आज एक समारोहबीच शिलान्यास गरिएको हो । रु. सोह्र लाख ४४ हजारको लागतमा निर्माण हुन लागेको भवन ‘एक्सन एड’ नेपाल र दलित जनकल्याण युवा क्लब लहानको साझेदारीमा निर्माण हुनेछ । आगामी डिसेम्बर ३१ सम्म निर्माण सम्पन्न हुने जनाइएको छ । भवनको शिलान्यास लहान नगरप्रमुख महेशप्रसाद चौधरी, वडा नं १२ का वडाध्यक्ष बद्रीनारायण चौधरी तथा क्लबका कार्यकारी निर्देशक विनोद विसुङ्केले संयुक्त रूपमा गर्नुभयो । कार्यक्रममा दलित जनकल्याण युवा क्लबका कार्यकारी निर्देशक विनोद विसुङ्केले लहानमा श्रमिक महिलाको उल्लेखनीय उपस्थिति रहेकाले उनीहरूका लागि छुट्टै भवनको आवश्यकता महसुस भएको बताउनुभयो । “हिंसारहित वातावरणमा काम गर्न, न्यायोचित ज्यालाको माग गर्न तथा विभिन्न तालिम, गोष्ठी सञ्चालन गर्न यो भवन उपयोगी हुनेछ,” उहाँले भन्नुभयो । वडाअध्यक्ष बद्रीनारायण चौधरीले श्रमिक महिलाको सुरक्षाको सवालमा वडा कार्यालय तथा नगरपालिकाले संवेदनशीलता देखाउँदै आएको बताउनुभयो । उहाँले लहानमा पहिलोपटक श्रमिक महिलाका लागि भवन बन्न लागेकामा खुसी व्यक्त गर्नुभयो । नगरप्रमुख महेशप्रसाद चौधरीले भविष्यमा यही भवनमा सीपमूलक तालिम, कानुनी साक्षरता कार्यक्रम र महिला नेतृत्व विकासका कार्य सञ्चालन सहज हुने भन्दै नगरपालिका त्यसमा पूर्ण सहयोग गर्ने प्रतिबद्धता व्यक्त गर्नुभयो । उहाँले भन्नुभयो, “महिला श्रमिकको हक, सुरक्षा र सशक्तीकरणका लागि लहान नगरपालिका सधैँ प्रतिबद्ध रहन्छ । भविष्यमा पनि यस्ता कार्यक्रमलाई प्राथमिकता दिइनेछ ।” कार्यक्रममा उपस्थित श्रमिक महिलाले भवनमा सञ्चालन हुने सीपमूलक तालिमले वैकल्पिक आयआर्जन पनि गर्न सहयोगी हुने विश्वास व्यक्त गरेका छन् । भवन निर्माणका लागि लहान नगरपालिका–१२ स्थित शिव मन्दिर छेउको सार्वजनिक जमिन नगरपालिकाले प्रदान गरेको हो । रासस """
१५ औँ महाधिवेशन बारे भ्रम चिर्न मिति तोक्नुपर्छ: नैनसिंह महर,"""काठमाडौँ,  असार १६ गते । नेपाली काँग्रेसका केन्द्रीय सदस्य नैनसिंह महरले पार्टीको १५ औँ महाधिवेशनको मिति तत्काल तोकेर तल्लो तहसम्मका कार्यकर्तामा रहेको भ्रम चिर्न नेतृत्वसँग माग गर्नुभएको छ। आज बसेको नेपाली काँग्रेस केन्द्रीय कार्यसमितिको बैठकमा आफ्नो धारणा राख्दै १५ औँ महाधिवेशनमा महामन्त्री पदको औपचारिक उम्मेदवारी घोषणाको तयारी गरिरहेका महरले महाधिवेशनको अनिश्चितताले पार्टी पङ्क्तिमा अन्योल बढाएको र साङ्गठनिक गतिशीलतामा असर पारेको बताउनुभयो। उहाँले भन्नुभयो, महाधिवेशनबारे अनेक भ्रम छरिएका छन्। यसले पार्टी पङ्क्तिमा अन्योल बढाएको छ। विधान अनुसार समयमै तयारी गर्न र पार्टीलाई गतिशील बनाउन १५ औँ महाधिवेशनको कार्य तालिकासहित मिति घोषणा गर्न अब ढिलाइ गर्नु हुँदैन । बैठकमा पार्टीको साङ्गठनिक सुदृढीकरण, सरकारको कामकारबाही, गठबन्धनको भविष्य र पार्टीको आगामी रणनीतिका विषयमा महरले विस्तृत र बुँदागत रूपमा आफ्ना विचारहरू प्रस्तुत गर्नुभएको थियो। पार्टी सङ्गठन र आन्तरिक व्यवस्थापनमा जोड नेता महरले पार्टी सङ्गठनलाई सुदृढ गर्न तत्काल कदम चाल्नुपर्नेमा जोड दिनुभयो। उहाँले क्रियाशील सदस्यता वितरण र नवीकरणलाई व्यवस्थित गर्दै अनलाइन प्रणालीमा लैजान सुझाव दिनुभयो। लामो समयदेखि हुन नसकेको भ्रातृ संस्थाहरूको महाधिवेशन तुरुन्तै सम्पन्न गर्नुपर्ने, विभागहरूलाई पूर्णता दिनुपर्ने र पार्टीको क्यालेन्डर कडाइका साथ कार्यान्वयन गर्नुपर्ने बताउनुभयो। उहाँले पार्टीका निर्णयहरू संस्थागत हुनुपर्नेमा जोड दिँदै भन्नुभयो, संयन्त्रलाई संविधानले चिन्दैन, पदाधिकारी बैठकको निर्णयलाई पार्टी विधानले चिन्दैन। सबै निर्णय केन्द्रीय समितिबाट हुनुपर्छ वा पदाधिकारी बैठक विधानतः व्यवस्था गरिनुपर्छ । सरकारको काम कारबाही र गठबन्धनप्रति असन्तुष्टि महरले तीनै तहका सरकारको कामकारबाही प्रभावकारी हुन नसकेको र हालै प्रस्तुत बजेटबारे जनताको प्रतिक्रिया राम्रो नआएकाले गम्भीर समीक्षा गर्नुपर्ने बताउनुभयो। सरकार निर्माणताका भएको सात बुँदे सहमतिको कार्यान्वयन र त्यसले काँग्रेसको चरित्रमा पार्ने प्रभावबारे प्रश्न उठाउँदै महरले भन्नुभयो, सबैभन्दा ठूलो दल भएर पनि सरकारमा काँग्रेसको भूमिका खुम्च्याइएको छ र नेतृत्वकर्ताबाटै अवमूल्यन भएको छ । उहाँले बढ्दो बाम ध्रुवीकरण र  गठबन्धन दुर्घटनाको जवाफदेहिता नेतृत्वले लिनुपर्ने र शक्ति सन्तुलनका लागि संवैधानिक नियुक्तिहरूमा पार्टीको स्पष्ट अडान हुनुपर्नेमा जोड दिनुभयो । नीति, योजना र सुशासनमा स्पष्टताको माग नेता महरले शासन राम्रो हुन दल र नेता-कार्यकर्ता इमानदार हुनुपर्ने बताउँदै पार्टीभित्र स्वार्थको द्वन्द्व सम्बन्धी नीति बनाउन माग गर्नुभयो। उहाँले भन्नुभयो, हामी योजना प्रणालीमा विश्वास गर्दैनौँ, योजना झोला र सल्तीमा बोकेर हिँड्छौँ। यो प्रवृत्तिको अन्त्य हुनुपर्छ । १४ औँ महाधिवेशनका एजेन्डा र महासमिति बैठकका प्रतिवेदनहरू सार्वजनिक गरी कार्यान्वयन गर्नुपर्ने, उपनिर्वाचनको समीक्षा गर्नुपर्ने र पार्टीको घोषणापत्र कार्यान्वयनको अडिट गर्नुपर्ने जस्ता विषय पनि उहाँले बैठकमा उठाउनुभयो। नेपाल वित्तीय ग्रे जोनमा परेकाेप्रति गम्भीर बन्न आग्रह केन्द्रीय सदस्य महरले नेपाल सम्पत्ति शुद्धीकरण र आतङ्कवादी क्रियाकलापमा वित्तीय लगानी  निवारणसम्बन्धी मामिलामा अन्तर्राष्ट्रिय ग्रे जोनमा पर्ने गम्भीर खतरा रहेको भन्दै पार्टी र सरकारको गम्भीर ध्यानाकर्षण गराउनुभयो। उहाँले यसले देशको समग्र अर्थतन्त्र, बैङ्किङ प्रणाली, विदेशी लगानी र अन्तर्राष्ट्रिय प्रतिष्ठामा विनाशकारी असर पार्ने चेतावनी दिनुभयो। महरले भन्नुभयो, नेपाल वित्तीय ग्रे जोनमा परेको छ। आवश्यक कानुन निर्माण र कार्यान्वयनमा सरकार सुस्त देखिएको छ। नेपाली काँग्रेस सत्ताको प्रमुख हिस्सेदार भएको नाताले यो राष्ट्रिय सङ्कट टार्नका लागि नेतृत्व लिनुपर्छ । उहाँले यो अस्पष्टता र जोखिमलाई हटाउन काँग्रेसले अविलम्ब प्रतिबद्धता जनाउँदै सरकारलाई ठोस कदम चाल्न दबाब दिनुपर्ने र आवश्यक परेमा यसको अध्ययन गरी पार्टीको आधिकारिक धारणा बनाउन एक विशेष समिति गठन गर्नुपर्नेमा जोड दिनुभयो । शिक्षा, स्वास्थ्य, जलवायु परिवर्तनजस्ता विषयमा पार्टीले स्पष्ट नीति बनाउनुपर्ने, कूटनीतिक मर्यादा र आचारसंहिता पालना गर्नुपर्ने र विदेशबाट फर्किएका रिटर्नी हरूको व्यवस्थापनमा ध्यान दिनुपर्ने जस्ता विषयमा उहाँले नेतृत्वको ध्यानाकर्षण गराउनुभयो। """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । वि.सं. २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले वि.सं. २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
यो वर्ष उत्पादन बढ्ने विश्वास,"""काठमाडौँ, असार १५ गते । असार १५ अर्थात् धान दिवस । मानो रोपेर मुरी उब्जाउने दिनका रूपमा नेपालमा मनाइँदै आएको छ । जस अनुसार देशभर उत्सवका रूपमा धान रोपाइँ हुँदै छ । प्रमुख खाद्यान्न बाली धान नेपालको खाद्य सुरक्षाको प्रमुख आधार मानिन्छ । धान एक बाली मात्र नभई औसत नेपालीको जीवन पद्धतिमा अभिन्न रहँदै आर्थिक, सामाजिक, सांस्कृतिक र धार्मिक रूपमा पनि उत्तिकै महत्वपूर्ण छ । त्यसैले पनि हरेक वर्ष उल्लासपूर्ण उत्सवका रूपमा धान रोपाइँ गरिने कृषि विभागका महानिर्देशक तथा धान दिवस मूल समारोह समितिका अध्यक्ष प्रकाशकुमार सञ्जेल बताउनुहुन्छ । यो वर्ष प्रिमनसुनदेखि नै वर्षा राम्रो भएकाले धान राम्रो उत्पादन हुने अनुमान कृषि विज्ञले गर्नुभएको छ । कृषि मौसमविद् रामेश्वर रिमालका अनुसार पूर्वी नेपालमा धान रोपाइँ धमाधम सुरु भइसकेको छ । उहाँका अनुसार असार १५ अघि नै पर्याप्त पानी पुगेका स्थानमा धान रोपाइँ सुरु भएको हो । पश्चिम नेपाल र तराईका अधिकांश भूभागमा पनि यस वर्ष छिट्टै धान रोपाइँ हुने अनुमान रहेको कृषि मौसमविद् रिमाल औँल्याउनुहुन्छ । जल तथा मौसम विज्ञान विभागका अनुसार असार १५ देखि कर्णाली, सुदूरपश्चिम, लुम्बिनीसहित तराईका भूभागमा राम्रो वर्षा हुँदै छ । यसले पनि धान रोप्न तयार भएका किसानमा खुसी छ । कृषि तथा पशुपन्छी विकास मन्त्रालयका अनुसार २२ औँ राष्ट्रिय धान दिवस तथा रोपाइँ महोत्सव २०८२ को नारा ‘धान बालीमा सघनता : खाद्यसुरक्षा र आत्मनिर्भरता’ रहेको छ । धान दिवस मूल समारोह समितिका अध्यक्ष सञ्जेलका अनुसार जलवायु अनुकूलित प्रविधिको अनुसन्धान र विकास एवं उपलब्ध प्रविधिको प्रयोग गर्दै सघन धान खेती (बर्खे र चैते) मार्फत उत्पादन एवं उत्पादकत्व बढाउँदै देशलाई खाद्यान्नमा आत्मनिर्भर र खाद्य सुरक्षातर्फ अग्रसर गराउने लक्ष्य लिइएको छ । चालु आर्थिक वर्षमा कुल १४ लाख २० हजार ६३६ हेक्टर क्षेत्रफलमा धान खेती हुँदा कुल ५९ लाख ५५ हजार ४७६ मेट्रिक टन धान उत्पादन भएको थियो । अघिल्लो वर्षको तुलनामा १.२८ प्रतिशत कम क्षेत्रफलमा धान रोपाइँ भए पनि हालसम्मको उच्चतम औसत उत्पादकत्वसँगै अघिल्लो वर्षभन्दा ४.०४ प्रतिशतले धान उत्पादनमा बढोत्तरी भएको मन्त्रालयले जनाएको छ । अब पनि सोही अनुपात धान रोपाइँ हुँदै छ । नेपाललाई आवश्यक पर्ने करिब ७० लाख मेट्रिक टन धानमध्ये करिब १० लाख मेट्रिक टन धान अझै अपुग छ । फलस्वरूप गत जेठमा करिब ३८ अर्ब ९४ करोड रुपियाँ बराबरको धान, चामल र कनिका आयात गरिएको थियो । आगामी दुई वर्षमा धानमा आत्मनिर्भर बनाउने उद्देश्य यस वर्षको बजेटमा उद्घोष भएको छ । त्यसका लागि चैते धानमा क्षेत्रफल विस्तार गर्दै बर्खे धानमा उत्पादकत्व वृद्धि कार्यक्रम तिनै तहमा लैजाने मन्त्रालयले जनाएको छ ।  नेपाल कृषि अनुसन्धान परिषद् (नार्क) बाट धानबालीका विभिन्न १४० भन्दा बढी जात दर्ता छन् । नेपालमा हाइब्रिड धानका जातको विकास भइरहेको र यसरी विकास भएका धानका जातको बिउको उपलब्धता सुनिश्चित गर्न बिउ वृद्धिका कार्यक्रम तिनै तहका सरकारमार्फत प्रवर्धनमा जोड दिइएको छ । प्रधानमन्त्री कृषि आधुनिकीकरण परियोजना अन्तर्गत सञ्चालित धानका २१ जोन र पाँच सुपरजोनमार्फत बर्से र चैते दुवै सिजनमा धानको सम्पूर्ण मूल्य शृङ्खला विकासमा कार्यक्रम सञ्चालन गरिने भएको छ । राष्ट्रपतिको शुभकामना राष्ट्रपति रामचन्द्र पौडेलले असार १५ को राष्ट्रिय धान दिवसका अवसरमा सबै नेपालीमा सुख, शान्ति र समृद्धिको कामना गर्नुभएको छ । शुभकामना सन्देशमार्फत राष्ट्रपति पौडेलले नेपालमा कृषिको महत्व बढाउँदै राष्ट्रिय खाद्य सुरक्षामा धानको भूमिकालाई बढाउने गरी धानको उत्पादन वृद्धि गर्नुपर्नेमा जोड दिनुभएको छ । नेपालको संविधानले प्रत्येक नागरिकलाई खाद्यसम्बन्धी हकको व्यवस्था गरे अनुसार खाद्यवस्तुको अभाव झेल्न नपर्ने गरी मौलिक हकको प्रभावकारी कार्यान्वयनका लागि धान खेतीको प्रवर्धन गर्नु आवश्यक रहेको उहाँले प्रस्ट पार्नुभएको छ । त्यसै गरी उपराष्ट्रपति रामसहायप्रसाद यादवले दिनुभएको शुभकामना सन्देशमा यो दिवस आत्मनिर्भर र समृद्ध नेपाल निर्माण गर्ने साझा लक्ष्यसहित उन्नत कृषि प्रणालीको विकास र आधुनिकीकरणप्रति दृढ सङ्कल्पको प्रतीक हो भन्नुभएको छ । """
आयोजक काभ्रेस्थली टिम च्याम्पियन,"""काठमाडौं, असार १६ गते । आयोजक काभ्रेस्थली तेक्वान्दो डोजाङ पाँचौँ तार्केश्वर काठमाडौँ जिल्ला स्तरीय मेयर तेक्वान्दो प्रतियोगितामा टिम च्याम्पियन बनेको छ । काभ्रेस्थलीले १७ स्वर्ण, नौ रजत र १६ कांस्य जित्दै च्याम्पियन बनेको हो । यस्तै नागर्जुन भ्याली स्कुल १५ स्वर्ण, दुई रजत र आठ कांस्य पदकसहित दोस्रो भयो । बालबालिका स्कुल ११ स्वर्ण, आठ रजत र १० कांस्यसाथ तेस्रो भएको काठमाडौंँ जिल्ला तेक्वान्दो सङ्घका अध्यक्ष विक्रम खड्गीले जानकारी दिनुभयो । """
घाम पावरलाई ५० हजार डलरको जलवायु पुरस्कार,"""काठमाडौँ, असार ९ गते । नेपालको सौर्य ऊर्जा प्रवर्धनमा सक्रिय संस्था घाम पावरले ५० हजार अमेरिकी डलर राशिकाे सन् २०२५ को ‘किलिङ  प्राइज’ प्राप्त गर्न सफल भएको छ । जलवायु परिवर्तन न्यूनीकरणका लागि प्रभावकारी समाधान प्रस्तुत गर्ने संस्था मानिँदै आएको घाम पावरलाई ऊर्जा क्षेत्रमा उल्लेखनीय योगदान दिएको भन्दै उक्त अन्तर्राष्ट्रिय सम्मान प्रदान गरिएको हो । उक्त घोषणा हालै केन्याको नैरोबीमा सम्पन्न ‘टेड काउन्टडाउन समिट’ मा गरिएको हो । सो सम्मिटमा विश्वभरिका अग्रणी व्यक्तित्व र जलवायु क्षेत्रका नवप्रवर्तनकर्ता सहभागी भएका थिए । कार्यक्रममा घाम पावरलाई ऊर्जा वर्ग ‘इनर्जी क्याटोरी’ अन्तर्गत छनोट गरिएको हो । पुरस्कारस्वरूप घाम पावरलाई ५० हजार अमेरिकी डलर प्रदान गरिएको छ, जसको प्रयोग कम्पनीले नेपालको दुर्गम तथा सेवा वञ्चित क्षेत्रहरूमा सौर्य ऊर्जाको पहुँच विस्तार गर्न, प्रदूषणकारी डिजेलजस्ता इन्धनको सट्टा स्वच्छ ऊर्जाको प्रवर्धन गर्न तथा कार्बन उत्सर्जन घटाउन गर्ने छ । विश्वका दुई हजार पाँच सयभन्दा बढी प्रतिस्पर्धी संस्थाबिच घाम पावर उत्कृष्ट १० संस्थामा पर्दै विजेता बन्न सफल भएको हो । वित्तीय संयन्त्र र प्रविधिको संयोजनमार्फत ग्रामीण समुदाय तथा उद्योगलाई स्वच्छ ऊर्जा उपयोगमा सशक्त बनाएको घाम पावरको अभियानलाई निर्णायकहरूले उच्च मूल्याङ्कन गरेका थिए । हालसम्म कम्पनीले नेपालका विभिन्न भूगोलमा चार हजाभन्दा बढी सौर्य ऊर्जा परियोजनाहरू सम्पन्न गरिसकेको छ । ती परियोजनामार्फत घाम पावरले न केवल घरायसी तथा व्यावसायिक विद्युतीकरणमा योगदान पुर्‍याएको छ, तर स्वास्थ्य सेवा, कृषि प्रणाली र जलवायु सहनशीलता प्रवर्धनमा पनि महत्त्वपूर्ण भूमिका निर्वाह गरेको छ । घाम पावरका कार्यकारी निर्देशक अन्जल निरौलाले भन्नुभयो, “जलवायु जोखिमहरू तीव्र रूपमा बढिरहेका बेला समुदाय(केन्द्रित र नवीनतम समाधानहरूको खाँचो अत्यावश्यक छ । हामी स्वच्छ ऊर्जा प्रवर्धनका माध्यमबाट जलवायु सङ्कट समाधानतर्फ अघि बढ्ने आफ्नो प्रतिबद्धतामा दृढ छौँ ।” यो पुरस्कारले नेपालको स्वच्छ ऊर्जा यात्रा तथा दिगो विकास अभियानलाई थप बल दिएको बताइएको छ । संस्थाले प्रकाशन गरेको विज्ञप्तिमा भनिएको छ, ‘‘यो सफलता नेपालको स्वच्छ ऊर्जा यात्राको गर्वको उपलब्धि हो र यसले घाम पावरले विश्वव्यापी रूपमा जलवायु सहनशीलता र दिगो समाधानका क्षेत्रमा देखाएको नेतृत्वलाई उजागर गर्दछ।’’ जलवायु सङ्कट तीव्र बन्दै गइरहेका बेला, घाम पावरले समुदाय–केन्द्रित र नवप्रवर्तनमा आधारित र दिगो भविष्य निर्माणको यात्रामा निरन्तर योगदान पुर्‍याउने प्रतिबद्धता व्यक्त गरेको छ। """
पौडी खेल्ने क्रममा युवक बेपत्ता,"""साहारा लिम्बू फुङलिङ, असार १६ गते । ताप्लेजुङमा पौडी खेल्ने क्रममा एक युवक बेपत्ता भएका छन् ।  मिक्वाखोला गाउँपालिका–३, लिबाङका २५ वर्षीय लाक्पा शेर्पालाई पौडी खेल्ने क्रममा खोलाले बगाएको हो। जिल्ला प्रहरी कार्यालय ताप्लेजुङका सूचना अधिकारी तथा प्रहरी निरीक्षक बिवेक बस्नेतका अनुसार शेर्पा सोमबार दिउँसो साढे १ बजे फुङलिङ नगरपालिका वडा १ स्थित तमोर नदीमा पौडी खेल्न जानुभएको थियो । सोही क्रममा खोलाले बगाएर बेपत्ता बनाएको प्रहरीले जनाएको छ। बेपत्ता शेर्पा सेवालुङ क्रसरमा ट्याक्टर चालकको रूपमा काम गर्दै आउनुभएको थियो । अहिले बेपत्ता शेर्पाको खोजी कार्यका जारी रहेको प्रहरीले जनाएको छ । """
सरुभक्तलाई क्षेत्रप्रताप साहित्य पुरस्कार,"""तनहुँ समाचारदाता तनहुँ, असार १६ गते । कवि क्षेत्रप्रताप अधिकारीको सम्झनामा स्थापित क्षेत्रप्रताप स्मृति साहित्य पुरस्कार वरिष्ठ साहित्यकार सरुभक्तलाई प्रदान गरिएको छ । गीतल प्रतिष्ठान नेपाल तथा नाटक मञ्च तनहुँले सरुभक्तलाई आइतबार पुरस्कार प्रदान गरेको हो । नेपाली साहित्यको उन्नयनमा पुर्‍याएको योगदानको कदर गर्दै प्राज्ञ सरुभक्तलाई पुरस्कार प्रदान गरिएको मञ्चका अध्यक्ष आकाश अधिकारीले जानकारी दिनुभयो । पुरस्कारको राशि २५ हजार रुपियाँ रहेको छ । क्षेत्रप्रताप अधिकारी स्मृति दिवस चैत ३० गते वितरण गर्ने भनिए पनि सरुभक्त विशेष कारणवश उपस्थित हुन नसक्नु भएकाले नेपाल प्राज्ञ–प्रतिष्ठान साहित्य काव्य विभाग विभागको आयोजना र मञ्चको सहआयोजनामा भएको दुईदिने गण्डकी प्रदेशस्तरीय प्रज्ञा नारी काव्य गोष्ठीका अवसरमा पुरस्कार प्रदान गरिएको हो । प्रतिष्ठान अध्यक्ष बालहरि अधिकारी, प्राज्ञ बाबा बस्नेतलगायतले संयुक्त रूपमा सम्मानपत्र र नगद प्रदान गर्नुभयो ।  """
पुनः देखिन थाल्यो लम्पी स्किन रोगको जोखिम,"""काठमाडौँ, असार १६  गते । दुई वर्षअघि गाईभैँसीमा महामारीको रूपमा देखिएको लम्पी स्किनको सङ्क्रमण पुनः देखिन थालेको छ । यो वर्ष सुरु भएदेखि मोरङ, रुकुम र रुकुमपश्चिम गरी तीन वटा जिल्लामा यो रोग पुष्टि भएको पशुसेवा विभागले उल्लेख गरेको छ । विभागका वरिष्ठ पशु चिकित्सक डा. नवराज श्रेष्ठले यो वर्ष मोरङमा सबैभन्दा बढी पशुमा लम्पी स्किन सङ्क्रमण भएको जानकारी दिनुभयो । त्यो बाहेकका अन्य जिल्लाबाट अहिलेसम्म पुष्टि भएको रिपोर्ट नआएको डा. श्रेष्ठको भनाइ छ । उहाँले १७ प्रतिशतभन्दा बढी कृषकले पशुमा लम्पी स्किन भएको रिपोटिङ नगर्ने बताउनुहुन्छ । नेपालमा पहिलो पटक विसं २०७७ सालको असार, साउन महिनामा मोरङबाट लम्पी स्किन पुष्टि भएको थियो । सोही समय १५-१६ वटा जिल्लामा सङ्क्रमण पुष्टि भएको थियो । आर्थिक वर्ष २०७८-७९ मा त्यती धेरैमा पुष्टि नभए पनि आर्थिक वर्ष २०७९-८० मा भने ७७ वटा जिल्लाबाट ६५ हजारको हारहारीमा गाईभैँसीको लम्पी स्किनबाट मृत्यु भएको थियो । यो रोग जुनसुकै मौसममा देखिए पनि बर्खायाममा बढी देखिने डा. श्रेष्ठको भनाइ छ । लम्पी स्किन रोग कस्तो रोग ? लम्पी स्किन रोग क्याप्रिपक्स प्रजातिको लम्पी स्किन डिजिज भाइरसका कारण सङ्क्रमण हुने गर्छ । डा. श्रेष्ठका अनुसार यो रोग सर्ने गाईभैँसीमा बढी मात्रमा देखिने गर्छ । यो रोग अति सङ्क्रमक भएकाले छोटो समयमा धेरै स्थानमा फैलिने गर्छ । लामखुट्टे, झिङ्गा, किना, भुसुना आदिको टोकाइबाट एक पशुबाट अर्कोमा सर्ने पशु चिकित्सक बताउँछन् । रोगी पशुको सिङ्गान, र्‍याल, सङ्क्रमित पशुको प्रत्यक्ष सम्पर्कमा आएका पशु, लसपस भएको दानापानी, सोत्तरबाट एक पशुबाट अर्कोमा सर्ने गर्छ । गोठमा काम गर्ने मानिस, उपचार गर्ने चिकित्सकबाट, एक पशुबाट अर्कोमा सर्ने गर्छ । लक्षण उच्च ज्वरो आउने, दाना पानी कम खाने र दुधको उत्पादन घट्ने ।, छालामा साह्रो गिर्खा आउने, गिर्खाहरु केही समयपछि हराउने वा कहिलेकाही गिर्खाहरू फुटेर गहिरो घाउ हुने, किरा पर्ने यो रोगका प्रमुख लक्षण भएको डा. श्रेष्ठ बताउनुहुन्छ । त्यो बाहेक नाकमुख भित्र, कल्चौडा, थुनामा घाउ हुने, आँसु, र्‍याल, सिङ्गान आउने, चिप्रा कचेरा लाग्ने, खुट्टा जोर्नी सुनिन्ने, गोबर तथा पिसाबमा रगत देखिनेजस्ता लक्षण देखिने गर्छन् । डा. श्रेष्ठका अनुसार लम्पी स्किन रोग भाइरसबाट लाग्ने रोग भएकोले यसको खासै उपचार हुँदैन । रोगका लक्षणका आधारमा उपचार गरिने चिकित्सकको भनाइ छ । ज्वरो घटाउने, चिलाउन कम गर्ने, घाउ सुकाउने, घाउमा झिङ्गा बस्न नदिन प्राविधिकको सल्लाह अनुसार उपचार गर्नुपर्न डा. श्रेष्ठको भनाइ छ । लम्पी स्किन रोगबाट सङ्क्रमतिमध्ये दुईदेखि तीन प्रतिशत पशुको गम्भीर लक्षण देखिएर मृत्यु हुनेगर्छ । लम्पी स्किन रोग अति सङ्क्रामक र प्रत्यक्ष सम्पर्कमा आउने अन्य पशुलाई सजिलैसँग सर्न सक्ने प्रकृतिको भएकोले रोग देखा परेका क्षेत्रमा पशुलाई सामूहिक चरन वा अन्यत्र नलैजान चिकित्सकको सुझाव छ । उपचार बाहेक बिरामी पशुलाई प्रशस्त मात्रामा पानी, कुँडो, नरम घाँस झोलिलो पदार्थ ,सख्खर, गुँड पानी, इलेक्ट्रोलाइट खुवाउनुपर्छ । हालसम्म एक पटक लम्पी स्किन रोग लागेर निको भएको पशुले अन्य पशुलाई रोग सारेको कुनै पनि अध्ययनले नदेखाएको उहाँको भनाइ छ । लम्पी स्किन रोग सङ्क्रमित पशुको दुध मासुबाट मानिसमा रोग सर्दैन । तर, पनि पशुले औषधी खाएको हुनाले सङ्क्रमित पशुको दुध र मासुको सेवन नगर्न चिकित्सकको सुझाव छ । सरकारले यो रोगबाट पशुलाई बचाउन तीन वर्षदेखि यो विरुद्धको खोप लगाउँदै आएको छ । यो आर्थिक वर्ष १४ लाख ६० हजार खोप खरिद गरेर जोखिम क्षेत्रमा यो खोप लगाउने तयारीमा रहेको श्रेष्ठ बताउनुहुन्छ । सङ्क्रमित पशुलाई भने यो विरुद्धको खोप लगाउन मिल्दैन । एक पटकको खोप लगाएपछि एक वर्षसम्म खोप लगाउनु पर्दैन । उहाँका अनुसार लम्की स्किन रोग विरुद्धको खोप जिल्लास्थित पशु सेवा कार्यालय र स्थानीय तहका पशु सेवा शाखाबाट निःशुल्क प्राप्त गर्न सकिन्छ  । सङ्क्रमण हुन नदिन के गर्ने ? यो रोगबाट सङ्क्रमित पशुलाई २८ दिन स्वस्थ पशुबाट अलग्गै राख्न पशु चिकित्सकको सुझाव छ । रोग नियन्त्रण गर्न स्वस्थ गाईभैँसी अनिवार्य खोप लगाउन, गोठ तथा फार्म परिसरमा नियमित सरसफाइ गरी लामखुट्टे, झिङ्गा, किर्ना, भुसुना आदि किराको सङ्ख्यालाई नियन्त्रण गर्ने, शङ्का लागेका पशुलाई बथानबाट छुट्याएर अलग्लै राख्ने, मरेका पशुलाई राम्रोसँग खाडलमा गाड्ने, रोग देखा परेको क्षेत्रबाट गाईभैँसीको ओसारपसार नगर्न, फार्मको मुख्यद्वार निःसङ्क्रमण गर्न विभागका महानिर्देशक डा. राम नन्दन तिवारीले आग्रह गर्नुभयो । नेपालमा गाईको सङ्ख्या ४७ लाख र भैँसीको सङ्ख्या ३१ लाख गरी ७८ लाख गाईभैँसी रोगको जोखिममा भएको अनुमान गरिएको छ । """
दुर्गमबाट सुगम बन्दै डेढगाउँ,"""कालीगण्डकी करिडोरमा पर्ने नवलपरासी (बर्दाघाट-सुस्तापूर्व) को  बौदीकाली गाउँपालिकास्थित डेढगाउँ । करिडोर निर्माण भएपछि कालीगण्डकी नदी किनारका दुर्गम गाउँ सुगम बन्दै बजार र व्यापारिक केन्द्रमा परिणत हुन थालेका छन् । तस्बिरः  सागर गिरी/रासस """
दुई वटा ट्रक ठोक्किएर घाइते चालकको तीन घण्टापछि उद्धार,"""बारा, असार १६ गते । बाराको जितपुर सिमरा उपमहानगरपालिका–२१ चुरियामाई मन्दिरको जङ्गलमा दुई ट्रक एक आपसमा ठोक्किएर दुर्घटनामा परेका चालकको तीन घण्टापछि उद्धार गरिएको छ । आइतबार राति एउटै दिशाबाट जाँदै गरेको दुई ट्रक एक आपसमा ठोक्किएर दुर्घटना भएको सशस्त्र प्रहरीका डिएसपी एवम् सहप्रवक्ता शैलेन्द्र थापाले जानकारी दिनुभयो । उहाँका अनुसार स्टेरिङमा च्यापिएका चालकलाई ट्रकको झ्याल काटेर तीन घण्टापछि  निकालिएको हो । दुर्घटनमा परी चितवन जिल्लाको भरतपुर उपमहानगरपालिका–१६ बस्ने अन्दाजी ३५ वर्षीय चालक अरुण श्रेष्ठ घाइते हुनुभएको हो । उक्त स्थानमा सशस्त्र प्रहरी बल नेपाल नं. १४ गण मकवानपुरबाट सशस्त्र प्रहरी निरीक्षक अनिल कार्कीको कमाण्डमा खटिएको सुरक्षा फौजले उहाँको उद्धार गरेको हो । हेटौँडाबाट पथलैयातर्फ जाँदै गरेको ना ७ ख ७३०१ नम्बरको ट्रकलाई सोही दिशातर्फ जाँदै गरेको ना ६ ख ३७६३ नम्बरको ट्रकले ठक्कर दिँदा दुवै ट्रक सडकको बायाँतर्फको साइडमा पल्टिएर दुर्घटना भएको थियो । दुर्घटनामा परी घाइते भएका श्रेष्ठ ना ६ ख ३७६३ नम्बरको ट्रकको चालक  हुनुहुन्छ । उद्धार पश्चात् उहाँलाई उपचारका लागि जिल्ला अस्पताल हेटौँडातर्फ पठाइएको छ भने अर्का ट्रकका चालक भने सामान्य हुनुहुन्छ । दुवै ट्रकमा चालक बाहेक अन्य कोही नरहेको बताइएको छ । """
यस्तो छ आजको सागसब्जी र फलफूलको थोक मूल्य,"""काठमाडौँ, असार १५  गते ।  कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा सानो (लोकल) प्रतिकिलो रु ३५, गोलभेँडा सानो (टनेल) प्रतिकिलो रु ५०, आलु रातो प्रतिकिलो रु ४६, आलु रातो (भारतीय) प्रतिकिलो रु ३९, आलु रातो (मुडे) प्रतिकिलो रु ३९, आलु सेतो प्रतिकिलो रु ३५, प्याज सुकेको (भारतीय) प्रतिकिलो रु ५०, गाजर (लोकल) प्रतिकिलो रु ८५, गाजर (तराई) प्रतिकिलो रु ६०, बन्दा (लोकल) प्रतिकिलो रु ४२, काउली स्थानीय प्रतिकिलो रु ८०, मूला रातो प्रतिकिलो रु ४०, सेतो मूला (लोकल) प्रतिकिलो रु ३५, सेतो मूला (हाइब्रिड) प्रतिकिलो रु २८, भन्टा लाम्चो प्रतिकिलो रु २५ भन्टा डल्लो प्रतिकिलो रु ४०, तने बोडी प्रतिकिलो रु ५० र मकै बोडी प्रतिकिलो रु ७० कायम भएको छ । यसैगरी, मटरकोसा प्रतिकिलो रु १९०, घिउ सिमी (लोकल) प्रतिकिलो रु ६५, घिउ सिमी (हाइब्रिड) प्रतिकिलो रु ५०, घिउ सिमी (राजमा) प्रतिकिलो रु १००, टाटे सिमी मूल्य प्रतिकिलो रु ८०, भटमास कोसा प्रतिकिलो रु १२०, तीतो करेला प्रतिकिलो रु ४०, लौका प्रतिकिलो रु ३०, परबर (लोकल) प्रतिकिलो रु ४०, परबर (तराई) प्रतिकिलो रु ४०, चिचिण्डो प्रतिकिलो रु ४०, घिरौला प्रतिकिलो रु ६०, झिगुनी प्रतिकिलो रु ५५, फर्सी पाकेको प्रतिकिलो रु ५०, फर्सी हरियो (लाम्चो) प्रतिकिलो रु ३५, हरियो फर्सी (डल्लो) प्रतिकिलो रु ३५, भिण्डी प्रतिकिलो रु ४५ कायम गरिएको छ । यस्तै, सखरखण्ड प्रतिकिलो रु ७०, पिँडालु प्रतिकिलो रु ८०, स्कूस प्रतिकिलो रु ५०, रायोसाग प्रतिकिलो रु ८०, पालुङ्गो साग प्रतिकिलो रु १००, तोरीको साग प्रतिकिलो रु ७०, हरियो प्याज प्रतिकिलो रु १२०, च्याउ (कन्य) प्रतिकिलो रु १८०, च्याउ (डल्ले) प्रतिकिलो रु ४००, कुरिलो प्रतिकिलो रु २५०, निगुरो प्रतिकिलो रु ६० निर्धारण गरिएको छ । ब्रोकाउली प्रतिकिलो रु ८०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा प्रतिकिला रु १००, जिरीको साग प्रतिकिलो रु १००, ग्याठकोभी प्रतिकिलो रु ७०, सेलरी प्रतिकिलो रु ११०, पार्सले प्रतिकिलो रु ८००, सौफको साग प्रतिकिलो रु १२०, पुदिना प्रतिकिलो रु १६०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४०, कागती प्रतिकिलो रु १४०, अनार प्रतिकिलो रु ३५०, आँप (माल्द) प्रतिकिलो रु ९५, आँप (दशहरी) प्रतिकिलो रु १००, अङ्गुर (हरियो) प्रतिकिलो रु २५०, तरबुजा हरियो प्रतिकिलो रु ७५, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ८५, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ६०, नास्पाती (चाइनिज) प्रतिकिलो रु २६०, मेवा (नेपाली) प्रतिकिलो रु ७०, मेवा (भारतीय) प्रतिकिलो रु १००, लिची (लोकल) प्रतिकिलो रु २६० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ३५, खुर्सानी हरियो (बुलेट) प्रतिकिलो रु ३०, खुर्सानी हरियो माछे प्रतिकिले रु ६०, खुर्सानी अकबरे प्रतिकिलो रु ३५०, भेडे खुर्सानी प्रतिकिलो रु ११०, हरियो धनियाँ प्रतिकिलो रु १८०, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४० निर्धारण गरिएको छ । रासस """
यस्तो छ आजको सागसब्जी र फलफूलको थोक मूल्य,"""काठमाडौँ,  असार १६ गते ।   कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा सानो (लोकल) प्रतिकिलो रु ३४, गोलभेँडा सानो (टनेल) प्रतिकिलो रु ४८, आलु रातो प्रतिकिलो रु ४४, आलु रातो (भारतीय) प्रतिकिलो रु ४०, आलु रातो (मुडे) प्रतिकिलो रु ३९, प्याज सुकेको (भारतीय) प्रतिकिलो रु ४९, गाजर (लोकल) प्रतिकिलो रु ९०, गाजर (तराई) प्रतिकिलो रु ७०, बन्दा (लोकल) प्रतिकिलो रु ४०, काउली स्थानीय प्रतिकिलो रु ७०, मूला रातो प्रतिकिलो रु ४०, सेतो मूला (लोकल) प्रतिकिलो रु ३५, सेतो मूला (हाइब्रिड) प्रतिकिलो रु ३०, भन्टा लाम्चो प्रतिकिलो रु २५ भन्टा डल्लो प्रतिकिलो रु ४०, तने बोडी प्रतिकिलो रु ४५ र मकै बोडी प्रतिकिलो रु ८० कायम भएको छ । यसैगरी, मटरकोसा प्रतिकिलो रु १९०, घिउ सिमी (लोकल) प्रतिकिलो रु ६०, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु १००, टाटे सिमी मूल्य प्रतिकिलो रु ८०, भटमास कोसा प्रतिकिलो रु १२०, तीतो करेला प्रतिकिलो रु ४०, लौका प्रतिकिलो रु ४०, परबर (लोकल) प्रतिकिलो रु ४०, परबर (तराई) प्रतिकिलो रु ४०, चिचिण्डो प्रतिकिलो रु ४०, घिरौला प्रतिकिलो रु ७०, झिगुनी प्रतिकिलो रु ५५, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ४०, हरियो फर्सी (डल्लो) प्रतिकिलो रु ४०, भिण्डी प्रतिकिलो रु ४० कायम गरिएको छ । यस्तै, सखरखण्ड प्रतिकिलो रु ७०, पिँडालु प्रतिकिलो रु ७०, स्कूस प्रतिकिलो रु ५०, रायोसाग प्रतिकिलो रु १२०, पालुङ्गो साग प्रतिकिलो रु १५०, तोरीको साग प्रतिकिलो रु ११०, हरियो प्याज प्रतिकिलो रु १४०, च्याउ (कन्य) प्रतिकिलो रु १८०, च्याउ (डल्ले) प्रतिकिलो रु ४००, कुरिलो प्रतिकिलो रु ३००, निगुरो प्रतिकिलो रु ६० निर्धारण गरिएको छ । ब्रोकाउली प्रतिकिलो रु ७०, चुकुन्दर प्रतिकिलो रु ७०, सजिवन प्रतिकिलो रु १५०, रातो बन्दा प्रतिकिला रु १२०, जिरीको साग प्रतिकिलो रु १००, ग्याठकोभी प्रतिकिलो रु १००, सेलरी प्रतिकिलो रु ११०, पार्सले प्रतिकिलो रु १०००, सौफको साग प्रतिकिलो रु १२०, पुदिना प्रतिकिलो रु १६०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४०, कागती प्रतिकिलो रु १४०, अनार प्रतिकिलो रु ३५०, आँप (माल्द) प्रतिकिलो रु ९०, आँप (दशहरी) प्रतिकिलो रु १००, अङ्गुर (हरियो) प्रतिकिलो रु २५०, तरबुजा हरियो प्रतिकिलो रु ८०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ८०, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ६०, नास्पाती (चाइनिज) प्रतिकिलो रु २६०, मेवा (नेपाली) प्रतिकिलो रु ७०, मेवा (भारतीय) प्रतिकिलो रु १००, लिची (लोकल) प्रतिकिलो रु २६० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ३५, खुर्सानी हरियो (बुलेट) प्रतिकिलो रु २५, खुर्सानी हरियो माछे प्रतिकिले रु ६०, खुर्सानी अकबरे प्रतिकिलो रु ३५०, भेडे खुर्सानी प्रतिकिलो रु १२०, हरियो धनियाँ प्रतिकिलो रु १८०, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३००, सिताक च्याउ प्रतिकिलो रु १०००  निर्धारण गरिएको छ । रासस """
प्रधानमन्त्री ओली र इजिप्टका प्रधानमन्त्री माडबुलीबीच भेटवार्ता,"""सेभिया (स्पेन), असार १६  गते । प्रधानमन्त्री केपी शर्मा ओली र इजिप्टका प्रधानमन्त्री डा. मोस्तफा कमाल माडबुलीसँग सोमबार द्विपक्षीय भेटवार्ता भएको छ । संयुक्त राष्ट्रसंघको ‘विकासको लागि वित्त’सम्बन्धी चौथो अन्तरार्राष्ट्रिय सम्मेलनका क्रममा प्रधानमन्त्री ओली र इजिप्टका प्रधानमन्त्री माडबुलीबीच स्पेनको सेभियामा सो भेटवार्ता भएको हो ।  """
विकास निर्माण स्थानीय प्रतिनिधिले गर्ने हो : सांसद थापा,"""काठमाडौँ, असार १४ गते । भक्तपुर जिल्लाको सूर्य विनायक नगरपालिका वडा नं. ५ मा स्थायी बसोवास गर्दै  आउनु भएका प्रतिनिधि सभाका सदस्य दुर्लभ थापा क्षेत्री वि.सं. २०४४ देखि राजनीतिमा सक्रिय रहँदै आउनु भएको छ । नेता थापा बुवा रामबहादुर थापा क्षेत्री र आमा अम्बिका थापाबाट २०२५ भदौ २३ गते जन्मनुभएको हो । नेपालमा भएका आन्दोलनमा भक्तपुरबाट नेतृत्व गर्दै आउनुभएका नेता थापा नेपाली कांग्रेसको भक्तपुर जिल्ला सभापति हुनुहुन्छ । जिल्ला सभापति भएको यो दोस्रो अवधि हो । नेपाल कमर्श क्याम्पसमा नेविसङ्घबाट राजनीति प्रारम्भ गर्नुभएका थापाले २०७९ को प्रतिनिधि सभा सदस्यमा निर्वाचनमा निर्वाचित हुनुभएको हो । कटुञ्जे लिफ्ट घट्टेखोलाका संस्थापक उपाध्यक्ष रहेर कटुञ्जेवासीलाई पानीको हाहाकारबाट मुक्त गरेको भनाइ उहाँको छ । २०१५ को निर्वाचनमा पनि भक्तपुरबाट कांग्रेस विजयी भएको इतिहास औँल्याउँदै उहाँले विकासका लागि निरन्तर लागेको दाबी गर्नुभयो । भक्तपुरको खानेपानी, ढल निकास, सडक, बिजुली बत्ती, विद्यालय भवन निर्माणदेखि धार्मिक तथा पुरातात्विक विकास गरेको दाबी गर्नुहुने नेता थापा अरुले जस्तो आफूले ‘स्टन्टबाजी’ नगरेको बताउनु हुन्छ । प्रस्तुत छ– भक्तपुर नेपाली कांग्रेसका जिल्ला सभापति तथा क्षेत्र नं. २ का प्रतिनिधि सभा सदस्य दुर्लभ थापा क्षेत्रीसँग उहाँले संसदमा खेलेको भूमिका, भक्तपुरको विकासमा पुर्‍याएको योगदानलगायतका विषयमा पत्रकार नारद गौतम, मनोज रत्न शाही र केशब गुरुङले गरेको भिडियो संवाद : """
कटुवा पिस्तोल र दुई थान म्याग्जिनसहित दुई पक्राउ,"""काठमाडौँ, असार १६ गते । प्रहरीले आज एक थान कटुवा पिस्तोल र सोको दुई थान म्याग्जिनसहित दुई जनालाई पक्राउ गरेको छ । पक्राउ पर्नेमा महोत्तरीका २९ वर्षीय सुरेशकुमार राम तथा सोही ठाउँका २६ वर्षीय दिनेशकुमार राम रहेका जिल्ला प्रहरी परिसर काठमाडौँका प्रवक्ता एवं प्रहरी उपरीक्षक अपिलराज बोहराले जानकारी दिनुभयो । उहाँले भन्नुभयो, “आज दिउँसो काठमाडौँ महानगरपालिका–८ तिलगङ्गामा हतियार लुकाइछिपाई राखेको भन्ने सूचनाका आधारमा काठमाडौँ उपत्यका प्रहरी कार्यालय रानीपोखरी र प्रहरी वृत्त गौशालाबाट खटिएको टोलीले उनीहरूलाई पक्राउ गरेको हो ।” पक्राउ परेकाहरूले आफ्नो कोठामा लुकाइछिपाई राखेको अवस्थामा  उक्त पेस्तोल र म्याग्जिन, एक थान डोफेन्गो रेडियो सेट, रेडियो सेटको ब्याट्री १५ थान, खुकुरी एक थान तथा तीन थान मोबाइललगायत सामान नियन्त्रणमा लिई थप अनुसन्धान गरिरहेको प्रवक्ता बोहराले बताउनुभयो । """
पेन्सन योजनाको भविष्य,"""संविधानले सङ्घ, प्रदेश र स्थानीय तहको अन्तरसम्बन्ध सहकारिता, सहअस्तित्व र समन्वयको सिद्धान्तमा आधारित हुने व्यवस्था गरेको छ । संविधानले सङ्घीय शासन व्यवस्थालाई आत्मसात् गर्दै स्थानीय सरकारलाई सुशासन, विकास र समृद्धिको प्रमुख वाहकको भूमिका प्रदान गरेको छ । स्थानीय तहमा व्यवस्थापकीय कार्यपालिका र न्यायिक अधिकार रहेको छ । नागरिक हित प्रवर्धनका लागि सरकारले गर्ने सबै प्रकारका कार्यलाई सार्वजनिक सेवाको रूपमा लिइन्छ । नागरिकको पहुँचको सेवा प्रदान गर्ने निकाय नै स्थानीय तह हो । विकास र समृद्धि यसै हासिल गर्न सकिँदैन । त्यसका लागि स्थानीय तहको सेवा व्यवस्थापन व्यवस्थित र प्रभावकारी हुनु पर्छ । स्थानीय सेवाको मापदण्ड बनाएर स्थानीय सरकारले जनताको आवश्यकतामा आधारित रही सेवाको गुणस्तर कायम गर्न सक्नु पर्छ । सेवा प्रवाहमा जनताको सन्तुष्टिको मापन स्थानीय सरकारले गर्न सक्नु पर्छ । महालेखा परीक्षकको ६२ औँ वार्षिक प्रतिवेदन २०८२ अनुसार स्थानीय सरकार सञ्चालन ऐन, २०७४ को दफा ९१ बमोजिम स्थानीय तहले स्थानीय सेवाको दरबन्दीमा कार्यरत प्रत्येक कर्मचारीको खाइपाई आएको मासिक तलबबाट १० प्रतिशत रकम कट्टा गरी सो रकम बराबर हुन आउने रकम थप गरी जम्मा गर्नुपर्ने व्यवस्था गरेको छ । यो वर्ष १७० स्थानीय तहले अनुदानको रकमबाट कर्मचारी कल्याण कोषमा ६५ करोड ४१ लाख ७१ हजार रकमान्तर गरे पनि कोष सञ्चालनसम्बन्धी कानुनको व्यवस्था भएको छैन । अझै ५८३ स्थानीय तहले स्थानीय सेवाको दरबन्दीमा कार्यरत कर्मचारीको खाइपाई आएको तलबबाट १० प्रतिशत रकम कट्टा गरी सो बराबर हुन आउने रकम थप गरी कर्मचारी कल्याण कोषमा रकम जम्मा गरी नसकेको हुँदा अब त्यस्ता स्थानीय तहले नागरिक लगानी कोषले सञ्चालन गरेको नागरिक पेन्सन योजनामा सहभागी भएमा त्यहाँ कार्यरत स्थायी, करारलगायतका सबै कर्मचारीले अवकाशपछि पेन्सनका रूपमा रकम पाई केही मात्रामा भए पनि आफूलाई सुरक्षित महसुस गर्न सक्ने थिए । कोषले २०७७ फागुनमा गण्डकी प्रदेशको फलेवास नगरपालिकासँग नागरिक पेन्सन योजनामा सहभागी गराउने सम्बन्धमा सहकार्य गरेको थियो । उक्त सहकार्य अनुसार ११ वटा वडा रहेको उक्त नागरपालिकाको श्रमिक कल्याण कोष ऐन, २०७७ अन्तर्गत विपन्न श्रमिकको मासिक पाँच सय रुपियाँ र नगरपालिकाबाट मासिक पाँच सय रुपियाँ थप गरी प्रति महिना एक हजार रुपियाँ नागरिक पेन्सन योजनामा जम्मा गर्ने कार्य सुरु भएको थियो । उक्त कार्यले निरन्तरता पाइरहेको छ । सुदूरपश्चिम प्रदेश, कैलालीको गोदावरी नगरिपालिकासँग पेन्सन योजनामा सहभागी हुनेसम्बन्धी २०८२ वैशाखमा सहकार्य भएको हो । उक्त सहकार्य अनुसार पालिकाका शिक्षक, कर्मचारीको कल्याणकारी कोष व्यवस्थापन कार्यविधि, २०८१ अन्तर्गत शिक्षक, कर्मचारीको मासिक तलबबाट पाँच सय रुपियाँ र गोदावरी नगरपालिकाद्वारा सञ्चालित शिक्षक, कर्मचारी कल्याणकारी कोषबाट मासिक पाँच सय थप गरी प्रति महिना एक हजार रुपियाँ जम्मा गरी नागरिक पेन्सन योजनामा आबद्ध गरिएको छ । १२ वटा वडा रहेको उक्त नगरपालिकामा कार्यरत शिक्षक, कर्मचारीले पेन्सन पाउन सुरु गरेपछि सहभागीको मृत्यु भएमा वा हराई बेपत्ता भएमा पेन्सन योजनामा सहभागी हुने व्यक्तिको श्रीमान्/श्रीमतीलाई नियम अनुसार आजीवन पेन्सन उपलब्ध गराइने भएकाले पनि सहभागीको अवकाशपछिको जीवनलाई सुरक्षित बनाउन यसले सहयोग पु¥याउने निश्चित छ । कोषले आफ्नो दायरा विस्तारको क्रमलाई निरन्तरता दिँदै गाउँपालिकासँग पनि सहकार्य गरेको छ । पछिल्लो पटक कोषले लुम्बिनी प्रदेश, गुल्मीस्थित रुरुक्षेत्र गाउँपालिकाबिच महिला सामुदायिक स्वास्थ्य स्वयमसेविकाको नागरिक पेन्सन योजना सञ्चालन गर्ने सम्बन्धमा सहकार्य गरेको हो । सहकार्यमा पालिकाका महिला सामुदायिक स्वास्थ्य स्वयम्सेविका कल्याणकारी कोष व्यवस्थापन अन्तर्गत रुरुक्षेत्र गाउँपालिकाद्वारा सञ्चालित स्वयम्सेविकाको कल्याणकारी कोषबाट प्रति स्वास्थ्य स्वयमसेविकाको मासिक ८३० रुपियाँ जम्मा गर्ने व्यवस्था गरिएको छ । पालिकाबाट सञ्चालित स्वयमसेविका कल्याणकारी कोष व्यवस्थापन अन्तर्गत व्यक्तिगत खाताको रकम वा अन्य कुनै ऋण वा सहुलियत सम्बन्धित व्यक्ति वा हकवालालाई उपलब्ध गराउँदा पालिकाको सिफारिसका आधारमा मात्र उपलब्ध गराउने व्यवस्था गरेको छ । यी विषयलाई हेर्दा नागरिक पेन्सन योजनामा कसरी सहभागिता जनाउने भन्ने विषय आउँछ । यसमा आमनेपाली नागरिकले स्वतन्त्र रूपमा सहभागी हुन सक्ने व्यवस्था छ । स्वतन्त्र रूपमा बाहेक प्रचलित कानुनबमोजिम स्थापना भएका सङ्घ, संस्था एवं प्रतिष्ठनामा कार्यरत श्रमिक, कर्मचारी, स्वरोजगारमा रहेका सर्वसाधारण र गैरआवासीय तथा वैदेशिक रोजगारमा रहेका नेपाली सहभागी हुन सक्ने छन् । स्वरोजगार भन्नाले श्रम, सिप, ज्ञान, साधन, शैली, पुँजी, उद्योग, व्यापार, व्यवसाय तथा वैदेशिक रोजगारीबाट आय आर्जन गर्ने व्यक्तिलाई बुझाउँछ । त्यस्ता सहभागीले न्यूनतम पाँच सय रुपियाँदेखि १० ले भाग जाने सङ्ख्यामा रकम जम्मा गर्न सक्ने छन् । योजनामा सहभागिता जनाउनेले ६० वर्ष उमेर पूरा भएपछि मासिक रूपमा नियम अनुसार पेन्सन लिन सक्ने छन् भने पेन्सन लिन नचाहेमा योजनामा सहभागी भएको निश्चित समयपछि एकमुष्ट रकम फिर्ता लिन सकिने व्यवस्था छ । यी माथि व्यक्त गरिएका कुरा एउटा उदाहरण मात्रै भए पनि ७५३ स्थानीय तहमा कार्यरत करारका कर्मचारी, विभिन्न स्वयमसेवी, स्वयमसेविकालगायतका स्थानीय निकायका स्रोतबाट पारिश्रमिक प्रदान गर्ने अन्य व्यक्तिको अवकाश जीवनलाई सुरक्षित बनाउने समय आइसकेको छ । यसका अतिरिक्त स्थानीय निकायका स्वआर्जनमा रहेका आफ्ना पालिका अन्तर्गत आवद्ध नागरिकलाई पनि पेन्सन योजनामा समावेश गराउन उत्प्रेरित गरेमा कालान्तरमा राज्यकोषबाट प्रदान गरिँदै आएको ज्येष्ठ नागरिक भत्ताको विकल्पमा यो योजना आउने हुँदा सरकारलाई खर्चको दबाब कम पर्ने देखिन्छ । यसर्थ कर्मचारीको जीवनमा सकारात्मक परिवर्तन ल्याउनेतर्फ पेन्सन योजना आवश्यक हुने देखिन्छ । दीर्घकालीन वित्तीय योजनाको रूपमा रहेको यस योजनाले सुरक्षित वित्तीय भविष्यको आधार निर्माणमा प्रत्यक्ष रूपमा सहयोग पु¥याउने छ । आर्थिक स्वतन्त्रता सुनिश्चत गर्न सहयोग पु¥याउने भविष्यको सुरक्षा कवचको रूपमा रहेको नागरिक पेन्सन योजनामा प्रदेशसँगै स्थानीय सरकारले आफू मातहात रहेको कर्मचारीलाई सहभागी गराउनु उपयुक्त देखिन्छ ।  """
नारी सञ्चार गृहको कोषलाई एक लाख सहयोग,"""झापा, असार १६ गते । सहारा नेपालका प्रबन्ध निर्देशक तथा सामाजिक अभियन्ता महेन्द्रकुमार गिरीले नारी सञ्चार गृहले स्थापना गरेको ‘नारी सञ्चार प्रोत्साहन बहुउद्देश्यीय अक्षयकोष’ मा एक लाख रुपियाँ सहयोग प्रदान गर्नुभएको छ । कोषमा हालसम्म ५२ लाख ३० हजार रुपियाँ जम्मा भइसकेको छ । उक्त कोषलाई एक करोड पुर्‍याउने अभियानमा प्रेरणा प्रदान गर्दै गिरीले सोमबार एक लाख रुपियाँ सहयोग गर्नुभएको हो । नारी सञ्चार गृहकी कोष वृद्धि तथा परिचालन समितिका संयोजक जोस्ना श्रेष्ठले हालसम्म कोषमा ५२ लाख ३० हजार रुपियाँ जम्मा भएको जानकारी दिनु भयो । सञ्चार गृहले २०७५ सालमा २५ लाख रुपियाँको अक्षयकोष स्थापना गरेको थियो। सञ्चार गृहकी अध्यक्ष रेजिना गौतमका अनुसार कोष घोषणा हुनु अघिदेखि नै एक करोड रुपियाँको दीर्घकालीन अक्षयकोष बनाउने उद्देश्यका साथ दाताहरूबाट निरन्तर सहयोग प्राप्त हुँदै आएको छ। कोषाध्यक्ष स्वस्तिका आचार्यका अनुसार गिरीको सोमबारको एक लाखसहित अन्य दाताहरूको दुई लाख १३ हजार रुपियाँ कोषमा जम्मा भइसकेको छ भने पूर्वघोषित २० हजार रुपियाँ संकलनको क्रममा रहेको छ। नारी सञ्चार गृह २०६९ सालमा स्थापित झापाका महिला पत्रकारहरूको साझा संस्था हो। संस्था महिला तथा अन्य पत्रकारहरूको क्षमता र दक्षता अभिवृद्धि, बालबालिका लक्षित सचेतनामूलक कार्यक्रम सञ्चालन, महिलाको सशक्तिकरण तथा सार्वजनिक सरोकारका विषयमा निरन्तर क्रियाशील रहँदै आएको छ। """
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं. १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
जग्गा हस्तान्तरण नहुँदा डिपो सार्न ढिलाइ,"""काठमाडौँ, असार १६ गते । त्रिभुवन अन्तर्राष्ट्रिय विमानस्थलभित्र सिनामङ्गलमा रहेको हवाई इन्धन डिपो स्थानान्तरणमा ढिलाइ भएको छ । मन्त्रीपरिषद्को २०८१ साउन २८ गतेको बैठकले त्रिभुवन अन्तर्राष्ट्रिय विमानस्थलनजिक सिनामङ्गलमा रहेको नेपाल आयल निगमको इन्धन भण्डारण डिपोलाई सुरक्षित र सुविधायुक्त स्थानमा स्थानान्तरण गर्ने निर्णय भएको थियो । प्रधानमन्त्री केपी शर्मा ओलीले विमानस्थलको धावनमार्गनजिक रहेको असुरक्षित डिपो अन्यत्र स्थानान्तरण गर्न १८ साउनमा उद्योग, वाणिज्य तथा आपूर्तिमन्त्री दामोदर भण्डारीलाई निर्देशन दिनुभएको थियो । सौर्य एयरलाइन्सको विमान साउन ९ गते विमानस्थल परिसरमै दुर्घटना भएपछि असुरक्षित डिपोका कारण अझ ठुलो सम्भावित दुर्घटना रोक्न तत्काल डिपो सार्न प्रधानमन्त्रीले निर्देशन दिनुभएको थियो । प्राधिकरणका अनुसार आइकाओको मापदण्ड अनुसार धावनमार्गबाट कम्तीमा ९० मिटर टाढा इन्धन भण्डारण हुनुपर्ने हो तर हाल रहेको भण्डारण धावनमार्गबाट ८० मिटरभित्रै छ । तथापि डिपो स्थानान्तरण गर्ने निर्णय भएको झन्डै एक वर्ष बित्न लाग्दा पनि प्रक्रिया अगाडि बढ्न सकेको छैन ।  नेपाल नागरिक उड्डयन प्राधिकरण (क्यान) ले जग्गा हस्तान्तरण नगर्दा प्रक्रिया अगाडि बढ्न नसकेको नेपाल आयल निगम हवाई इन्धन डिपो कार्यालय सिनामङ्गलले जनाएको छ । कार्यालयका प्रमुख प्रदीपकुमार यादवले क्यानले जग्गा हस्तान्तरण नगर्दा डिपो स्थानान्तरणको काम अगाडि बढ्न नसकेको जानकारी दिनुभयो । क्यानलाई पटक पटक जग्गा हस्तान्तरण गर्न लिखित र मौखिक रूपमा ताकिता गरे पनि ढिलाइ गर्दा डिपो स्थानान्तरण प्रक्रिया अगाडि बढ्न नसकेको उहाँले जानकारी दिनुभयो । “हाम्रातर्फबाट सबै काम भएको छ, डिपोको विस्तृत परियोजना प्रतिवेदन (डिपिआर) बनाउने काम अन्तिम चरणमा पुगेको छ,” क्यानले डिपो स्थानान्तरण गर्ने ठाउँ सम्याउने काम गरिदिए पनि जग्गा हस्तान्तरण नगर्दा अरू काम अगाडि बढ्न सकेको छैन ।” नेपाल नागरिक उड्डयन प्राधिकरणका महानिर्देशक प्रदीप अधिकारीले भने निगमले निर्माण अवधिभरको शुल्क छुटको प्रस्ताव गरेकाले जग्गा हस्तान्तरणमा ढिलाइ भएको जानकारी दिनुभयो । छुट दिने विषयमा प्राधिकरणको बोर्डले निर्णय गरेर संस्कृति, पर्यटन तथा नागरिक उड्डयन मन्त्रालयसँग पठाएको छ, मन्त्रालयले स्वीकृतका लागि सहमति दिएपछि जग्गा हस्तान्तरण प्रक्रिया अगाडि बढ्ने उहाँले जानकारी दिनुभयो । सिनामङ्गलमा रहेको निगमको डिपो स्थानान्तरणका लागि गौचरनस्थित नेपाली सेनाको गल्फ कोर्सक्षेत्रमा ६० रोपनी जग्गा प्राधिकरणद्वारा निगमलाई छुट्याइएको भए पनि निगमले प्राप्त गरी साइट क्लियरेन्स गर्न समस्या आएको कार्यालयले जनाएको छ । क्यानले डिपोका लागि तोकिएको जग्गाको चार किला पूर्ण रूपमा नछुट्याएको, तोकिएको जग्गाको पूर्ण रूपमा साइट क्लियरेन्स नभएको र नेपाली सेनाले भवन नहटाउँदा समस्या भएको निगमले जनाएको छ । क्यानले उपलब्ध गराएको जग्गामा निगमले यस वर्ष चारकोठे साइट अफिस निर्माणसँगै साइटमा जाने बाटो तथा प्रवेशद्वार निर्माण सम्पन्न गरेको जनाएको छ । कार्यालयले इन्जिनियरिङ अध्ययन संस्थान कन्सल्टेन्सी सेवा पुल्चोकलाई गत मङ्सिरमा छ महिनाभित्रमा सक्ने गरी डिपिआर गर्न दिएको थियो । डिपिआरको प्रारम्भिक प्रतिवेदन आइसकेकाले डिपो लागत छदेखि सात अर्ब रुपियाँ लाग्ने अनुमान गरिएको यादवले जानकारी दिनुभयो । डिपिआरको अन्तिम प्रतिवेदन असार अन्तिम सातामा आउने कार्यालयले जनाएको छ । क्यानले जग्गा उपलब्ध गराइदिए आगामी साउनदेखि काम सुरु गरी दुई वर्षभित्रमा निर्माण सकिने उहाँले जानकारी दिनुभयो । नयाँ ठाउँमा पाँच हजार किलोलिटर क्षमताका तीन वटा ट्याङ्की निर्माण गरिने छ । नयाँ डिपो स्थानान्तरण हुने गुहेश्वरीमा रहेको क्यानको जग्गामा निगमले भाडा तिर्ने र सिनामङ्गलमा रहेको जग्गा क्यानले भाडा तिर्ने गरी सहमति भएको कार्यालयले जनाएको छ । अन्तर्राष्ट्रिय विमानस्थलनजिक रहेको डिपो अन्तर्राष्ट्रिय नागरिक उड्डयन सङ्गठन (आइकाओ) को अन्तर्राष्ट्रिय सुरक्षा मापदण्डविपरीत देखिएकाले डिपो त्यहाँबाट हटाउन नागरिक उड्डयन प्राधिकरणमार्फत नेपाल आयल निगमलाई तीन वर्षअघि नै पत्राचार गरेको थियो ।  """
एसइईको नतिजामा सुधार,"""काठमाडौँ, असार १४ गते । माध्यमिक शिक्षा परीक्षा (एसइई) को नतिजा गत वर्षको तुलनामा राम्रो सुधार भएको छ । राष्ट्रिय परीक्षा बोर्ड, परीक्षा नियन्त्रण कार्यालयले शुक्रबार सार्वजनिक गरेको नतिजा अनुसार २०८१ सालको परीक्षामा ६१.८१ प्रतिशत परीक्षार्थी उत्तीर्ण भएका छन् । परीक्षामा कुल चार लाख ३८ हजार ८९६ परीक्षार्थी सहभागी भएका थिए, जसमध्ये  दुई लाख ७१ हजार २९९ जना उत्तीर्ण भएका छन् । एक लाख ६७ हजार ५९७ जना अनुत्तीर्ण अर्थात् नन ग्रेडेडमा परेका छन् । यस पटकको नतिजा पछिल्लो वर्षको तुलनामा उच्च उत्तीर्ण दर हो । गत वर्ष  एसइईमा ४७.८६ प्रतिशत परीक्षार्थी उत्तीर्ण भएका थिए । अहिलेको नतिजा गत वर्षको भन्दा १४ प्रतिशतले धेरै हो । यस पटक एसइईमा न्यूनतम ७० प्रतिशत परीक्षार्थी उत्तीर्ण गराउने गरी सरकारी तयारी थियो । ग्रेडवृद्धि परीक्षामा सहभागी हुने परीक्षार्थीको उत्तीर्ण प्रतिशतलाई समेत आधार मानेर गणना गर्ने हो भने सरकारी लक्ष्यभन्दा पनि बढी उपलब्धि हुने देखिन्छ । शिक्षाविद्हरूले समेत नतिजामा सुधार हुनु सकारात्मक रहेको प्रतिक्रिया दिनुभएको छ । काठमाडौँ विश्वविद्यालय स्कुल एफ एजुकेसनका डिनसमेत रहनुभएका शिक्षाविद् प्राडा बालचन्द्र लुइटेलले अहिलेको नतिजालाई राम्रो मान्नुपर्ने बताउनुभयो  तर अझै पनि परीक्षार्थीको सिकाइलाई भन्दा पनि नतिजालाई मात्रै प्राथमिकता दिने सोचमा भने परिवर्तन हुनुपर्ने शिक्षाविद् लुइटेलले बताउनुभयो । उहाँले भन्नुभयो, “नतिजा हेर्दा गत वर्षको भन्दा धेरै नै सुधार भएको छ । यसलाई अझै ९० प्रतिशत पुर्‍याउने गरी विद्यालय शिक्षाको अन्तिम खुड्किलो मानिने कक्षा १२ को नतिजा सुधारतर्फ अहिलेको जनशक्ति र स्रोतलाई परिचालन गर्नु पर्छ ।” नतिजा सार्वजनिक कार्यक्रममा बोर्डका अध्यक्ष डा. महाश्रम शर्माले गत वर्षको नतिजामा आधाभन्दा बढी परीक्षार्थी अनुत्तीर्ण भएपछि सरोकारवाला सबैको ध्यान यस पटकको नतिजा सुधार गर्नु पर्छ भन्नेतर्फ केन्द्रित भएको र त्यसैको परिणाम अहिले देखिएको बताउनुभयो । “गत वर्ष धेरै परीक्षार्थी अनुत्तीर्ण भएपछि स्थानीय तहदेखि केन्द्रसम्मै हामीले नतिजा विश्लेषण गर्‍यौँ । विद्यार्थी कमजोर भएका विषयको सिकाइ सुधार्नेतर्फ अध्ययन गर्‍यौँ,” शर्माले भन्नुभयो, “सोही अनुसार रणनीति बनाएर शिक्षक कर्मचारी परिचालन गर्‍यौँ र विद्यार्थीलाई पनि सोही अनुसार पढाइमा खटायौँ । त्यसको परिणाम नतिजामा देखियो ।” परीक्षामा उत्तीर्ण परीक्षार्थीलाई बोर्डले ग्रेडेड समूहमा राख्ने गर्दछ । यो समूहमा पर्न परीक्षार्थीले सैद्धान्तिकतर्फ हरेक विषयमा न्यूनतम ३५ प्रतिशत र आन्तरिकतर्फ न्यूनतम ४० प्रतिशत अङ्क ल्याउनै पर्छ । सैद्धान्तिकतर्फको ७५ पूर्णाङ्कको विषयमा कम्तीमा २७ अङ्क र आन्तरिकतर्फको २५ पूर्णाङ्कमा कम्तीमा १० अङ्क प्राप्त गर्नुपर्ने व्यवस्था छ । यो व्यवस्था गर्त वर्षदेखि लागु गरिएको हो ।  पहिलो पटक लागु गरिएका कारण गतवर्ष धेरै परीक्षार्थी अनुत्तीर्ण भएको र सोही अनुत्तीर्ण दरलाई हेरेर विद्यार्थीमा पढ्ने बानीको समेत विकास हुँदा नतिजा अहिले सुधारिएको बोर्डको विश्लेषण छ । परीक्षामा कुल चार लाख ३८ हजार ८९६ परीक्षार्थी सहभागी थिए, जसमध्ये बोर्डले परीक्षार्थीको प्राप्ताङ्क अनुसार उच्च अङ्क ल्याउनेलाई जिपिए ३.६० देखि ४ सम्म र सबैभन्दा कम ल्याउनेलाई एनजीसहित सात समूहमा राखेर नतिजा प्रकाशन गरेको छ । बोर्डका अनुसार जिपिए १.६० देखि २ भन्दा कम– ८ जना, जिपिए २ देखि २.४० भन्दा कम– ४,१२६ जना, जिपिए २.४० देखि २.८० भन्दा कम– ४८,४७९ जना, जिपिए २.८० देखि ३.२० भन्दा कम– ८९,१२४ जना, जिपिए ३.२० देखि ३.६० भन्दा कम– ८१,३८५ जना, जिपिए ३.६० देखि ४ सम्म– ४८,१७७ जनाले ल्याएका छन् ।   """
"धान रोप्दै, दिवस मनाउँदै  (फोटो फिचर)","""जयमान बुढामगर रुकुमपूर्व, असार १५ गते। सबैको गलामा धानको माला। निधारमा हिलोको टिको। हातमा धानको बिऊँ। खेतमा हल गोरू। अनि गलामा धानका माला र निधारमा हिलो टिको लगाएका व्यक्तिले धान रोप्दै। यो मनोरम दृश्य थियो रुकुमपूर्वको भूमे गाउँपालिका–३ सिमा गाउँको। रुकुमपूर्वमा पनि धुमधामले २२ औँ राष्ट्रिय धान दिवस मनाइएको छ। आइतबार भूमे गाउँपालिका–३ सिमा खेतमा २२ औँ राष्ट्रिय धान दिवस मनाइएको हो। अतिथिदेखि आयोजक र स्थानीयले धान रोप्दै धान दिवस मनाइएको भूमे–३ सिमाका हरि पुनमगरले बताउनुभयो।  कृषि उत्पादनमा जोड दिनु पर्ने जिल्ला समन्वय समितिका प्रमुख मेघबहादुर श्रेष्ठले बताउनुभयो। उत्पादनत्व वृद्धि गर्नमा राज्यले किसान र कृषि उत्पादन केन्द्रित नीति बनाउनु पर्ने प्रमुख श्रेष्ठले बताउनुभयो।   """
पोखराद्वारा भुर्तेलसहित सात खेलाडी रिटेन,"""काठमाडौँ, असार १६ गते । नेपाल प्रिमियर लिग (एनपिएल) टोली पोखरा एभेन्जर्सले दोस्रो संस्करणका लागि कुशल भुर्तेलसहित सात खेलाडीलाई रिटेन गरेको छ । पोखराले कुशललाई मार्की खेलाडीको रूपमा रिटेन गरेको हो । पोखराले कुशलसहित आकाश चन्द, तृतराज दास, विपिन खत्री, किरण ठगुन्ना, दिनेश खरेल र सागर ढकाललाई यसपटक निरन्तरता दिएको छ । पहिलो संस्करणमा पोखराले सातौँ स्थानमा रहेर लिगको अन्त्य गरेको थियो । नेपाल प्रिमियर लिगको दोस्रो संस्करणका लागि मिनी अक्सन हुनुअघि फ्रेन्चाइज टोलीले धमाधम खेलाडी रिटेन र रिलिज गर्न थालेका हुन् । """
रुपन्देही-३ मा कात्तिक १७ गते उपनिर्वाचन,"""रुपन्देही, असार १६ गते । प्रतिनिधि सभा रुपन्देही निर्वाचन क्षेत्र नम्बर ३ मा आगामी कात्तिक १७ गते उपनिर्वाचन हुने भएको छ । सोमवार बसेको निर्वाचन आयोगको बैठकले रिक्त प्रतिनिधि सभा सदस्य पदमा कात्तिक १७ गते सोमवार उपनिर्वाचन गर्ने निर्णय गरेको हो । २०७९ मङ्सिर ४ गते भएको निर्वाचनमा रुपन्देही ३ मा राष्ट्रिय प्रजातन्त्र पार्टी (राप्रपा) का तर्फबाट निर्वाचित भएका दीपक बोहराको निधन भएपछि सो पद रिक्त छ । बोहोराको गएको चैत १९ गते निधन भएको थियो । बोहराको निधनसँगै रिक्त निर्वाचन क्षेत्रमा कात्तिक १७ गते सोमवार निर्वाचन हुने निर्वाचन आयोगका कार्यवाहक प्रमुख निर्वाचन आयुक्त रामप्रसाद भण्डारीले बताउनुभयो । उहाँले भन्नुभयो, ‘प्रतिनिधि सभा सदस्य निर्वाचन ऐन, २०७४ को उपदफा ६८ बमोजिम रुपन्देही जिल्लाको प्रतिनिधि सभा सदस्य निर्वाचन क्षेत्र नम्बर ३ मा रिक्त प्रतिनिधि सभा सदस्य पदमा २०८२ कात्तिक १७ गते सोमवारका दिन उपनिर्वाचन गर्नेगरी निर्वाचन गर्ने निर्णय भएको छ ।’ प्रतिनिधि सभा सदस्य निर्वाचन ऐन, २०७४ को उपदफा ६८ बमोजिम रिक्त पदमा निर्वाचन गराइएको हो । """
विपत् व्यवस्थापनमा आवश्यक पूर्वतयारी छ,"""६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :  सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ? –अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।   सङ्घीय सरकारले कानुन नबनाउँदा के समस्या झेल्नुभएको छ ? –सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।   सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ? सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।   प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ? –अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ । यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।   सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ? –सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ । तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ । अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।   सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ? –प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ । यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।   सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ? –पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।  """
गौरव परियोजना सिक्टा सिँचाइ आयोजना,"""गोरखापत्र अनलाइन बाँके, असार १४ गते । बाँके जिल्लास्थित राप्ती नदीमा रहेको सिक्टा सिँचाइ आयोजनाको ड्रोनबाट खिचिएको दृश्य । यो आयोजना नेपालको राष्ट्रिय गौरव परियोजनामध्ये एक हो । तस्बिरः गोपाल दाहाल, रासस """
शिक्षामा समान अवसर,"""‘समान’ भनेको बराबर हो र अवसर भनेको मौका हो । यस अर्थमा शिक्षामा समान अवसर भनेको शिक्षामा समान बराबर मौका दिनु पर्छ भनिएको हो । ‘शिक्षामा समान अवसर’ विश्वव्यापी नारा हो । कुनै पनि विद्यालय जाने उमेरका बालबालिकाले आफ्नो आर्थिक तथा सामाजिक स्तर, जातजाति, धर्म, लिङ्ग, वर्ण आदिका आधारमा विभेदरहित वातावरणमा शिक्षा प्राप्त गर्ने अवसर पाउनु भन्नु नै शिक्षामा समान अवसरको मूल मर्म हो । वर्तमान युगमा शिक्षा मानिसको आधारभूत आवश्यकताका रूपमा स्थापित भइसकेको छ । प्राथमिक तहसम्मको शिक्षालाई नै प्रारम्भिक शिक्षा भन्ने गरिन्छ । प्राथमिक शिक्षामा सबैको अवसर हुनु पर्छ भनिए पनि अझै प्राथमिक विद्यालय उमेर (५–१२) वर्षका ५.७ प्रतिशतभन्दा बढी बालबालिका विद्यालय बाहिर रहेको कुरा अनुसन्धानले देखाएका छन् । विद्यालयमा भर्ना भएका मध्ये पनि कक्षामा अनुपस्थित हुने, बिचैमा कक्षा छाड्ने, असफल हुने जस्ता समस्या रहेका छन् । समान अवसरका अवरोध शिक्षामा समान अवसरका कुरा गर्न जति सजिलो छ व्यावहारिक रूपमा उतार्न धेरै गाह्रो छ । कुनै ठाउँमा विद्यालय खोल्दैमा र पाठ्यपुस्तकको निःशुल्क वितरण गर्दैमा शिक्षामा समान अवसरलाई शत प्रतिशत व्यवहारमा उतार्न सकिँदैन । शिक्षाको समान अवसरमा धेरै तत्वले बाधा पुर्‍याइरहेको हुन्छ । भौगोलिक कठिनाइ : देशको भौगोलिक कठिनाइका कारण शिक्षाको समान अवसरमा बाधा पुग्छ । भौगोलिक रूपले कठिन स्थानमा पूर्वाधार जस्तैः सडक, यातायात, खानेपानी, विद्युत्, सञ्चार जस्ता सुविधाको राम्रो प्रबन्ध नहुँदा, विकट तथा दुर्गम ठाउँमा मानिसको जनघनत्व पनि कम हुँदा थोरै मानिसका लागि विद्यालयको सुविधा पुर्‍याउन गाह्रो हुन्छ । त्यस्ता ठाउँमा बालबालिका शिक्षातिरभन्दा खेतबारीमा काम गर्ने, भाइबहिनी हेर्ने, वस्तु चराउने जस्ता कार्यमा व्यस्त रहन्छन् । भौगोलिक रूपले विकट क्षेत्रका बालबालिकाको सङ्ख्या कम हुने हुनाले त्यस्ता बालबालिकालाई शिक्षाको अवसर प्रदान गर्न सरकारी पक्षबाट बेवास्ता हुने र त्यस्ता बालबालिका विद्यालय भएका स्थानमा जान कठिन हुनाले शिक्षाको समान अवसरमा अवरोध हुन जान्छ । सुविधाको असमान वितरण : सबै ठाउँमा समान रूपले सुविधाको वितरण हुन नसक्नु नै सुविधाको असमान वितरण हो । विकासका अवसर ग्रामीण क्षेत्रभन्दा सहरी क्षेत्रमा बढी केन्द्रित हुनु, गाउँपालिकाभन्दा नगरपालिकातर्फ विकास बढी गरिनु जस्ता कुरा सुविधाको असमान वितरणका उदाहरण हुन् । जब सुविधा समान रूपमा वितरण गर्न सकिँदैन यसले शिक्षाको समान अवसरमा बाधा पुर्‍याउँछ । जनसङ्ख्याको उच्च वृद्धिदर : देशमा जनसङ्ख्या वृद्धिदर उच्च रहँदा उपलब्ध सीमित स्रोतसाधनबाट मानवका असीमित आवश्यकता पूरा गर्नुपर्ने हुन्छ । यस्तो अवस्थामा देशले मानिसका न्यूनतम आधारभूत आवश्यकतामा केन्द्रित रहनुपर्ने हुँदा शिक्षामा लगानी गर्न सक्दैन । यसै गरी मानिसले पनि आफ्ना न्यूनतम आवश्यकतालाई बढी प्राथमिकता दिनुपर्ने हुँदा उनीहरूले पनि शिक्षामा लगानी र खर्च गर्न सक्दैनन् । जसले गर्दा बालबालिका शिक्षाको समान अवसरबाट वञ्चित हुन्छन् । कमजोर आर्थिक अवस्था : समाजमा सबै मानिसको आर्थिक अवस्था एकै किसिमको हुँदैन । उच्च, मध्यम र न्यून आर्थिक अवस्था भएका मानिस मिलेर समाज बनेको हुन्छ । उच्च वर्ग जहिले पनि मध्यम र निम्न वर्गलाई काममा लगाउँछन् । मध्यम वर्ग जेनतेन आफ्ना व्यवहार चलाउँछन् भने निम्न वर्ग सधैँ ज्यालादारी तथा मजदुरी गरेर जीवन चलाउँछन् । जसले गर्दा त्यस्ता बालबालिका शिक्षाको अवसरबाट वञ्चित रहन्छन् । लैङ्गिक विभेद : लिङ्गको आधारमा गरिने विभेदका कारणबाट पनि शिक्षाको समान अवसरमा अवरोध उत्पन्न हुन जान्छ । एउटै आमाबुवाको कारणबाट पनि शिक्षाको समान अवसरमा अवरोध उत्पन्न हुन जान्छ । छोराछोरीबिच हुने विभेदले गर्दा छोरीलाई अर्काको घर जाने जात भएको भनि पढ्नबाट वञ्चित गरिन्छ भने छोरालाई पढ्नुपर्ने अनिवार्य गराइन्छ । जबसम्म लैङ्गिक विभेदको अन्त्य हुँदैन यसले शिक्षाको समान अवसरमा बाधा पुर्‍याइ रहन्छ । समान अवसरका उपाय शिक्षामा समान अवसरका विभिन्न बाधा र चुनौती छन् तथापि त्यस्ता अवरोधलाई सामना गरेर शिक्षाको समान अवसरलाई विस्तृत रूपमा विस्तार गर्नुपर्ने आवश्यकता हुन्छ । शिक्षामा समान अवसर प्रदान गरेर सम्पूर्ण नागरिकलाई उनीहरूको शिक्षासम्बन्धी मौलिक अधिकारको सुनिश्चित गर्न निम्न उपाय अवलम्बन गर्न सकिन्छ । शैक्षिक लगानीमा वृद्धि : जबसम्म व्यक्ति, समाज, राष्ट्रले आफूले गर्ने शैक्षिक लगानीमा वृद्धि गर्दैनन् तबसम्म ठाउँ ठाउँमा विद्यालय स्थापना हुने, राम्रा शिक्षक भर्ना गर्ने र सबै बालबालिकालाई शिक्षाको अवसरमा समाहित गर्ने सम्भव हुन सक्दैन । अतः सबै बालबालिकालाई शिक्षाको समान पहुँचमा पुर्‍याउन शैक्षिक लगानीमा वृद्धि गर्नु पर्छ । सिपमूलक शिक्षाको विस्तार : शिक्षाको समान अवसर प्राप्त गर्न शिक्षा व्यावहारिक भएन भने विद्यार्थीले बिचैमा कक्षा छोड्ने, असफल हुने जस्ता समस्या आउन सक्छन् । यदि शिक्षाले सिपमूलक, व्यावसायिक एवं प्राविधिक ज्ञानको विस्तार गर्न सक्षम भयो भने यस्तो शिक्षामा व्यक्ति मन, वचन र कर्मले संलग्न हुने गर्छ । आर्थिक सहयोग र छात्रवृत्ति : कैयौँ बालबालिका कमजोर आर्थिक अवस्थाका कारण शिक्षाको अवसर प्राप्त गर्नबाट वञ्चित हुने भएकाले बालबालिकालाई विभिन्न आर्थिक सहयोग तथा छात्रवृत्ति जस्तै निःशुल्क शिक्षा, पोसाक, पाठ्यपुस्तक, खाजा, जेहेन्दार छात्रवृत्ति आदि प्रदान गर्न सकेमा बालबालिकालाई विद्यालयमा भर्ना गरी पढाइलाई निरन्तरता प्रदान गर्न सहयोग पुग्छ । शैक्षिक संस्थाको वृद्धि र समुचित व्यवस्था : जुन ठाउँमा शैक्षिक संस्था स्थापना नभएकै कारणबाट बालबालिका पढ्नबाट वञ्चित भएका छन् त्यस्ता स्थानमा शैक्षिक संस्थाको सङ्ख्या वृद्धि गर्न सकियो भने बालबालिकाले शिक्षाको अवसर प्राप्त गर्न सक्छन् । यसै गरी शैक्षिक संस्थाको स्थापना गरेर मात्र समान अवसर प्रदान गर्न नसकिने हुनाले यस्ता संस्थाको उचित व्यवस्थापनसम्बन्धी व्यवस्था मिलाउनु पर्छ । शिक्षाप्रति सकारात्मक धारणा : जब शिक्षा अनुत्पादक र बेरोजगार उत्पादन गर्ने साधनको रूपमा स्थापित हुन्छ तब मानिसले शिक्षाप्रति नकारात्मक धारणा राख्न थाल्छन् । शिक्षित व्यक्ति र अशिक्षित व्यक्तिबिच भिन्नता देखिएन भने शिक्षाप्रतिको आकर्षण घट्न जान्छ । तसर्थ शिक्षाबिना सुखी जीवनयापन गर्न सकिँदैन । मानव जीवनमा शिक्षाको ठुलो महत्व छ भन्ने भावनाको विकास समाज र राष्ट्रमा गर्न सकियो भने यसले व्यक्तिलाई शिक्षाको अवसर खोजी गर्न बाध्य बनाउँछ । """
"धनगढीमा दुई सय मिलिमिटर वर्षा, ठाउँ ठाउँमा डुबान","""प्रकाशविक्रम शाह धनगढी, असार १६ गते । सुदूरपश्चिम प्रदेशको अस्थायी राजधानी धनगढीमा गत २४ घण्टामा २०० मिलिमिटर वर्षा भएको छ । अत्तरियास्थित महाकाली बेसिनका प्रमुख इन्जिनियर संजयकुमार साहका अनुसार यो वर्षामा धनगढीमा यति धेरै पानी पहिलो पटक परेको हो । धनगढीमा आइतबार दिउँसाेदेखि पानी परेको थियो । तर भारी वर्षा बिहान ४ बजेबाट हुन थाल्यो इन्जिनियर साहले भन्नुभयो, “अहिले पनि धनगढीमा पानी परिरहेको छ, रातिबाट कम हुने छ ।”  उहाँका अनुसार धनगढीभन्दा बढी कञ्चनपुरको बेलौरीमा पनि २४ घण्टामा २६४.६ मिलिमिटर वर्षा भएको छ । कञ्चनपुरकै कृष्णपुर खल्लाकोटमा पनि १८४ मिलिमिटर वर्षा भएको छ । महाकाली बेसिनले सुदूपश्चिमका नौ वटै जिल्लामा मध्यम र हल्कास्तरको वर्षा भइरहेको छ । सुदूरश्चिममा यो साताभर मध्यमस्तरको वर्षा भइरहने पनि सो कार्यालयले जनाएको छ ।  वर्षाले दोदा नदीको बहाव बढेको छ । धनगढी लगायतका क्षेत्रमा भइरहेको वर्षाले मोहना नदी वरपरका बस्तीलाई प्रभाव पार्ने अनुमान गरिएको छ । """
चार जिपिए ल्याएका विद्यार्थीलाई जनही ५१ हजारसहित सम्मान,"""कपिल ज्ञवाली सिद्धार्थनगर, असार १६ गते । बुटवल १२ स्थित नयाँगाउँ माध्यमिक विद्यालयले माध्यमिक शिक्षा परीक्षा (एसइई) मा चार जिपिए ल्याएका विद्यार्थीहरुलाई जनही ५१ हजार रुपियाँसहित सम्मान गरेको छ । विद्यालयमा अध्ययरनत छात्राहरु सम्झना घिमिरे, समिपा अधिकारी र रविना अधिकारीलाई सम्मान गरेको हो । विद्यालयका शिक्षक, विद्यार्थी, अभिभावकहरुले खुशीयाली साट्दै विद्यालय परिसरदेखि नयाँगाउँ, बेल्बास र ढवाहक्षेत्रमा परिक्रमा गराइएको विद्यालयका प्रधानाध्यापक पुरुषोत्तम भट्टराईले बताउनुभयो । बुटवल पश्चिमको विद्यालयले चार जिीपिए ल्याएकोमा सबैतिरबाट सकारात्मक प्रतिक्रिया आएको बताउँदै यसमा शिक्षक, विद्यार्थी र अभिभावकहरुको भूमिका महत्त्वपूर्ण रहेको प्रधानाध्यापक भट्टराईले बताउनुभयो । उहाँले नयाँगाउँ शिक्षाको हवका रुपमा विकास हुँदै गएको बताउनुभयो । उहाँका अनुसार विगत तीन वर्षयता विद्यालयमा अध्ययनरत विद्यार्थीहरुले चार जीपीएका साथ एसइई उतीर्ण गरिहरेका छन् । सम्मान कार्यक्रममा विद्यालयका अध्यक्ष पुरुषोत्तम बस्याल, सल्लाकार डिआर घिमिरे लगायतले बोल्नुहुँदै गुणस्तरीय शिक्षा अहिलेको आवश्यकता रहेको बताउनुभया । विद्यालयले पछिल्लो समय गुणस्तरीय शिक्षा दिन थालेपछि नयाँगाउँ क्षेत्रका अभिभावकहरुले त्यही अध्ययन गराउन थालेको सहायक प्रधानाध्यापक विष्णुप्रसाद काफ्लेले बताउनुभयो । कक्षा नर्सरीदेखि १२ सम्म अध्ययन हुने माविमा १५ सय विद्यार्थी अध्ययनरत रहेको शिक्षक रामप्रसाद बन्जाडेले जानकारी दिनुभयो । यो वर्ष १५८ विद्यार्थीले परीक्षा दिएको विद्यालयका प्रशासन शाखाका प्रकाश भट्टराईले जानकारी दिनुभयो । """
नक्कली प्रहरी बनेर अपहरण र डकैती गर्ने दुई युवा पक्राउ,"""रानी, असार १६ गते । “हामी प्रहरी हौँ” भनेर आत्मीयता जगाउनेका साथै अपहरण र डकैतीमा संलग्न भएको खुलासा भएको छ । मोरङ प्रहरीले आइतबार समीर हुसेन र आशिव अन्सारीलाई अपहरण र डकैतीको आराेपमा पक्राउ गरेर अनुसन्धान अगाडि बढाएको हो । ती दुईसहित तीन जनाको समूहले असार ११ गते बिहान २० वर्षीय विक्रमकुमार साह तेलीलाई अपहरण गरी लाखौँ रकम लुटेको प्रहरीले जनाएको छ  । अपहरणकारीहरूले आफूलाई “जिल्ला प्रहरी कार्यालय मोरङबाट खटिएको प्रहरी“ भन्दै पीडित विक्रमलाई स्कुटरमा राखेर विराटनगर–१३ को महतो टोलबाट अपहरण गरेका थिए । पीडित विक्रमकुमारले आफ्ना भिनाजु धर्मानन्द साहद्वारा दिइएको ३ लाख ६४ हजार रुपैयाँ लिएर बैङ्क जान लागेको पैसा लुटिएपछि प्रहरीले अनुसन्धान सुरु गरेको हो । प्रहरी प्रवक्ता डिएसपी कोपिला चुँडालका अनुसार, लुटपाटपछि विक्रमलाई एकान्त स्थानमा छाडिएको थियो । घटनामा प्रयोग गरिएको स्कुटर (को १४ प ३३३०) प्रहरीले नियन्त्रणमा लिएको छ भने फरार एक अभियुक्तको खोजी तीव्र पारिएको मोरङ प्रहरीले जनाएको छ । """
"कांग्रेस केन्द्रीय समिति बैठक जारी, विभिन्न १३ एजेन्डामा छलफल","""काठमाडौँ, असार १६  गते । नेपाली कांग्रेस केन्द्रीय कार्यसमितिको आजदेखि सुरु भएको बैठकमा केन्द्रीय सदस्यहरुले बोल्ने क्रम जारी छ । बैठकमा १०० दिने अभियानका प्रतिवेदन, केन्द्रीय नीति, अनुसन्धान तथा प्रशिक्षण प्रतिष्ठानको निर्देशिका संशोधन र प्रतिष्ठानको प्रतिवेदन, अनुशासन समितिको प्रतिवेदन, क्रियाशील सदस्यता नवीकरण प्रगति विवरण, केही भ्रातृ संस्थाबारे निर्देशक समितिको रायका आधारमा उपयुक्त निर्णय र नेपाली जनसम्पर्क समितिको व्यवस्थापन र बिस्तार सम्बन्धमा केन्द्रीय सदस्यहरुले धारणा राख्नुभएको थियोे । यस्तै,  शुभेच्छुक संस्थाबारे छलफल, कार्यसम्पादन समिति बैठकको निर्णय अनुमोदन, जनप्रतिनिधि कार्यसम्पादन निर्देशिका पारित गर्ने सम्बन्धमा र संसद् तथा सरकारमा पार्टीको भूमिकाको प्रभावकारिता, समसामयिक विषयलगायत विविध एजेन्डामा छलफल जारी रहेको मुख्य सचिव कृष्णप्रसाद पौडेलले जानकारी दिनुभयो । बैठकमा पार्टी उपसभापति एवं केन्द्रीय नीति, अनुसन्धान तथा प्रशिक्षण प्रतिष्ठानका प्रमुख पूर्णबहादुर खड्काले प्रतिष्ठानको निर्देशिका संशोधनसम्बन्धी प्रस्ताव र प्रतिष्ठानको प्रतिवेदन प्रस्तुत गर्नुभएको थियो । यस्तै, महामन्त्री गगनकुमार थापाले बैठकका एजेण्डा प्रस्तुत गर्नुका साथै क्रियाशील सदस्यता नवीकरण प्रगति विवरण सम्बन्धमा बैठकलाई जानकारी गराउनुभएको थियो । साथै उहाँले केही भ्रातृ संस्थाबारे निर्देशक समितिको रायका आधारमा उपयुक्त निर्णय सम्बन्धमा र नेपाली जनसम्पर्क समितिको व्यवस्थापन तथा बिस्तार सम्बन्धमा प्रस्ताव प्रस्तुत गर्नुभएको थियो । सभापति शेरबहादुर देउवाको सभापतित्वमा बसेको बैठकमा आज कोषाध्यक्ष उमेश श्रेष्ठ, केन्द्रीय सदस्यहरु डा शेखर कोइराला, बलबहादुर केसी, कृष्णचन्द्र नेपाली पोखरेल, पुष्पा भुसाल, डा गोपाल दहित, योगेन्द्र चौधरी, नैनसिह महर, मदनकृष्ण श्रेष्ठ र भरतकुमार शाहले आ–आफ्नो धारणा राख्नुभएको थियो । विभिन्न प्रस्तावमा धारणा राख्ने क्रम जारी रहेकाले बैठक मङ्गलबार बिहान ११ बजे पुनः बस्ने छ । रासस """
देशमै बन्न सकोस् छाता,"""बजारमा माग भएका वस्तु तथा सेवा उत्पादनमा लगानी गर्न सक्नु लाभकारी उद्यम हुन सक्छ । यस्तो लगानीले रोजगारी सिर्जना गर्छ । आय, उत्पादन र बजारले थप रोजगारीको बाटो खोल्छ । नेपालको अर्थतन्त्र आयातमा निर्भर हुँदै गएको छ । चालु आर्थिक वर्षको ११ महिनामा व्यापारघाटा १३ खर्ब १४ अर्ब रुपियाँ पुगेको छ । देशभित्र सुनिश्चित माग र बजार भएको कतिपय वस्तु उत्पादन गर्न उद्यमीको पहल पुग्न सकेको छैन । सरकारले पनि देशभित्रै वस्तु उत्पादन र विस्तारलाई भन्दा आयात गरेर राजस्व सङ्कलनको परम्परामै रमाइरहेको पाइन्छ । देशमा पर्याप्त विद्युत् शक्ति विस्तार भइरहेको छ । विद्युतीय शक्ति उद्यमधन्दा खोल्न र विस्तार गर्न महत्वपूर्ण आधार हो । त्यसै गरी देशभित्र रोजगारीको अवसर नभएर ठुलो जनसङ्ख्या बिदेसिनु परेको छ । देशभित्रै उद्योग विस्तार हुन सक्दा रोजगारीको अवसर प्राप्त हुन्छ । यस्ता धेरै वस्तुमध्ये देशभित्रै सुनिश्चित बजार भएको वस्तु छाता पनि देखिएको छ । छाता जस्तै अरू अनेक वस्तुको उत्पादन पनि स्वदेशमा गर्न सकिने सम्भावना नभएको होइन तर छातामा ठुलो प्रविधि आवश्यक पर्दैन । जानकारका अनुसार व्यापक लगानीसमेत आवश्यक पर्दैन । देशभित्रकै उद्यमीले आँट गर्न नसक्दा वैदेशिक लगानीको पनि सम्भावना हुन्छ । देशभित्र छाता उत्पादन गरेर छिमेकी बजारमा पनि निर्यात गर्न सकिने सम्भावना हुन सक्ने छ । नेपालमा छाताको सुनिश्चित बजार तथ्याङ्कले देखाउँछ । तथ्याङ्क अनुसार पछिल्ला पाँच वर्षमा मात्रै नेपालले दुई करोड ११ लाख थान छाता आयात गरेको छ । यो सानो सङ्ख्या होइन । पञ्चायत शासनका बेला कुनै वर्ष देशको जनसङ्ख्याभन्दा बढी छाता आयात भएको बताइने गरिन्थ्यो । भारतीय बजार खुला नभएकाले नेपालमा छाता आयात गरी गैरकानुनी रूपमा निर्यात गरिएको पनि भन्ने गरिन्थ्यो । अहिले छाता ल्याएर फेरि बाहिर पठाउने अवस्था त छैन होला तर विगत पाँच वर्षमा मात्र नेपालले दुई अर्ब ५४ करोड रुपियाँ घामपानी छेक्ने छाताकै निम्ति बाहिर पठाइएको छ । नेपालमा सबैभन्दा धेरै छाता छिमेकी मुलुक चीनबाट आयात हुने गर्छ । भन्सार विभागको तथ्याङ्क विश्लेषण गर्दा नेपालमा आयात हुने कुल छातामध्ये ९० प्रतिशत हिस्सा त चीनकै छ । यसबाहेक भारत, थाइल्यान्ड, मलेसियाबाट पनि छाता आयात हुने गर्छ । त्यति मात्र कहाँ हो र ? अस्टे«लिया, कम्बोडिया, इजरायल, कतार, साउदी अरब, संयुक्त अरब इमिरेट्स, संयुक्त अधिराज्य, संयुक्त राज्य अमेरिका र बु्रनाईबाट पनि छाता नेपाल आउँछ । वार्षिक औसत तथ्याङ्क अनुसार नेपाली बजारमा बर्सेनि औसतमा ४५ लाखभन्दा बढी छाता किनिन्छ । पछिल्लो छाता आयातको विवरण हेर्दा यसको माग क्रमिक रूपमा बढेको नै देखिन्छ । तीन वर्षयता यसको माग अझ तीव्र रूपमा बढेकाले छाताको उद्योग खोल्दा घाटा हुन सक्ने अवस्था भने छैन । देशभित्रै छाताको उद्योग भए बहुआयामिक सकारात्मक प्रभाव पर्न सक्छ । छाता आयातले मुलुकबाट बाहिरिने बर्सेनि करोडौँ रुपियाँ देशभित्रै बस्छ । त्यो पैसाले थप लगानीको बाटो खोल्छ । जानकारका अनुसार छाताका निम्ति ठुलो प्रविधि पनि आवश्यक पर्दैन । कम जनशक्तिबाटै पनि छाता उद्योग चल्न सक्छ । अझ आश्चर्यको कुरा त देशभित्र छाता उद्योग खोल्ने प्रयाससम्म भएको छैन । विगतमा राजधानीका न्युरोड तथा असनमा छाताको तयारी सरसमान ल्याएर गाँसगुस पारेर छाता तयार हुनेसम्म अवस्था थियो । अहिले त्यस्तो काम पनि छैन । तयारी छाता नै आयात गर्ने गरिएको छ । छाता मर्मतसम्भार गर्ने सिपालु जनशक्ति पनि अभाव छ । थोरै मात्र छाता बिग्रियो भने फेरि नयाँ छाता किन्न उपभोक्ता बाध्य छन् । छातामा तुलनात्मक लाभ नदेखिएकाले देशभित्र उत्पादन हुन नसकेको उद्यमीको भनाइ छ । स्वदेशमै उत्पादन गर्ने लक्ष्य लिए पनि त्यस्ता कतिपय लक्ष्य कागजमै सीमित छन् । उत्पादन लागत, प्रतिस्पर्धात्मकता र तुलनात्मक लाभ विश्लेषण गर्ने उद्यमी देशभित्र छाता उद्योगको भविष्य देख्न सक्दैनन् । उदारीकरण, खुला तथा बजार अर्थतन्त्रले कतिपय वस्तु देशभित्र उत्पादन गर्नुभन्दा आयातमै रमाउने गरिन्छ । अब त्यसो नगरौँ । स्वदेशमै उत्पादनको विकल्पमा मिहिन गृहकार्य गर्न थालौँ । स्वनिर्भर अर्थतन्त्रतर्फ ध्यान जाओस् । """
अन्तर्राष्ट्रिय वित्तीय प्रणाली सुधारमा प्रधानमन्त्री ओलीको जोड,"""सेभिया (स्पेन), असार १६ गते । प्रधानमन्त्री केपी शर्मा ओलीले सिभिल सोसाइटी फोरमको प्लेनरी समापनसत्रलाई प्रमुख अतिथिका रुपमा सम्बोधन गर्दै अन्तर्राष्ट्रिय वित्तीय प्रणाली सुधारमा लागि जोड दिनुभएको छ । संयुक्त राष्ट्रसङ्घको ‘विकासका लागि वित्तसम्बन्धी चौथो अन्तर्राष्ट्रिय सम्मेलन’मा सहभागी हुन स्पेनको औपचारिक भ्रमणमा रहनुभएका प्रधानमन्त्री ओलीले वित्तीय लगानीका लागि विकासिल देशले आफ्ना प्रतिबद्धताहरुलाई पूरा गर्नुपर्ने जोड दिनुभएको हो । उहाँले विकास सहयोग, ऋण दिगोपना र अन्तर्राष्ट्रिय वित्तीय प्रणाली सुधारका लागि पूरा नभएका कार्यसूचीमा नागरिक समाजले निरन्तर आवाज उठाउनुपर्ने बताउनुभयो ।  “तपाईंहरु यस सम्मेलनका सहभागी मात्रै होइन, परिवर्तनका लागि उत्प्रेरक र सशक्त आवाज पनि हो । तपाईंहरुको वकालत र आवाजले देखिने प्रकारको परिणामका लागि योगदान दिन सक्नेछ”, प्रधानमन्त्री ओलीले भन्नुभयो, “नेपाल सुशासन, विधिको शासन र लोकतान्त्रिक मूल्य, मान्यतामा विश्वास गर्दै सुशासन, विकास र समृद्धिको यात्रामा अघि बढिरहेको छ । समावेशीता, आवश्यकता र समानुपातिकताका आधारमा विश्वमा लगानी हुनुपर्छ भन्ने मान्यतामा नेपाल स्पष्ट रहेको छ । यसमा नागरिक समाजको विश्वव्यापी साझेदारी र सहभागिताको म प्रशंसा गर्दछु ।” नागरिक समाजको वकालतबाट जनता, पृथ्वी र साझा दायित्वका लागि बल प्रदान हुने बताउँदै उहाँले कसैलाई पछाडि नराखी समतामूलक र दिगो भविष्य निर्माणका लागि अग्रसर हुन आह्वान गर्नुभयो ।  स्पेन सरकारका उपाध्यक्ष काल्भो पोयाटोसमेत सहभागी कार्यक्रममा प्रधानमन्त्री ओलीले निजी क्षेत्रको पुँजीलाई राम्रो रोजगारी सिर्जना गर्न र समावेशी वृद्धिलाई प्रवर्द्धन र परिचालन एवं विकासका लागि स्रोतहरुको खोजी गर्न सबैले साझा दायित्व निर्वाह गर्नुपर्ने बताउनुभयो । नागरिक समाजको उक्त सत्रबाट पारित घोषणापत्रलाई ‘विकासका लागि वित्तसम्बन्धी चौथो अन्तर्राष्ट्रिय सम्मेलन’ले वीकार गर्नेछ ।  """
अमेरिका पठाइदिने भन्दै ७५ लाख ठगी गर्ने एक पक्राउ,"""काठमाडौँ, असार १६ गते । रोजगारीका लागि अमेरिका पठाइ दिन्छु भन्दै ठगी गर्ने एक जनालाई प्रहरीले पक्राउ गरेको छ । तनहुँको व्यास नपा-१२ स्थायी घर भई हाल काठमाडौँ चन्द्रगिरी नपा-७ बस्ने ३० वर्षीय रञ्जन पाण्डेले अमेरिका पठाइ दिनेभन्दै पीडितबाट पचहत्तर लाख पचास हजार रुपियाँ ठगी गरेपछि उनलाई प्रहरीले पक्राउ गरेको काठमाडौँ उपत्यका अपराध अनुसन्धान कार्यालयका प्रहरी उपरीक्षक काजीकुमार आचार्यले जानकारी दिनुभयो । अमेरिका लैजाने भन्दै लामो समयसम्म झुक्यानमा राखी विदेश नपठाई सम्पर्क विहीन भएकोमा पीडितले दिएको जाहेरीको आधारमा उनलाई पक्राउ गरी थप अनुसन्धान तथा कारबाहीका लागि जिल्ला प्रहरी परिसर, भद्रकाली पठाइएको जनाएको छ । """
भूपेन्द्र र सुदेनलाई बेलायतमा पदक,"""काठमाडौँ, असार १६ गते । नेपाली उमा कुङफु खेलाडी भूपेन्द्र गुरुङ र सुदेन गुरुङले पदक जित्नुभएको छ । बेलायतको चेल्टेनह्याममा भएको प्रतियोगितामा भूपेन्द्रले तीन स्वर्ण र सुदेनले रजत जित्नुभएको हो । भुपेन्द्रले ट्रेडिसनल चाइनिज फममा २६.७ , ट्रेडिसनल वेपनमा २७ र ट्रेडिसनल क्रिएटिभ फममा २६.८ अङ्क जोड्दै स्वर्ण जितेको नेपाल उमा कुङफु सङ्घका अध्यक्ष संजीतकुमार राईले जानकारी दिनुभयो । भूपेन्द्रले यसअघि पनि विभिन्न अन्तर्राष्ट्रिय प्रतियोगितामा पदक जित्नुका साथै विभिन्न राष्ट्रिय तथा अन्तर्राष्ट्रिय प्रतियोगितामा निर्णायकको भूमिका पनि निर्वाह गर्नुभएको छ । सदेनले ट्रेडिसनल चाइनिज फममा रजत जित्नुभएको हो । उहाँले २६.१ स्कोर गर्नुभयो । सुदेनको यो पहिलो अन्तर्राष्ट्रिय प्रतियोयगता हो । प्रतियोगितामा नेपालसहित जर्मनी, स्पेन, वेल्स, फ्रान्स, भारत, स्विट्जरल्यान्ड, नेडरल्यान्ड, कोस्टारिका, इस्टोनियालयागत देशबाट चार सय १५ खेलाडीले भाग लिएका थिए ।  """
डुबानमा परेको परिवारको उद्धार,"""कञ्चनपुर, असार १६ गते । गएराति देखिको अविरल वर्षाले डुबानमा पार्दा कृष्णपुर नगरपालिका–५, पवित्राबस्तीका आरती विकको चार जनाको परिवारलाई प्रहरीले सुरक्षित स्थानमा सारेको छ । जिल्ला प्रहरी कार्यालय कञ्चनपुरका प्रहरी नायब उपरीक्षक सागर बोहराका अनुसार विकको परिवारलाई नजिकै रहेको पवित्र आधारभूत विद्यालयमा सारिएको छ । वर्षाका कारण विकको घर डुबानमा परेपछि परिवारलाई सुरक्षित रूपमा विद्यालयमा सारिएको प्रहरी नायब उपरीक्षक बोहराले बताउनुभयो। “वर्षा हुने क्रम निरन्तर जारी रहेकाले खोला नालामा माछा मार्न हिँड्डुल गर्न तथा जथाभाबी घर बाहिर नजानका लागि आग्रह गरेका छौँ”, उहाँले भन्नुभयो, “डुबान तथा कुनै क्षति हुन गएमा नजिकको प्रहरी चौकीमा खबर गर्नका लागि स्थानीयसँग अनुरोध गरेका छौँ ।” उहाँका अनुसार महाकाली नदीमा पानीको बहाव खतरा तहभन्दा तल ६५ हजार चार सय ९० क्युसेक रहेको छ । मोहना, चौधर, स्याली, सुनवोरालगायत नदीमा पानीको बहाव उच्च रहेको छ । मानवीय र चौपाया क्षति भने अहिलेसम्म नभएको प्रहरी नायब उपरीक्षक बोहराले बताउनुभयो । यसैबिच जल तथा मौसम विज्ञान विभागले सूचना जारी गर्दै जिल्लाको अधिकांश स्थानमा भारी वर्षा भएको र थप वर्षा हुन सक्ने भएकाले नदी तटीय क्षेत्र, डुबान भइरहने होचा भूभागमा बाढीको जोखिम रहेकाले भोलि बिहानसम्म उच्च सर्तकताका साथ सुरक्षित स्थानमा जान अनुरोध गरिएको छ । रासस """
"खेलाडी, प्रशिक्षक र खेलपत्रकार सम्मानित","""काठमाडौँ, असार १६ गते । सरकारले खेलसँग सम्बध खेलाडी, प्रशिक्षचक र खेलपत्रकारलाई सम्मान गरेको छ । युवा तथा खेलकुदमन्त्रालय सिंहदरबारमा सोमबार युवा तथा खेलकुदमन्त्री तेजुलाल चौधरीले ६ जना खेलाडी, प्रशिक्षक, निर्णायका र चिकित्सक तथा १० जना खेल पत्रकारलाई सम्मान गर्नुभएको हो । खेलाडी, प्रशिक्षक, निर्णायक र चिकित्सकलाई सम्मानपत्रसहित जनही एक लाख रुपियाँ प्रदान गरियो । सम्मानित हुने खेलाडीमा पारा तेक्वान्दोका भरतसिंह महता, तेक्वान्दोका प्रेमबहादुर लिम्बू, तेक्वान्दोकै वीरबहादुर महरा, कबड्डीका अनुजा कुलुङ राई र मानमती विष्ट तथा फुटबलतर्फ दिपा शाही हुनुहुन्छ । यस्तै तेक्वान्दो प्रशिक्षक कविराज नेगी, बक्सिङ निर्णायक धनकुमार मैनाली र चिकित्सक राजु डंगोल महर्जनलाई पनि सम्मान गरिएको छ । यसैगरी मन्त्रालयले खेलकुद पत्रकारिताको क्षेत्रमा उल्लेखनीय योगदान गर्नेमा नयाँ पत्रिकामा कार्यरत श्रीलोचन राजोपाध्यायलाई खेलकुद पत्रकारिता सम्मान प्रदान गरेको छ । सम्मानित अन्य पत्रकारहरूमा मुकुन्द घिमिरे (कोशी), शरद चन्द्र भट्टराई (मधेश), विक्रम कुमार बानियाँ (बागमती), दिनानाथ बराल (गण्डकी), स्वस्तिक श्रेष्ठ (लुम्बिनी), दिनेश कुमार बुढा (कर्णाली), दिनेशबहादुर विष्ट (सुदूरपश्चिम), नमिता दाहाल (समावेशी महिला) र रुपा गहतराज (समावेशी) हुनुहुन्छ । उक्त कार्यक्रममा युवा तथा खेलकुद मन्त्रालयले राष्ट्रिय खेलकुद नीति–२०८२ पनि सार्वजनिक गरेको थियो । """
यौन दुर्व्यवहार गरेको आरोपमा शिक्षकविरुद्ध उजुरी,"""कोकिला ढकाल इलाम, असार १६ गते । दुई बालिकामाथि यौन दुर्व्यवहार गरेको आरोपमा प्रहरीले इलामको माई नगरपालिका–२ का ५२ वर्षीय खेमराज ढकालविरुद्ध पीडितका आफन्तले जिल्ला प्रहरी कार्यालय इलाममा उजुुरी दिएका छन् । ढकाल स्थानीय हरियाली रेशम शैक्षिक सार्वजनिक गुठी स्कुलका संस्थापक, शिक्षक समेत हुनुहुन्छ । ११ र १४ वर्षीया ती बालिकालाई यौन दुुर्व्यवहार गरेको भन्दै ढकाललाई गए राति प्रहरीले उनको घरबाटै पक्राउ गरेको थियो । पक्राउपछि सदरमुकाम ल्याइएका ढकालविरुद्ध प्रहरीले जिल्ला अदालतबाट म्याद थप गरी अनुसन्धान सुरु गरेको डिएसपी मानबहादुर राईले जानकारी दिनुभयो । पीडित पक्षको उजुरीपछि ढकालविरुद्ध मुद्दा दर्ता गरी अनुसन्धानका लागि अदातबाट म्याद थप गरिएको इलामका डिएसपी मानबहादुर राईले जानकारी दिनुभयो । प्रहरीका अनुसार प्रहरी नियन्त्रणमा रहेका ढकाल नेकपा (एमाले) जिल्ला कमिटी सल्लाहकार परिषद सदस्य, बुद्धिजीवी परिषद जिल्ला सदस्य, माई नगरपालिका १३ नम्बर इलाका सचिव तथा माई नगरपालिका शिक्षा समिति सदस्यसमेत रहेका छन् । """
तीन नवस्रष्टा पुरस्कृत,"""गोरखापत्र समाचारदाता काठमाडौं, असार १६ गते । तीनजना नवोदित कवि लेखकलाई पुरस्कृत गरिएको छ । वर्ष २०८१ का लागि गैर आख्यान, आख्यान र काव्य विधाका नव सर्जकलाई पुरस्कृत गरिएको हो । जस अन्तर्गत ‘साहित्यपोस्ट गैर–आख्यान पुरस्कार’ रमेश भुसालको नियात्राकृति ‘छालबाटो’लाई  र  ‘साहित्यपोस्ट आख्यान पुरस्कार’ बालिका बान्तावाको उपन्यास ‘प्याउली’ लाई ‘साहित्यपोस्ट काव्य पुरस्कार’ कवि आर्यशको कविता सङ्ग्रह ‘म तिमी आउनुभन्दा अघि नै गइसकेको थिएँ’लाई प्रदान गरियो । तिनवटै पुरस्कारमा जनही ५० हजार राशिका साथमा प्रमाणपत्र रहेको छ । कार्यक्रममा काव्य, आख्यान र गैरआख्यानतर्फको पुरस्कारहरूको घोषणा व्रmमशः प्रा. डा. सनतकुमार वस्ती, गोपी मैनाली र महेश पौड्यालले गर्नुभएको थियो । कार्यक्रमका सभापति तथा साहित्यपोस्टका प्रधान–सम्पादक अश्विनी कोइराला तथा पुरस्कार प्रायोजक चैतन्य अधिकारी र विनयकुमार भण्डारीले संयुक्त रुपमा विजेताहरूलाई नगद राशिका साथमा प्रमाणपत्र प्रदान गर्नुभएको थियो । कार्यक्रममा ‘साहित्यपोस्ट एप’को औपचारिक रूपमा सार्वजनिकीकरणसमेत गरिएको थियो । एप तथा साहित्यपोस्टका पछिल्ला गतिविधिबारे अच्युत कोइरालाले प्रकाश पार्नुभएको थियो । त्यसैगरी, कवि तथा अधिवक्ता पेशलकुमार लुइँटेलले आउँदो वर्षबाट आफ्नो प्रायोजनमा साहित्यपोस्टमार्फत् अङ्ग्रेजीतर्फ समेत एक पुस्तकलाई पुरस्कृति गर्ने घोषणा गर्नुभयो । कार्यक्रममा बाछिटाहरूको सङ्ग्रह उत्कृत बाछिटाको विमोचनसमेत गरिएको थियो ।    """
तम्घास बजारको सौन्दर्य,"""गुल्मी,  असार १६  गते । गुल्मीको पर्यटकीय स्थल रेसुङ्गाको गर्जुरा क्षेत्रबाट देखिएको गुल्मीको सदरमुकाम तम्घास बजार  ।  """
रौतहटमा १६ प्रतिशत मात्र रोपाइँ,"""प्रवीणकुमार शर्मा चन्द्रपुर (रौतहट), असार १६ गते । रौतहटमा हालसम्म १६ प्रतिशत मात्र धान रोपाइँ सकिएको छ । पानी नपर्दा सोचे जस्तो रोपाइँ हुन नसकेको कृषि विकास निर्देशनालय नक्टाझिजका बाली संरक्षण अधिकृत सुदिप चौधरीले जानकारी दिनुभयो । रौतहटमा ६५ हजार ९ सय ६९ हेक्टर क्षेत्रफल खेतीयोग्य जग्गा रहेकोमा ३५ हजार हेक्टर क्षेत्रफलमा धान रोपाइँ हुने गरेको कृषि ज्ञान केन्द्र रौतहटका बाली संरक्षण अधिकृत सरोज मण्डलले जानकारी दिनुभयो । धान रोपाइँ  हुन् बाँकी रहेको जग्गामा पनि रोपाइँ भइरहेको उहाँले बताउनुभयो । पर्याप्त वर्षा नहुँदा किसानहरूले बोरिङ, पम्पसेट र केही मात्रामा वर्षा तथा नहरको पानीले सिँचाइ गरी धान खेती गरेको पाइएको छ । आर्थिक वर्षको अन्त्यतिर सरकारी योजनाको कामको चाप बढी भएको र श्रमिकहरू योजनाकै काममा केन्द्रित रहेको कारण रोपाइँ सोचेको जति हुन नसकेको दुर्गा भगवती–२ का किसान सिताराम झाले जानकारी दिनुभयो । समयमा धानको रोपाइँ नहुँदा गत वर्षको तुलनामा धानको उत्पादन  घट्ने सम्भावना रहेको गौर–४ का किसान अवधेश राय यादवले बताउनुभयो । """
गाउँपालिका केन्द्रमै छैन टेलिफोन टावर,"""मोहनसिंह बुढाअदानचुली, (हुम्ला) असार १३ गते । गाउँपालिका केन्द्रमै सञ्चार सुविधा छैन भन्दा अपत्यारिलो लाग्छ । तर हुम्लाको चंखेली गाउँपालिका केन्द्र पिप्लाङमा अझै सञ्‍चार सुविधा छैन । गाउँपालिका केन्द्र सञ्चारविहीन अवस्थामा रहँदा दैनिक काममा समेत प्रभाव परिरहेको छ । गाउँपालिका विभिन्न स्थानमा टेलिफोन टावर भए पनि गाउँपालिका केन्द्रमा कुनै पनि सञ्‍चार कम्पनीको टावरले काम नगरेका कारण अझै गाउँपालिका केन्द्र सञ्चार सम्पर्कबाट टाढा रहेको हो । गाउँपालिका केन्द्रमा सञ्चार सुविधा नहुँदा दैनिक कार्य सम्पादनमा कठिनाइ भएको गाउँपालिका अध्याक्ष प्यारीलाल शाहीले बताउनुभयो । गाउँपालिका कार्यालयमा नेपाल टेलिकमको टेलिफोनले काम नगर्दा कुरा गर्न डाँडातिर धाउनुपर्ने बाध्यता रहेको छ । जनताका गुनासा र समस्या धेरैजसो फोनमै समाधान हुने भए पनि सञ्चार सुविधा नहुँदा सर्वसाधारणले गाउँपालिका नै धाउनुपर्ने बाध्यता रहेको उहाँको भनाइ छ । गाउँपालिकामा अहिले जडान गरेको इन्टरनेट भरलाग्दो नभए पनि जेनतेन काम चलाएर कार्यालयका पत्र आदानप्रदान गरिँदै आएको प्रमुख प्रशासकीय अधिकृत दिपक गिरीले बताउनुभयो । गाउँपालिकाले निजी कम्पनीको वायरलेस इन्टरनेट जडान गरे पनि प्रभावकारी नहुँदा इन्टरनेट नभएकै कारण लामो समसयसम्म गाउँपालिका केन्द्रमा बैंकको शाखासमेत खुल्न सकेको छैन । सूचनाको माध्यम फोन नै नचलेपछि जनप्रतिनिधि र कर्मचारी भए/नभएको अनुमानकै भरमा गाउँपालिका केन्द्र पुग्नुपर्ने वडा नं. ५ का स्थानीय बसुना तामाङको गुनासो छ । गाउँपालिका केन्द्रमा नेटवर्कको पहुँच हुने गरी नेपाल टेलिकमले फोर जी टावर निर्माण प्रक्रिया अघि बढाइसकेको जनाएको छ । पालिक कै मेलछाममा रहेको नेपाल टेलीकमको टेलिफोन टावरमा समस्या आउँदा सूचना आदनप्रदानमा समस्या भएको छ । उहाँका अनुसार पालिकाको केन्द्रमा टेलिफोन टावर नहुँदा सूचना आदनप्रदान ठप्प बनेको छ । सूचना र सञ्चारका अभाव रहेको गाउँपालिकामा टेलिफोनको टावरमा समस्या आउँदा गाउँपालिकामा हुने विभिन्न काम समेत ठप्प बनेका छन् । यतिबेला गाउँपालकामा गाउँसभादेखि अन्य विभिन्न कार्य गर्न समेत समस्या भएको हो । गाउँपालिकाको केन्द्रमा टेलिफोनको समस्या भएपछि गाउँ र जिल्ला बाहिर भएका नागरीकलाई सम्पर्क गर्न समेत समस्या भएको छ । घर बाहिर भएका नागरीकहरुलाई यतिबेला गाउँ बाहिर खबर आदन प्रदान गर्न समस्या हुदा हाल सञ्चारविहीन भएको उहाँले बताउनुभयो । टेलिफोनो टावरमा समस्या आएकै कारण नागरिकले अग्ला डाँडा काडामा गएर फोन सम्पर्कमा जोडिन बाध्य भएको अध्यक्ष शाहीले बताउनुभयो । पालिका केन्द्रमा टेलिफोनको समस्या आएदेखि २ घण्टा पैदल हिँडेर दार्माबाट टेलिफोन गर्नु परिरहेको छ । अध्यक्षले टेलिफोन समस्या बुझ्नकै लागि समेत मोबाइलमा टावर नहुँदा कुनै पनि ठाउँमा बुझ्न सक्ने अवस्था नभएको बताउनुभयो । नेपाल टेलिकमको दूरसञ्चार कार्यालय हुम्लामा बुझ्न समेत टावर नरहेको गुनासो गर्नुभयो । यता दुरसञ्चार कार्यालय हुम्लामा बुझ्दा सो ठाउँमा कुनैपनि टावरले काम नर्गदा फोर जी टावरलाई पालिका केन्द्रको तोर्गेट गरी निर्माण थालिएको जनाएको छ । रुखमा चढेर फोनमा कुरा गर्दै स्थानीय मोबाइलमा कुरा गर्न अग्लो स्थान खोज्दै धाउनुपर्ने बाध्यता छ । पटकपटक सरोकारवालालाई समस्या दर्साउँदा पनि सामाधान नभएको स्थानीयवासीको गुनासो छ । वर्षौंदेखिको नेटवर्क समस्या यथावत रहेको पीडा उहाँरुसँग छ । गाउँपालिका केन्द्र मात्रै नभए प्राय ठाउँका ग्रामीण क्षेत्रमा हालसम्म पनि टावरका कारण नेटवर्कमा समस्या आइरहन्छ । दिउँसो पनि नेटवर्कले काम नगर्दा टावर खोज्न अग्लो स्थान वा रुखमा चढ्नुपर्ने बाध्यता रहेको छ । स्थानीयवासीहरु मोबाइलमा कुरा गर्नका लागि अग्लो स्थान र रुख चढ्ने गरेका छन् । महत्त्वपूर्ण सूचना आदानप्रदानका साथै स्वदेश तथा विदेशमा रहेका आफन्तसँग कुराकानी गर्न टावरले टिप्ने ठाउँ खोज्दै रुखमा चढ्ने गरेको उहाँको भनाइ छ । """
युवाहरू उद्यम र सीप विकासमार्फत राष्ट्र निर्माणमा उभिनुपर्छ: उपराष्ट्रपति यादव,"""काठमाडौँ, असार १६ गते । सम्माननीय उपराष्ट्रपति रामसहाय प्रसाद यादवले युवाहरू उद्यमशीलता, रोजगारी र सीप विकासमार्फत राष्ट्र निर्माणको अग्रपङ्क्तिमा उभिनुपर्ने बताउनुभएको छ । उपराष्ट्रपति यादवले राष्ट्रिय युवा परिषद्को आयोजनामा सोमबार काठमाडौँमा सुरु भएको ‘युवा उद्यमशीलता प्रवर्धन सम्मेलन’ लाई सम्बोधन गर्दै उक्त कुरा बताउनुभएको हो । ‘युवाका लागि अबको निकास: उद्यमशीलता, रोजगारी र सीप विकास’ नारासहित आयोजित सम्मेलनमा उहाँले युवाहरूको साहस, सृजनशीलता र सम्भावनालाई नेपालको उज्ज्वल भविष्यको आधारका रूपमा उल्लेख गर्नुभयो । ‘नेपालको कुल जनसङ्ख्याको ठुलो हिस्सा ओगट्ने युवा शक्ति आजको यथार्थ मात्र होइन, उज्यालो भविष्यको सुनिश्चितता पनि हो,’ उहाँले भन्नुभयो, ‘युवाहरू नवप्रवर्तनशील सोच र उद्यमशील दृष्टिकोणका साथ राष्ट्र निर्माणमा अग्रपङ्क्तिमा उभिनुपर्छ।’ उपराष्ट्रपति यादवले राष्ट्रिय युवा परिषद्ले प्रदेशस्तरीय सम्मेलनहरूबाट केन्द्रीय तहसम्म आइपुग्दा उद्यमशीलता प्रवर्धनमा महत्त्वपूर्ण योगदान पुर्‍याएकोमा प्रशंसा गर्नुभयो । यस्ता सम्मेलनले सरकारका नीति र कार्यक्रमलाई युवासँग जोड्न, निजी क्षेत्रसँग सहकार्य सुदृढ गर्न र स्टार्टअप संस्कृति प्रवर्धन गर्न महत्त्वपूर्ण भूमिका खेल्ने उहाँको भनाइ थियो । सम्मेलनमा उपराष्ट्रपति यादवले जलविद्युत, पर्यटन, कृषि, जडीबुटी, साना तथा घरेलु उद्योग र डिजिटल उद्यमजस्ता क्षेत्रमा युवालाई केन्द्रमा राखेर नीति निर्माण र कार्यान्वयन गर्नुपर्नेमा जोड दिनुभयो । ‘हाम्रो चाहना छ– नेपाली युवा समस्या मात्र नहोस्, स्वयं समाधान पनि बनोस्,’ उहाँले भन्नुभयो,  ‘यसका लागि सशक्त वातावरण, अनुकुल नीति, वित्तीय पहुँच र युवाप्रतिको विश्वास अपरिहार्य छ।’ उहाँले युवाहरूलाई व्यवसाय सुरु गर्न आवश्यक पुँजी, सीप र मार्गदर्शन प्रदान गर्न सरकार, निजी क्षेत्र, शैक्षिक संस्थान, वित्तीय निकाय र नागरिक समाजले साझा जिम्मेवारी लिनुपर्ने बताउनुभयो । उहाँले बेरोजगारी घटाउन र युवालाई स्वरोजगारका लागि प्रेरित गर्न यो सम्मेलन कोशेढुङ्गा बन्ने विश्वास व्यक्त गर्नुभयो । उपराष्ट्रपति यादवले सम्मेलनको सफलताका लागि आयोजक राष्ट्रिय युवा परिषद्लाई बधाई दिँदै युवाहरूको सृजनशीलता र जोसलाई व्यावहारिक रूपान्तरण गरी समृद्ध नेपाल निर्माणमा योगदान पुर्‍याउन शुभकामना व्यक्त गर्नुभयो । """
स्थायी सरकारको बजेट,"""वर्तमान संविधानको संरचना लोकतन्त्रका अभ्यासलाई प्रत्येक नेपाली नागरिकसम्म बहुआयामिक तवरले पुर्‍याउन क्रियाशील छ । त्यसै अनुरूप सङ्घीय लोकतान्त्रिक गणतन्त्रको अभ्यासलाई संस्थागत गर्दै लैजान तीन तहका सरकारको व्यवस्था गरिएको हो । सोही अनुरूप केन्द्रमा सङ्घीय सरकार, सात प्रदेशमा प्रदेश सरकार र देशका ७५३ स्थानीय तहमा स्थानीय सरकारको व्यवस्था गरिएको छ । तिनै तहका सरकारले उपलब्ध स्रोतसाधनलाई उत्तरदायी, पारदर्शी र जनहितका निम्ति बढी उपयोगी बनाउन लाग्नुपर्ने हुन्छ । त्यसै क्रममा सङ्घीय सरकारको नयाँ आर्थिक वर्षको बजेट प्रत्येक वर्षको जेठ १५ गते ल्याउनैपर्ने बाध्यता छ । असारको पहिलो दिन नै सातै प्रदेशका सरकारले बजेट सार्वजनिक गर्नुपर्ने विधिगत व्यवस्था छ । त्यस्तै देशका सबै स्थानीय तहले असार १० गतेसम्म नयाँ आवको बजेट सम्बद्ध सभामा पेस गर्नुपर्ने जिम्मेवारी छ । सङ्घीयतालाई राजनीतिक रूपमा मात्र नभई अर्थतन्त्रमा सम्पूर्ण अवयवलाई जनस्तरसम्म पुर्‍याउने यो अब्बल अभ्याससमेत हो । यो अभ्यासलाई सार्थक बनाउन अधिकांश स्थानीय तहले तोकिएकै समयमा बजेट सार्वजनिक गर्ने अभ्यासलाई अगाडि बढाएका छन् । कतिपय स्थानीय तहले यो पटक पनि कतिपय कारणले समयमा बजेट सार्वजनिक गर्न सकेका छैनन् । प्रतिनिधिबिचको विवाद, प्रशासनिक बेमेललगायतले समयमा बजेट सार्वजनिक नगर्दा सम्बद्ध स्थानीय सरकारलाई असजिलो पर्न सक्ने छ । सङ्घीय सरकारले प्रदान गर्ने अनुदानका निम्ति अनेक सूचकमध्ये समयमा बजेट प्रस्तुतलाई समेत आधार बनाएको परिवेश बिर्सन मिल्दैन । बजेट सार्वजनिकीकरण केवल कानुनी तथा प्रशासनिक शास्त्रीय दायित्व मात्र होइन । बजेट त समाजलाई आर्थिक, सामाजिक, सांस्कृतिक र भौतिक रूपमा क्रियाशील बनाउँदै अगाडि बढ्ने मूलभूत इन्जिन नै हो । बजेटका निश्चित लक्ष्य र उद्देश्य हुन्छ, हुनु पर्छ । अर्थशास्त्रले जहिले पनि स्रोतसाधनलाई दुर्लभ मान्छ । स्रोतसाधन  असीमित हुँदैन । सीमित स्रोतसाधनलाई अधिकतम परिचालन गरी जनआकाङ्क्षाको सम्बोधन गर्दै लक्ष्यमा पुग्नुपर्ने हुन्छ । सबै स्थानीय तह यसमा अपवाद बन्न सक्दैनन् । आगामी आव २०८२/८३ को बजेटमा देशका ७५३ स्थानीय तहमध्ये ७१४ स्थानीय तहले समयसीमाभित्रै बजेट ल्याउन सकेको समाचार सार्वजनिक छ । स्थानीय बजेटका प्राथमिकीकरणमा समेत विविधता देखिएको छ । कतिपय स्थानीय तहले भौतिक पूर्वाधारलाई उच्च प्राथमिकतामा राखेका छन् । खास गरी भौतिक पूर्वाधारमा पनि सडकलाई नै धेरै जसो उपल्लो प्राथमिकतामा राखेको देख्न सकिन्छ । भौतिक पूर्वाधारसँगै कतिपय स्थानीय तहले भने पूर्वाधार विकाससँगसँगै मानव विकासलाई समेत स्थान दिएको देखिन्छ । त्यस क्रममा सिप विकास, रोजगारी प्रवर्धन, सूचना तथा प्रविधिको विकास र विस्तारलाई पनि स्थानीय बजेटमा प्राथमिकता दिइएको छ । कुनै न कुनै प्राकृतिक प्रकोप सबै जसो स्थानीय तहले भोग्दै आएको आकस्मिक समस्या भएकाले प्रकोप नियन्त्रण तथा व्यवस्थापनमा समेत स्थानीय सरकारको ध्यान गएको देखिएको छ । देशका सबै जसो स्थानीय तह अहिले पनि बढी जसो सङ्घीय अनुदानमै आश्रित देखिएको छ । सङ्घीय सरकारको आयव्यय सघन चापमा छ । लक्ष्य अनुसार राजस्व बढ्न सकेको छैन । देशको अर्थतन्त्र फराकिलो दायरामा विस्तार हुन नसक्दा लक्ष्य अनुसार राजस्व उठ्न नसकेको विश्लेषण छ । अर्थतन्त्रलाई फराकिलो दायरामा विस्तार गर्न स्थानीय सरकारको भूमिकासमेत महत्वपूर्ण छ । नेपालले अवलम्बन गरेको सङ्घीयता सङ्घीय सरकारबिच अनावश्यक प्रतिस्पर्धा होइन, समन्वय र सहयोगात्मक अभ्यासबाट अगाडि बढ्ने सैद्धान्तिक र व्यावहारिक कार्यरूप हो । देशका अर्थतन्त्रलाई बलिया बनाउन स्थानीय सरकारले समेत उत्पादनमूलक कार्यदिशा अवलम्बन गर्नुपर्ने हुन्छ । लगानीमैत्री वातावरण सिर्जना गर्नुपर्ने हुन्छ । विगतका कतिपय अभ्यास वितरणमुखी र प्रियतावादी खर्च प्रणालीतर्फ बढी आकर्षित भए । सङ्घीय सरकारदेखि स्थानीय सरकारसम्मै वितरणमुखी कार्यक्रमलाई बढोत्तरी दिने प्रयासले सार्थक नतिजा दिन सकेन तर यो पटक सङ्घीय बजेट नै वितरणमुखीभन्दा यथार्थवादी कठोर धरातलमा उभिने प्रयास गरेको छ । त्यसको प्रभाव प्रदेश बजेटमा त परेको थियो नै कतिपय स्थानीय तहका बजेटमा समेत देखिएको छ । स्थानीय सरकारले बजेटको प्राथमिकतालाई अझ सुदृढ बनाउँदै लैजानुपर्ने आवश्यकता भने छ । समयसीमाभित्र बजेट ल्याउन नसकेका स्थानीय तहले जतिसक्दो चाँडो बजेट ल्याउनमै केन्द्रित हुनु उचित हुन्छ । त्यसै गरी बजेटलाई स्थानीय सभामा प्रभावकारी विमर्श गरी पारित गर्दै कार्यान्वयनको चरणमा छिटो लैजानु पर्छ । बजेट कार्यान्वयनमा सुशासन पहिलो सर्त भएकाले त्यसमा तलबितल पर्न नदिनु उचित हुने छ । भावी दिनमा स्थानीय तहको सो आयस्रोतमा समेत जोहो गर्दै जानु जरुरी छ । """
स्वतन्त्र आयोगको घोषणा कार्यक्रममा प्रधानमन्त्रीको सम्बोधन,"""स्पेन, असार १६ गते । संयुक्त राष्ट्रसङ्घको ‘विकासको लागि वित्त’ सम्बन्धी चौथो अन्तर्राष्ट्रिय सम्मेलनका क्रममा स्पेनको सेभियामा रहनुभएका प्रधानमन्त्री केपी शर्मा ओलीले गेट्स फाउन्डेसनद्वारा आज आयोजना गरिएको विकास सहयोगको भविष्यका लागि स्वतन्त्र आयोगको घोषणा कार्यक्रमलाई सम्बोधन गर्नुभएको छ । प्रधानमन्त्री ओलीका साथ प्रधानमन्त्रीका मुख्य सल्लाहकार विष्णुप्रसाद रिमाललगायत सहभागी हुनुहुन्थ्यो । प्रधानमन्त्री ओलीले यस प्रकारको स्वतन्त्र आयोगले अल्पविकसित र साना मुलुकको विकासका लागि देखिएको लगानीको खाडल पूर्ति गर्न योगदान दिनसक्ने बताउनुभयो । “यो आयोग स्थापनाको पहलका लागि म खुसी व्यक्त गर्दछु । यसले सामाजिक र आर्थिक विकासमा सहायता वृद्धि भई लगानीको प्राथमिकता र विश्लेषणका लागि सन्तुलन मिलाउन सहयोग गर्ने छ”, प्रधानमन्त्री ओलीले भन्नुभयो, “पेरिस सम्झौतासमेतका आधारमा विश्वको समग्र आर्थिक अवस्था, जलवायु परिवर्तन, विपद् जोखिम व्यवस्थापनको मूल्याङ्कन गरी आर्थिक दिगोपनामा लाग्नुपर्छ । नेपाल अल्पविकसित मुलुकबाट स्तरोन्नतिको चरणमा रहेको अवस्थामा हामीजस्ता मुलुकका लागि विकासमा रहेको आर्थिक खाडल पूर्तिका लागि विश्व आर्थिक प्रणालीको पुनरावलोकन गर्नुपर्छ ।” """
भरपर्दो भएन मेलम्चीको पानी,"""मेलम्चीको खानेपानी आए पनि काठमाडौँ उपत्यकावासी उपभोक्ताले नियमित रूपमा खानेपानी पाउन सकेका छैनन् । ठुलो लगानी गरी २७ किलोमिटर सुरुङ बनाएर दुई दशक लगाएर ल्याइएको खानेपानीको वितरण व्यवस्था प्रभावकारी हुन नसक्दा पटक पटक समस्या बल्झिने गरेको हो । काठमाडौँ उपत्यकावासीको धारामा मेलम्चीको पानी वर्षभरि नै आउने प्रतिबद्धता पटक पटक व्यक्त गरियो । चौबिसै घण्टा धारामा पानी आउँछ पनि भनियो । सम्बन्धित मन्त्रालय र निकायबाट आश्वासन पाइरहँदा उपभोक्ताको धारामा नियमित पानी भने आउँदैन । धेरै उपभोक्ताका धारामा हप्तौँदेखि पानी आएको छैन । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रमा मेलम्चीको पानी नआएको डेढ हप्ताभन्दा बढी भइसकेको उपभोक्ताको गुनासो छ । काठमाडौँको तीनकुने, बत्तीसपुतली, कोटेश्वरको सुविधानगर, नरेफाँट, जडीबुटीलगायत क्षेत्रका उपभोक्ताका धारामा पानी नआएको पनि हप्ता नाघिसकेको छ । अहिले यस क्षेत्रका उपभोक्ताले ट्याङ्करको पानी किनेर खानुपर्ने बाध्यता छ । ललितपुरको बगलामुखी, सानेपा, झम्सीखेल, बखुन्डोल वरपरका क्षेत्रका उपभोक्ताका धारामा झन्डै एक हप्तादेखि मेलम्चीको पानी आएको छैन । आश्वासन बाँड्नुभन्दा उपभोक्ताका धारामा नियमित पानी आउने गरी काम गर्न सम्बन्धित मन्त्रालय र निकायलाई उपभोक्ताले आग्रह गरेका छन् । कतिपय उपभोक्ताले पानी नदिएपछि शुल्क किन लिने ? भनी प्रश्न गरेका छन् । सबै उपभोक्ताले छुट्टै पैसा तिरी ट्याङ्करको पानी किनेर खान पनि सक्दैनन् । अहिले पुरानो र नयाँ पाइपलाइन दुवैबाट पानी आएको छैन । विगत ८/१० दिनदेखि कोटेश्वर क्षेत्रमा मेलम्चीको पानी आएको छैन । केही समयअघिसम्म त धारामा पानी आउँदै आउँदैनथ्यो, केही हप्तादेखि आउन सुरु भएको थियो । त्यो पनि नआएको एक हप्ता भइसकेको उपभोक्ताको गुनासो छ । खानेपानीमन्त्रीले कोटेश्वर महादेवस्थानमा खानेपानी ट्याङ्की निर्माण गर्ने प्रतिबद्धता गर्नुभयो । त्यो अहिलेसम्म पूरा हुन सकेको छैन । मेलम्ची खानेपानी विकास समितिले बर्खाको बेला मेलम्ची खोलाको पानी धमिलो हुने भएकाले नियमित रूपमा सुरुङमा पथान्तरण नहुँदा पानी वितरणमा केही समस्या उत्पन्न भएको जानकारी दिएको छ । मेलम्चीको पानी दैनिक १७ करोड लिटर आउनुपर्नेमा अहिले बेला बेला खोलामा धमिलो पानी बग्ने भएकाले पानी पथान्तरण बन्द गर्दा सो परिमाणमा पानी पठाउन नसकिएको समितिको भनाइ छ । पानी पथान्तरण बन्द भएको बेला रिबर्मा खोलाको चार/पाँच करोड लिटर पानी सुरुङमा पठाउने गरिएको छ । तर पनि उपभोक्ताका धारामा नियमित पानी पुग्न सकेको छैन । अर्बौं रुपियाँको लगानीमा निर्माण गरिएको सुरुङभित्र बालुवा, माटो, ढुङ्गा नथुप्रियोस् भन्ने उद्देश्यले धमिलो पानी पथान्तरण नगरिएको समितिको दाबी छ । यो दाबीलाई मान्न उपभोक्ता भने तयार छैनन् । काठमाडौँ उपत्यका खानेपानी लिमिटेडले बर्खाका कारण मेलम्ची खोलाको पानी पहिलेकै दरमा सुरुङमा पथान्तरण हुन नसक्दा उपभोक्ताको धारामा नियमित रूपमा पानी आउन नसकेको स्विकारेको छ । उसको भनाइ छ– ठुलो पानी पर्दा मेलम्ची खोलाको पानी धमिलो आउँछ । सुन्दरीजलस्थित पानी प्रशोधन केन्द्रले छान्न सक्नेसम्मको धमिलो पानी सुरुङमा पठाइन्छ तर छान्न नसक्ने पानी सुरुङमा पठाइँदैन । धमिलो पानीले सुरुङ र प्रशोधन केन्द्रलाई असर गर्ने भएकाले त्यसो नगरिएको हो । सम्बन्धित खानेपानी मन्त्रालय र काठमाडौँ उपत्यका खानेपानी लिमिटेडले यस्तो दाबी गरे पनि उपत्यकावासी उपभोक्ता यसलाई मान्न तयार छैनन् । १७ करोड लिटर पानी प्रशोधन गर्ने संयन्त्र सुन्दरीजलमा बनाइएको छ । सो संयन्त्रले दैनिक १७ करोड लिटर पानी प्रशोधन गरी उपभोक्ताको धारामा पानी पठाउन सक्छ । यस्तो संयन्त्र हुँदाहुँदै पानी नपठाउनु कतै यसमा ट्याङ्करको पानी बिक्री गराउने चलखेल त होइन भनी उपभोक्ताले आशङ्का व्यक्त गरेका छन् । राष्ट्रिय गौरवको यो परियोजनाले काठमाडौँ उपत्यकामा दैनिक १७ करोड लिटर पानी आपूर्ति गर्ने क्षमता राख्छ । एसियाली विकास बैङ्कको आर्थिक सहयोगमा यो परियोजना दुई दशक लगाएर बनाइएको हो । २०७७ चैत २० गते तत्कालीन राष्ट्रपति विद्यादेवी भण्डारीले मेलम्ची खानेपानी वितरण शुभारम्भ गर्नुभएपछि चैत २५ गतेबाट काठमाडौँका विभिन्न स्थानमा मेलम्चीको पानी वितरण सुरु भएको थियो । यो परियोजना सम्पन्न भएपछि राजधानीमा खानेपानीको दीर्घकालीन समाधान हुने अपेक्षा गरिएको थियो तर बाढीपहिरोलगायत विभिन्न कारणले बर्खायाममा खानेपानी वितरणमा समास्या देखिएको छ । यसको दीर्घकालीन समाधान गरी राजधानीवासी उपभोक्तालाई बर्खायाममा पनि नियमित रूपमा खानेपानी उपलब्ध गराउन खानेपानी मन्त्रालय र काठमाडौँ उपत्यका खानेपानी लिमिटेडले विशेष पहल गर्नुपर्ने देखिएको छ । """
मुगुको कोटडाँडामा ४.३ म्याग्निच्युडको भूकम्प,"""मुगु, असार १६ गते । सोमबार बिहान मुगुको कोटडाँडालाई केन्द्रविन्दु बनाएर ४.३ रिक्टरस्केलको भूकम्प गएको छ । राष्ट्रिय भूकम्प मापन तथा अनुसन्धान केन्द्रका अनुसार स्थानीय समयअनुसार बिहान ८ बजेर ३९ मिनेट जाँदा भूकम्प गएको हो । भूकम्पबाट हालसम्म कुनै मानवीय तथा भौतिक क्षतिको विवरण प्राप्त भएको छैन । स्थानीय बासिन्दाले हल्का कम्पन महसुस गरेको बताएका छन् । """
यस्तो छ आजको सागसब्जी र फलफूलको थोक मूल्य,"""काठमाडौँ, असार १४ गते । कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ७०, गोलभेँडा सानो (लोकल) प्रतिकिलो रु ३०, गोलभेँडा सानो (टनेल) प्रतिकिलो रु ४८, आलु रातो प्रतिकिलो रु ४६, आलु रातो (भारतीय) प्रतिकिलो रु ४०, आलु रातो (मुडे) प्रतिकिलो रु ३८, आलु सेतो प्रतिकिलो रु ३५, प्याज सुकेको (भारतीय) प्रतिकिलो रु ५०, गाजर (लोकल) प्रतिकिलो रु ८०, गाजर (तराई) प्रतिकिलो रु ५०, बन्दा (लोकल) प्रतिकिलो रु ३०, काउली स्थानीय प्रतिकिलो रु ८०, मूला रातो प्रतिकिलो रु ४०, सेतो मूला (लोकल) प्रतिकिलो रु ३५, सेतो मूला (हाइब्रिड) प्रतिकिलो रु २५, भन्टा लाम्चो प्रतिकिलो रु २५ भन्टा डल्लो प्रतिकिलो रु ४०, तने बोडी प्रतिकिलो रु ५० र मकै बोडी प्रतिकिलो रु ६० कायम भएको छ । यसैगरी, मटरकोसा प्रतिकिलो रु १९०, घिउ सिमी (लोकल) प्रतिकिलो रु ६०, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु ११०, टाटे सिमी मूल्य प्रतिकिलो रु ७०, भटमास कोसा प्रतिकिलो रु १४०, तीतो करेला प्रतिकिलो रु ३५, लौका प्रतिकिलो रु ३५, परबर (लोकल) प्रतिकिलो रु ४०, परबर (तराई) प्रतिकिलो रु ४०, चिचिण्डो प्रतिकिलो रु ३०, घिरौला प्रतिकिलो रु ५५, झिगुनी प्रतिकिलो रु ५५, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ३५, हरियो फर्सी (डल्लो) प्रतिकिलो रु ३५, भिण्डी प्रतिकिलो रु ४० कायम गरिएको छ । यस्तै, सखरखण्ड प्रतिकिलो रु ७०, पिँडालु प्रतिकिलो रु ८०, स्कूस प्रतिकिलो रु ५०, रायोसाग प्रतिकिलो रु ६०, पालुङ्गो साग प्रतिकिलो रु ६०, चमसुर साग प्रतिकिलो रु ४०, तोरीको साग प्रतिकिलो रु ४०, मेथीको साग प्रतिकिलो रु ८०, हरियो प्याज प्रतिकिलो रु १००, च्याउ (कन्य) प्रतिकिलो रु २००, च्याउ (डल्ले) प्रतिकिलो रु ४००, कुरिलो प्रतिकिलो रु २७५, निगुरो प्रतिकिलो रु ४० निर्धारण गरिएको छ । ब्रोकाउली प्रतिकिलो रु ८०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा प्रतिकिला रु १००, जिरीको साग प्रतिकिलो रु १००, ग्याठकोभी प्रतिकिलो रु ७०, सेलरी प्रतिकिलो रु १२०, पार्सले प्रतिकिलो रु ६५०, सौफको साग प्रतिकिलो रु १२०, पुदिना प्रतिकिलो रु १४०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १४० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४०, कागती प्रतिकिलो रु १३०, अनार प्रतिकिलो रु ३५०, आँप (माल्द) प्रतिकिलो रु ९५, आँप (दशहरी) प्रतिकिलो रु १००, अङ्गुर (हरियो) प्रतिकिलो रु २५०, दरभुजा हरियो प्रतिकिलो रु ७५, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ९०, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ६०, नास्पाती (चाइनिज) प्रतिकिलो रु २६०, मेवा (नेपाली) प्रतिकिलो रु ७०, मेवा (भारतीय) प्रतिकिलो रु १००, लिची (लोकल) प्रतिकिलो रु २७० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४२०, खुर्सानी हरियो प्रतिकिलो रु ४०, खुर्सानी हरियो (बुलेट) प्रतिकिलो रु ३०, खुर्सानी हरियो खुर्सानी माछे अकबरे प्रतिकिलो रु ४० अकबरे प्रतिकिलो रु ३५०, भेडे खुर्सानी प्रतिकिलो रु १००, हरियो धनियाँ प्रतिकिलो रु ९०, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० र सिताके च्याउ प्रतिकिलो रु ९०० निर्धारण गरिएको छ । """
"हाँस्य कलाकार, पत्रकार र समाजसेवी सम्मानित","""काठमाडौँ, असार १५ गते । लेखक, निर्देशक तथा हास्यव्यङ्ग्य कलाकार कमलकान्त मैनालीसहित कलाकार, पत्रकार र समाजसेवी सम्मानित हुनुभएको छ । वरिष्ठ हाँस्य कलाकार किरण केसी ‘राता मकै’ को ६८ औँ जन्मोत्सवको अवसरमा आइतबार ललितपुरको इमाडोलमा आयोजित एक कार्यक्रममा उहाँहरू सम्मानित हुनुभएको छ । कलाकार केसीले आफ्नो जन्मदिन परिवारका सिमित व्यक्तिसँग मनाउन सकिने भए पनि  कला क्षेत्रमा र समाजमा महत्त्वपूर्ण योगदान पुर्‍याउँदै आएका व्यक्तित्वलाई सम्मान गर्न चाहेको धारणा राख्नुभयो । वरिष्ठ हाँस्यव्यङ्ग्य कलाकार मदनकृष्ण श्रेष्ठले केसीको व्यक्तित्व कहिल्यै नथाक्ने, हसिलो, फुर्तिलो किसिमको रहेको भन्नुहुँदै शुभकामना व्यक्त गर्नुभयो । उहाँले हाँस्यव्यङ्ग्य क्षेत्रका कलाकारले घोचपेच गर्नुपर्ने हुँदा कसैले आफ्नो नसम्झिने भनाइ राख्नुभयो । उहाँले भन्नुभयो, “हाँस्यव्यङ्ग्य क्षेत्रका कलाकार हामी सबै एक परिवारका जस्तै हौं । हाँस्यव्यङ्ग्यमा सबैलाई घोचपेच हुन्छ । कसैले आफ्नो सम्झिँदैन । कतिले विभिन्न लान्छाना लाउँछन् । आफूले गल्ती गर्न हुँदैन, त्यस्ता लान्छाना अस्थायी हुन्छन् । कानुनले, संविधानले हुन्न भनेको कुरा, आफ्नो धर्म, आत्माले गर्न हुन्न भनेको कुरा हामीले गरेका छैनौं । त्यसैले हामी ढुक्क छौं । त्यस्ता लान्छानाले हामीलाई छुँदैन ।” कार्यक्रममा हाँस्यव्यङ्ग्य क्षेत्रका कलाकारहरू सबिता गुरुङ, सुशिला निरौला, निर्देशक तथा कलाकार राजशरण बस्नेत, चलचित्र पत्रकारद्वय राजन घिमिरे र शारदा थापा, समाजसेवीद्वय प्यारासिंह न्यौपाने र श्रीनेहा पोखरेल सम्मानित हुनुभयो । उहाँहरूलाई चलचित्र विकास बोर्डका अध्यक्ष दिनेश डिसी, वरिष्ठ हाँस्यव्यङ्ग्य कलाकार मदनकृष्ण श्रेष्ठ, लेखक, निर्माता तथा निर्देशक प्रकाश सायमी, हाँस्यव्यङ्ग्य कलाकार लगायतले सम्मान गर्नुभयो । जन्मोत्सवको अवसरमा रक्तदान कार्यक्रम पनि आयोजना गरिएको छ । """
थापाका दुई कृति सार्वजनिक,"""गोरखापत्र समाचारदाता काठमाडौँ, असार १५ गते । बलदेव थापाद्वारा लिखित ‘बा’ को वाम’ (ऐतिहासिक परिचय) र ‘कुराको सास्ती’ (व्यङ्ग्य कवितासङ्ग्रह) सार्वजनिक भएका छन् । ‘बा’ को वाम’ (ऐतिहासिक परिचय) पुस्तकमा भक्तपुर जिल्लामा पर्ने गुण्डु क्षेत्रको विस्तृत परिचय गराउनुका साथै लेखकका पिता समाजसेवी हरिबहादुर थापा र राजनीतिकर्मी पद्मबहादुर बुढाथोकीको योगदानका बारेमा चर्चा गरिएको छ । विशेषतः किसान आन्दोलनलाई केन्द्रमा राखिएको पुस्तकमा राजनीति, साहित्य, पत्रकारिता र समाजसेवा क्षेत्रमा लागेका त्यस भेगका व्यक्तित्व लेखनाथ न्यौपाने, युद्धप्रसाद मिश्र, भैरव रिसाल, गणेशबहादुर राउत, अङ्गीरस उपाध्याय, नेत्रनाथ शर्मा, विष्णुबहादुर खड्का, होमशङ्कर ढुङ्गेल आदिका विषयमा पनि जानकारी गराइएको छ । पञ्चायतकालीन राजनीति र वर्तमान सामाजिक अवस्थाको झल्को पनि पुस्तकले दिएको छ । ‘कुराको सास्ती’ (व्यङ्ग्य कवितासङ्ग्रह) मा ३८ वटा कविता र २८ वटा मुक्तक छन् । कविता र मुक्तकमा देशको अवस्थामाथि संवेदनशील नागरिकको चिन्ता प्रकट गरिएको छ । राजनीतिक, प्रशासनिक र सामाजिक क्षेत्रमा देखा परेका अनेक प्रकारका विकृति र विसङ्गतिलाई लेखकले सङ्ग्रहमा व्यङ्ग्यात्मक रूपमा प्रस्तुत गर्नुभएको छ ।  पुस्तकभित्र लेख्य भाषामा भन्दा कथ्य भाषामा बढी जोड दिइएको छ । कविता छोटा छोटा छन् । मुक्तकहरू हरफका छन् । दुवै पुस्तकलाई शब्दयात्रा प्रकाशनले प्रकाशित गरेको हो ।  """
लोकसेवा तयारी विशेष : वस्तुगत प्रश्नोत्तर,"""१.  मानव विकास प्रतिवेदन, २०२५ मा नेपाल कति औँ स्थानमा रहेको छ ?  १४५ औँ – संयुक्त राष्ट्रसङ्घीय विकास कार्यक्रम (युनडिपी) ले सन् २०२५ जुन १० मा सार्वजनिक गरेको सो प्रतिवेदन अनुसार नेपाल ०.६२२ सूचकाङ्कसहित १४५ औँ स्थानमा रहेको । – पछिल्लो ३५ वर्षमा नेपालको मानव विकास सूचकाङ्कमा ५४ प्रतिशतको वृद्धि भएको पनि प्रतिवेदनमा उल्लेख रहेको । – मानव विकास सूचकाङ्कमा नेपाल मध्यम खालको मानव विकास भएका मुलुकको सूचीमा रहेको ।  २. अन्तर्राष्ट्रिय स्तरको ‘आइरिस’ प्रमाणपत्र प्राप्त गर्ने नेपालको पहिलो मेनपावर कम्पनी कुन हो ?  आइएमआर (इन्टरनेसनल मेनपावर रिक्रुटमेन्ट) – वैदेशिक रोजगारी क्षेत्रमा पारदर्शिता, न्यायोचित प्रक्रिया र श्रमिक अधिकारको संरक्षण सुनिश्चित गरेको भन्दै आइएमआरलाई अन्तर्राष्ट्रिय भर्ना एकीकृत प्रणाली (आइरिस) को प्रमाणपत्र प्रदान (२०८२ जेठ २६) गरिएको । – आइरिसका अनुसार हालसम्म यो प्रमाणपत्र पाउने ५ वटा (नेपाल, सिङ्गापुर, पोल्यान्ड, केन्या, मेक्सिकोका एक–एक) मात्रै मेनपावर कम्पनी रहेका । ३. इजरायल र इरानबिच युद्धको सुरुवात कहिले भएको हो ?  सन् २०२५ जुन १३ – जुन १३ मा इजरायलले इरानका आणविक केन्द्र र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबिच लडाइँ सुरु भएको । – इरानको इस्लामिक रिभोलुसनरी गार्ड कोप्र्सले इजरायलले आक्रमण जारी राखे आफ्ना आक्रमण थप बढाउने चेतावनी दिएको । ४. विसं २०८२ असार १ मा सात वटै प्रदेशद्वारा आव २०८२/८३ का लागि कुल कति राशिको बजेट प्रस्तुत गरियो ?  रु. दुई खर्ब ८७ अर्ब ७० करोड सातै प्रदेशको बजेट (२०८२/८३) : सङ्क्षिप्त झलक बागमती प्रदेश : – कुल बजेट : रु. ६७ अर्ब ४७ करोड ७३ लाख – चालुतर्फ : रु. २६ अर्ब चार करोड ४७ लाख (३८.६०५) – पुँजीगत तर्फ : रु. ४१ अर्ब ४३ करोड २६ लाख (६१.४०५) कोशी – कुल बजेट : ३५ अर्र्ब ८७ करोड ९९ लाख – चालु : १८ अर्ब ६७ करोड ३३ लाख (५२.०४ प्रतिशत) – पुँजीगततर्फ : १७ अर्व १० करोड ६५ लाख (४७.६८ प्रतिशत) – वित्तीय व्यवस्थातर्फ : रु. १० करोड (०.२८ प्रतिशत) मधेश – कुल बजेट : ४६ अर्ब ९८ करोड ३३ लाख – चालुतर्फ : १६ अर्ब ७२ करोड पाँच लाख (३५.५९ प्रतिशत) – पुँजीगततर्फ : ३० अर्ब २६ करोड २८ लाख (६४.४१ प्रतिशत) गण्डकी – कुल बजेट : रु. ३१ अर्ब ९७ करोड ९९ लाख – चालुतर्फ : रु. १२ अर्व ६३ करोड ६६ लाख (३९.५२ प्रतिशत) – पुँजीगततर्फ : रु. १९ अर्ब नौ करोड ३३ लाख (५९.७१ प्रतिशत) – वित्तीय व्यवस्थातर्फ : रु. २५ करोड (०.७८ प्रतिशत) लुम्बिनी – कुल बजेट : रु. ३८ अर्ब ९१ करोड – चालुतर्फ : रु. १२ अर्ब एक करोड ४७ लाख (३०.८८ प्रतिशत) – पुँजीगततर्फ : रु. २३ अर्ब ४७ करोड १४ लाख (६०.३२ प्रतिशत) – वित्तीय व्यवस्थातर्फ : रु. तीन अर्ब ४२ करोड ३७ लाख (८.८०प्रतिशत) कर्णाली – कुल बजेट : रु. ३२ अर्ब ९९ करोड ६६ लाख – चालुतर्फ : रु. सात अर्ब ७९ करोड ९१ लाख (२३.६३ प्रतिशत) – पुँजीगततर्फ : रु. १९ अर्ब ९८ करोड २९ लाख (६०.५६ प्रतिशत) – वित्तीय व्यवस्थातर्फ : रु. ६१ करोड ५० लाख (१.८६ प्रतिशत) वित्तीय हस्तान्तरण : रु. चार अर्ब ५९ करोड ९८ लाख (१३.९४ प्रतिशत) सुदूरपश्चिम –कुल बजेट : रु. ३३ अर्ब ४७ करोड ६० लाख –चालुतर्फ : रु. १० अर्ब २० करोड ८१ लाख (३०.४९ प्रतिशत) –पुँजीगततर्फ : १९ अर्ब ८३ करोड दुई लाख (५९.२४ प्रतिशत) –वित्तीय व्यवस्थातर्फ : रु. एक करोड (०.०३ प्रतिशत) –वित्तीय हस्तान्तरण : रु. तीन अर्ब ४२ करोड ७७ लाख (१०.२४ प्रतिशत) ५. हालै (विसं २०८२ जेठ) आइएसओ २१००१ गुणस्तर प्रमाणपत्र प्राप्त गर्न सफल विद्यालय कुन हो ?  नीलकण्ठ बालमन्दिर माध्यमिक विद्यालय (धादिङ) – आइएसओ २१००१ गुणस्तर प्रमाणपत्र प्राप्त गर्ने सो विद्यालय नेपालको दोस्रो सामुदायिक विद्यालय बनेको । ६. भेरी–१ अर्धजलाशययुक्त जलविद्युत् आयोजनाको विद्युत् उत्पादन क्षमता कति रहेको छ ?  २७० मेगावाट – जाजरकोटको नलगाढ नगरपालिका र रुकुम पश्चिमको आठविसकोट नगरपालिका बिच रहेको भेरी नदीमा सो जलविद्युत् आयोजना निर्माण हुने भएको । – निर्माण सम्पन्न अवधि : पाँच वर्ष । – लागत अनुमान : रु. ४६ अर्ब – उक्त आयोजना स्थलमा पुग्न मुख्य बाटोबाट ११ किलोमिटरको सहायक बाटो निर्माण गर्नुपर्ने जनाइएको । – नदीमा तीन वटा बेलिब्रिजसमेत निर्माण गर्नुपर्ने भएको । ७. नेपाल राष्ट्र बैङ्कले विसं २०८२ जेठ २७ मा सार्वजनिक गरेको देशको वर्तमान आर्थिक तथा वित्तीय स्थितिसम्बन्धी प्रतिवेदन अनुसार गत वैशाखमा मुद्रास्फीति कतिमा झरेको छ ?  २.७७ प्रतिशत – आर्थिक गतिविधि शिथिल हुँदा उपभोक्ता मूल्य वृद्धिदर पाँच वर्ष पछि कै न्यून विन्दुमा झरेको । – राष्ट्र बैङ्कका अनुसार २०७७ माघमा उपभोक्ता मूल्य वृद्धिदर २.७७ प्रतिशतमा झरेको थियो । कोभिड–१९ को महामारीका कारण आर्थिक गतिविधि ठप्प हुँदा बजारमा वस्तु तथा सेवाको माग घटेपछि मुद्रास्फीति न्यून विन्दुमा झरेको थियो । ८. आमाको नामबाट मात्र पनि नागरिकता दिइने विधेयक प्रतिनिधि सभाको राज्य व्यवस्था तथा सुशासन समितिबाट कहिले पारित भएको हो ?  विसं २०८२ जेठ २७ ९. धिमाल युवा प्रतिभा पुरस्कार २०८२ कसलाई प्रदान गरियो ?  डा. सजना धिमाल – धिमाल समुदायबाट पहिलो चिकित्सक बन्न सफल डा. सजनालाई सो पुरस्कारबाट सम्मान गरिएको । – हरेक वर्ष असार २ गते सिरिजात पर्व समापनका अवसरमा सो पुरस्कारबाट एक जना युवा प्रतिभालाई सम्मान गरिँदै आएको । १०. राष्ट्र बैङ्कले २०८२ जेठ २७ मा सार्वजनिक प्रतिवेदन अनुसार गत वैशाखमा मात्र नेपालमा कति विप्रेषण भित्रिएको छ ?  रु. एक खर्ब ६५ अर्ब ३० करोड – मासिक रूपमा तुलना गर्दा वैशाखमा भित्रिएको रेमिट्यान्स हालसम्मकै सबैभन्दा बढी हो । आव २०८१/८२ को १० महिनाको अवस्था शोधनान्तर बचत : रु. चार खर्ब ३८ अर्ब विप्रेषण : रु. १३ खर्ब ५६ अर्ब कुल विदेशी मुद्रा सञ्चिति : रु. २५ खर्ब १२ अर्ब ११. विश्वको पहिलो वैदिक घडी कुन हो ?  विक्रामादित्य वैदिक घडी – भारतको मध्यप्रदेशस्थित उज्जैनमा रहेको । – समय गणना मान ३० घण्टा एक दिन एवं १ घण्टा ४८ मिनेट रहेको । – यस घडीको उद्घाटन सन् २०२४ फेब्रुअरी २९ मा भारतीय प्रम नरेन्द्र मोदीद्वारा गरिएको । १२. पहिलो नेपाली एनिमेटेड फिचर फिल्म कुन हो ?  सलिना (तेजसराज जोशी निर्देशित) १३. नेपालका प्रथम महालेखा परीक्षक को हुन् ?  चन्द्र बहादुर थापा १४. अनुसूचीको व्यवस्था नभएको नेपालको संविधान कुन हो ?  नेपाल अधिराज्यको संविधान, २०१५ १५. धेरै गजुर भएको मन्दिर पाटनको कृष्ण मन्दिर हो भने गजुर नै नभएको मन्दिर कुन हो ?  अशोक विनायक १६. आन्तरिक राजस्व विभागले केन्द्रीय विजक प्रणालीको सुरुवात कहिलेदेखि गरेको हो ?   विसं २०७४ मङ्सिर १ १७. आणिविक हतियारमा प्रतिबन्ध लगाउनेसम्बन्धी संयुक्त राष्ट्रसङ्घीय सन्धि औपचारिक रूपमा कहिलेदेखि कार्यान्वयनमा आएको हो ?  सन् २०२१ जनवरी २२ १८. नेपाल विश्व पर्यटन सङ्गठन (युएनडब्लुटीओ) को सदस्य कहिले बनेको हो ?  सन् १९७५ १९. लोक सेवा आयोगको स्थापना कहिले भएको हो ?  विसं २००८ असार १ – ‘नेपाल पब्लिक सर्भिस कमिसन’ नामबाट २००८ साल असार १ गते लोकसेवा आयोगको विधिवत् स्थापना भएको । २०.  उपप्रधानमन्त्रीले को समक्ष शपथ लिनुपर्ने प्रावधान रहेको छ ?  राष्ट्रपति प्रस्तुतकर्ता : टङ्क केसी  """
"अदालतबाट बिरामीको पक्षमा फैसला, चिकित्सक त्रसित","""काठमाडौँ, असार १६ गते । उपभोक्ता अदालतले उपचार लापरबाही भएको भन्दै अस्पताल र उपचारमा सङ्लग्न चिकित्सकलाई क्षतिपूर्ति तिराउने फैसलासँग चिकित्सक क्षेत्र त्रसित बनेको छ । उपचार लापरबाहीका कारणले बिरामीलाई क्षती पुगेको भन्दै बिरामी र बिरामीका आफन्तको उजुरीमा उपभोक्ता अदालतले ओम अस्पताल, हिमाल अस्पताल, ग्रान्डी सिटी अस्पताल गरी तीन वटा अस्पताल र उपचारमा सङ्लन चिकित्सकलाई उपचारमा लापरबाही भएको ठहर गर्दै क्षतिपूर्तिको फैसला सुनाएको छ । उपभोक्ता अदालतको फैसलासँगै स्वास्थ्य क्षेत्रमा त्रसित बनेको हो । चिकित्सकीय अभ्यास सम्बन्धी विषयको मुद्दामा उपभोक्ता अदालतले कारबाहीको निर्णय गरेको प्रति नेपाल चिकित्सक सङ्घले आपत्ति जनाएको छ । चिकित्सा पेसा एक अत्यन्त संवेदनशील, वैज्ञानिक र नैतिक सेवा हो । जसको मुल्याङकन अन्य व्यवसायजस्तो गरेर गरिएका निर्णय अस्वीकार्य भएको चिकित्सक सङ्घको ठहर छ । सङ्घका महासचिव डा. सञ्जीव तिवारीले उपभोक्ता अदालतको यो निर्णयले अस्पताल र चिकित्सकलाई हतोत्साहित बनाएको बताउनुभयो । सङ्घका महासचिव डा. तिवारीले चिकित्सकीय सेवा कुनै सामान वा उपभोक्ता वस्तु नभएको बताउनुभयो । यसलाई सामान्य व्यापारिक ढाँचामा हेर्नु गम्भीर त्रुटि भएको उहाँको भनाइ छ । उहाँ भन्नुहुन्छ,“उपचारमा देखिने जटिलता वा प्रतिकुल असरका लागि चिकित्सकलाई कारबाही गर्नु न्यायसङ्गत होइन । यस्ता कार्यले सम्पूर्ण स्वास्थ्य प्रणालीमा अविश्वास फैलाउने र चिकित्सकलाई त्रसित पार्ने काम गर्छ ।” नेपाल मेडिकल काउन्सिलजस्तै नियामक निकायलाई बेवास्ता गरेर गरिएको कानुनी हस्तक्षेपले चिकित्सा क्षेत्रमा अन्योल सिर्जना गरेको उहाँको ठहर छ । उहाँका अनुसार स्वास्थ्य सेवा र चिकित्सकसँग सम्बन्धी विषयमा नेपाल मेडिकल काउन्सिलबाट मात्र मूल्याङ्कन गरिनुपर्छ । उहाँ भन्नुहुन्छ, “उपभोक्ता अदालतले यस्तो निर्णयको पुनरावलोकन गर्नुपर्छ र स्वास्थ्य मन्त्रालय तथा सरोकारवाला निकायले तत्काल ध्यान दिनुपर्छ । चिकित्सकले सुरक्षित वातावरणमा काम गर्न पाउनुपर्छ, अन्यथा सेवामा असर पर्न सक्छ ।” जनस्वास्थ्यमा असर पार्ने गरी चिकित्सकलाई अनावश्यक डरको वातावरणमा काम गर्न बाध्य तुल्याइने कुनै पनि प्रायशः अस्वीकार्य हुने उहाँको भनाइ छ । यदि सरकारले उपयुक्त कदम नचालेमा चिकित्सक सङ्घ सशक्त आन्दोलनमा जान बाध्य हुने र सो का लागि तयारी अवस्थामा रहन चिकित्सक तथा स्वास्थ्यकर्मीलाई सङ्घले आह्वान गरेको छ । उपभोक्ता हित संरक्षण मञ्च नेपालका महासचिव विष्णुप्रसाद तिमिल्सेनाले गुणस्तरहीन सेवा वा वस्तुका कारण क्षति पुगेको क्षतिपूर्तिको व्यवस्था गरेको जानकारी दिनुभयो । उहाँका अनुसार संविधानको धारा ४४ मा उपभोक्ताको गुणस्तरीय सेवा प्राप्त गर्ने मौलिक हक सुनिश्चित गरेको छ । विज्ञप्तिले चिकित्सा सेवासमेत उपभोक्ता सेवा अन्तर्गत पर्ने कानुनी व्यवस्था उपभोक्ता संरक्षण ऐन, २०७५ तथा यसअघिको ऐन, २०५४ मा उल्लेख छ । यस्ता कानुनी प्रावधानका आधारमा न्यायालयहरूले चिकित्सकीय लापरबाहीसम्बन्धी थुप्रै मुद्दामा उपभोक्ताको पक्षमा क्षतिपूर्ति दिलाउने नजिरहरूको स्थापना गरिसकेको छ । फौजदारी अपराध संहितामा समेत चिकित्सा लापरबाहीलाई अपराध मानेर सजायको व्यवस्था गरिएको हुँदा सोअनुसार अनुसन्धान र कारबाही प्रक्रिया अगाडि बढ्ने उल्लेख गरिएको छ । उपभोक्ता संरक्षण ऐन अनुसार अदालत गठन नभएको अवस्थामा जिल्ला अदालतले उपभोक्ताको हकमा क्षतिपूर्ति दिलाउने व्यवस्था छ । यस्तो संवैधानिक तथा कानुनी संरचना हुँदाहुँदै पनि अदालतमा विचाराधीन मुद्दामा संलग्न पक्ष वा तिनका नजिकका व्यक्तिहरूबाट कानुनी व्यवस्थामाथि प्रहार हुने गरी अभिव्यक्ति दिनु, अदालतको निर्णयप्रति गलत सन्देश फैलाउनु तथा दबाब सिर्जना गर्नु कानुनी शासनमाथिको उपहास भएको टिप्पणी गरिएको छ । सम्बन्धित पक्षलाई कानुनी प्रक्रिया र निर्णयप्रति सम्मान जनाउन, पुनरावेदन वा पुनरावलोकनमार्फत निर्णय परीक्षण गर्ने प्रक्रिया अपनाउन अनुरोध गर्दै मुद्दामा प्रभाव पार्ने र कानुनको पालना अवरुद्ध गर्ने कार्य नगर्न अपिल गरिएको छ । सम्बन्धित सबै पक्षलाई कानुनी मर्यादा कायम राख्न र कानुन विपरीतका कार्य नगर्न उपभोक्ता हित संरक्षण मञ्च नेपालको अनुरोध छ । """
नेप्से परिसूचकमा दोहोरो अङ्कको सुधार,"""काठमाडौँ, असार १५ गते। नेपाल स्टक एक्सचेन्ज (नेप्से) परिसूचकमा दोहोरो अङ्कको सुधार देखिएको छ। आज नेप्से परिसूचक २६ दशमलव ५३ अङ्कले बढेर दुई हजार छ सय २२ दशमलव २८ को विन्दुमा कायम भएको हो। आज तीन सय २८ कम्पनीको एक करोड ६६ लाख ४३ हजार ११४ कित्ता शेयर ७४ हजार ७५२ पटक खरिदबिक्री हुँदा सात अर्ब १२ करोड १७ लाख ३६ हजार ११४ बराबरको कारोबार भएको छ। आजको कारोबारमा उत्पादन तथा प्रशोधन समूह शून्य दशमलव ५६ प्रतिशतले घटेको छ भने अरु सबै समूहको उपसूचक बढेको छ। सबैभन्दा बढी बैंकिङ दुई प्रतिशतले बढेको छ । त्यस्तै, विकास बैँक एक दशमलव ६१, वित्त शून्य दशमलव ६४, होटल तथा पर्यटन शून्य दशमलव शून्य नौ, जलविद्युत् शून्य दशमलव ५४, लगानी शून्य दशमलव ३२ र जीवन बिमा समूह शून्य दशमलव ८२ प्रतिशतले बढेको छ। लघुवित्त समूह एक दशमलव ५८, म्युचुअल फण्ड शून्य दशमलव ३७, निर्जीवन बिमा शून्य दशमलव ४२, व्यापार शून्य दशमलव २७ र अन्य समूह एक दशमलव ३५ प्रतिशतले बढेको छ। आज सबैभन्दा बढी सप्तकोशी डेभलपमेन्ट बैँक लिमिटेडको शेयर मूल्य नौ दशमलव ९९ प्रतिशतले बढेको छ। जोशी हाइड्रोपावर डेभलपमेन्ट कम्पनी लिमिटेडको शेयर मूल्य सबैभन्दा बढी पाँच दशमलव ५७ प्रतिशतले घटेको छ। कारोबार रकम र कारोबार भएका शेयर सङ्ख्याका आधारमा आज सबैभन्दा बढी साहस ऊर्जा लिमिटेडको रु ५७ करोड ८६ लाख ८८ हजार २०२ बराबरको नौ लाख ७५ हजार ५९८ कित्ता शेयर किनबेच भएको छ।रासस """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
फोक्सुण्डो ताल,"""डोल्पा, असार १६ गते । डोल्पा जिल्लाको शे–फोक्सुण्डो गाउँपालिकामा अवस्थित फोक्सुण्डो ताल । समुद्री सतहदेखि करिब तीन हजार ९०० मिटरको उचाइमा रहेको नेपालको सबभन्दा गहिरो ताल हो । तस्बिरः हेमन्त केसी/रासस """
घट्यो सिमेन्ट र डन्डीको भाउ,"""गोरखापत्र समाचारदाता ललितपुर, असार १६ गते । पछिल्लो साता सिमेन्ट र डन्डीको भाउ घटेको छ । वाणिज्य, आपूर्ति तथा उपभोक्ता संरक्षण विभागका अनुसार उद्योगीले सिमेन्टको भाउ प्रतिबोरा ५० रुपियाँदेखि एक सय रुपियाँसम्म र डन्डीको भाउ प्रतिकेजी पाँच रुपियाँसम्म घटाएका हुन् । विभागका महानिर्देशक कुमारप्रसाद दाहालले पछिल्लो समय सिमेन्ट र डन्डीको उत्पादन गर्ने उद्योगमा लोडसेडिङ घटेर उत्पादनमा सहज भएको र माग पनि विगतभन्दा केही घटेकाले भाउ घटेको जानकारी दिनुभयो । यसअघि उद्योगमा १२ घण्टासम्म लोडसेडिङ भएको र उत्पादन लागत बढ्न गई सिमेन्टको मूल्य बढाउनु परेको उद्योगीले बताउँदै आएका थिए । नेपाल निर्माण व्यवसायी महासङ्घले पनि सिमेन्टको मूल्य प्रतिबोरामा एक सय रुपियाँसम्म र डन्डीमा प्रतिकेजी पाँच रुपियाँसम्म घटेको जनाएको छ । यस्तै उद्योगीले यसअघि भाउ बढाएर ओपिसी सिमेन्ट प्रतिबोरा ६७५ देखि आठ सय रुपियाँसम्म र पिपिसी सिमेन्ट प्रतिबोरा ५५० देखि ६७५ रुपियाँसम्म पुर्‍याएका थिए । अहिले त्यो मूल्यमा प्रतिबोरा सिमेन्टमा एक सय रुपियाँसम्म घटेको महासङ्घले जनाएको छ । प्रतिकेजी ९० देखि ९५ रुपियाँ कारोबार भएको डन्डीमा पाँच रुपियाँ घटेर प्रतिकेजी ८५ देखि ९० रुपियाँमा किनबेच भएको छ । """
कुकुरको टोकाइबाट बालकको मृत्यु,"""केशव राज भट्ट बाशुलिङ्ग (बैतडी), असार १६ गते । बैतडीमा कुकुरको टोकाइबाट एक बालकको मृत्यु भएको छ । जिल्लाको पुर्चौंडी नगरपालिका–६ कुयलीगाउँका १२ वर्षीय अनिल साउँदको कुकुरको टोकाइबाट आइतबार मृत्यु भएको हो । स्थानीय शिक्षक मनोज साउँदका अनुसार करिब दुई हप्ता अघि कुकुरले टोकेर घाइते भएका अनिलको आइतबार बाटोमै मृत्यु भएको हो । कुकुरको टोकाइबाट टाउकोमा चोट लागेका अनिललाई उपचारका लागि धनगढीस्थित सेती प्रादेशिक अस्पताल लगिएको थियो । उपचारपछि तीन दिनअघि मात्र उनलाई घर ल्याइएको थियो । तर, घर आएपछि स्वास्थ्यमा थप समस्या देखिएपछि पुनः अस्पताल लैजाँदै गर्दा आइतबार साँझ ६ बजेतिर डडेलधुरा नजिकै मृत्यु भएको परिवारले जनाएको छ । अनिलमा कुकुरको टोकाइपछि रेबिजका लक्षण देखिएको र उनी पानी देख्नासाथ डराउने लक्षण देखिएको बताइएको छ । जनता आधारभूत विद्यालय रौनालीचौडमा कक्षा ६ मा अध्ययनरत अनिलको निधनपछि गाउँमा शोक छाएको स्थानीय शिक्षक साउँदले जानकारी दिए । """
"जीवनभर मौरीपालन, घरमै आउँछ पैसा","""शेरबहादुर सार्की बाजुरा, असार १६ गते । बाजुराको हिमाली गाउँपालिका–६, पाडीका अधिकांश स्थानीय बासिन्दा रोजगारीका लागि भारतका विभिन्न ठाउँ जाने गरेका छन् तर ८१ वर्षीय नरजित रावल पैसा कमाउनका लागि कहिल्यै पनि गाउँभन्दा बाहिर जानुपरेको छैन । १३ वर्षको उमेरदेखि ‘अर्गानिक’ मौरीपालन गर्दै आउनुभएका रावलले मौरीपालन गर्न थालेको झन्डै ६८ वर्ष पूरा भएको छ । काठेघारमा मौरीपालन गर्दा पनि पैसाका लागि उहाँ कहिल्यै घरबाहिर निस्कनु परेको छैन । रावलकहाँ नै पैसा लिएर मह किन्न आउनेको सङ्ख्या ठुलो छ । महका लागि माग गर्नेको नाम र कसले कति पैसा दियो भनेर उहाँले कपीमा टिपेर राख्नुहुन्छ । अर्गानिक महका लागि मह काढ्नुभन्दा पहिले नै उहाँलाई खरिदको प्रस्ताव आउँछ अनि त्यही मह बिक्री गरेर घरखर्च चलाउनुहुन्छ । मौरीपालनबाट अहिले वार्षिक १२ लाख रुपियाँभन्दा बढी आम्दानी भइरहेको उहाँले बताउनुभयो । उहाँले आफ्ना सबै छोराछोरीलाई मौरीको मह बेचेर नै उच्च शिक्षा पढाउनुभएको छ ।  आफ्नै बुवाले सुरु गरेको मौरीपालनको तरिका सिकेर सानैदेखि यसमै लागेको उहाँ बताउनुहुन्छ । “म १३ वर्षको उमेरमा नै मौरीपालनमा लागेको हुँ । यसबाटै छोराछारीको पढाइखर्च धानेर सम्पत्तिसमेत जोडेको छु ।” उहाँको घरमा अहिले मौरीका एक सय घार छन् । यी घारबाट उहाँले वर्षको दुई पटक मह निकाल्नुहुन्छ । एउटा घारमा छ किलोग्रामसम्म मह उत्पादन हुने उहाँ बताउनुहुन्छ । सुरुमा गाउँमा मात्र मह बिक्री हुने भए पनि अहिले विदेशबाट समेत महको माग हुने उहाँले जानकारी दिनुभयो । रावल सुदूरपश्चिम प्रदेशकै एक उत्कृष्ट मौरीपालक पर्नु हुन्छ । भूमि व्यवस्था, कृषि तथा सहकारी मन्त्रालय धनगढीले गत वर्ष सुदूरपश्चिमका सबै मौरीपालकहरूलाई बोलाएको एक कार्यक्रममा रावल प्रदेशकै सबैभन्दा उत्कृष्ट मौरीपालक घोषित हुनुभएको थियो । उहाँलाई अहिले मौरीको घार व्यवस्थापन गर्न निकै सकस भएको छ । उहाँ भन्नुहुन्छ, “मलाई अहिले आधुनिक खालको मौरीको घार चाहिएको थियो । यो पुरानो घार बनाउँदा धेरै पैसा लाग्छ । पहिला वनमा धेरै ठुला ठुला रुख हुन्थे । त्यति बेला घार बनाउन सहज हुन्थ्यो । अहिले वन सामुदायिक भएपछि रुख पनि काट्न मिल्दैन ।” मौरीको घार राख्नलाई समेत ठाउँको समस्या रहेको उहाँ बताउनुहुन्छ । “कतैबाट घार र घार व्यवस्थापनका लागि सहयोग आइदिए म सुदूरपश्चिमको होइन कि देशकै एक उत्कृष्ट मौरीपालक कृषक बन्थेँ र यो मेरो सिप पनि यहाँका धेरै युवालाई सिकाउने थिएँ,” रावल भन्नुहुन्छ । कृषि ज्ञान केन्द्र बाजुराका निमित्त कार्यालय प्रमुख जसिराम साहनीले मौरीपालक कृषकलाई केही सहयोग गर्ने नीति प्रदेश सरकारको रहेको बताउनुभयो । “अनुदान दिनका लागि हामीले उत्कृष्ट कृषक छनोट गर्नु पर्छ । उहाँ हाम्रो छनोटमा पनि पर्नुभएको छ । यो वर्ष पनि हामी कृषक रावलको मौरीपालन व्यवस्थापन कार्यका लागि केही अनुदानको व्यवस्था मिलाउने तयारीमा छौँ,” उहाँले जानकारी दिनुभयो ।  """
रङ्गमञ्चमा फर्कंदै लुइटेल,"""कास्की समाचारदाता कास्की, असार १६ गते ।  कान्तिपुर फिल्म एकेडेमीले बनाउन लागेको दोस्रो नाटक ‘शिरीषको फूल’ मा अभिनेता जीवन लुइटेलले अभिनय गर्ने पक्का भएको छ । थिएटरले केही दिनअघि ‘शिरीषको फूल’ को पोस्टर सार्वजनिक गर्दै आगामी शृङ्खलाका बारेमा जानकारी दिएको थियो । लुइटेल रङ्गमञ्चमा १० वर्षपछि फर्कंदै हुनुहुन्छ । साहित्यकार पारिजातको चर्चित उपन्यासमाथि आधारित रहेर तयार हुन लागेको नाटकको मञ्चन साउन १ गतेदेखि सुरु हुँदै छ । नाटकको प्रमुख पात्र सुयोगवीरको भूमिकामा लुइटेलले अभिनय गर्नुहुने छ भने अर्को पात्र ‘सकम्बरी’ को पात्रका बारे एकेडेमीले केही खुलाएको छैन । नाटकको लेखन तथा निर्देशन थिएटरकै विद्यार्थी पत्रिका घिमिरेले गर्नुहुने छ । एकेडेमीका अनुसार आगामी साता नाटक खेल्न लुइटेल नेपाल आउनुहुने छ । कान्तिपुर थिएटरको पहिलो प्रस्तुति नाटक ‘मीरा’ ले निकै चर्चा पाएको थियो । अभिनेतृ रेखा थापालाई शीर्ष भूमिकामा लिएर नाटक मञ्चन भएको थियो ।  """
औषधि मूल्य नीति सहमतिमा बनाइएको हो : महानिर्देशक ढकाल,"""काठमाडौँ, जेठ २८ गते । औषधि मूल्य नीति सुझाव समितिले मङ्गलवार स्वास्थ्य तथा जनसङ्ख्या मन्त्री प्रदीप पौडेललाई प्रतिवेदन बुझायो । अर्थविद् डा पोषराज पाण्डेको संयोजकत्वमा बनाइएको औषधिको मूल्य समायोजन सम्बन्धमा सुझाव दिन गठित समितिले लामो अध्ययनपछि प्रतिवेदन सरकारलाई बुझाएको थियो । तर समितिले सरकारलाई बुझाएको प्रतिवेदन सेवाग्राहीमुखी नभएको भन्दै औषधि व्यवसायीहरूले आपत्ति जनाएका छन् । उनीहरूले उक्त प्रतिवेदनको प्रभाव भोलिका दिनमा जन सुरक्षित, असरयुक्त र गुणयुक्त औषधिहरू सेवाग्राहीले अत्यावश्यक परेको समयमा नपाउन सक्ने पीडादायी वातावरण सिर्जना गर्ने जिकिर गरेका छन् । यस सन्दर्भमा, प्रतिवेदनमा उल्लेख विषयहरू, औषधिको मूल्य समायोजन, आगामी रणनीति लगायतका विषयमा उक्त समितिका सदस्य–सचिव तथा औषधि व्यवस्था विभागका महानिर्देशक नारायणप्रसाद ढकालसँग गरिएको कुराकानीको सम्पादित अंश:  औषधि मूल्य समायोजनको समस्या समाधान गर्न सरकारले बनाएको उच्चस्तरीय समितिले प्रतिवेदन बुझाइसकेको छ, उक्त समितिमा रहेर तपाईँले पनि काम गर्नुभयो, समितिले तयार पारेको प्रतिवेदनले दीर्घकालीन समाधानका लागि के–कस्ता नीति, विधि र वैज्ञानिक आधारहरू समेटेको छ, यसको व्यावहारिक कार्यान्वयन कसरी सुनिश्चित हुनेछ ? – औषधिको गुणस्तरीयता, मूल्य उपलब्धता सुनिश्चित गर्ने सन्दर्भमा नेपाल सरकारले केही प्रडक्टको पहिला अधिकतम खुद्रा मूल्य तोकेको थियो भने कतिपय औषधिको मूल्य समायोजन गर्न सकिरहेको थिएन । तोकिएका मूल्यको पनि समायोजन हुन नसकेको र नतोकिएका तर एमआरपी भएका औषधिहरूको पनि समयानुकूल मूल्यमा समायोजन गर्नुपर्ने समस्या ज्युँका त्युँ थियो । यो समस्यालाई कसरी समाधान गर्ने  र जनतालाई कसरी सर्वसुलभ औषधि कसरी उपलब्ध गराउने सुनिश्चित गर्ने भन्ने सन्दर्भमा माननीय मन्त्रीज्यू आइसकेपछि अति मूल्यवृद्धि भएका, धेरै मूल्य तिर्नुपर्ने अवस्थाका केही औषधिहरू प्राथमिकतामा रहेका औषधिहरूको मूल्य घट्नुपर्छ । औषधि सुशासनलाई कायम गर्नुपर्छ भन्ने उहाँको निर्देशन र ध्येय रह्यो । यो समस्यालाई कसरी समाधान गर्ने त भन्दा खेरी कानुनतः के व्यवस्था छ भनेर हेर्नुपर्‍यो । कानुनमा व्यवस्था गरेको अवस्थाबाहेक कुनै पनि निकायले कानुन विपरीत निर्णय गरेर मूल्य समायोजन गरिदिन सक्दैन । औषधि ऐनमा मूल्य तोक्न सक्ने व्यवस्था छ र अहिलेसम्म हामीले एक सय १७ वटाको मूल्य तोकी पनि सकेका छौँ । ती औषधिको पुनरावलोकन कसरी गर्ने भन्ने सैद्धान्तिक रूपमा हामीलाई विभिन्न सिद्धान्तहरू छन् तर फिक्स चाहिँ सरकारले के चाहिँ सिद्धान्तमा अडिएर तीनको मूल्य समायोजन गरिदिने हो ? र  विभागले अपनाउँदै आएको प्रक्रिया जसले मूल्य माग गर्छ, उसको पनि हामीले समयानुकूल ती नतोकिएका अन्य औषधिहरूको पनि मूल्य समायोजन समय अनुकूल गरिदिनुपर्छ । यो गर्नको लागि कानुन र कार्यविधिगत रूपमा स्पष्टता छैन भनेपछि अब के गर्नुपर्छ त रु मूल्य सम्बन्धमा नीति कस्तो अपनाउने ? भन्ने प्रश्न उठेपछि माननीय मन्त्री ज्युले उच्चस्तरीय समिति गठन गर्नुभएको हो । त्यसमा मैले सदस्य–सचिवको रूपमा काम गरे । त्यसमा नेपाल औषधि उत्पादक सङ्घ सदस्यकै रूपमा सहभागी छ, नेपाल औषधि व्यवसायी सङ्घ, औषधि आयातकर्ताहरूको सङ्घ छ, विभिन्न अन्य स्वास्थ्य क्षेत्रमा काम गर्ने उत्पादक र व्यवसायी सङ्घहरू, थोक विक्री व्यवसायी सङ्घहरू, पत्रकारहरू, नेपाल मेडिकल एसोसिएसन, विभिन्न काउन्सिल, नेपाल फार्मासिटीकल एसोसिएसन, नर्सिङ एसोसिएसन, पब्लिक हेल्थ एशोसिशसन, जो जो हामीले थाहा पाएका छौँ, उहाँहरू सबैलाई बोलाएर छलफल गरेर राय सुझावहरू लियौँ । त्यसरी हामीले प्रतिवेदन दिएका हौँ । प्रतिवेदन तयार गर्ने क्रममा औषधि उत्पादक सङ्घ, व्यवसायी, मेडिकल एसोसिएसन, पत्रकार, काउन्सिल लगायत सरोकारवालासँग छलफल गरिएको बताउनु भयो तर उनीहरूका सुझावहरू नसमेटिएका हुन्, औषधि व्यवसायीहरू त आन्दोलनमा उत्रिने अवस्थामा आए त ? – उहाँहरूका सुझावहरूलाई स्थान दिएर नै बनेको छ । अब मनोगत सुझाव छन् भने त ती परेका छैनन् । जो वैज्ञानिक आधारमा र अन्तर्राष्ट्रिय चलन÷प्रचलनहरू हेरेर उपयुक्त लागेका सुझावहरू हामीले समेट्ने कोसिस गरेका छौँ । हामीले अन्तर्राष्ट्रिय अभ्यासहरूलाई पनि सँगसँगै राखेर के उचित हुन्छ भन्ने राखेर उहाँहरूका सुझावहरूलाई समेटेका छौँ । उहाँहरूले चाहेकै जस्तै भाषा र त्यही नै सुझाव दुरुस्त नभएको हुन सक्छ, तर उहाँहरूको सुझाव लिएर नै गरेको हो । उहाँहरूको सुझाव लिएर प्रतिवेदन बनाइएको भने समितिमै रहेकाहरू नै आन्दोलनमा उत्रने निर्णय कसरी लिए त ? – उहाँहरूले भनेअनुसार नै त्यहाँ आएन कि भन्ने होला । कसरी भन्नुभयो, हामीलाई पनि थाहा छैन । हामीले अहिलेसम्म प्रतिवेदन सार्वजनिक गरेका पनि छैनौँ । स्वास्थ्य मन्त्रालयको सम्पत्तिको रूपमा पेस गरिसकेकोले प्रतिवेदनमा के छ भनेर भन्न पनि मिल्दैन । स्वास्थ्य मन्त्रालयले पनि आधिकारिक रूपमा सार्वजनिक गरेको मैले थाहा पाएको छैन । उहाँहरूले के कारणले भन्नुभयो, उहाँहरूलाई नै थाहा होला । सबैलाई समेटेर लैजानुपर्ने दायित्व होइन र ? –  यो बहाना नै हो । वास्तविकतामा नअडिएको त बहाना नै हुन्छ । मलाई जहाँसम्म लाग्छ, उहाँहरूले त्यसो गर्नुहुन्न । हिजोको पत्रकार सम्मेलनमा माननीयज्यूले स्पष्ट भन्नुभएको छ, मैले प्रतिवेदन बुझेको छु, मैले पनि यसलाई अध्ययन गर्नुपर्ने हुन्छ । समयानुकूल अरूका सुझावहरू पनि लिएर, केही सुधार गर्नुपर्छ भन्ने तयार छौँ भनेर भन्नुभएको छ । उहाँको त्यो बहाना चाहिने पनि आवश्यक देखिएन । उहाँहरूलाई त्यस्तो लागेको छ भने सम्बन्धित निकायमा गएर कुरा राख्न रोकिएको छैन । हामीले खुल्ला र पारदर्शी तरिकाले काम गरेको हो । हामीले राखिएको कुनै पनि छलफलको विषय नेपाल औषधी उत्पादक सङ्घको अध्यक्ष स्वयं सदस्यको रूपमा उपस्थित हुनुहुन्छ । हामीले कुनै कुरा लुकाएका छैनौँ । नेपाल सरकारको काम गर्ने जुन सोच छ, त्यो सोच उहाँहरूलाई समावेश गरेरै जाने छ । कसैलाई पनि बाहिर राख्ने भन्ने छैन । आयातलाई प्रतिबन्ध गरिदिनुपर्‍यो, हामी माथि उठ्न सकिएन, मूल्य यता तिर नियमन गर्ने हो भने सरकारले हामीलाई काम गर्ने वातावरण बनाइदिनुपर्‍यो भन्ने एक थरीको भनाइ रहेको हुन्छ भने अर्को थरीले आयात प्रतिबन्ध कसरी गर्ने, हामीले पेसा व्यवसाय कसरी गरेर खाने भनेर उहाँहरूले भनिराख्नुभएको हुन्छ । उहाँहरूलाई कसरी असर गर्‍यो भन्ने हामीले बुझ्न सकेका छैनौँ । आन्दोलनमा किन जाने हो ? प्रतिवेदनमा के छ भन्ने सार्वजनिक नभई उहाँहरूलाई कसरी जानकारी भयो ? त्यो जानकारी कहाँबाट र कसरी भयो त्यो उहाँहरूले जान्नुपर्‍यो । प्रतिवेदन सार्वजनिक भइसकेपछि पनि उहाँहरूले सुझाव दिन सक्नुहुन्छ भन्ने अवस्थामा राखिएको छ त । औषधि व्यवसायीहरू यसरी सशङ्कित हुनुपर्ने कारण के देख्नुहुन्छ, केही औषधि बजारबाट हराउने स्थितिमा छन् भने केहीको मूल्य अत्यधिक छ, यस्तो अवस्थामा मूल्य वृद्धि वा घटाउने सन्दर्भमा विभागले अपनाउने वैज्ञानिक मापदण्ड के–के छन्, मूल्य निर्धारणको स्पष्ट विधि विकास गर्नेतर्फ के कस्ता प्रयास भइरहेका छन् ? – मुख्य कुरा सशङ्कित  हुनुपर्ने कारण के हो भने यो मूल्य व्यवसायीहरूको जे जति उत्पादन हुन्छ, जति व्यवसाय गर्नुहुन्छ उहाँहरूले विक्री गर्दा खेरी उहाँको व्यवसाय गरेको फाइदा वा बेफाइदा यसै मूल्यसँग जोडिने भयो । जहाँ मूल्यको कुरा उठ्छ त्यहाँ उहाँहरू सशङ्कित  हुनु उहाँको लागि स्वाभाविक हुनसक्छ । मूल्यबाटै उहाँहरूको फाइदा वा बेफाइदाको निर्णय हुन्छ । या, मूल्य किन तोक्नुपर्‍यो सरकारले भन्ने उहाँहरूको सोचाइहरू रहेको हुन सक्छ । सरकारले त व्यवसायी मात्रै नभएर सामान्य नागरिकलाई पनि हेर्नुपर्‍यो । सामान्य नागरिकले सर्वसुलभ ढङ्गले औषधी पनि पाउनुपर्‍यो । आजको दिनमा पनि औषधीसहितको स्वास्थ्यमा लगभग ५४ प्रतिशत हाम्रो आफ्नै पकेटबाट खर्च भइरहेको छ । यत्रो परिणाममा त गरिबले त सक्दैनन् नि । उहाँहरूलाई त उपचारबाट वञ्चित हुनुपर्ने अवस्था हुन्छ । उपचार भइहाल्यो भने पनि भएको सबै सम्पत्ति सकिने डर छ भनेपछि सरकारले त ती नागरिकको बारेमा पनि त सोच्नुपर्‍यो । त्यसैले मूल्यको सन्दर्भमा उहाँहरूको चासो रहनु र सरकारको चासो पनि जनतालाई केन्द्रित भएर निर्णय गर्नु स्वाभाविक हो । औषधि मूल्यमा सरकारको ध्यान जनताको पहुँच र सर्वसुलभता सुनिश्चित गर्नतर्फ रहेको बताउनुभयो, यथार्थमा औषधिमा खर्चको ठुलो हिस्सा जनताले आफ्नै पकेटबाट तिर्नुपरेको छ, यस्तो सन्दर्भमा गरिब र विपन्न वर्गलाई औषधि सहज रूपमा उपलब्ध गराउन विभागको दूरदर्शी योजना के हो, साथै, मूल्य निर्धारण जस्तो संवेदनशील विषयमा निजी क्षेत्रका आशङ्का, अविश्वास वा असन्तोषलाई कम गर्दै दीर्घकालीन नीति निर्माणमा कसरी आपसी समझदारी बढाउने योजना छ ? –  हामीले औषधिको मूल्य तोक्ने कसरी त ? मान्नुस्, तपाईँले औषधिको मूल्य यति राख्नुपर्‍यो भनेर भन्नुपर्‍यो भने त्यसको आधार के ? त्यसको लागि वैज्ञानिक आधार चाहिन्छ नि । त्यसलाई आधार क्लियर गरिदिनुपर्‍यो । औषधि विभाग त खास गरी गुणस्तरीय औषधिको सुनिश्चितता गर्न बसेको हो नि । कानुनले दिएको काम गर्ने हो । त्यसमा के सम्म भनिएको छ भने, औषधि व्यवस्था विभागले आवश्यक देखेमा कुनै पनि औषधिको अधिकतम खुद्रा मूल्य तोक्न सक्छ र त्यसरी तोकिएको मूल्य नेपाल सरकारको अनुमति लिएर राजपत्रमा प्रकाशन गर्नुपर्दछ । यो भन्नुको अर्थ के हो भने, कार्यान्वयन गर्ने सम्बन्धमा मूल्य औषधि ऐनको एउटा अङ्गको रूपमा रहेको छ । औषधिको ऐनको दफा ५ को उपदफा २ ले यो ऐन कार्यान्वयन गर्न आवश्यक ‘सबै’ काम भन्ने छ, ‘सबै’ भन्ने शब्द छ त्यहाँ ।  यसलाई हाई लाइट गरेर बुझिदिनुहोला । यसको अर्थ विभागको त जिम्मेवारी छ नि त । तर, यो जिम्मेवारी कसरी परिपूर्ति गर्ने, पारदर्शी कसरी बनाउने भन्दा खेरी त मूल्य कसरी घटबढ हुन्छ भन्ने सिद्धान्त त हामीले क्लियर गरिदिनुपर्‍यो नि त । अहिले हामीसँग रहेको व्यवस्थामा छैन त्यो । त्यो नभएपछि हामीले गर्नु नै पर्ने भयो । कतिपय औषधिहरू मूल्य नै समायोजन नभएको कारणले बजारबाट हट्ने अवस्था रहेकोले त्यसको मूल्य बढाइदिनुपर्ने अवस्था पनि छ । त्यस्ता औषधीको मूल्यलाई कसरी बढाउने भन्नेमा हामीसँग स्पष्ट कार्यविधि हुनुपर्‍यो, त्यस कारण यो कुरा उठेको हो ।  आवश्यकता थियो, तब यो समिति बन्यो । त्यो समितिले आफूले अध्ययन गरेर, सकेसम्म सबैका धारणाहरूलाई समेटेर, राष्ट्रिय तथा अन्तर्राष्ट्रिय अभ्यासहरूलाई पनि अध्ययन गरेर सबैको सहमतिमा प्रतिवेदन दिएका हौँ । प्रतिवेदन बुझाउने सन्दर्भमा पनि उहाँहरू सहमत हुनुहुन्छ, प्रक्रियामा सँगै आउनुभएको छ, सकेसम्म उहाँहरूका कुराहरू समेटेर दिइएको छ, प्रतिवेदन सार्वजनिक भएपछि अझै पनि कुनै कुरामा यस्तो गर्दा राम्रो हुन्छ भन्ने छ भने उहाँहरूले सुझाव दिन सक्नुहुन्छ । सरकार खुल्ला छ भनेर माननीय मन्त्रीज्यूले भनिसक्नुभयो । एउटा समितिले गरेको काम न हो । यसमा समझदारी बढाउँदै जाने, उपयुक्त नीति निर्माणमा योगदान पुराउनेतर्फ उहाँहरू जानुपर्छ । यसमा उत्तेजना हुने अवस्था छैन, त्यो गर्नै पर्दैन । """
मध्य असारसम्म ४० प्रतिशत रोपाइँ सकियो,"""बोमलाल गिरी नवलपुर, असार १६ गते । नवलपुरमा असार १५ सम्म ४० प्रतिशत धान रोपाइँ सकिएको छ । कृषि ज्ञान केन्द्र नवलपुरका अनुसार नवलपुरमा १८ हजार हेक्टर क्षेत्रफलमा धान खेती हुने गर्दछ । तीमध्ये असार १५ सम्म ४० प्रतिशत क्षेत्रफलमा धान रोपाइँ सकिएको कृषि ज्ञान केन्द्र नवलपुरका प्रमुख कुलप्रसाद तिवारीले जानकारी दिनुभयो । उहाँका अनुसार यस वर्ष पानी राम्रो परेका कारण धान खेती गर्नमा सहज भएको छ । सिँचाइ सुविधा पुगेको २७ हजार हेक्टर क्षेत्रफलमध्ये २० हजार हेक्टर क्षेत्रफल जमिनमा १२ महिना सिँचाइ सुविधा उपलब्ध रहेको छ भने ७ हजार हेक्टर क्षेत्रफलमा मौसमी सिँचाइको सुविधा छ । सिँचाइ सुविधा नपुगेको क्षेत्रमा नवलपुरमा आकाशे पानीकै भरमा खेती गर्नुपर्ने बाध्यता छ । यहाँ साँवा मन्सुली, सावित्री, हर्दिनाथ ६, रामधान, अनदी लगायतको धान खेती हुने गर्दछ । """
बाँकेका अकुव अहमदको परिवारलाई पाँच लाख रुपियाँ क्षतिपूर्ति दिने सरकारको निर्णय,"""काठमाडौँ, असार १६ गते । सरकारले बाँके जिल्ला डुडुवा गाउँपालिका बस्ने अकुव अहमदको परिवारलाई पाँच लाख रुपियाँ क्षतिपूर्ति बापत आर्थिक सहायता उपलब्ध गराउने भएको छ । सञ्चार तथा सूचना प्रविधि मन्त्री एवं नेपाल सरकारका प्रवक्ता समेत रहनुभएका पृथ्वी सुब्बा गुरुङले आज पत्रकार सम्मेलनमार्फत उक्त जानकारी गराउनुभएको हो । उहाँले मन्त्रीपरिषद्को असार १३ गते बसेको निर्णय सार्वजनिक गर्ने क्रममा मन्त्री परिषद्का अन्य १५ वटा निर्णय पनि सार्वजनिक गर्नुभयो । जस मध्ये, सार्वजनिक खरिद निर्णयको संक्षिप्त ब्यहोरा समितिको अध्यक्षमा पूर्व सचिव रघुराम विष्ट र सदस्यहरूमा पूर्वसहसचिवहरु रोहित कुमार विसुराल तथा थानेश्वर गौतमलाई नियुक्त गर्ने, विदेशी विनिमय [नियमित तथा व्यवस्थित गर्ने] विधेयक तर्जुमाको लागि सिद्धान्त स्वीकृत गर्ने, सम्पत्ति व्यवस्थापन विधेयक तर्जुमाको लागि सिद्धान्त स्वीकृत गर्ने सरकारको निर्णय छ । त्यस्तै, आगामी असार ३० गतेदेखि साउन १ गतेसम्म भियतनामको हनोईमा सञ्चालन हुने हाई लेवल इन्टरेजिनल एक्नलेज एक्सचेन्ज अन वन कन्ट्री वन प्राइरोटि प्रडक्ट (ओसिओपी) मोडेल्स् कार्यक्रममा कृषि तथा पशुपन्छी विकास मन्त्रीलाई सहभागी हुन स्वीकृति प्रदान गर्ने, खानेपानी र सरसफाई क्षेत्रको महत्वपूर्ण प्रगतिलाई दिगो प्रभावमा रूपान्तरण गर्न प्राइम मिनिस्टीरियल कमिट्मेन्टः अ नेस्नल ट्रान्सफमेसन इन एन्ड थ्रु, वाटर, सेनिटेशन एन्ड हाइजिन विषयक प्रतिबद्धतामा नेपालको तर्फबाट हस्ताक्षर गर्न स्वीकृति दिने,  सहकारी संस्थाहरूको कर्जा असुलीसम्बन्धी मुद्दाको शुरु कारबाही र किनारा गर्न सर्वोच्च अदालतका उपसचिव कृतिबहादुर बस्नेत अध्यक्ष र  बसन्तराज पुरी, धनकुटा तथा गोविन्द शर्मा गैहे, तनहुँ सदस्य रहेको कर्जा असुली न्यायाधिकरण गठन गर्ने, कर्जा असुली न्यायाधिकरणको आ।व। २०८१÷८२ का लागि आवश्यक अधिकृत स्तरका तीन पदको अस्थायी दरबन्दी स्वीकृत गर्ने मन्त्री गुरुङले जानकारी दिनुभयो । साथै, नेपाली सेनाका एक जना सहायक रथीलाई उपरथी दर्जामा बढुवा गर्ने, फ्रान्सको पेरिसमा आयोजना हुने ४७ औँ सेसन अफ द वर्ल्ड हेरिटेज कमिसनमा सहभागी हुन संस्कृति पर्यटन तथा नागरिक उड्डयन मन्त्रीलाई स्वीकृति प्रदान गर्ने, नेपाल प्रशासनिक प्रशिक्षण प्रतिष्ठानको रिक्त कार्यकारी निर्देशक पदमा राम शरण पुडासैनी, काठमाडौँलाई नियुक्त गर्ने, प्रत्येक वर्ष असोज १५ गतेका दिनलाई राष्ट्रिय चलचित्र दिवसको रूपमा मनाउने, नेपाल र भारत सरकारबिच हस्ताक्षर हुने कोअपरेशन इन द फिल्ड अफ हेल्थ एन्ड मेडिसियन विषयक समझदारी पत्र स्वीकृत गर्ने पनि सरकारको निर्णय छ । नेपाल र भारतबिच हस्ताक्षर हुने आयुर्वेद र परम्परागत चिकित्सा प्रणालीको क्षेत्रमा सहकार्य विषयक समझदारी पत्र स्वीकृत गर्ने,  राष्ट्रिय पर्यटन नीति, २०८२ स्वीकृत गर्ने, खानेपानी मन्त्रालय, भौतिक पूर्वाधार तथा यातायात मन्त्रालय सञ्चार तथा सूचना प्रविधि मन्त्रालय र स्वास्थ्य तथा जनसङ्ख्या मन्त्रालयका सचिवहरूको वैदेशिक भ्रमण स्वीकृत गर्ने सरकारका निर्णयहरू रहेका छन् । """
जनसिंहदरबारको बजेट प्रभाव,"""सोलुखुम्बुको थुलुङ दुधकोशी गाउँपालिकाको १० वटा माध्यमिक विद्यालयबाट यो वर्ष २५७ जना विद्यार्थी माध्यमिक शिक्षा परीक्षा (एसइई) मा समावेश भएका थिए । त्यसमध्ये २५६ जना विद्यार्थी परीक्षामा सफल भए । यो लगभग नै शतप्रतिशत नतिजा हो । अघिल्ला वर्षदेखि नै विद्यालय शिक्षामा केही सुधार हुँदै आए पनि यो तहको सफलता देखिन सकेको थिएन । गाउँपालिका अध्यक्ष असीम राईका अनुसार पालिकाले यताको सात/आठ वर्षदेखि निरन्तर विद्यालय शिक्षा सुधारलाई उच्च प्राथमिकतामा राख्दै आएको छ । सङ्घीय सरकारले प्रदान गर्ने शिक्षाका निम्ति नियमित बजेटले मात्र सुधार सम्भव नभएकाले थप लगानी गरिएको छ । प्रधानाध्यापकलाई प्रोत्साहन भत्ता दिइएको छ । गणित, विज्ञान, अङ्ग्रेजी शिक्षकको व्यवस्था गरिएको छ । दरबन्दीबाहेक पनि पालिकाको अनुदानमा पनि थप शिक्षक राखिएको छ । विद्यालयको पूर्वाधार विकासमा ध्यान दिइएको छ । गैरसरकारी क्षेत्रको समेत सहयोग लिइएको छ । पालिकामा दोस्रो पटक पालिकाको नेतृत्व गरेका अध्यक्ष राईको भनाइमा पालिका शिक्षामा दीर्घकालीन सुधारको लक्ष्य अनुसार अगाडि बढाइएको छ । स्थानीय सरकारको यो कार्यलाई सामान्यतया पालिका बजेटको प्रत्यक्ष जनप्रभाव हो भन्न सकिन्छ । देश सङ्घीय लोकतान्त्रिक गणतन्त्रमा प्रवेश गरेपछि तीन तहका सरकार क्रियाशील छन् । तीन तहकै सरकारले अलग अलग बजेट सम्बद्ध विधायिकामा स्वतन्त्र रूपमा प्रस्तुत गर्छन् । पारित गरेर कार्यान्वयनमा ल्याउँछन् । यो संवैधानिक तथा कानुनी बाध्यता र अभ्याससमेत हो । त्यसै अनुरूप सङ्घीय सरकारले प्रत्येक वर्षको जेठ १५ गते नयाँ आर्थिक वर्षको बजेट विधायिकामार्फत सार्वजनिक गर्नैपर्ने संवैधानिक व्यवस्था छ । सोही क्रममा सङ्घीय सरकारको नयाँ आव २०८२/८३ को बजेट निर्धारित समयमै प्रस्तुत भई अहिले विधायिकी विमर्शमा छ । प्रतिनिधि सभाले पारित गरी माथिल्लो सदनमा छलफलमा छ । सातै प्रदेशले असार १ गते ल्याएका बजेट पनि विधायिकी प्रक्रियाबाट अगाडि बढिरहेका छन् । देशका ७५३ स्थानीय तहले असार १० गतेसम्म बजेट ल्याउनैपर्ने कानुनी प्रावधान हो । धेरै पालिकाले बजेट निर्धारित समयमै ल्याए पनि कतिपयले भने समयमा बजेट ल्याउन सकेनन् । अनेक कारणले बजेट ल्याउन नसक्दा आगामी दिनमा सम्बद्ध पालिकालाई नै वित्तीय अनुदान प्राप्त गर्न समस्यापर्ने देखिन्छ । मूलभूत रूपमा स्थानीय बजेटको प्रभाव सर्वसाधारणसम्म के कति पुग्न सकेको छ ? त्यो महत्वपूर्ण पक्ष हो । यसमा अध्ययन र गहन विश्लेषण आवश्यक छ । नेपालमा युगौँदेखि केन्द्रीकृत शासन व्यवस्थाले साधन र स्रोतलाई बढी जसो सिंहदरबार केन्द्रित गरेको थियो । इतिहासको लामो कालखण्डमा स्रोतसाधनको केन्द्रीयकरणले जनसाधारणको आर्थिक तथा सामाजिक विकास हुन नसकेको सघन आवाजमा धेरै गहन यथार्थता छ । सङ्घीयताले साधन र स्रोतसँगै अधिकार तथा दायित्वलाई समेत विकेन्द्रित गरेको छ । सङ्घीयताको यो अभ्यासलाई सिंहदरबारको अधिकार गाउँघरसम्म पुगेको अर्थमा लिइएको छ । त्यसैले स्थानीय सरकारलाई गाउँघरको सिंहदरबारको रूपमा लिने गरिएको हो । स्थानीय सरकार भन्नु जनसाधारणको आफ्नो घरदैलोको सरकार हो । जन्मदेखि मृत्युसम्म सबै नागरिकका सरोकार स्थानीय सरकारसँगै सरोकार हुन्छ । यो वर्ष विधिले तोकेको असार १० गतेसम्म देशका आगामी आव २०८२/८३ का लागि ७५३ स्थानीय तहमध्ये ७१४ स्थानीय तह मात्र सम्बद्ध गाउँ र नगर सभामा बजेट पेस गरेको समाचार आयो । समयमा बजेट पेस गर्न नसक्नु स्थानीय सरकारको गम्भीर कमजोरी नै हो । राष्ट्रिय प्राकृतिक स्रोत तथा वित्त आयोग ऐनमा स्थानीय तहका लागि गाउँ कार्यपालिका र नगर कार्यपालिकाले प्रत्येक असार १० गतेभित्र नयाँ आवको राजस्व र व्ययको अनुमान अर्थात् बजेट ल्याउनै पर्ने व्यवस्था छ । यसरी सम्बन्धित गाउँ र नगर सभामा पेस गरे वा नगरेको सूचकका लागि सङ्घीय अनुदानका क्रममा पाँच अङ्क प्रदान गर्ने व्यवस्था गरेको छ । यति मात्र होइन, असार मसान्तभित्र स्थानीय तहको सभाले बजेट पारित गरे वा नगरेको भन्ने सूचकका लागि अर्को पाँच अङ्क पनि तोकिएको छ । त्यस क्रममा आयोगले विभिन्न १७ वटा सूचकलाई आधार मानेर १०० नम्बर प्रदान गर्छ । सभामा बजेट पेस गर्न नसक्ने स्थानीय तहलाई आगामी आवका लागि सङ्घीय सरकारले प्रदान गर्ने समानीकरण अनुदान शीर्षकको अङ्क कटौती हुन सक्ने देखिएको छ । यसबाट के स्पष्ट हुन्छ भने राष्ट्रिय प्राकृतिक स्रोत तथा वित्त आयोगले स्थानीय सरकारको बजेट प्रक्रियालाई गम्भीर तवरले अनुगमन गरिरहेको छ । बजेटको प्रभाव मूल्याङ्कनसमेत बहुआयामिक तवरले गरिरहेको हुनै नै भयो । स्थानीय सरकारले ल्याउने बजेटका प्राथमिकता विविधीकरण देखिएको छ । प्रभाव मूल्याङ्कनका निम्ति यो विविधताको अध्ययन गहन हुने छ । सरसर्ती हेर्दा अधिकांश पालिकाले पूर्वाधार विस्तारलाई पहिलो प्राथमिकतामा राखेका छन् । पूर्वाधार विकासमा पनि सडक विस्तारलाई पहिलो प्राथमिकतामै राखेको पाइन्छ । पूर्वाधारसँगै कतिपय पालिकाले शिक्षा, स्वास्थ्य, सामाजिक विकासलगायतका क्षेत्रलाई समेत उच्च प्राथमिकतामा राखेका छन् । धेरै जसो पालिकाले वितरणमुखी बजेटसमेत ल्याउने गरेको पाइन्छ । स्थानीय बजेटको बेरुजु पनि अर्को पाटो देखिएको छ । स्थानीय सरकारको बजेट प्राथमिकता र त्यसको प्रभावमा विविधता देखिएको छ । दुर्गम क्षेत्रका स्थानीय तहले अहिले पनि भौतिक पूर्वाधारका क्षेत्रलाई नै बजेटको मूलभूत प्राथमिकतामा राखेको देखिएको छ । देशका अहिले पनि दर्जनौँ पालिकामा सडक पूर्वाधार पुग्न सकेको छैन । थाप्लोमा भारी बोकेर नै जनसाधारणले जीवन यापन गर्नु परेको छ । त्यसैले पनि विकट पालिकाले सडक पूर्वाधारलाई बजेटको पहिलो प्राथमिकतामा राख्नु अस्वाभाविक छैन । भौतिक पूर्वाधारसँगै सिप विकास, रोजगारी प्रवर्धन, सूचना तथा प्रविधिको विकास, विपत् व्यवस्थापनलगायत कार्यक्रम बजेटको प्राथमिकतामा परेको देखिन्छ । सहरी क्षेत्रका कतिपय पालिका भौतिक पूर्वाधारमा सम्पन्न छन् तर पनि भौतिक पूर्वाधारमा पुँजीगत बजेट बढी विनियोजन गर्ने तर कार्यान्वयनमा कमजोर रहने प्रवृत्तिसमेत देखिएको छ । त्यस्ता पालिकाले पूर्वाधार मात्र सीमित हुनुभन्दा मानव पुँजी विकास गरी रोजगारी प्रवर्धन गर्ने कार्यक्रम अगाडि बढाउनुपर्ने आवश्यकता देखिएको छ । वास्तवमा बजेटको सकारात्मक प्रभावलाई जनस्तरसम्म पु¥याउन बजेटको विविधीकरणमा जोड दिँदै जानुपर्ने देखिएको छ । अहिले बेरोजगारी सबैभन्दा ठुलो समस्या हो । बेरोजगारी न्यूनीकरणका निम्ति स्थानीय बजेटले रोजगारमूलक क्षेत्रमा ध्यानु दिनु आवश्यक छ । त्यसो त रोजगारीमूलक एवं स्तरीय आधारभूत शिक्षाका साथै बालमैत्री व्यवहार र व्यवस्था, विपत् जोखिम न्यूनीकरण र उद्धार, संस्थागत विकास र सुदृढीकरण, वातावरण संरक्षण जस्ता क्षेत्रमा समेत स्थानीय बजेटको प्राथमिकीकरण देख्न सकिन्छ । कतिपय पालिकाले प्रियताका आधारमा बजेट छर्ने गरेको आलोचनासमेत हुने गरेको छ । त्यसो गर्दा सङ्घीय तथा प्रदेश सरकारसित कतिपय कार्यक्रममा दोहोरोपन पनि आउने गरेको छ । मुख्य गरी सडक पूर्वाधारमा त्यस्ता कार्यक्रम दोहोरो पर्ने गरेको गुनासो व्यापक छ । यस्ता अनेक कार्यमा अनियमिततासमेत हुने गरेको अख्यिार दुरुपयोग अनुसन्धान आयोगले विशेष अदालतमा दायर गरेका मुद्दाको शृङ्खलाबाट देख्न सकिन्छ । स्थानीय सरकारले अब बिस्तारै स्वनिर्भर हुने दिशातिर अग्रसर हुनु जरुरी छ । पालिकामा कृषि, पर्यटन, साना तथा घरेलु उद्यमका विकास जस्ता क्षेत्रमा अगाडि बढ्नु आवश्यक छ । कृषिलाई व्यवसायीकरण गर्न अब संस्थागत कृषिको बाटो लिनु पर्छ । वैदेशिक रोजगारी र सहर पस्ने प्रवृत्तिले खेतबारी बाँझो हुँदै छन् । तिनलाई स्थानीय सरकारको जानकारीमा ल्याई लिज, ठेक्का, सहकारीकरण आदि मोडलमा संस्थागत कृषिको आयाममा प्रवेश गर्नु पर्छ । संस्थागत कृषिसँगै ससाना कुटीर उद्यमले कृषिबाट फुर्सद भएको बेलासमेत उद्योगधन्दाको उत्पादनतिर लाग्ने बहुआयामिक योजना र कार्यक्रममा स्थानीय सरकारको बजेट प्रभाव विस्तारित हुनु पर्छ । कृषिसित उद्यम जोड्दै त्यसमा सेवा क्षेत्रलाई प्रवेश गराउनु पर्छ । सेवा क्षेत्रमा सबैभन्दा प्राथमिकताको क्षेत्र भनेको पर्यटनको विकास हो । स्थानीय कृषि उत्पादनमा आधारित पर्यटनले स्थानीय रोजगारी र स्वरोजगारीको नयाँ नयाँ क्षेत्र पहिल्याउँदै जाने छ । कृषि, उद्योग र सेवा क्षेत्र अर्थतन्त्रका त्रिआयामिक विविधता हुन् । स्थानीय आवधिक योजना तर्जुमा गर्दा यो त्रिआयामिक पक्षमा गम्भीर ध्यान दिन सकियो भने बजेटको प्रभाव जनस्तरमा पुग्न सक्ने छ । स्थानीय तह आगामी दिनमा आफ्नै बलबुतामा स्वनिर्भर हुन पनि स्थानीय अर्थतन्त्र क्रियाशील बनाउनुपर्ने हुन्छ । स्थानीय सरकारले अब्बल नीति र कार्यक्रम तय गरेरमात्र हुँदैन । कार्यान्वयनमा प्रभावकारिता पनि देखाउनु पर्छ । विधिको शासनलाई प्राथमिकता दिँदा सुशासन प्रवर्धन सहज हुँदै जाने छ । सुशासनका निम्ति पारदर्शिता पहिलो सर्त नै हो । सङ्घीयताको मर्म अनुरूप समावेशी चरित्रलाई आत्मसात् गर्दा बजेटको सुप्रभाव जनस्तरसम्म पुग्न सहयोग पुग्न सक्ने छ । अझै पनि देशमा २० प्रतिशत हाराहारी नागरिक गरिबीको रेखामुनि छन् । स्रोतसाधनलाई सक्षम र हुनेखाने वर्गमा मात्र केन्द्रित गर्नुभन्दा विपन्नको अवस्थामा सुधार ल्याउन केन्द्रित गरिनु उचित हुन्छ । जलवायु परिवर्तनका देशको अर्थतन्त्रमा गम्भीर असर पर्न थालिसकेको छ । त्यसका निम्ति पर्यावरणमैत्री नीति र कार्यव्रmम अनुरूप बजेटको विनियोजन र कार्यान्वयन आवश्यक छ । नयाँ बजेटमा कतिपय पालिकाले यो पक्षलाई ध्यान पनि दिएका छन् । आगामी दिनमा जलवायु परिवर्तनका असर न्यूनीकरणमा अझ बढी प्राथमिकतामा राख्नुपर्ने छ । कुनै पनि बजेट तय गर्दा भविष्य द्रष्टा मात्र भएर पुग्दैन । चालु आवको बजेटको कार्यान्वयन पक्षलाई पनि गम्भीर समीक्षा गर्नुपर्ने हुन्छ । विशेष गरी अधिकांश पालिकाले जेठ असारमा मात्र पुँजीगत बजेट कार्यान्वयनमा बढी ध्यान दिने गरेका छन् । यसले हतार हतारमा पुँजीगत खर्च हुँदा साधन र स्रोतको प्रभावकारितामा समस्या आउन सक्ने छ । वास्तवमा जनस्तरमा के माग छ ? चाहना के छ ? भन्ने विषयमा बजेटले ध्यान दिनु पर्छ । माग र चाहनासँगै के सम्भाव्यता छ ? प्राविधिक सम्भाव्यतालाई पनि ध्यान दिनु पर्छ । विधिले असार १० गतेसम्म बजेट प्रस्तुत गर्ने समयसीमा निर्धारण गरे पनि कतिपय पालिकाले बजेट ल्याउन बाँकी छ । अनेक कारणले समयमा बजेट ल्याउन नसकेका तिनले अब बजेट प्रस्तुत गर्ने नै छन् । बजेट प्रस्तुत गरेका कतिपय पालिका पनि छलफल तथा विमर्शका क्रममा छन् । बजेट विमर्श समेत यथार्थकेन्द्रित हुनु पर्छ । बजेटले स्रोतसाधनको अधिकतम सदुयोग गर्दै जनस्तरमा गहिरो सुप्रभाव पार्न सक्नु महत्वपूर्ण पक्ष हो । यसबाट नै सङ्घीयताको संस्थागत विकासमा बल पुग्ने छ । देखिने सुधारले मात्र जनस्तरमा बजेटको सकारात्मक प्रभाव पर्छ । गाउँघरको सिंहदरबारको बहुआयामिक प्रभावले नै आगामी दिनमा सङ्घीयता बलियो हुँदै जाने छ । junarb92@gmail.com  """
बिस प्रतिशत माटो परीक्षण,"""जमुनाह समाचारदाता जमुनाह, असार १६ गते । धान रोपाइँको सिजन सुरु भइसकेको छ तर अझै पनि धेरै किसानलाई आफ्नो खेतको माटो कस्तो छ भन्ने थाहा छैन । माटो परीक्षण नगरी रोपाइँ गर्दा न त मलको मात्रा मिल्छ न त उत्पादनको भर हुन्छ । नेपालगन्ज उपमहानगरपालिका, कोहलपुर नगरपालिका, राप्तीसोनारी गाउँपालिकालगायतका क्षेत्रमा सञ्चालनमा आएका माटो परीक्षण शिविरले पछिल्लो समय किसानमा विज्ञानमा आधारित खेती गर्ने सोच बढाएको छ । परीक्षणबाट माटोको पिएच स्तर, नाइट्रोजन, फस्फोरस, पोटासियमको मात्रा, सूक्ष्म पोषक तत्वको अवस्था र कार्बनिक पदार्थको अनुपात थाहा पाइन्छ । कृषि ज्ञान केन्द्र बाँकेका प्रमुख विनोद अधिकारीका अनुसार माटोको अत्यधिक अम्लीयपन, पोषक तत्वको असन्तुलनले गर्दा बालीमा रोग लाग्ने, बिरुवा कमजोर हुने, फल नलाग्ने समस्या बढ्दो छ । माटो जाँच गरेर आवश्यक मल, चुना वा जैविक सुधारात्मक उपाय अपनाएमा खेती सुधारिन सक्छ । खजुरास्थित माटो तथा मल परीक्षण प्रयोगशालाका प्राविधिक खेमबहादुर केसीका अनुसार लुम्बिनी प्रदेशभर जम्मा २० प्रतिशतले मात्र माटो परीक्षण गराएका छन् । स्थानीय किसानमा चेतना भने विस्तार हुँदै छ । “पहिला त हामी माटोको कुरा सोच्दैनथ्यौँ,” कोहलपुरका किसान रमेश चौधरी भन्नुहुन्छ, “मेरो माटो मा अम्लीय पदार्थ धेरै रहेछ उब्जनी पनि राम्रोसँग हुँदैन्थ्यो तर गत वर्ष परीक्षण गराएँ, अहिले उही खेतबाट पहिलेभन्दा चार/पाँच मुरी बढी धान फल्न थाल्यो ।” खजुरा गाउँपालिका–२ का किसान लालबहादुर खत्रीले पनि गत वर्ष आफ्नो खेतको माटो परीक्षण गराउनुभएको थियो ।  लुम्बिनी प्रदेश सरकारले किसानलाई माटो परीक्षण खेतीको अनिवार्य सुरुवात हो भन्ने सन्देश फैलाउने उद्देश्यले विभिन्न स्थानमा शिविर सञ्चालन गरिरहेको छ । """
जनता जागरुक र सचेत हुनुपर्छः मुख्यमन्त्री कँडेल,"""सुर्खेत, असार १६ गते । कर्णाली प्रदेशका मुख्यमन्त्री यामलाल कँडेलले जनता जागरुक र सचेत भएपछि मात्र मुलुकको समुन्नति सम्भव हुने बताउनुभएको छ । विकासको मूल आधार जनचेतना भएको उल्लेख गर्दै उहाँले जनताको सक्रिय सहभागिताबिना कुनै पनि योजना सफल नहुने बताउनुभयो । वीरेन्द्रनगर नगरपालिका–११ मा स्थानीयवासीसँग भेटघाट तथा अन्तक्र्रिया गर्दै मुख्यमन्त्री कँडेलले राज्यले योजना बनाएर मात्र विकास हुने नभई त्यसको कार्यान्वयनमा जनताको प्रत्यक्ष संलग्नता आवश्यक रहेको बताउनुभयो । उहाँले भन्नुभयो, “रातो किताबमा योजना आएरमात्र पर्याप्त हुँदैन, जबसम्म जनता त्यसको निगरानी, साथ र सहभागितामा उत्रदैनन्, तबसम्म विकासको गति अपेक्षित रूपमा अगाडि बढ्दैन ।” जनताले विकास निर्माणका विषयमा सजग भई योजना निर्माणदेखि कार्यान्वयनसम्मको प्रत्येक चरणमा निगरानी गर्नुपर्नेमा मुख्यमन्त्री कँडेलले जोड दिनुभयो । मुख्यमन्त्री कँडेलले भन्नुभयो, “राजनीतिज्ञ, कर्मचारी र जनप्रतिनिधिसँगै अब जनता पनि प्रत्यक्ष रूपमा विकास प्रक्रियाको हिस्सा बन्नुपर्छ ।” """
चितुवको आक्रमणबाट आठ वर्षमा १७ बालबालिकाको मृत्यु,"""अमरराज नहर्कीतनहुँ, असार १६ गते । तनहुँमा नरभक्षी चितुवाको बिगबिगी नियन्त्रणमा आउन सकेको छैन ।  चितुवाको आक्रमणबाट जिल्लामा आठ वर्षमा १७ बालबालिकाको मृत्यु भएको भने २१ घाइते भएका छन् । चितुवाबाट जिल्लाको भानु, बन्दीपुर, आँबुखैरेनी, व्यास पालिकामा बढी प्रभावित छन् । चितुवाको आक्रमणबाट सबैभन्दा धेरै भानु नगरपालिका प्रभावित भएको छ भने हाल बन्दीपुर गाउँपालिकामा आतङ्क बढेको छ । वि.सं. २०७४ फागुन ९ गतेदेखि हालसम्म आठ वर्षको अवधिमा जिल्लाका विभिन्न स्थानमा भएको चितुवा आक्रमणमा परी १२ बालक र पाँच बालिकाको गरी १७ बालबालिको मृत्यु भएको डिभिजन वन कार्यालय तनहुँका वन अधिकृत तथा सूचना अधिकारी राजकुमार श्रेष्ठले जानकारी दिनुभयो । श्रेष्ठका अनुसार मृत्यु हुनेमा बन्दीपुर गाउँपालिका–५ की वर्ष आठकी सुप्रीति थापा, बन्दीपुर–१ का वर्ष पाँचका सुप्रिम थापा, बन्दीपुर–३ की वर्ष ११ को डिना चेपाङ हुनुहुन्छ । यस्तैगरी, व्यास नगरपालिका–१२ छिर्कनका वर्ष आठ का अभिनव कुँवर भानु नगरपालिका–३ का वर्ष ६ का विशाल श्रेष्ठको मृत्यु भएको छ । त्यस्तै, भानु–४ की वर्ष चारकी रञ्जिता लम्साल, भानु–२ की वर्ष आठकी पुष्पा अधिकारी, सोही वडाका वर्ष १० का अमृत गुरुङ, वर्ष सातका ऋतिक रोका मृत्यु भएको छ । यसैगरी, भानु–१ का कुशल बानियाँ, शुक्लागण्डकी नगरपालिका–३ का वर्ष दुई का रविन नेपाली, आँबुखैरेनी नगरपालिका–१ का वर्ष आठका पुजन सिञ्जाली, बन्दीपुर–४ का वर्ष ११ का इसाक सुनार र शुक्लागण्डकी–२ का नारायण रानाको मृत्यु भएको छ । बन्दीपुर गाउँपालिका–२ कुवादीका दलबहादुर गुरुङका छोरा ६ वर्षका उत्सव गुरुङ गत जेठ २६ गते मृत्यु भएको थियो । बन्दीपुरकै वडा नम्बर–५ याम्पाका  १३ वर्षीय सुन्दर अछामीको २०८१ साल साउन ४ मृत्यु भएको थियो । यस्तै २०८१ साल चैत २९ गते इसुब विकको नौ वर्षको छोरी अनुजा बिकको मृत्यु भएको छ । बन्दीपुरमा  एक वर्षको अवधिमा  तीनको मृत्यु भएको हो । वन्यजन्तुको आक्रमणमा परेका १४ परिवारलाई एक करोड ४० लाख र २१ जना घाइते भएकालाई नौ लाख ४५ हजार पाँच सय २६ रुपियाँ उपचार खर्च प्रदान गरिएको सूचना अधिकारी श्रेष्ठले जानकारी दिनुभयो । तीन जना मृत्यु भएकोकालाई ३० लाख रुपियाँ भुक्तानी दिन बाँकी रहेको उहाँले जानकारी दिनुभयो । मृत्यु भएमा १० लाख दिने व्यवस्था भएको र रकम निकास हुन बाँकी रहेकोले भुक्तानी दिन बाँकी रहेको श्रेष्ठले बताउनुभयो । चितुवा आतङ्क बढ्न थालेपछि डिभिजन वन कार्यालय तनहुँको सक्रियतामा चितुवा नियन्त्रणका लागि पासो थपिएको छ । बाख्रा खान जाँदा चितुवा पासोमा पर्ने हुँदा नियन्त्रणका लागि सहज हुने डिभिजन वन कार्यालय तनहुँले जनाएको छ । कार्यालयका अनुसार विभिन्न ठाउँमा गरी २२ स्थान बाख्रासहितको पासो राखिएको छ । """
‘लगानी सुरक्षाको जिम्मा सरकारको’,"""गोरखापत्र समाचारदाता काठमाडौँ, असार १६ गते । ऊर्जा, जलस्रोत तथा सिँचाइमन्त्री दीपक खड्काले नेपालमा हुने स्वदेशी तथा विदेशी लगानीको सुरक्षाको जिम्मा सरकारले लिने बताउनुभएको छ । चीनको राजधानी बेइजिङमा आयोजित ट्रेड फेस्टलाई सम्बोधन गर्दै उहाँले यस्तो बताउनुभएको हो । बेइजिङमा रहेका नेपाली समुदायलाई स्वदेशमा ऊर्जालगायतका प्रतिफलयुक्त क्षेत्रमा लगानी गर्न आग्रह गर्नुभयो । नेपालमा जलस्रोतको अपार सम्भावना रहेको उल्लेख गर्दै उहाँले ऊर्जा क्षेत्रमार्फत आर्थिक समृद्धि हासिल गर्न सकिने विश्वास व्यक्त गर्नुभयो । “जो जहाँ भए पनि नेपालीको माया नेपालमै हुन्छ । सरकारले लगानीको वातावरण निर्माण गरिसकेको छ,” उहाँले भन्नुभयो, “अब हामी सबै मिलेर देशको विकासमा जुट्नु पर्छ ।” मन्त्री खड्काले सरकारले सन् २०३५ सम्ममा २८ हजार पाँच सय मेगावाट जलविद्युत् उत्पादन गर्ने लक्ष्य राखेको र सोमध्ये १५ हजार मेगावाट भारतलगायत तेस्रो मुलुकमा निर्यात गरिने सुनिश्चित भइसकेको जानकारी दिनुभयो । नेपालले बङ्गलादेशलाई अहिले ४० मेगावाट विद्युत् बिक्री गरिरहेको र आउँदा वर्षमा सो परिमाण बढाएर पाँच हजार मेगावाट पु¥याउने समझदारी भएको समेत बताउनुभयो । संसद्मा छलफलका क्रममा रहेको विद्युत् विधेयक चाँडै पारित गराउने प्रतिबद्धता व्यक्त गर्दै मन्त्री खड्काले नीतिगत अस्पष्टता हटाएर लगानीमैत्री वातावरण सिर्जना गर्न लागेको प्रस्ट पार्नुभयो ।  उहाँले ऊर्जा विकास मार्गचित्र–२०८१ मार्फत ऊर्जा क्षेत्रमार्फत मुलुकको विकासका लागि सरकार स्पष्ट नीति र कार्ययोजनासहित अघि बढिरहेको धारणा राख्नुभयो । भेटका क्रममा नेपाली समुदायका प्रतिनिधिले विगतका अनुभवलाई स्मरण गर्दै सरकारले लगानी सुरक्षालाई प्राथमिकता दिनुपर्नेमा जोड दिएका थिए । """
जलवायु सङ्कटले जीवनको अधिकारमा गम्भीर असर पार्दै : संयुक्त राष्ट्रसंघ,"""जेनेभा, असार १६ गते । दक्षिणी युरोपमा तीव्र गर्मीको लहर चलिरहेका बेला संयुक्त राष्ट्रसंघका मानवअधिकार उच्चायुक्त भोल्कर टुर्कले जलवायु परिवर्तनले मानिसको जीवन र अधिकारमा गम्भीर खतरा उत्पन्न गराइरहेको बताउनुभएको छ । संयुक्त राष्ट्रसंघको मानवअधिकार परिषद्लाई सम्बोधन गर्दै उहाँले भन्नुभयो, “जलवायु सङ्कट भनेको मानवअधिकारको सङ्कट हो । तापक्रमको वृद्ध, समुद्री सतहको बढ्दो मात्रा, बाढी, खडेरी र डढेलोले जीवन, स्वास्थ्य, स्वच्छ, स्वस्थ र दिगो वातावरणमा बाँच्न पाउने अधिकारसहित अन्य धेरै अधिकारहरूमा असर पु¥याइरहेका छन् ।” उच्चायुक्त टुर्कले युरोपमा देखिएको हालको गर्मीको लहरले जलवायु परिवर्तनसँग जुध्न आवश्यक तयारी तथा उपायहरू अपनाउन सबैको ध्यान जानु पर्ने बताउनुभयो । उहाँले जीवाश्म इन्धन प्रयोग गर्ने उद्योगहरूले गलत प्रचार र झुटा समाधानमार्फत वास्तविकता लुकाउने प्रयास गरिरहेको, साथै वातावरणीय क्षतिबाट ध्यान हटाएर मुनाफा कमाइरहेकोप्रति चिन्ता व्यक्त गर्नुभयो । उहाँले यस्ता उद्योगलाई जवाफदेही बनाउने उपाय अवलम्बन गर्नुपर्नेमा जोड दिनुभयो । “प्राकृतिक स्रोतको दुरुपयोगबाट लाभ उठाउने व्यक्तिहरू र संस्थाहरूले त्यसको मूल्य तिर्नुपर्छ ।” उच्चायुक्तका अनुसार जलवायु रूपान्तरणका लागि दिइने अन्तर्राष्ट्रिय आर्थिक सहयोग प्रायः ऋणको रूपमा हुने भएकाले यसले गरिब तथा विकासोन्मुख मुलुकहरूमा थप ऋणको बोझ सिर्जना गरिरहेको छ । “आज करिब तीन अर्ब ३० करोड मानिस यस्ता मुलुकहरूमा बसोबास गर्छन्, जसले शिक्षा, स्वास्थ्यभन्दा बढी रकम ऋणको ब्याज तिर्न खर्च गरिरहेका छन्,” उहाँले बताउनुभयो । उहाँले मानवअधिकार सम्बन्धी अन्तर्राष्ट्रिय कानुनले वातावरण र जलवायु जोगाउन राष्ट्रहरूको कर्तव्य प्रष्ट रूपमा परिभाषित गर्दै लगेको र यो प्रक्रियाले जलवायु न्याय सुनिश्चित गर्न सहयोग पु¥याउने विश्वास व्यक्त गर्नुभयो । जलवायु परिवर्तनसम्बन्धी छलफल भइरहेका बेला जेनेभामा अत्यधिक गर्मी भएकाले मानवअधिकार परिषद्का अध्यक्षले पोशाकसम्बन्धी नियममा केही सहजता अपनाउँदै टाइ नलगाउने निर्णय गर्नुभएका थिए । सो दिन त्यहाँको तापक्रम ३३ डिग्री सेल्सियससम्म पुग्ने अनुमान गरिएको थियो । रासस/एएफपी """
वैदेशिक सहायता परिचालन  : विषयगत प्रश्नोत्तर,"""वैदेशिक सहायता परिचालन १. वैदेशिक सहायता परिचालनमा अन्तरतह स्वामित्व र समन्वयलाई सुदृढ बनाई सहायताको दक्षतापूर्वक उपयोग गर्न वैदेशिक सहायता परिचालन नीति, २०८२ ले गरेको प्रक्रियागत व्यवस्था उल्लेख गर्नुहोस् । साथै वैदेशिक सहायताका परिचालनमा प्रदेश र स्थानीय तहले निर्वाह गर्ने भूमिकासमेत उल्लेख गर्नुहोस् । वैदेशिक सहायता परिचालनः नेपालको विकासमा योगदान भन्ने दूरदृष्टिसहित वैदेशिक सहायता परिचालन नीति, २०८२ जारी भएको छ । यस नीतिले वैदेशिक सहायता परिचालनमा देखापरेका पछिल्ला प्रवृत्तिलाई सम्बोधन गर्ने प्रयास गरेको छ । नेपालको संघीय शासन प्रणालीमा वैदेशिक सहायता परिचालन गर्दा देहायबमोजिम गर्ने भनी नीतिमा उल्लेख गरिएको छ । – अनुदान सहायता, नेपाल सरकारको दायित्व अन्तर्गतको ऋण सहायता र प्राविधिक सहायताका हकमा अर्थ मन्त्रालयले वित्तीय सम्झौता गरी कार्यान्वयनको लागि प्रदेश र स्थानीय तहमा पठाउने, – प्रदेश र स्थानीय तहको अनुरोधमा परिचालन हुने ऋणको सम्झौता गर्दा नेपाल सरकारले सम्बन्धित स्थानीय तहसँग सहायक ऋण सम्झौता गरी बजेटमार्फत कार्यान्वयनका लागि पठाउने र आवश्यकता अनुसार एस्क्रो एकाउन्टमार्फत ऋणको साँवा ब्याज भुक्तानीको व्यवस्था गर्न सक्ने, – शिक्षा तथा स्वास्थ्य क्षेत्रमा परिचालन गरिने ऋणबाहेक सम्भाव्यताका आधारमा प्रदेश र स्थानीय तहमार्फत अन्य आयोजना वा कार्यक्रममा ऋण सहायता परिचालन गर्दा सम्बन्धित तहसँग सहायक ऋण सम्झौतामार्फत परिचालन गर्ने, – बजेट प्रणालीमार्फत परिचालन हुने अनुदान सहायताको रकम ससर्त अनुदानको रूपमा प्रदेश तथा स्थानीय तहमा पठाउने, – सङ्घ, प्रदेश र स्थानीय तहमा सञ्चालन हुने विकास आयोजना वा कार्यक्रमका लागि सहलगानीबापत आवश्यक पर्ने रकम सम्बन्धित तहले बेहोर्ने, – प्रदेश तथा स्थानीय तहले सिफारिस गरेका आयोजनाको वित्तीय स्रोत जुटाउन विकास साझेदारसँग गरिने वार्ता तथा सम्झौतामा सम्बन्धित तहको प्रतिनिधित्व गराउने ।  क) वैदेशिक सहायता परिचालनमा प्रदेश सरकारको भूमिका – आफ्नो प्रदेशअन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – प्रदेश अन्तर्गत परिचालन हुन सक्ने वैदेशिक सहायताको सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव पठाउने, – नेपाल सरकारका विषयगत मन्त्रालयको सिफारिसमा अर्थ मन्त्रालयको सहमति लिई वस्तुगत सहायता लिने, – प्रदेश सरकारले प्रस्ताव गरेको आयोजना कार्यान्वयन गर्नको लागि विकास साझेदारसँग हुने वार्तामा प्रदेश सरकारको तर्फबाट प्रतिनिधि मनोनयन गरी वार्ताका लागि अख्तियारी दिने, – प्रदेशको मागबमोजिम वैदेशिक ऋणमार्फत परिचालन भएको सहायताको हकमा सहायक ऋण सम्झौता अनुरूप ऋणको साँवा ब्याज भुक्तानी गर्ने, – वैदेशिक सहातयताका कार्यक्रम वा आयोजना कार्यान्वयन गर्ने गराउने तथा सहजीकरण गर्ने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरण समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट प्रदेश अन्तर्गतका एकभन्दा बढी स्थानीय तहमा सञ्चालित कार्यक्रमको समन्वय र अनुगमन गर्ने ।  ख) वैदेशिक सहायता परिचालनमा स्थानीय तहको भूमिका – आफ्नो स्थानीय तह अन्तर्गत वैदेशिक सहायता आवश्यक पर्ने सम्भावित आयोजना पहिचान गरी एकीकृत आयोजना सूची तयार गर्ने, – स्थानीय तहमा परिचालन हुन सक्ने वैदेशिक सहायताबाट सम्भाव्य आयोजना अघि बढाउन नेपाल सरकारको सम्बन्धित विषयगत मन्त्रालयमार्फत अर्थ मन्त्रालयमा प्रस्ताव गर्ने, – आफूले प्रस्ताव गरेको आयोजना कार्यान्वयन गर्नका लागि विकास साझेदारसँग हुने वार्तामा स्थानीय तहको तर्फबाट प्रतिनिधि मनोनयन गरी वार्ताका लागि अख्तियारी दिने, – स्थानीय तहको मागबमोजिम वैदेशिक ऋणमार्फत परिचालन भएको सहायताको हकमा सहायक सम्झौता अनुरूप ऋणको साँवा ब्याज भुक्तानी गर्ने, – नेपाल सरकारका विषयगत मन्त्रालयको सिफारिसमा मन्त्रालयको सहमति लिई वस्तुगत सहायता लिने, – वैदेशिक सहायताका कार्यक्रम वा आयोजना कार्यान्वयन गर्ने, गराउने, – सम्बन्धित आयोजना सम्झौतामा उल्लेख भएका सर्तका अधीनमा रही खर्च तथा लेखाङ्कन र प्रतिवेदन गर्ने, शोधभर्नाका लागि आवश्यक पर्ने सम्पूर्ण विविरणहरू समयमै नियमित रूपमा आयोजना व्यवस्थापन कार्यालय र एकाइलाई उपलब्ध गराउने, – अन्तर्राष्ट्रिय गैरसरकारी संस्थाबाट स्थानीय तहमा सञ्चालित कार्यक्रम आफ्नो वार्षिक कार्यक्रममा राख्ने र सोको समन्वय र अनुगमन सम्बन्धित जिल्ला समन्वय समितिले गर्ने । अन्त्यमा नेपालको सङ्घीय शासनप्रणालीको सफलता तहगत समन्वय र सहकार्यमा निर्भर गर्छ । संवैधानिक मर्म र भावना अनुसार तहगत सरकारबिच समन्वय र सहकार्यमा कार्यसम्पादन हुन सकेमा तहगत सहअस्तित्वको भावना झनै प्रगाढ भएर जान्छ । वैदशिक सहायता परिचालनका सन्दर्भमा तहगत समन्वय र सहकार्यको सिद्धान्त कार्यान्वयनले मुलुकको समन्यायिक र सन्तुलित विकासमा योगदान गर्छ । यसबाट वैदेशिक सहायता परिचालनलाई नतिजामूलक बनाई सहायता प्रभावकारिता वृद्धि गर्न समेत टेवा पुग्दछ । २. आन्तरिक राजश्व विभागले सम्पादन गर्ने प्रमुख कार्य उल्लेख गर्दै विभागले प्रशासन गर्ने मुख्य कानुनको सूची तयार गर्नुहोस् । नेपालमा आन्तरिक राजस्वको व्यवस्थापन र परिचालन गर्न अर्थ मन्त्रालय मातहत रही कार्य गर्ने विभाग आन्तरिक राजस्व विभाग हो । यस विभागले नेपाल सरकारको कुल राजस्वको आधा भन्दा बढी हिस्सा राजस्व सङ्कलन गर्ने गर्छ । विभागका प्रमुख कार्य र विभागले प्रशासन गर्ने कानुन देहायबमोजिम रहेका छन् ः क) विभागका प्रमुख कार्य – करदाता सेवा प्रदान गर्ने, – कर सङ्कलन तथा प्रक्षेपण गर्ने, – कर फिर्तासम्बन्धी सेवा प्रदान गर्ने, – कर परीक्षण व्यवस्थापन गर्ने, – सूचना सङ्कलन तथा जोखिम विश्लेषण गर्ने, – अनुगमन तथा मूल्याङ्कन गर्ने, – कर नीति तथा कानुन तर्जुमा गर्दा परामर्श दिने, – अन्तर्राष्ट्रिय कर प्रशासनसम्बन्धी कार्य गर्ने, – कर नीति तथा कानुन कार्यान्वयनमा कानुनी राय प्रदान गर्ने, – प्रशासकीय पुनरवलोकन गर्ने, – अन्तःशुल्क प्रशासन गर्ने, – वित्तीय सूचनाको अभिलेखका लागि सूचना प्रणालीको विकास एवं प्रयोग गर्ने, – संस्थागत सुधार र क्षमता विस्तारसम्बन्धी कार्य गर्ने, – आर्थिक प्रशासन र कर्मचारी प्रशासनसम्बन्धी कार्य गर्ने ।  ख) आन्तरिक राजस्व विभाले प्रशासन गर्ने मुख्य कानुन अ)  ऐनहरू : – मदिरा ऐन, २०३१ – मूल्य अभिवृद्धि कर ऐन, २०५२ – आयकर ऐन, २०५८ – अन्तःशुल्क ऐन, २०५८ सालबसाली आर्थिक ऐन आ) नियम : – मदिरा नियमहरू, २०३३ – मूल्य अभिवृद्धि कर नियमावली, २०५३ – आयकर नियमावली, २०५९ – अन्तःशुल्क नियमावली, २०५९ मुलुकमा आन्तरिक वित्त अन्तर्गत रहेको आन्तरिक राजस्व परिचालनलाई प्रभावकारी बनाउन आन्तरिक राजस्व विभागको संस्थागत क्षमता अभिवृद्धि गरी कार्यसम्पादनमा अब्बल संगठनको रूपमा विकास गर्न जरुरी देखिन्छ । ३. स्थानीय तहको सार्वजनिक वित्त व्यवस्थापनका सम्दर्भमा के कस्ता समस्या देखिएका छन् ? समस्याको सूची तयार गर्नुहोस् । सार्वजनिक स्रोतको प्राप्ति, विनियोजन, उपयोग, अनुगमन, मूल्याङ्कन र पृष्ठपोषणसमेतका क्रियाकलाप व्यवस्थित गर्ने कार्यलाई सार्वजनिक वित्त व्यवस्थापन भनिन्छ । यसमा सार्वजनिक स्रोतको प्राप्ति, विनियोजन, उपयोग, अनुगमन तथा मूल्याङ्कनलाई व्यवस्थित बनाउन तर्जुमा गरिने नीति, कानुन, योजना, बजेट, कार्यव्रmम र सोको कार्यप्रणाली व्यवस्थित गर्नेलगायत विविध विषय समावेश हुन्छन् । स्थानीय तहमा सार्वजनिक वित्त व्यवस्थापनमा देखा परेका प्रवृत्तिहरू यस प्रकार छन् । स्थानीय तहको सार्वजनिक वित्त व्यवस्थापनमा देखिएका समस्याहरू : – आवधिक योजना र मध्यमकालीन खर्च संरचनाबिना नै बजेट विनियोजन हुने, – आन्तरिक आय एवं राजस्वको प्रक्षेपण यथार्थपरक हुन नसकेको, – आन्तरिक आयस्रोतको पर्याप्त आधार बेगर राजस्व छुट दिने गरिएको, – समयमै बजेट पेस र पारित नहुने, – बजेट अवण्डा राख्ने कार्यबाट बजेट अनुशासन कमजोर रहेको, – वर्षान्तमा खर्च गर्दा खर्चको गुणस्तरमा प्रश्न उठ्ने गरेको, – प्रशासनिक खर्चमा मितव्ययिता नआएको, – अनुत्पादक तथा वितरणमुखी कार्यक्रममा खर्च हुने, – अनुदानको प्रभावकारिता मापन र मूल्याङ्कन नहुने, – आयोजनाको प्राथमिकीकरण नगरी तदर्थवादी तवरले आयोजना र कार्यक्रम छनोट हुने गरेको, – ससाना टुक्रे आयोजना छनोट गरी स्रोत छर्ने प्रवृत्ति रहेको, – सङ्घीय तथा प्रदेश सरकारबाट प्राप्त अनुदानको उद्देश्यपरक खर्च नहुने, – जटिल संरचनाको कार्य पनि उपभोक्ता समितिबाट गराउने प्रवृत्ति देखिएको, – सार्वजनिक स्रोतसाधन र सम्पत्तिको दुरुपयोग हुने गरेको, लेखाङ्कन, प्रतिवेदन र आन्तरिक नियन्त्रण प्रणाली कमजोर रहेको, – आन्तरिक लेखापरीक्षण समयमा हुन नसकेको, – बेरुजु फस्र्योटमा तदारुकता नदेखाएको । अन्त्यमा स्थानीय तहले संविधान प्रदत्त कार्यजिम्मेवारी कुशलतापूर्वक सम्पादन गर्न सार्वजनिक वित्त व्यवस्थापन पहिलो र अनिवार्य सर्तको रूपमा रहन्छ । यसका लागि स्रोत विनियोजन दक्षता अभिवृद्धि, कार्यान्वयन कुशलता अभिवृद्धि र आन्तरिक नियन्त्रण प्रणालीको सुदृढीकरण गर्दै वित्तीय अनुशासन कायम गर्नु आवश्यक देखिन्छ । ४. नेपालको संविधानले अङ्गीकार गरेको राज्यको विकाससम्बन्धी नीति उल्लेख गर्नुहोस् । नेपालको संविधानले मुलुकमा दिगो शान्ति, सुशासन, विकास र समृद्धिको आकाङ्क्षा पूरा गर्न सङ्घीय लोकतान्त्रिक गणतन्त्रात्मक शासन व्यवस्था अवलम्बन गरेको छ । संविधानले राज्यका निर्देशक सिद्धान्त, नीति तथा दायित्व उल्लेख गरी शासन सञ्चालनलाई मार्गदर्शनसमेत गरेको छ । राज्यले लिएको विकाससम्बन्धी नीति यसप्रकार रहेको छ ः – क्षेत्रीय सन्तुलनसहितको समावेशी आर्थिक विकासको लागि क्षेत्रीय विकासको योजना तर्जुमा गर्ने, – योजना अन्तर्गत दिगो सामाजिक आर्थिक विकासका रणनीति र कार्यक्रम समावेश गरी समन्वयात्मक तवरले कार्यान्वयन गर्ने, – विकासमा पछाडि परेका क्षेत्रलाई प्राथमिकता दिने, – सन्तुलित, वातावरण अनुकूल, गुणस्तरीय तथा दिगो रूपमा भौतिक पूर्वाधारको विकास गर्ने, – विकास निर्माण प्रक्रियामा स्थानीय जनसहभागिता अभिवृद्धि गर्ने, – वैज्ञानिक अध्ययन अनुसन्धान, विज्ञान र प्रविधिको आविष्कार, उन्नयन र विकासमा लगानी बढाउने, – वैज्ञानिक, प्राविधिक, बौद्धिक र विशिष्ट प्रतिभाहरूको संरक्षण गर्ने, – राष्ट्रिय आवश्यकता अनुसार सूचना प्रविधिको विकास र विस्तार गरी सर्वसाधारणको सरल र सहज पहुँच सुनिश्चित गर्ने, – राष्ट्रिय विकासमा सूचना प्रविधिको उच्चतम प्रयोग गर्ने, विकासको प्रतिफल वितरणमा विपन्नलाई प्राथमिकता दिई आमजनताले न्यायोचित रूपमा पाउने व्यवस्था गर्ने, – एकीकृत राष्ट्रिय परिचय व्यवस्थापन सूचना प्रणालीको विकास गरी नागरिकका सबै सूचना र विवरण एकीकृत रूपमा व्यवस्थापन गर्ने, – एकीकृत राष्ट्रिय परिचय व्यवस्थापन सूचना प्रणालीलाई राज्यबाट उपलब्ध हुने सेवा सुविधा र राष्ट्रिय विकास योजनासँग आबद्ध गर्ने, – जनसाङ्खिक तथ्याङ्कलाई अद्यावधिक गर्दै राष्ट्रिय विकास योजनासँग आबद्ध गर्ने । अन्त्यमा बलदिएको शासन व्यवस्थाले नागरिकको आर्थिक सामाजिक अवस्थालाई रूपान्तरण गर्न नयाँ शासकीय मूल्यहरूको अनुसरण गर्दै राज्यका संयन्त्रले कार्यसम्पादन गर्नु पर्छ । राज्यले लिएका नीतिहरूको प्रभावकारी कार्यान्वयन हुन सकेमा मात्र नागरिकले परिवर्तनको अनुभूति गर्न सक्छन् । उल्लिखित विकाससम्बन्धी नीतिलाई तिनै तहका सरकारको समन्वय र सहकार्यमा प्रभावकारी कार्यान्वयन गर्न सकेमा मात्र मुलुकको विकास र समृद्धिको सपना पूरा गर्न सकिन्छ । ५. आन्तरिक ऋणका उपकरणको परिचय दिँदै आन्तरिक ऋणको निष्कासन गर्दा आन्तरिक ऋण व्यवस्थित गर्न के कस्ता कार्य गरिन्छ ? उल्लेख गर्नुहोस् । सरकारले सार्वजनिक खर्चका लागि स्रोत जुटाउन आन्तरिक वित्तीय बजारबाट सङ्कलन गर्ने ऋणलाई आन्तरिक ऋण भनिन्छ । सरकारले सङ्कलन गरेको ऋण रकम निश्चित समयपश्चात् साँवा र ब्याजसहित फिर्ता गर्नु पर्छ । आन्तरिक बजारबाट ऋण उठाउन प्रचलनमा रहेका उपकरण देहायबमोजिम रहेका छन् ः क)  ट्रेजरी बिल : एक वर्ष वा सोभन्दा कम अवधिको आन्तरिक ऋण उठाउन प्रयोग गरिने अल्पकालीन ऋणको उपकरणलाई ट्रेजरी बिल भनिन्छ । ख)  विकास ऋणपत्र : दुई वर्ष वा सोभन्दा बढी अवधिको आन्तरिक ऋण उठाउन प्रयोग गरिने मध्यकालीन वा दीर्घकालीन ऋणको उपकरणलाई विकास ऋणपत्र भनिन्छ । ग)  नागरिक बचतपत्र : नेपाली नागरिकको बचत परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋण उपकरणलाई नागरिक बचतपत्र भनिन्छ । घ)  वैदेशिक रोजगार बचतपत्र : वैदेशिक रोजगारीमा संलग्न वा वैदेशिक रोजगारबाट फर्किएको छ महिना नपुगेका नेपाली नागरिक वा गैरआवासीय नेपाली नागरिकको वैदेशिक आम्दानी परिचालन गरी आन्तरिक ऋण उठाउन प्रयोग गरिने मध्यमकालीन वा दीर्घकालीन अवधिको ऋणको उपकरणलाई वैदेशिक रोजगार बचतपत्र भनिन्छ । आन्तरिक ऋणको निष्कासन र व्यवस्थापनसम्बन्धी कार्य : क) आन्तरिक ऋणको कार्यतालिका तयार गर्नुपर्ने – आव सुरु हुनुपूर्व आन्तरिक ऋणको वार्षिक कार्यतालिका र ऋण निष्कासन तालिका तयार गरी अर्थ मन्त्रालयमा पेस गर्ने, यसरी तालिका तयार गर्दा बैङ्क र अन्य निकायसँग परामर्श लिन सक्ने, – पेस भएको वार्षिक कार्यतालिका र ऋण निष्कासन तालिकालाई मन्त्रालयले साउन महिनाभित्र स्वीकृत गरी कार्यालयलाई जानकारी दिने, – स्वीकृत कार्यतालिका र ऋण निष्कासन तालिका ऋणको जोखिम, लागत र नगद प्रवाहसमेतका आधारमा अर्थ मन्त्रालयले परिमार्जन गर्न सक्ने । ख) मध्यकालीन ऋण व्यवस्थापन रणनीति तयार गर्नुपर्ने – प्रत्येक आवका लागि मध्यमकालीन ऋण व्यवस्थापन रणनीति अद्यावधिक गरी प्रकाशन गर्ने, – प्रत्येक आवको असार मसान्तसम्म तिर्न बाँकी ऋण र मध्यमकालीन खर्च संरचनामा प्रक्षेपित आर्थिक परिसूचकलाई आधार मानी रणनीति अद्यावधिक गर्ने, – सार्वजनिक ऋण व्यवस्थापन कार्यालयबाट अद्यावधिक गरिएको मध्यमकालीन ऋण व्यवस्थापन रणनीति अर्थ मन्त्रालयमा स्वीकृतिका लागि पेस गर्ने, – अर्थ मन्त्रालयले माघ समान्तभित्र स्वीकृत गर्नुपर्ने र स्वीकृत रणनीतिलाई कार्यालयले वेबसाइटमार्फत सार्जवनिक गर्ने । ग) ऋणको दिगोपना विश्लेषण गर्ने – असार मसान्तसम्म तिर्न बाँकी ऋण रकमलाई आधार मानी ऋणको दिगोपना विश्लेषण प्रतिवेदन आवधिक रूपमा तयार गर्ने, – दिगोपना विश्लेषण प्रतिवेदन अर्थ मन्त्रालयमा स्वीकृतिको लागि पेस गर्ने, – स्वीकृत प्रतिवेदनलाई सार्वजनिक ऋण व्यवस्थापन कार्यालयले वेबसाइटमार्फत सार्वजनिक गर्ने । अन्त्यमा आन्तरिक ऋणका उपकरणको माध्यमबाट ऋण परिचालन गर्दा बोलकबोल सूचना प्रकाशन, बोलकबोल, बाँडफाँट र निष्कासन, साँवा र ब्याज भुक्तानी जस्ता कार्य गरिन्छ । आन्तरिक ऋणको कार्यतालिका, मध्यमकालीन ऋण व्यवस्थापन रणनीति र आन्तरिक ऋणको दिगोपना विश्लेषण गरेर मात्र आन्तरिक ऋण उठाउने कार्य गरिन्छ । प्रस्तुतकर्ता : अर्जुन शर्मा """
आत्मनिर्भर बन्ने आधार,"""कृषिप्रधान देश नेपालको मुख्य खाद्यान्न बाली धान हो । धान चैते र बर्खे गरी दुई बाली लगाउन सकिन्छ । नेपाली धेरैमा दुई छाक नै भात खाने बानी परेको छ । यसले गर्दा स्वदेशमा उत्पादित धानले नपुगेर बाहिरबाट ठुलो परिमाणमा धानचामल आयात गर्नुपर्ने अवस्था अन्त्य भएको छैन । यो अवस्था अन्त्य गर्नका लागि स्वदेशमा धानको उत्पादन र उत्पादकत्व बढाउनु पर्छ । यो असार रोपाइँ गर्ने महिना हो । अझै पनि सबै ठाउँमा पर्याप्त सिँचाइ सुविधा नहुँदा धेरै ठाउँमा आकासे पानीको भरमा रोपाइँ गर्नु पर्छ । धान उत्पादन हुने मुख्य क्षेत्र तराई हो, जहाँ ८० प्रतिशत धान उत्पादन हुन्छ । त्यहाँ पनि पर्याप्त सिँचाइ सुविधा छैन । आधा असार बितिसक्दा बल्लतल्ल १५/१६ प्रतिशत मात्र रोपाइँ सम्पन्न भएको छ । अब बाँकी महिनामा रोपाइँ सक्नुपर्ने छ । यस पटक पर्याप्त वर्षा हुने अनुमान छ । त्यसैले धान खेती पनि राम्रो हुने आशा गरिएको छ । पूर्वी नेपालमा धान रोपाइँ धमाधम सुरु भइसकेको छ । असार १५ अघि नै पानी पुगेका स्थानमा धान रोपाइँ सुरु भएको हो । पश्चिम नेपाल र तराईका अधिकांश भूभागमा पनि यस वर्ष छिट्टै धान रोपाइँ सम्पन्न हुने अनुमान छ । जल तथा मौसम विज्ञान विभागका अनुसार असार १५ देखि कर्णाली, सुदूरपश्चिम, लुम्बिनीसहित तराईका भूभागमा राम्रो वर्षा हुँदै छ । यसले पनि धान रोप्न तयार भएका किसानमा खुसी छाएको छ । सरकारले धान उत्पादनलाई निकै महत्व दिएको छ । जलवायु अनुकूलित प्रविधिको अनुसन्धान र विकास एवं उपलब्ध प्रविधिको प्रयोग गर्दै सघन धान खेती (बर्खे र चैते) मार्फत उत्पादन एवं उत्पादकत्व बढाउँदै देशलाई खाद्यान्नमा आत्मनिर्भर र खाद्य सुरक्षातर्फ अग्रसर गराउने लक्ष्य छ । हिजो आइतबार २२ औँ राष्ट्रिय धान दिवस तथा रोपाइँ महोत्सव मनाइयो । यस पटक ‘धान बालीमा सघनता : खाद्य सुरक्षा र आत्मनिर्भरता’ भन्ने नारा तय गरिएको छ । मानो रोपेर मुरी उब्जाउने दिनका रूपमा नेपालमा यो दिवस २०६१ सालदेखि मनाइँदै आइएको छ । चालु आर्थिक वर्षमा कुल १४ लाख २० हजार ६३६ हेक्टर क्षेत्रफलमा धान खेती हुँदा कुल ५९ लाख ५५ हजार ४७६ मेट्रिक टन धान उत्पादन भएको थियो । अघिल्लो वर्षको तुलनामा १.२८ प्रतिशत कम क्षेत्रफलमा धान रोपाइँ भए पनि हालसम्मको उच्चतम औसत उत्पादकत्वसँगै अघिल्लो वर्षभन्दा ४.०४ प्रतिशतले धान उत्पादनमा बढोत्तरी भएको छ । यस पटक अब पनि सोही अनुपात धान रोपाइँ हुँदै छ । नेपाललाई आवश्यक पर्ने करिब ७० लाख मेट्रिक टन धानमध्ये करिब १० लाख मेट्रिक टन धान अझै अपुग छ । फलस्वरूप गत जेठमा करिब ३८ अर्ब ९४ करोड रुपियाँ बराबरको धान, चामल र कनिका आयात गरिएको थियो । आगामी दुई वर्षमा धानमा आत्मनिर्भर बनाउने उद्देश्य यस वर्षको बजेटमा उद्घोष भएको छ । त्यसका लागि चैते धानमा क्षेत्रफल विस्तार गर्ने, पहाडका पाखा बारीमा घैया धान लगाउने र बर्खे धानमा उत्पादकत्व वृद्धि कार्यक्रम तिनै तहका सरकारले सञ्चालन गर्दै छन् । नेपाल कृषि अनुसन्धान परिषद् (नार्क) बाट धानबालीका विभिन्न १४० भन्दा बढी जात तयार भएका छन् । नेपालमा हाइब्रिड धानका जातको विकास भएको छ । यसरी विकास भएको बिउको उपलब्धता सुनिश्चित गर्न बिउ वृद्धिका कार्यक्रम तिनै तहका सरकारमार्फत प्रवर्धनमा जोड दिइएको छ । प्रधानमन्त्री कृषि आधुनिकीकरण परियोजना अन्तर्गत सञ्चालित धानका २१ जोन र पाँच सुपरजोनमार्फत बर्खे र चैते दुवै सिजनमा धानको सम्पूर्ण मूल्य शृङ्खला विकासमा कार्यक्रम सञ्चालन गरिँदै छ । नेपालमा बहुदलीय व्यवस्था आउनुअघि पञ्चायतकालदेखि नै धानचामलमा परनिर्भर हुन थालेको हो । यो परनिर्भरता हटाई धानचामलमा आत्मनिर्भर बन्न सरकारले विभिन्न कार्यक्रम सञ्चालन गरेको छ । राष्ट्रिय गौरवका रूपमा सुरु गरेका सिँचाइ आयोजनामध्ये अधिकांश निर्माण सम्पन्न हुने चरणमा छन् । भेरी–बबई डाइभर्सन, सुनकोशी–मरिण डाइभर्सनलगायतका केही आयोजना अबको केही वर्षभित्र सम्पन्न हुँदै छन् । यी आयोजनाले कम्तीमा पनि थप पाँच लाख हेक्टर खेतमा बाह्रै महिना सिँचाइ सुविधा पुर्‍याउने क्षमता राख्छन् । तराईको सम्पूर्ण क्षेत्रमा बाह्रै महिना सिँचाइ सुविधा पुर्‍याउन सक्ने हो भने धानमा आत्मनिर्भर भई निर्यात समेत गर्न सकिने छ ।  """
आगन्तुक धान भित्रिएसँगै रैथाने लोप भयो,"""नवीनराज कुइँकेल लमजुङ, असार १६ गते । लमजुङको मर्स्याङ्दी गाउँपालिका–९ का उमाकान्त गौतमले पाँच वर्ष यता रैथाने जातको धान खेती गर्न छाड्नुभएको छ । उहाँले पहिले रोप्ने एक्ले, मन्सारा, सुनौलो सुगन्ध लगायतका हुन् । “पहिले–पहिले घर गाउँकै धान रोपिन्थ्यो । यसमा दुःख बढी, उत्पादन कम भयो”, गौतमले भन्नुभयो, “अहिले उन्नततर्फ लागियो ।” उहाँका अनुसार छिटो फल्ने र धेरै उत्पादन दिने भएपछि किसानहरू नयाँ नयाँ जाततर्फ आकर्षित भएका छन् । बेँसीसहर नगरपालिका–६, गोताङथोककी दुर्गा बोहोराले पनि रैथाने छोडेर उन्नत तथा वर्णशङ्कर जातको धान खेती गर्दै आउनुभएको छ । “गाउँमा सबैले उन्नत जातकै धान रोप्छन्”, बोहोराले भन्नुभयो, “पुरानो धानको त बिउ नै पाइन छाड्यो ।” उहाँका अनुसार पुरानो भनेको अनादि धान मात्रै छ । “पहिला पहिला पानी लाग्ने र नलाग्ने ठाउँमा फरक फरक धान लगाइन्थ्यो । एक्ले, मनसुली, मन्सरा, आँगालगायतका थुप्रै धान थिए”, भोर्लेटारका किसान मोहनहरि पौडेलले भन्नुभयो, “आजभोलि नयाँ आए, पुराना हराए ।” राइनास नगरपालिकास्थित धमिलिकुवाका किसान कृष्णराज पाण्डेले राइनासटारका फाँटभरि उन्नत तथा वर्णशङ्कर जातका धान खेती गरिएको बताउनुभयो । “यहाँ त नहर चल्छ । दुई खेती धान हुने भएकाले सबैले हाइब्रिड नै लगाउँछन्”, पाण्डेले भन्नुभयो । आफूलाई खानभन्दा अरूलाई बेच्नका लागि खेती गरिएकाले व्यावसायिक किसानहरू हाइब्रिड जातका धान खेतीमा आकर्षित भएको उहाँले बताउनुभयो । किसानहरूले रामधान, पृथ्वी, तारालगायत रोप्ने गरेको उहाँले बताउनुभयो । कृषि ज्ञान केन्द्रका अनुसार लमजुङमा १६ हजार ४ सय ६३ हेक्टरमा धान खेती हुँदै आएको छ । १५ हजार ५ सय ५२ हेक्टरमा बर्खे धान हुन्छ । ९० प्रतिशत भन्दा बढीमा उन्नत जातको धान खेती हुँदै आएको ज्ञान केन्द्रका प्रमुख सुदिप खतिवडाले बताउनुभयो । कार्यालयको तथ्याङ्कअनुसार उन्नत जातका रामधान, सावित्री, लोकतन्त्र, हर्दिनाथ, सुनौलो सुगन्ध, खुमल ४, सुक्खा १, २, ३, ४ जातका धन खेती गरिँदै आएको छ । वर्णशङ्करमा यूएस ३१२, शङ्कर, गोरखनाथ, चाँदनी र पृथ्वी जातका धान खेती गर्ने गरिएको छ । यस्तै, स्थानीय जातमा एक्ले, मन्सरा, मधेशे, अनादि, आँगा छन् । ज्ञान केन्द्र र स्थानीय तहका कृषि शाखाले ५० देखि ७५ प्रतिशत अनुदानमा उन्नत जातको धानको बिउ वितरण गर्ने गरेका छन् । यसबाहेक किसान आफैले पनि बजारबाट उन्नत र वर्णशङ्कर जातका धानको बिउ किनेर रोप्ने गरेका छन् । किसानहरू उन्नत र वर्णशङ्कर जातका धान लगाउन थाले पनि ज्ञान केन्द्र र स्थानीय तह भने रैथाने जातका धान जोगाउने अभियानका कार्यक्रम गरिरहेका छन् । “व्यावसायिक खेती गर्नेलाई उन्नत जातका धान सिफारिस गरे पनि रैथाने जातहरू जोगाउन समुदायसँग मिलेर काम गरिरहेका छौँ”, कृषि ज्ञान केन्द्रका प्रमुख खतिवडाले भन्नुभयो, “विस्तारै रैथाने खेतीतर्फ पनि किसानहरू आकर्षित हुँदै गएका छन् ।” """
कर्णाली प्रदेशमा आर्थिक प्रतिष्ठान कम,"""बुलबुले समाचारदाता सुर्खेत, असार १६ गते । कर्णालीमा औद्योगिक तथा आर्थिक प्रतिष्ठान न्यून रहेका छन् । आर्थिक गणना २०७५ का अनुसार दर्जनभन्दा बढी मात्र आर्थिक प्रतिष्ठान कर्णालीमा सञ्चालनमा रहेका छन् । प्रदेशमा ठुला उद्योग कलकारखाना स्थापना हुन सकेका छैनन् । बेरोजगारीको अवस्था विकराल छ । लगानीमैत्री वातावरण नहुँदा जलविद्युत् आयोजना अध्ययनमै सीमित बनेका छन् । ठुला उद्योग कलकारखाना नहुँदा सरकारको आन्तरिक आम्दानी पनि न्यून छ । यो अन्य प्रदेशको तुलनामा न्यून हो । तथ्याङ्क समन्वय कार्यालय, सुर्खेतले २०७५ मा आर्थिक गणना गरेको थियो । अध्ययनमा प्राथमिक क्षेत्रमा कृषि, वन तथा मत्स्य, खानी तथा उत्खनन क्षेत्र पर्छन् भने द्वितीय क्षेत्रमा उद्योग, कलकारखाना, विद्युत्, ग्यास, पानी, निर्माणलगायतका क्षेत्र पर्छन् । आर्थिक गणनामा प्रदेशभर छ हजार २३५ वटा होटेल व्यवासाय रहेको पाइएको छ । प्रदेशभर १३ हजार ३९८ जनशक्ति कार्यरत छन् । वित्तीय तथा बिमा क्षेत्र ७०९ वटा रहेका छन् जसमा पाँच हजार ९५४ जनशक्ति कार्यरत छन् । शिक्षातर्फका आर्थिक प्रतिष्ठान तीन हजार ३७४ वटा रहेका छन्, यसमा २८ हजार ५१८ जनशक्ति कार्यरत छन् । यस्तै प्रदेशमा मानव स्वास्थ्य तथा सामाजिक कार्यका प्रतिष्ठान एक हजार ५५५ वटा रहेका छन्, यसमा पाँच हजार ९९७ ले रोजगारी पाएका छन् । अन्य सेवा सञ्चालन गर्ने प्रतिष्ठान एक हजार ६०७ वटा रहेका छन्, यसमा छ हजार ४३७ ले रोजगारी पाएका छन् । यसै गरी थोक तथा खुद्रा व्यापारका प्रतिष्ठान २२ हजार ७२८ रहेकोमा ४० हजार २९ जनशक्ति कार्यरत छन् । प्रदेशमा औद्योगिक उत्पादन प्रतिष्ठान चार हजार ४२८ वटा रहेका छन् । उक्त प्रतिष्ठानमा नौ हजार ८८३ जनशक्ति कार्यरत छन् । कृषि वन तथा माछापालन व्यवसाय प्रतिष्ठान एक हजार ५९० वटा छन् । ती प्रतिष्ठानमा चार हजार ३२४ जनशक्ति कार्यरत छन् । तथ्याङ्क समन्वय कार्यालय, सुर्खेतले दोस्रो आर्थिक गणना गर्न लागेको छ । पहिलो आर्थिक गणना २०७५ सालमा गरिएको थियो । पाँच/पाँच वर्षमा आर्थिक गणना हुने भए पनि ढिला मात्र दोस्रो आर्थिक गणना गर्न लागिएको हो । आगामी आवदेखि गणना सुरु गरिने कार्यालय प्रमुख विनोद आचार्यले बताउनुभयो । उहाँका अनुसार दोस्रो आर्थिक गणना गर्न लागिएको हो । कर्णालीमा ठुला उद्योग तथा कलकारखाना नभएकाले सेवा क्षेत्र र कृषि, वन तथा खनिज क्षेत्रको योगदान बढी रहेको छ । यस्तै कर्णाली प्रदेशको आर्थिक वृद्धिदर ४.७४ प्रतिशत हुने अनुमान गरिएको छ । चालु आव २०८१/८२ को आर्थिक वृद्धिदर उपभोक्ता मूल्य अनुसार ४.७४ प्रतिशत रहने अनुमान गरिएको हो । राष्ट्रिय तथ्याङ्क कार्यालय, काठमाडौँले सार्वजनिक गरेको कर्णाली प्रदेशको प्रादेशिक लेखा अनुमान अनुसार कर्णालीको अर्थतन्त्रको आकार, अर्थात् कुल गार्हस्थ उत्पादन, दुई खर्ब ५५ अर्ब ५९ करोड रुपियाँ हुने अनुमान गरिएको छ । यो देशको सबैभन्दा सानो आकारको अर्थतन्त्र हो । राष्ट्रिय कुल गार्हस्थ उत्पादन ६१ खर्ब सात अर्ब रुपियाँ पुग्ने प्रारम्भिक अनुमान गरिएको छ । तथ्याङ्क समन्वय कार्यालय, सुर्खेतका प्रमुख विनोद आचार्यले राष्ट्रिय आर्थिक वृद्धिदरभन्दा कर्णालीको वृद्धिदर केही माथि रहेको बताउनुभयो । राष्ट्रिय वृद्धिदर ४.६१ प्रतिशत रहेकामा कर्णालीको ४.७४ प्रतिशत रहेको उहाँले जानकारी दिनुभयो । कर्णालीको आर्थिक वृद्धिदर र अर्थतन्त्रको आकार क्रमशः बढ्दो अवस्थामा रहेकाले अवस्था सन्तोषजनक रहेको उहाँले बताउनुभयो । आव २०७९/८० मा दुई खर्ब ३० अर्ब रुपियाँ रहेको कुल गार्हस्थ उत्पादन आव २०८०/८१ मा दुई खर्ब ५० अर्ब रुपियाँ पुगेको थियो । चालु आव २०८१/८२ मा दुई खर्ब ५५ अर्ब रुपियाँ पुगेको आचार्यले जानकारी दिनुभयो ।  """
एसइईको नतिजामा सप्तरीको कमजोर परिणाम,"""विनय कर्णकल्याणपुर (सप्तरी), असार १६ गते । केही दिन अगाडि सार्वजनिक भएको माध्यमिक शिक्षा परीक्षा (एसइई) को नतिजाले सप्तरीमा शिक्षाको परिणाम कमजोर देखाएको छ । हालै सार्वजनिक भएको नतिजामा सप्तरीबाट ३५ दश्मलव ३९ प्रतिशत विद्यार्थी मात्र माध्यमिक शिक्षा परीक्षाको ग्रेडिङमा पर्नुले यहाँको शिक्षा परिणाम कमजोर देखाएको हो । विसं. २०८१ चैतमा लिइएको एसइईमा परीक्षामा यस जिल्लाबाट ९२ सामुदायिक विद्यालय ५२ संस्थागत विद्यालय गरी एक सय ४४ विद्यालयका आठ हजार चार सय ४४ जना सहभागी भएका थिए । त्यसमध्ये दुई हजार आठ सय ६९ विद्यार्थी विभिन्न ग्रेड ल्याएर उत्तीर्ण भएका छन् भने पाँच हजार दुई सय ३८ जना विद्यार्थी कुनै पनि ग्रेड ल्याउन सकेनन् । ठुलो सङ्ख्यामा विद्यार्थी ननग्रेड (एनजी) मा परेको शिक्षा विकास तथा समन्वय एकाइ सप्तरीका शाखा अधिकृत कमलनाथ यादवले जानकारी दिनुभयो । सप्तरीबाट ३ दश्मलव ६० देखि ४ जिपिए २७४ जना, ३ दश्मलव २० देखि ३ दश्मलव ६० जिपिए ७६९ जना, २ दश्मलव ८० देखि ३ दश्मलव ८० जिपिए ११५७ जना, २ दश्मलव ४० देखि २ दश्मलव ८० जिपिए ६४३ जना र २ देखि २ दश्मलव ४० देखि ४ जिपिए २६ जनाले प्राप्त गरेको उहाँले बताउनुभयो ।समग्र देश र अन्य जिल्लाको एसइई नतिजालाई हेर्दा तुलनात्मक रूपमा सप्तरीको ग्रेडिङ प्रतिसत न्यून रहेको शिक्षा विकास तथा समन्वय एकाइ सप्तरीका प्रमुख शशी यादवले जानकारी दिनुभयो । उहाँले शिक्षासँग प्रत्यक्ष सरोकार राख्ने विद्यार्थी, अभिभावक, शिक्षक र  सम्बन्धित निकायले यो नतिजाको विश्लेषण गरी शिक्षाको गुणस्तर अभिवृद्धि र परीक्षाको मूल्याङ्कन प्रक्रियालाई व्यवस्थित बनाउनुपर्नेमा जोड दिनुभयो । “मर्यादित परीक्षा भएकाले पनि ग्रेडिङमा पर्ने विद्यार्थीको गत वर्षभन्दा न्यून देखिएको हो, यस हिसाबले हेर्दा नतिजा सकारात्मक छ तर सन्तोषजनक छैन,’’ उहाँले भन्नुभयो । नेपाल शिक्षक सङ्घ मधेश प्रदेशका अध्यक्ष एवम् कन्छु नरप्रताप माध्यमिक विद्यालय नकटी रायपुरका प्रधानाध्यापक परशुराम यादवले सप्तरीको नतिजा सन्तोषजनक नहरेको बताउनुभयो । गत वर्ष कम विद्यार्थी ग्रेडिङमा परेको प्रति चिन्ता व्यक्त गर्दै उहाँले कक्षा ८ मा हुने पालिका स्तरिय परीक्षाको नतिजालाई विश्लेषण गरी त्यसै अनुसारको निति लिएर गुणस्तरीय शिक्षाका लागि सरोकारवाला पक्षले काम गर्नुपर्ने आवश्यकता औंल्याउनुभयो । """
