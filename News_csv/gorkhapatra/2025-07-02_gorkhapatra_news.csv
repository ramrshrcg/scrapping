शीर्षक,विवरण
रङ्गमञ्चमा फर्कंदै लुइटेल,"""कास्की समाचारदाता कास्की, असार १६ गते ।  कान्तिपुर फिल्म एकेडेमीले बनाउन लागेको दोस्रो नाटक ‘शिरीषको फूल’ मा अभिनेता जीवन लुइटेलले अभिनय गर्ने पक्का भएको छ । थिएटरले केही दिनअघि ‘शिरीषको फूल’ को पोस्टर सार्वजनिक गर्दै आगामी शृङ्खलाका बारेमा जानकारी दिएको थियो । लुइटेल रङ्गमञ्चमा १० वर्षपछि फर्कंदै हुनुहुन्छ । साहित्यकार पारिजातको चर्चित उपन्यासमाथि आधारित रहेर तयार हुन लागेको नाटकको मञ्चन साउन १ गतेदेखि सुरु हुँदै छ । नाटकको प्रमुख पात्र सुयोगवीरको भूमिकामा लुइटेलले अभिनय गर्नुहुने छ भने अर्को पात्र ‘सकम्बरी’ को पात्रका बारे एकेडेमीले केही खुलाएको छैन । नाटकको लेखन तथा निर्देशन थिएटरकै विद्यार्थी पत्रिका घिमिरेले गर्नुहुने छ । एकेडेमीका अनुसार आगामी साता नाटक खेल्न लुइटेल नेपाल आउनुहुने छ । कान्तिपुर थिएटरको पहिलो प्रस्तुति नाटक ‘मीरा’ ले निकै चर्चा पाएको थियो । अभिनेतृ रेखा थापालाई शीर्ष भूमिकामा लिएर नाटक मञ्चन भएको थियो ।  """
११ वर्षे पवन कुमाल फलामे खोरमा जीवनका खुसी खोज्दै,"""पाल्पा,  असार १८ गते । सडक छेउमा रहेको रुख नजिकै एउटा फलामे खोर बनाइएको छ । त्यही खोरभित्र थुनिएर जीवनका खुसी भेटाउने प्रयासमा हुनुहुन्छ, बालक पवन कुमाल । पाल्पाको रामपुर नगरपालिका–६ स्थित तिलकपुर बस्ने ११ वर्षीय पवन करिब डेढ वर्षदेखि फलामको खोरमा जीवन बिताइरहनुभएको छ । उहाँको यो उमेर विद्यालयमा गएर लेखपढ गर्ने, साथीभाइसँग रमाउँदै नयाँ कुरा सिक्ने र जान्ने हो । बोल्न नसक्ने तर कोही मान्छे देख्यो भने मुस्कुुराउँदै हातले इसारा गरेर आफूतिर बोलाउँदै गरेको कारुणिक दृश्य देख्ने जोसुकैलाई पीडादायी बनाएको हुन्छ । नजिक कोही व्यक्ति आउन चाहेन भने आफ्नै इसारामा (नबुझिने आवाज) आफूतिर आउन उहाँ आग्रह गर्नुहुन्छ । पवनलाई खोरभित्र थुनिएर बस्न मन छैन तर, शारीरिक तथा मानसिक अस्वस्थताका कारण बाध्यताले खोरमै बस्नुपरेको छ । बोल्न नसक्ने, राम्ररी हिँडढुल गर्न नसक्ने पवन खोरबाट बाहिर निस्कन पाउँदा औधी खुसी हुनुुहुन्छ । पवनलाई गाउँघर वरपर हिँडडुल गर्ने, खेल्ने रहर नभएको भने होइन । खोर बाहिरको संसारमा स्वतःस्फूर्त रमाउन पाउँदा पवनको अनुहारमा छुट्टै खुसीका चमक झल्कन्छन् । शारीरिक तथा मानसिक अवस्था कमजोर भएका कारण जीवनको खुसी फलामे खोरमा सीमित बनेको छ । सडक छेउमा रुखमा राखिएको फलामे खोरभित्र नै उहाँको खुसी लुटिएको छ । शारीरिक तथा मानसिक रुपमा अशक्त हुँदा यत्तिकै घरमै राख्न सकिने अवस्था नभएपछि बाध्यताले फलामको खोर बनाएर थुन्नुपरेको पवनकी आमा पुर्नामाया कुमालले बताउनुभयो । “घरायसी कामकाज केही गर्न पाइँदैन, छोरालाई मात्रै हेरेर भएन, बिहान साँझ खानलाई काम गर्नुपर्छ, यसो आँखा छल्यो कि सडकतिर, गाउँतिर निस्कने भएकाले सडक छेउमा घर हुँदा गाडीबाट जोगाउन मुस्किल भएपछि सुरक्षाको लागि फलामको खोर बनाएर राखेको हुँ”, उहाँले भन्नुभयो, “आफूले जन्माएको छोरालाई खोरमा थुनेर राख्ने रहर कसलाई पो होला र ? बाध्यता परेपछि जे पनि गर्नुपर्ने रहेछ ।” खोरमा थुनिएर बस्नु पवनको बाध्यता बनेको छ । प्रचण्ड गर्मी मौसम फलामको तातोपनासँगै जीवनका खुसीका रङ त्यही लुटिन पुगेका छन् । फलामे खोरमाथि जस्ताको पाता, त्यो पनि सामान्य काठले च्यापेर ओत लाग्ने अवस्थाको बनाइएको छ । ठूलो पानी, हावाहुरी आउँदा, चर्को घाममा बस्न सक्ने स्थिति छैन । हावाहुरी आउँदा जस्तापाता नै उडाएर लैजाने डर छ । उहाँ जन्मजात नै सो समस्याबाट गुज्रिँदै आउनुभएको छ । फलामे खोरभित्रबाटै बाटो हिँड्ने बटुवा तथा यात्रीलाई इशारा गर्दै पवनले बोलाउनुहुन्छ । उहाँलाई बोल्न नआए पनि हसिँलो मुहारमा हातले इसारा गर्दै बोलाएको यो दृश्यले सबैलाई भावविह्वल बनाउँछ । उहाँ खोरभित्र थुनिएर पनि हरेक समय खुसी हुने उपाय खोजिरहनुभएको छ । परिवारले छोराको उपचारका लागि विभिन्न अस्पतालमा नपुर्‍याएको भने होइन । परिवारको अवस्थाअनुसार पवनको उपचारमा सक्दो सहयोग भइरहेको छ । छोराको लालनपालन र उपचार खर्च जुटाउन बुबा कृष्णबहादुर विगत आठ वर्षदेखि वैदेशिक रोजगारीमा हुनुुहुन्छ । जग्गा जमिन केही छैन, जीवन धान्न गाउँमा छिमेकीको खेती किसानी गरेर जीविकोपार्जन गर्दै आएको पुर्नामायाले बताउनुभयो । पुर्नामायाका जुम्ल्याहा छोरामध्ये पवन जेठो छोरा हो । कान्छो छोरा पविनको अवस्था भने राम्रो छ । आफूले एकै पटक जन्माएका दुई सन्तानमध्ये एकले कक्षा ६ मा पढ्ने अर्को फलामको खोरमा थुनेर राख्नुपर्दा उहाँको मन खिन्न छ । बेहोसी अवस्थामा लथालिङ्ग तरिकाले यत्रतत्र हिँड्न थालेपछि भैपरी आउने दुर्घटनाबाट जोगाउन रु २० हजारको लागतमा फलामको खोर बनाएर राख्न थालेपछि ढुक्कले घरायसी कामकाज गर्न पाइएको पुर्नामायाले बताउनुभयो । “छोरालाई फलामे खोरमा राखेको देख्दा केही व्यक्तिले गाली गर्नुहुन्छ, परिवारको आर्थिक अवस्था कमजोर छ, छोरालाई मात्रै हेरेर बस्न भ्याइँदैन, खेतीबाली लगाउने, स्याहार्ने काम गर्नुपर्‍याे, घरमा अभिभावक म मात्रै हुँ, देख्नेलाई भन्दा भोग्नेलाई पीडा के हो भन्ने थाहा हुन्छ, काम भएका बखत खोरमा राख्ने हो, काम नहुँदा बाहिर निकालेर रेखदेख गर्ने गरेको छु, साँझ खाना खुवाएर साथमै सुताउने गरेको छ”, उहाँले आफ्नो दुखेसो सुनाउनुभयो । पवनलाई एक वर्षको हुँदा काभ्रेपलाञ्चोकको बनेपास्थित अपाङ्गतासम्बन्धी उपचार गर्ने अस्पतालमा खुट्टाको उपचार गरिएको उहाँको भनाइ छ । उपचारपश्चात् खुट्टामा केही सुधार आए पनि शल्यक्रिया गर्न नपाउँदै एक्कासि मुटुमा समस्या देखिएपछि सहिद गङ्गालाल राष्ट्रिय हृदय केन्द्रमा रामपुर नगरपालिकाको सहयोगमा मुटुको शल्यक्रिया गरेको उहाँले जानकारी दिनुभयो । मस्तिष्कको शल्यक्रिया गर्न चिकित्कले भने पनि आर्थिक अवस्था नाजुक हुँदा गर्न नसकिएको पुर्नामायाले बताउनुभयो । बालक पवनले मस्तिष्क, दुईवटै खुट्टाको पैताला, बोल्न नसक्ने जस्ता विभिन्न समस्या झेल्दै आउनुभएको छ । छोराको अवस्थाले परिवार चिन्तामा परेको छ । कतैबाट आर्थिक सहयोग जुटेमा छोराको मस्तिष्कको शल्यक्रिया गर्ने इच्छा रहेको परिवारको भनाइ छ । रासस """
ग्रे–लिस्टबाट बाहिरिन सुनको कारोबारमा पारदर्शिता आवश्यक छ : अर्थमन्त्री पौडेल,"""काठमाडौँ, असार १८ गते। उपप्रधानमन्त्री एवं अर्थमन्त्री विष्णुप्रसाद पौडेलले ग्रे–लिस्टबाट बाहिर निस्कनुपर्ने आवश्यकताको आधारमा सुनको कारोबारका पारदर्शीता कायम गर्न विलासिता कर लगाइएको बताउनुभएको छ। राष्ट्रिय सभाको बुधबारको बैठकमा मन्त्रालयको विनियोजन विधेयकमाथि उठेका प्रश्नको जवाफ दिँदै मन्त्री पौडेलले यस्तो बताउनुभएको हो। उहाँले विलासिता करको सम्बन्धमा सरकारले नयाँ प्रस्ताव गरेको नभई सुनको १० लाखभन्दा माथिको कारोबारमा यसअघि लाग्दै आएको विलासिता करको सीमा हटाइएको स्पष्ट पार्नुभयो। उहाँले मुलुकको वर्तमान आर्थिक अवस्थालाई मध्यनजर गर्दै अगामी आर्थिक वर्षको बजेट ल्याइएको समेत बताउनुभयो। उहाँले बजेट निर्माणका क्रममा ऋण लिने अभ्यास नेपाल मात्र नभई विश्वका धेरैजसो मुलुकहरूमा कायम रहेको उल्लेख गर्दै ऋण सीमा र दिगो व्यवस्थापनमा सरकार गम्भीर रहेको बताउनुभयो। उहाँले भन्नुभयो, ‘घाटाको बजेट आएको सन्दर्भ उठेको छ। हामीले बजेट निर्माण गर्दा राजश्व र अन्तरराष्ट्रिय सहयोग एउटा महत्त्वपूर्ण स्रोत हो। निश्चित सीमासम्म हामी ऋण पनि उठाउने गर्छौं। यो ऋणको आकारलाई घाटा बजेटसँग जोडेर हेर्ने गरिन्छ। हामी राजश्व र अन्तरराष्ट्रिय सहयोगबाट मात्रै बजेट निर्माण गर्न सक्छौं भन्ने बिन्दुमा पुगिसकेका छैनौँ। हामी मात्रै होइन  विश्वका विकसित मुलुकहरुले समेत बजेट निर्माण गर्दा ऋण उठाउने अभ्यास गरिरहेका छन्। तर हामी के कुरामा होसियार छौं भने ऋणको मात्रा असिमित नहोस्, धान्न सकिने होस्।’ मन्त्री पौडेलले लोकतन्त्रको मर्मअनुसार बजेट आएको दाबी गर्दै बजेटले मुलुकको समग्र विकासमा सहयोग पुग्ने विश्वास व्यक्त गर्नुभयो। """
सिद्धिचरण राजमार्गमा सवारी सञ्चालन रोक,"""भक्तिविलास पोखरेल गाईघाट, असार १८ गते  । उदयपुरको कटारी नगरपालिका क्षेत्रभित्र पर्ने स्थानीय र राष्ट्रिय राजमार्गमा भारी वर्षाको समयमा बढी भार भएका सवारी साधन सञ्चालनमा रोक लगाउने निर्णय भएको छ । स्थानीय विपत् व्यवस्थापन समिति र जिल्ला विपत् व्यवस्थापन समितिको मङ्गलबार कटारीमा बसेको समन्वय बैठकले यस्तो निर्णय गरेको हो । विगतमा मनसुन अवधिमा बढी भार भएका सवारी साधनको आवागमनका कारण सडक र राजमार्गका पुलमा क्षति हुने र सडक अवरुद्ध हुने गरेको तथ्यलाई नियाल्दै त्यस किसिमका समस्यालाई दोहोरिन नदिन पुलको भारवहन क्षमताभन्दा बढी भार बोकेका सवारी साधन सञ्चालनमा कडाइ गर्न स्थानीय सुरक्षा निकायलाई अनुरोध गरिएको नगर प्रमुख राजेशचन्द्र श्रेष्ठले बताउनुभयो । तोकिएको क्षमताभन्दा बढी भार भएका सवारी साधनको सञ्चालनमा रोक लगाउन प्रारम्भिक विन्दुमा नै कडाइ गर्ने निर्णय भएको छ । कटारी नगरपालिकाको क्षेत्रभित्र सिद्धिचरण राजमार्ग र मदन भण्डारी राजमार्ग पर्दछन् । यस्तो निर्णयले सोलुखुम्बु, ओखलढुङ्गा र खोटाङका आमउपभोक्तालाई भने बर्सातको समयमा खाद्यान्न, कपडा, नुनतेल जस्ता दैनिक उपभोग्य सामग्रीको ढुवानीमा केही असहज हुने छ किनकी उपभोग्य सामग्री कटारी हुँदै जाने सिद्धिचरण राजमार्गबाट ती जिल्लामा लगिने गरिन्छ । यसबाहेक मनसुन अवधिभर विपत् व्यवस्थापन समितिले सवारी सञ्चालनसम्बन्धी गरेका निर्णयको पालना गर्न सार्वजनिक सवारी साधन सञ्चालक, यातायात व्यवसायी, ढुवानी पारवहनसम्बन्धी सङ्घ र निजी सवारी साधनलाई अनुरोध गरेको नगर प्रमुख श्रेष्ठले बताउनुभयो । """
पूर्वमुख्यमन्त्री रावलको अभिव्यक्ति संसद्को रेकर्डबाट हटाउन माग,"""अविनाश चौधरीधनगढी, असार १८ गते । पूर्व मुख्यमन्त्री एवम् सत्तारुढ दल नेकपा (एमाले) का संसदीय दलको नेता राजेन्द्रसिंह रावलले प्रतिपक्षीलाई सदनमा बाँदरको संज्ञा दिएपछि उहाँको त्यस अभिव्यक्तिलाई संसद्को रेकर्डबाट हटाउन माग गरिएको छ । प्रमुख प्रतिपक्षी दल नेकपा (माओवादी केन्द्र) ले रावलको अभिव्यक्तिलाई संसदको रेकर्डबाट हटाउन माग गरेको हो । प्रदेशसभामा बुधबार सरकारको बजेटमाथिको छलफलमा बोल्नुहुँदै रावलले प्रतिपक्षीलाई बाँदरको संज्ञा दिनुभएको थियो । प्रतिपक्षीले घरमा आगो लगाउने कार्य गरिरहेको भन्दै उहाँले भन्नुभयो, “बाँदरले आफ्नो घर पनि बनाउँदैन । अर्काको घर पनि बन्न दिँदैन । हिजो सरकार चलाउँदा त्यो प्रवृत्ति देखेकै हौं । हिजो दुई दुई सरकार चलाउँदा त्यो प्रवृत्ति हामीले भोगेरै आएका छौं । त्यो प्रवृत्ति आज पनि छ ।” रावलले प्रतिपक्षीलाई उक्साहट र हिनताबोधको कुरा नगर्न आग्र गर्दै थप्नुभयो, “हिनताबोधको कुरा नगर्नुस् । सरकार चलाउनलाई जनताको बिचमा जानुस । प्रतिस्पर्धा गर्नुस् । पहल कदमी लिनुस् । जिते हस्तिनापुरीमा राज गर्नु होला । हारे चुपरीमुनिको बास बस्नु पर्ला । अहिले चपरीमुनि बास बस्ने म्यान्डेट प्राप्त भएकाले चपरीमुनि नै बास बस्नुस् ।” पूर्वमुख्यमन्त्री रावलको अभिव्यक्तिप्रति माओवादीका मानबहादुर धामीले आपत्ति जनाउनुभएको थियो । उहाँले रावलको अभिव्यक्ति प्रदेश सभा नियमावलीविपरित रहेको भन्दै संसदको रेकर्डबाट हटाउन माग गर्नुभयो । “उहाँको अभिव्यक्ति संसदीय मर्यादा र मानवीय स्वभावभित्र पर्दैन । सभामुख महोदय, यसलाई तुरुन्त संसदको रेकर्डबाट हटाइयोस्”, धामीले भन्नुभयो । रावलको अभिव्यक्तिमाथि छानबिन गरेर माग अनुसारको कारबाही प्रक्रिया अगाडि बढाउने सभामुख भीमबहादुर भण्डारीले बताउनुभयो । """
धारिलो हतियार प्रहार गरी श्रीमतीको हत्या,"""शिवशङ्कर मिश्रा बारा, असार १८ गते । बाराको कलैया उपमहानगरपालिका १० मटिअर्वा टोलमा बुधवार दिउँसो श्रीमानले श्रीमतीको हत्या गरेका छन् । बच्चा मियाँले २३ बर्षीया श्रीमती सहिना खातुनको टाउको र घाटीमा प्रहार गरी हत्या गरेको जिल्ला प्रहरी कार्यालय बाराले जनाएको छ । हत्या गर्ने श्रीमान् बच्चा मियाँलाई नियन्त्रणमा लिइएको बाराको प्रहरी नायब उपरीक्षक विजयराज पण्डितले जानकारी दिनुभयो । """
नीतिगत प्रतिबद्धता अनुसार नै बजेट छ : मन्त्री थापा,"""अविनाश चौधरी धनगढी, असार १८ गते । सुदूरपश्चिम प्रदेशका आर्थिक मामिलामन्त्री बहादुरसिंह थापाले प्रदेश सरकारले नीतिगत प्रतिबद्धता अनुसार नै आगामी आर्थिक वर्षको बजेट बनाएको बताउनुभएको छ । प्रदेश सभामा बजेटमाथि छलफलको क्रममा उठेको विषयमा जवाफ दिदैं उहाँले बजेट नीतिगत प्रतिबद्धताभन्दा फरक नरहेको उल्लेख गर्नुभयो । चार बुँदे नीतिगत प्रतिबद्धतालाई अङ्गिकार गरेर सरकारले बजेट बनाएको भन्दै उहाँले थप्नुभयो,“नीतिगत प्रतिबद्धताविपरीत बजेट बनेको प्रमाणसहित प्रमाणित भएमा प्रदेश सरकार कारबाहीको भागेदार हुन तयार छ ।” मन्त्री थापाले सरकार बजेट किनबेच र बिचौलिया प्रवृत्तिको विरुद्ध रहेको उल्लेख गर्नुभयो । उहाँले एक हजारदेखि पाँच हजारसम्मका योजना प्राविधिक त्रुटि रहेको जनाउँदै त्यस्ता योजना कार्यान्वयन नहुने स्पष्ट पार्नुभयो । १० लाखमुनिका योजना नबनाउने सरकारले नीतिगत प्रतिबद्धता जनाए पनि केही अति आवश्यक र चाँडै प्रतिफल दिने योजनालाई सरकारले अपवादको रुपमा राखेको मन्त्री थापाको स्वीकारोक्ति थियो । उहाँले रातो किताबप्रति सबै प्रदेश सभा सदस्यको सहमति रहेको र खुशी व्यक्त गरेको जिकिर गर्नुभयो । """
समतामूलक विकासमा चुनौती,"""विश्वमा असमानता घटेन । एकातिर केही मुलुक अत्यधिक धनी बन्दै गएका छन् भने अर्कातिर धेरै मुलुक गरिब र कमजोर छन् । सिद्धान्ततः प्रजातन्त्र, समाजवाद, लोकतन्त्र, गणतन्त्र, समतामूलक विकास, समृद्धि र समानता जस्ता नारा दिइए पनि व्यवहारमा लागु गर्न चुनौतीपूर्ण अवस्था छ । समतामूलक विकास आजको प्रमुख आवश्यकता हो । यसका लागि विश्वका सम्पन्न र धनी मुलुकले गरिब तथा कमजोर मुलुकलाई सहयोग गर्नु पर्छ । सबै बाँचौँ र बचाऔँ भन्ने भावना विकास गर्न जरुरी छ । गरिबी, बेरोजगारी, अभाव र असमानताले विश्वमै चुनौती खडा गरेको  छ । हिंसा, युद्ध, द्वन्द्व, गृहयुद्ध जस्ता मानवताविरोधी घटनाले विकासको लक्ष्य हासिल गर्न सकिएको छैन । प्रथम र दोस्रो विश्वयुद्धले अकल्पनीय जनधनको क्षति भएपछि सदाका लागि युद्ध अन्त्य गरी शान्ति र मेलमिलाप कायम गर्न विश्व संस्था संयुक्त राष्ट्रसङ्घको स्थापना भएको विदितै छ । राष्ट्रसङ्घले युद्धलाई अवैध घोषणा गरेको छ तर पनि विश्वमा युद्ध रोकिएको छैन । कतै गृहयुद्ध, कतै द्विपक्षीय युद्ध र द्वन्द्वले विश्वशान्ति तथा सुरक्षालाई कमजोर बनाउनुका साथै मानवीय मूल्य र मान्यतामाथि बलात् हस्तक्षेप भएको छ । यस्तो अवस्थामा राष्ट्रसङ्घको निर्णायक भूमिका हुनुपर्ने आवश्यकता सर्वत्र औँल्याइएको छ । राष्ट्रसङ्घको भूमिकालाई धनी तथा महाशक्ति राष्ट्रले कमजोर बनाइदिँदा समतामूलक समाज बनाउने र विश्वबाटै गरिबी अन्त्य गर्ने लक्ष्य पूरा हुने सम्भावना कमजोर बन्दै गएको छ । संयुक्त राष्ट्रसङ्घीय विकासका लागि वित्तसम्बन्धी चौथो अन्तर्राष्ट्रिय सम्मेलन सोमबारदेखि स्पेनको सेभिया सहरमा जारी छ । चार दिनसम्म चल्ने यो अन्तर्राष्ट्रिय सम्मेलनमा नेपाललगायत संयुक्त राष्ट्रसङ्घका अधिकांश सदस्यराष्ट्रका राष्ट्रप्रमुख तथा सरकार प्रमुखको सहभागिता छ । नेपाल र अति कम विकसित मुलुक समूहको अध्यक्षका तर्फबाट प्रधानमन्त्री केपी शर्मा ओलीले सोमबार सम्मेलनलाई सम्बोधन गर्दै विकसित र अति कम विकसित मुलुकबिचको असमानताको खाडल थप गहिरो हुँदै गएको बताउनुभएको छ । उहाँले कसैलाई पछाडि नछाड्ने प्रतिबद्धता विकसित मुलुकले बिर्सिंदै गएको भन्दै विकसित मुलुकका नेताहरूको ध्यानाकर्षण गराउनुभएको छ । एक दशकअघि अदिस अबाबामा विश्वले अल्पविकसित राष्ट्रसँग ऐक्यबद्धताको प्रतिज्ञा गरेको थियो । त्यो प्रतिबद्धता दिगो विकास २०३० लक्ष्यमा पनि प्रतिविम्बित भएको छ । त्यति बेला कसैलाई पनि पछाडि नछाड्ने र सबैभन्दा पछाडि परेकालाई पहिले माथि उठाउने प्रतिबद्धता व्यक्त गरिएको थियो । १० वर्षपछि विश्वले प्रगति गरिरहेको छ तर असमानता पनि उस्तै बढ्दै गएको छ । विश्वको कुल गार्हस्थ उत्पादन ७५ ट्रिलियनबाट ११५ ट्रिलियनमा पुग्दा पनि मुलुकबिच समानता छैन । सामूहिक एकता सबैभन्दा अत्यावश्यक रहे पनि विकास सहायताको स्वरूप घट्दै गएको छ । पछिल्लो दशकमा अल्पविकसित राष्ट्रको ऋण तीन गुणा बढेको छ । असमान व्यापारको वृद्धि र कमजोर लगानीका कारण विश्वव्यापी गरिबीको दर घटेन । विकसित देशमा प्रविधि र नवप्रवर्तन द्रुत गतिमा अगाडि बढिरहे पनि अल्पविकसित राष्ट्रले प्राविधिक र डिजिटल विभेदको सामना गरिरहेका छन् । विकसित मुलुकको तुलनामा एक प्रतिशतभन्दा कम हरितगृह ग्यास उत्सर्जन गर्ने अल्पविकसित राष्ट्रमा जलवायु परिवर्तनको मार अत्यधिक रहेको छ । नेपालसहित केही मुलुक विकासशील मुलुकमा स्तरोन्नतिको मार्गमा अग्रसर रहेका छन् । तैपनि ती मुलुकले धेरै चुनौती सामना गर्दै छन् । अल्पविकसित राष्ट्र विकास साझेदारको समर्थन र ऐक्यबद्धता प्राप्तिको आशामा छन् । अहिले विश्वमा ४४ वटा मुलुक अति कम विकसित राष्ट्रको सूचीमा छन् । अफ्रिका महादेशका ३२ वटा, एसिया महादेशका आठ वटा, उत्तर अमेरिका महादेशबाट एउटा र प्रशान्त क्षेत्रका तीन वटा मुलुक अतिकम विकसित राष्ट्रका रूपमा रहेका छन् । यीमध्ये जम्मा चार मुलुक मात्र स्तरोन्नतिको यात्रामा अग्रसर छन् । यस्तो अवस्थामा यस सम्मेलनमा उठेको प्रतिबद्धताले यी मुलुकलाई मार्ग प्रशस्त गर्ने अपेक्षा पनि गरिएको छ । दिगो विकासको लक्ष्य साकार पार्न पनि विश्वव्यापी वित्तपोषण प्रणालीमा सुधार गर्नु पर्छ । नेपाल जस्तो मुलुकलाई पर्याप्त जलवायु वित्तका लागि आह्वान गर्दै त्यसलाई पहुँचयोग्य बनाउन अपिल गरिएको छ । अल्पविकसित तथा साना मुलुकको विकासका लागि लगानीको मार्ग प्रशस्त गर्न स्वतन्त्र आयोगको भूमिका महत्वपूर्ण रहिआएको छ । यसका लागि नागरिक समाजको भूमिका अहम् छ । अन्तर्राष्ट्रिय वित्तीय प्रणालीलाई थप सुधार गर्न नागरिक समाजले आवाज बुलन्द गर्नुपर्ने देखिएको छ । यो सम्मेलन समतामूलक विकासका गर्ने दिशामा कोसेढुङ्गा बन्ने अपेक्षा गरिएको छ । """
निजामती सेवा विधेयक,"""प्रतीक्षाको फल मिठो हुन्छ भन्ने नेपाली भनाइ छ । निजामती सेवा विधेयक यस्तै प्रतीक्षाको फल जस्तै हुन पुग्यो तर फल फल्न अझै बाँकी नै छ । प्रतीक्षा पनि अलि लामै भयो । संविधान सभाले सङ्घीय लोकतान्त्रिक गणतन्त्रलाई संस्थागत गर्ने संविधान निर्माण गरेको एक दशकपछि बल्ल यो विधेयकलाई प्रतिनिधि सभाले पारित गरेको छ । लामो अन्योलपछि आइतबार बसेको प्रतिनिधि सभा बैठकले निजामती सेवा बहुमतले पारित गरेको हो । असारको आरम्भमै संसदीय समितिबाट यो विधेयक सदनमा प्रवेश भए पनि रोकिन पुगेको थियो । प्रतिनिधि सभाले पारित गरेपछि पनि विधेयकमा धेरै कमजोरी देखिएको समाचार आएको छ । कमजोरीलाई माथिल्लो सदनमा सुधार गरिनु पर्छ । कुनै पनि कानुन सबैका निम्ति चित्तबुझ्दो त हुन सक्दैन । देशीय हितमा सहमति गर्दै अगाडि बढ्नुपर्ने हुन्छ । कतिपय कानुनमा दबाब र प्रभावलाई न्यून गर्न पनि प्रावधान राख्ने गरिन्छ । सायद यो विधेयकमा पनि यस्तै भयो । लामै प्रतीक्षापछि अब विधेयकले बाटो लिएको छ । प्रतिनिधि सभाबाट पारित भएपछि अब यो विधेयक राष्ट्रिय सभामा जाने छ । त्यहाँबाट पारित भएपछि पुनः प्रतिनिधि सभामा आउने छ र अनि मात्र प्रमाणीकरणका निम्ति राष्ट्रपति कार्यालय जाने छ । राष्ट्रपतिले प्रमाणीकरण गरेपछि राजपत्रमा प्रकाशित हुने र विधेयक ऐन बनेर कार्यान्वयनमा जाने छ । अब भने यो विधेयक ऐन बन्न धेरै समय लाग्ने छैन भन्ने विश्वास बढेको छ । सङ्घीयताको प्रभावकारी कार्यान्वयनका निम्ति निजामती सेवा ऐन संविधान निर्माण लगत्तै बन्नुपर्ने थियो तर बन्न सकेन । ऐन निर्माणको प्रयास नभएको भने होइन । संविधान निर्माणको तीन वर्षपछि २०७५ सालमै निजामती सेवा विधेयक सदनमा प्रवेश गरेको हो । त्यतिखेर पनि सरकारले धेरै गहन विमर्शसाथ विधेयक सदनमा लगेको थियो । राज्यव्यवस्था समितिले पनि दुई वर्षभन्दा बढी गृहकार्य गरेको हो । विधायिकामा विचाराधीन रहँदारहँदै प्रतिनिधि सभा विघटनसँगै फेरि निर्वाचित सदनसँगै नयाँ थालनीमा जानु अस्वाभाविक थिएन । त्यसै क्रममा २०८० सालको फागुनमा प्रतिनिधि सभामा निजामती सेवा विधेयक दर्ता भयो । दर्ता भएको १५ महिनापछि संसदीय समितिको विमर्शबाट खारिएको यो विधेयक प्रतिनिधि सभाबाट पारित भएको हो । विधेयकमा राज्यव्यवस्था समितिले राखेको केही प्रावधान सरोकार सबैको दृष्टिमा नयाँ छन् । प्रथमतः उमेरमै केही फरक छ । सङ्घीय निजामती सेवामा प्रवेशको उमेर पुरुषको हकमा ३५ र महिलाको हकमा ३९ कायम हुने भएको छ । हाल महिलाको हकमा ४० वर्ष रहेकोमा पेन्सनमा समस्या हुन सक्ने भएकाले नयाँ व्यवस्था गरिएको हुनु पर्छ । उमेरकै सन्दर्भमा कर्मचारीको अवकाश उमेर ६० वर्षको मार्गचित्र छ । यो एकै पटक लागु नभई चरणबद्ध हुने छ । हाल रहेको अवकाशको उमेर ५८ बाट ६० बनाउन प्रस्तावको कार्यान्वयन बर्सेनि क्रमशः हुने छ । त्यस क्रममा पारित भएको वर्षमा ५८ वर्षमा नै अवकाश उमेर हुने छ भने दोस्रो वर्ष ५९ वर्षमा र तेस्रो वर्षदेखि मात्र ६० वर्षमा अवकाश हुने नयाँ व्यवस्था गरिएको छ । २०४९ सालअघि निजामती सेवाको उमेर हद ६० वर्ष नै रहेको सन्दर्भमा यो नितान्त नौलो अभ्यास भने होइन । बढी चर्चा भएको विषय भने कुलिङ पिरियड नै हो । निजामती कर्मचारीले सेवाबाट राजीनामा लिएको तथा अवकाश पाएको दुई वर्षसम्म कुनै पनि नियुक्ति पाउने छैनन् । यो आराम गर्ने अवसर जस्तै भएको छ । यो विषयले बढी नै चर्चा पायो र पाइरहेकै छ । दबाबको अवस्था पनि सिर्जना भयो । प्रावधान सुधार गर्न उच्चाधिकारी राम्रै गरी नेतृत्वलाई प्रभाव पार्न लागेको समेत पाइयो । प्रतिनिधि सभा भने मिनी संसद् भनिने राज्यव्यवस्था समितिको निष्कर्षमा अडिग रह्यो, देखियो । यसलाई उचित संसदीय अभ्याससमेत भन्न सकिन्छ । समितिले लामै गृहकार्य गरेको विधि मसौदालाई सदनले फेरबदल गरिरहने हो भने राम्रो सन्देश नजान पनि सक्ने थियो । निजामती सेवाका उच्च अधिकारी र राजनीतिक कार्यकारिणी तथा पदाधिकारीबिच दबाब, प्रभाव र पुरस्कारको आशङ्कामा पदीय नियुक्त हुन नसकोस् भन्ने आशय यो प्रावधानमा देखिन्छ । यसले क्षमता र दक्षता भएका कतिपय जनशक्तिलाई राजकीय कामकाजमा तत्कालै लगाउन नसकिने असुविधा पनि भएको छ । तथापि विधेयक लामै प्रतीक्षापछि अब अगाडि बढेको छ । छिटो ऐन बनेर सङ्घीयता कार्यान्वयनमा सहयोगी हुन सक्दा समग्र मुलुकलाई लाभ पुग्ने देखिन्छ । अब छिटो ऐन आउनु भने जरुरी छ । """
इन्डोर क्रिकेट असार अन्तिममा,"""काठमाडौँ, असार १८ गते । नेक्सोभा स्पोर्ट्स प्रालिको आयोजनामा सिटी इन्डोर क्रिकेट च्याम्पियनसिप असार २९ देखि ३२ गतेसम्म हुने भएको छ । चुनिखेलस्थित रोयल स्पोर्ट्समा हुने प्रतियोगितामा १६ क्लबको सहभागिता रहने आयोजकले बताएको छ । सहभागी टोलीलाई चार समूहमा विभाजन गरिने छ । समूहका शीर्ष दुई टोलीले क्वार्टरफाइनलमा स्थान बनाउने छन् । प्रतियोगिताको विजेतालाई उपाधिसहित एक लाख र उपविजेतालाई ५० हजार रुपियाँ पुरस्कार प्रदान गरिने छ । व्यक्तिगत विधा र हरेक खेलको ‘प्लेयर अफ दी म्याच’लाई विशेष पुरस्कार प्रदान गरिने बताइएको छ । """
विकास निर्माण स्थानीय प्रतिनिधिले गर्ने हो : सांसद थापा,"""काठमाडौँ, असार १४ गते । भक्तपुर जिल्लाको सूर्य विनायक नगरपालिका वडा नं ५ मा स्थायी बसोवास गर्दै  आउनु भएका प्रतिनिधि सभाका सदस्य दुर्लभ थापा क्षेत्री विसं २०४४ देखि राजनीतिमा सक्रिय रहँदै आउनु भएको छ । नेता थापा बुवा रामबहादुर थापा क्षेत्री र आमा अम्बिका थापाबाट २०२५ भदौ २३ गते जन्मनुभएको हो । नेपालमा भएका आन्दोलनमा भक्तपुरबाट नेतृत्व गर्दै आउनुभएका नेता थापा नेपाली कांग्रेसको भक्तपुर जिल्ला सभापति हुनुहुन्छ । जिल्ला सभापति भएको यो दोस्रो अवधि हो । नेपाल कमर्श क्याम्पसमा नेविसङ्घबाट राजनीति प्रारम्भ गर्नुभएका थापाले २०७९ को प्रतिनिधि सभा सदस्यमा निर्वाचनमा निर्वाचित हुनुभएको हो । कटुञ्जे लिफ्ट घट्टेखोलाका संस्थापक उपाध्यक्ष रहेर कटुञ्जेवासीलाई पानीको हाहाकारबाट मुक्त गरेको भनाइ उहाँको छ । २०१५ को निर्वाचनमा पनि भक्तपुरबाट कांग्रेस विजयी भएको इतिहास औँल्याउँदै उहाँले विकासका लागि निरन्तर लागेको दाबी गर्नुभयो । भक्तपुरको खानेपानी, ढल निकास, सडक, बिजुली बत्ती, विद्यालय भवन निर्माणदेखि धार्मिक तथा पुरातात्विक विकास गरेको दाबी गर्नुहुने नेता थापा अरुले जस्तो आफूले ‘स्टन्टबाजी’ नगरेको बताउनु हुन्छ । प्रस्तुत छ– भक्तपुर नेपाली कांग्रेसका जिल्ला सभापति तथा क्षेत्र नं २ का प्रतिनिधि सभा सदस्य दुर्लभ थापा क्षेत्रीसँग उहाँले संसदमा खेलेको भूमिका, भक्तपुरको विकासमा पुर्‍याएको योगदानलगायतका विषयमा पत्रकार नारद गौतम, मनोज रत्न शाही र केशब गुरुङले गरेको भिडियो संवाद : """
गणतन्त्रपछि महत्त्वपूर्ण उपलब्धि हासिल,"""नेपाल कम्युनिस्ट पार्टी (एमाले) का उपमहासचिव प्रदीप ज्ञवाली विद्वत् नेताका रूपमा परिचित हुनुहुन्छ । उहाँको विश्लेषणमा गणतन्त्र हरेक किसिमले उत्तम व्यवस्था हो । गणतन्त्रको रक्षा गर्नु र अझै सशक्त बनाउनुको विकल्प नरहेको उहाँको धारणा छ । नेपाली राजतन्त्र र प्रजातन्त्र सँगसँगै जान नसक्ने इतिहासले पुष्टि गरिसकेको सन्दर्भमा गणतन्त्र नै वास्तवमा हरेक किसिमले उत्तम व्यवस्था भएको उहाँको भनाइ छ । गणतन्त्र सफल बनाउनु र जनताको उपलब्धि रक्षा गर्नु सबैको कर्तव्य भएको उहाँ बताउनुहुन्छ । यसै विषयमा केन्द्रित रहेर गोरखापत्रका उपसम्पादक अजय शर्मा र समाचारदाता भउचप्रसाद यादवले नेता ज्ञवालीसँग गर्नुभएको कुराकानीको सारसङ्क्षेप यहाँ प्रस्तुत गरिएको छ : मुलुक अहिले १८ औँ गणतन्त्र दिवस मनाउने क्रममा छ । नेकपा (एमाले) ले गणतन्त्र दिवस मनाउने तयारी कसरी गरेको छ ? गणतन्त्र दिवस नेपाली जनताको एउटा सर्वाधिक महत्वपूर्ण चाड हो । नेपाली जनताले दशकौँ लामो सङ्घर्षपश्चात् प्राप्त गरेको सबैभन्दा महत्वपूर्ण उपलब्धि पनि हो । यो जनताले जितेको दिन भएका कारण यस बेला हामीले एक खालको उत्सवका रूपमा मनाउने तयारी गरिरहेका छौँ । यस दिवसका अवसरमा सबै पालिकामा विभिन्न कार्यक्रम आयोजना गरिने छ । केन्द्रीय रूपमा जेठ १५ गते बिहान ११ बजेदेखि प्रदर्शनीमार्गस्थित भृकुटीमण्डपमा सांस्कृतिक झाँकी, नाचगानसहित विभिन्न कार्यक्रम आयोजना गरी यो दिवस मनाइने छ । यसका लागि उपत्यकाको पार्टी पङ्क्ति, विभिन्न सम्पर्क मञ्च र जनसङ्गठन परिचालन गरेका छौँ । मुलुकमा गणतन्त्र आएको १८ वर्ष भयो । अब के कुरालाई ‘फोकस’ गर्ने ? जनतालाई गणतन्त्रबारे कसरी बुझाउने ? जनतामा निराशा पनि देखिएको जस्तो देखिन्छ । यसलाई संस्थागत गर्न के पहल गर्नु पर्छ ? पहिलो कुरा त एउटा प्रणाली र राजनीतिक व्यवस्थाका लागि १८ वर्ष धेरै लामो समय होइन । एक व्यक्तिको जीवनमा १८ वर्षको वयस्क भयो भनेर उसको वयस्कतामा प्रवेश गर्ने उमेर हो । तर के के कुरामा त्यो उमेरमा उसलाई बन्देजै लगाइएको हुन्छ नेपालको कानुनले । बिहेबारीलगायतका कतिपय विषयमा थप उमेरको समेत माग गर्छ । भन्नुको तात्पर्य एउटा व्यक्तिको जीवनमा उसलाई परिपक्व हुन समय आवश्यक पर्छ भने एउटा नयाँ राजनीतिक प्रणालीका निम्ति, संस्थागत हुन, सुदृढ हुन, यसले पूर्ण रूपले कार्यकारी बनेर काम गर्न र यसका उपलब्धि जनतासमक्ष पुग्न केही समय लाग्छ नै । यसको तात्पर्य हामीले यस अवधिमा कुनै उपलब्धि नै हासिल गरेका छैनौँ भन्ने होइन । महìवपूर्ण उपलब्धि हासिल भएका छन्; जसको लामो सूची बनाउन सकिन्छ । अहिले जनतामा देखा परेका केही गुनासा स्वाभाविक छन् तर त्योभन्दा बढ्ता गणतन्त्र मन नपराउनेहरू, जनताको शासन मन नपराउनेहरू, लोकतान्त्रिक प्रणाली मन नपराउनेहरू, जन्मजात श्रेष्ठता, एउटा खास कुलमा, घरानामा, वंशमा जन्मेपछि शासक हुन योग्य हुन्छन् भन्ने खालको सामन्ती सोच राख्नेहरूले योजनाबद्ध ढङ्गले गणतन्त्रविरुद्ध प्रहार पनि गरिरहेका छन् । नकारात्मक भाष्य निर्माण गर्ने कोसिस पनि गरिरहेका छन् । यो उत्सव मनाइरहेको बेला हामीले चारपाँच वटा विषयमा ‘फोकस’ गर्ने छौँ । पहिलो त लोकतन्त्र, स्वतन्त्रता, गणतन्त्र किन महत्वपूर्ण छन् भन्ने कुरा नयाँ पुस्तालाई त्यो सन्देश सम्प्रेषण गर्ने छौँ । नयाँ पुस्ता प्रजातन्त्रमै, गणतन्त्रमै जन्मियो । उसलाई हिजो लोकतन्त्र खोसिँदाको पीडा, लोकतन्त्र नहुँदाको पीडा, स्वतन्त्रता गुम्दाको पीडा अनुभूत भएको छैन । जसरी एउटा चरा जो जङ्गलमै जन्मिन्छ हुर्किन्छ, उसलाई पिँजडाभित्र बस्दाको पीडाबोध हुँदैन । स्वतन्त्रताको युगमा जन्मेको पुस्तालाई त्यो थाहा नहुनु स्वाभाविक होला तर हामीले कथा वाचनमार्फत इतिहासलाई पढाइरहनु पर्छ । हिजोका पीडादायी कालखण्डको स्मरणमार्फत लोकतन्त्रप्रति सजग बनाइरहनु पर्छ । दोस्रो कुरा, यसबिचमा हामीले प्राप्त गरेका उपलब्धिलाई स्थापित पनि गर्नु पर्छ । वास्तवमा भन्नुहुन्छ भने निरङ्कुशतन्त्र र लोकतन्त्रको कुनै तुलना हुँदैन । समावेशिताकै कुरा गरौँ; जुन सामन्ती राज्यव्यवस्थामा उही राजा वा उही रानीको कोखबाट जन्मेकी छोरीले गद्दीतिर फर्केर पनि हेर्न नपाउने एउटा व्यवस्था थियो । आज सर्वसाधारणका घरमा जन्मेको एक जना महिला देशको सर्वोच्च राष्ट्राध्यक्ष बन्नुभयो । सर्वसाधारणको घरमा जन्मेका एक किसानको छोरा देशको गणतन्त्रको पहिलो राष्ट्रपति हुनुभयो । आज राज्यका हरेक अङ्गमा न्यूनतम एक तिहाइ महिलाको सहभागिता छ । समावेशिताको दृष्टिले एउटा उत्तम प्रणालीका रूपमा विश्वव्यापी रूपमै एउटा प्रेरणाको विषय बनाएका छौँ । यो उपलब्धि होइन र ? मुलुकमा गणतन्त्र, लोकतन्त्र र नयाँ संविधान जारी नभएको भए दलित, सीमान्तकृत समुदाय, मधेशी, मुस्लिम, थारू, जनजाति, ‘ह्वाट एभर’ । राज्यका अङ्गहरूमा आज उहाँहरूको जुन ढङ्गको पहुँच छ, त्यो सम्भावना थिएन । सामाजिक सुरक्षामार्फत हामीले झन्डै ३८ लाख नागरिकलाई बुढेसकालको सहारा दिइरहेका छौँ, त्यो सम्भव थिएन । स्वास्थ्य बिमामार्फत नागरिकको स्वास्थ्य उपचारको जुन प्रबन्ध गरेका छौँ, त्यो सम्भव थिएन । ९७ प्रतिशत नागरिकका घरमा बिजुली पु¥याएका छौँ, त्यो सम्भावना थिएन । करिब १० वटा छोडेर, आठ वटा छोडेर सबै पालिकामा मोटरबाटोले छोएको छ; जुन हिजोका दिनमा कल्पना पनि गर्न सकिँदैनथ्यो । हामी यी उपलब्धि स्थापित गर्न चाहन्छौँ र यसलाई अझ बढी ‘फक्सनल’, अझ राम्रो ‘डेलिभरी’ दिन सक्ने खालको बनाउनका निम्ति सङ्कल्प पनि गर्छौं । यहाँ भन्नुहुन्छ कि लोकतन्त्रको विकल्प सुदृढ लोकतन्त्र हो । त्यसै गरी यहाँले भन्नुहुन्छ कि हामी नेता र नेतृत्व चरित्र, अनुशासन र आचरणमा बसेनौँ कि ? यसलाई कसरी लिनुहुन्छ ? निःसन्देह, लोकतन्त्र र गणतन्त्रको सफलता लोकतन्त्र र गणतन्त्र सञ्चालन गर्ने नायक र कर्ताहरूमा भर पर्छ । लोकतन्त्र एउटा उच्चतम प्रणालीको मात्र नाम होइन, उच्चतम संस्कृति, उच्चतम मूल्यमान्यताको र उच्चतम चरित्रको पनि नाम हो । यसमा केही प्रश्न निःसन्देह उठेका छन् । मलाई खुसी कहाँनिर लाग्छ भने यो लोकतन्त्र हो । त्यस कारण कानुनले गल्ती गर्नेहरूलाई ढिलोचाँडो दण्डित पनि गरिरहेको छ । हामीले देखिरहेका छौँ, लोकतन्त्रकै निम्ति सङ्घर्ष गरेका कतिपय साथी पछि गल्ती गर्दा, अनियमितता संलग्न हुँदा, भ्रष्टाचारमा मुछिँदा दण्डित हुनुभएको छ । लोकतन्त्रको सामथ्र्य के हो भन्ने लोकतान्त्रिक व्यक्तिहरूले पनि गल्ती गर्छन् भने छोड्दैन । कानुनका नजरमा सबै बराबर हुन्छन् । अझ यो प्रणालीले मूल्यमान्यतालाई प्रवर्धन र दण्डहीनता अन्त्य गर्ने कुरामा अझ बढी ध्यान जानु जरुरी छ । अहिले फरक आवाज उठेका छन् । राजनीतिक दल ‘भर्सेज’ आफूलाई वैकल्पिक शक्ति राजावादी भन्नेहरूको पनि आन्दोलन उठ्यो, यसलाई कसरी लिनुहुन्छ ? पहिलो कुरा, हामीले के बुझ्न जरुरी छ भने राजतन्त्र र प्रजातन्त्रलाई सँगै लैजान सकिन्छ कि, राजासहितको लोकतन्त्रको अभ्यास गर्न सकिन्छ कि ? भनेर नेपाली जनता र राजनीतिक दलले पटक पटक यसको अभ्यास र प्रयास गरे तर त्यो असफल भयो । उदाहरणका निम्ति २००७ सालमा नेपाल छोडेर दिल्लीमा शरण लिन पुगेका त्रिभुवनलाई आन्दोलनको सफलतापछि फर्काएर दलहरूले नै गद्दीमा बसाए तर गद्दीमा बसेको भोलिपल्टदेखि क्रमशः शक्ति सञ्चय गर्दै संविधान सभाको चुनाव गर्छु भन्ने वचनलाई आफैँ लत्याउँदै अधिकार केन्द्रित गर्ने कोसिसमा लागे । महेन्द्रले त संविधान सभाको चुनाव नै खारेज गरे । आफूले बनाएको संविधान अन्तर्गत बनेको पहिलो ‘पार्लियामेन्ट’ र जननिर्वाचित सरकारलाई समेत डेढ वर्षमै बर्खास्त गरेर निरङ्कुश तानाशाही व्यवस्था लागु गरे । हाम्रो पहिलो प्रयास असफल भयो । २०४६ सालमा आन्दोलनबाट बहुदलीय प्रजातन्त्र स्थापना ग¥यौँ । फेरि एक पटक तत्कालीन राजतन्त्रसँग एउटा सर्तमा हाम्रो सम्झौता भयो कि राजालाई सम्मान र जनतालाई सत्ता । त्यस बेला मदन भण्डारीले भन्नुभएको थियो कि संवैधानिक राजतन्त्र राख्नु भनेको ‘सेतो हात्ती’ पाले जस्तै हो । तर पनि सहज राजनीतिक व्यवस्थापनका लागि हामीले खर्चिलो व्यवस्था पनि बेहोर्न तयार भयौँ । तर सर्त थियो कि जनताको अधिकारमाथि कुदृष्टि लाउनु भएन । जुन दिन कुदृष्टि सुरु हुन्छ, गणतन्त्र त्यहीँबाट सुरु हुन्छ भनिएको थियो तर १२ वर्षपछि तत्कालीन राजा ज्ञानेन्द्रले सम्पूर्ण सता हातमा लिने दुस्साहस गरे । दरबार हत्याकाण्डपछि पनि ज्ञानेन्द्रको सत्तारोहण पनि स्वाभाविक थिएन । तैपनि राजनीतिक दल र नेताहरूले ज्ञानेन्द्रलाई सत्तामा बसाले । दुई वर्षपछि सबै नेतालाई जेलमा थुनेर, मिडियाको मुख थुनेपछि नेपाली जनता यो निष्कर्षमा पुगे कि नेपालको सन्दर्भमा राजतन्त्र र लोकतन्त्र सँगै जान सक्दैन । नेपालको सन्दर्भमा यो दुइटाको सहकार्य सम्भव नहुँदो रहेछ । जहिलेसम्म राजतन्त्र राख्छौँ, उसले अनुकूल परेपछि लोकतन्त्रमाथि हमला गर्छ भन्ने निष्कर्षका आधारमा हामीले गणतन्त्र स्थापना गरेका हौँ । अहिले राजावादीले गरेका गतिविधिमा तीन वटा आयाम देखिन्छन् । पहिलो, समाजको पछौटे तत्व जुन जहिले पनि पुरानै व्यवस्थातिर फर्कन चाहन्छन् । संसारका जुनसुकै ठाउँमा यस्ता ‘कन्जर्भेटिभ’ हुन्छन् । दोस्रो, केही अत्यन्त उग्र अस्थिरतावादी र साँचो अर्थमा प्रतिगामी । षड्यन्त्रको बलमा जनताले स्थापित गरेको लोकतन्त्रलाई उल्ट्याउने केही तत्व पनि छन् । उनीहरू कुनै लोकतान्त्रिक बाटोबाट होइन । संविधानले राजतन्त्र ल्याउँछु भन्नेहरूलाई पनि ठाउँ दिएको छ । दुई तिहाइ बहुमत ल्याएर संविधान संशोधन गरी उनीहरूले चाहेको व्यवस्था ल्याउन संविधानमा त्यो व्यवस्थासमेत छ तर जनतामा उनीहरूको समर्थन छैन । यसअघि ४२ ठाउँमा भएको उपनिर्वाचनमा एउटा ठाउँमा पनि उनीहरूले जित्न सकेनन् । अधिकांश ठाउँमा उनीहरूको जमानत जफत भएको थियो । यसरी उनीहरूको जनतामा समर्थन छैन । तेस्रो, हिजोका दुःखका दिनहरू नदेखेको र नबेहोरेका पुस्ताको सानो एउटा हिस्सा पनि लहैलहैमा जोडिएको देखिन्छ । यो कुनै पनि अर्थमा सफल हुने बाटो होइन । लोकतान्त्रिक गणतन्त्र पछाडि फर्किने, यो व्यवस्था उल्टिने र सामन्ती राजतन्त्र फर्किने कुनै पनि सम्भावना छैन । एउटा अन्योल सिर्जना गर्ने र मुलुकलाई अराजकतातर्फ धकेल्ने प्रयत्न पछिलो समय देखा परेको छ । केही दिनअघि नेकपा (एमाले) का अध्यक्ष एवं प्रधानमन्त्री केपी शर्मा ओलीले काठमाडौँ हाम्रो कब्जामा हुन्छ भन्नुभएको थियो । यसबारे के भन्नुहुन्छ ? प्रधानमन्त्रीले साङ्केतिक रूपमा भन्नुभएको कुरा के हो भने जेठ १५ को दिन भनेको जनताको दिन हो । गणतन्त्र ल्याइएको एउटा उपलब्धिको दिन हो । त्यो एउटा उत्सवको दिन हो । उत्सवका निम्ति जनता स्वाभाविक रूपले सडकमा आउँछन् । उहाँले त्यस रूपमा भन्नुभएको हो । उहाँले साङ्केतिक रूपमा गणतन्त्रलाई उत्सवका रूपमा सबै मिलेर बनाऊँ र त्यो मनाउने व्रममा नेकपा (एमाले) अग्रपङ्क्तिमा हुन्छ भन्ने अर्थमा उहाँले त्यस्तो भन्नुभएको हो । प्रधानमन्त्री देशको कार्यकारी प्रमुख हो र कार्यकारी प्रमुखले कानुन हातमा लिने भन्ने कुरा कल्पना पनि गर्न सकिने कुरा होइन । त्यसलाई हामीले स्पष्ट बुझ्नु पर्छ । अरू दलले के गर्नुहुन्छ उहाँहरूको कुरा भयो तर एमाले मुलुकमा गणतन्त्र ल्याउने अभियानको एउटा अग्रपङ्क्तिमा रहेको राजनीतिक शक्तिको हैसियतले यस रक्षा पनि हाम्रो दायित्व हो । सरकारको नेतृत्व गरेको हुनाले नेकपा (एमाले) को दायित्व अझ बढी हुँदै हो । त्यस अर्थमा हामीले यो कार्यक्रम गर्न खोजेका हौँ । देशका प्रत्येक पालिकामा त्यहाँको स्थानीय विशेषता अनुसारको विभिन्न कार्यक्रम गरेर गणतन्त्र दिवस मनाइन्छ । सरकारले त्यस दिन बिहान काठमाडौँको सैनिक मञ्च टुँडिखेलमा कार्यक्रम गर्छ र दिउँसो जनताले विभिन्न कार्यक्रम गरेर खुसियाली मनाउँछन् । गणतन्त्र दिवसका अवसरमा सबै नेपाली र खास गरी नयाँ पुस्तालाई के सन्देश दिन चाहनुहुन्छ ? गणतन्त्रले सबै नेपालीलाई सार्वभौम बनाएको छ । यसले एउटा यस्तो खुला र बहुलवादी समाज निर्माण गरेको छ जहाँ कानुनको नजरमा हामी सबै बराबर छौँ । गर्न चाहनेका लागि देशभित्र पर्याप्त अवसर छन् । हिजोको माओवादी सशस्त्र द्वन्द्वले लामो समयसम्म मुलुकभित्र बस्न नसक्ने अन्योलको स्थिति सिर्जना गरेको अवस्था, हाम्रो शिक्षा र हुर्काइमा रहेका कमी जसले देशलाई माया गर्ने कुराभन्दा पनि आफ्नो ‘क्यारियर’ को पछाडि दौडिने खालका स्थिति र अहिले सूचना प्रविधिमा आएको विकासले नेपालको एउटा गाउँमा बसेर उसले आफ्नो जीवनलाई संसारका विकसित समाजसँग तुलना गर्छन् । यस्ता कतिपय कुराले देशभित्रका युवा पङ्क्तिमा देशभित्र केही हुन्न कि क्या हो ? भन्ने अन्योल सिर्जना भएको छ तर देशभित्र केही हुन्छ र केही भइरहेको छ । मुलुकमा बहुदल आएको पाँच वर्ष नबित्दै १० वर्ष सशस्त्र द्वन्द्वमा फस्यो । त्यो १० वर्षको द्वन्द्वलाई व्यवस्थापन गर्न हामीलाई थप १० वर्ष लाग्यो । साँच्चिकै भन्नुहुन्छ भन्ने बहुदलीय व्यवस्थाको ३५ वर्षमध्ये द्वन्द्व र द्वन्द्वत्तर व्यवस्थापनमा खर्चिनु प¥यो । २०६५ सालमा गणतन्त्रको घोषणा भए पनि संविधानमार्फत त्यसको व्यवस्थापन सात वर्षपछि मात्र भयो । साँचो अर्थमा गणतन्त्रले काम गर्न पाएको त १० वर्ष मात्र भएको छ । त्यसबिच भूकम्प, नाकाबन्दी, कोरोना महामारी, राजनीतिक अस्थिरता भए पनि आज नेपाल जहाँ छ केही सूचकाङ्कमा हामी पछाडि छौँ, प्रतिव्यक्ति आय अलिकति कम छ । ‘माइग्रेसन’ को दर अलिकति बढी छ । तर विभिन्न समुदायको समावेशिता र शान्तिको हिसाबले नेपाल उत्कृष्ट छ । खुसियाली सूचकमा नेपाल जहिले पनि अगाडि छ । खाद्य सुरक्षाको दृष्टिले हामी अगाडि छौँ । नियमित रूपमा निर्वाचन भइरहेका छन् । लोकतन्त्र दिनप्रतिदिन ‘म्याचुअर्ड’ बन्दै गएको छ । यी सबै कुरालाई हामीले देख्नु पर्छ । युवाले बुझ्नु पर्छ । विदेश जाँदै नजाने भन्ने होइन । उच्च शिक्षाका लागि विदेश जानु, त्यहाँका ज्ञान सिक्नु र त्यसलाई आफ्नो देश विकासमा प्रयोग गर्नु पर्छ । देश बन्दै छ । देश राम्रो भइरहेको छ । जति हुनु पथ्र्यो त्यति गर्न सकिएन होला, विकासको गति जति तीव्र हुनु पथ्र्यो त्यति हुन सकेन होला तर हामीले देशलाई राम्रो बनाइरहेका छौँ । यो एउटा आशा र विश्वासका साथ अगाडि बढ्न युवा साथी र आमनेपालीलाई आग्रह गर्न चाहन्छु । """
कर्णाली विकास बैँकका पूर्वअध्यक्ष पशुपति दयाल मिश्र पक्राउ,"""सिराज खान नेपालगन्ज, असार १८ गते । कर्णाली विकास बैँकको घोटाला प्रकरणमा प्रहरीले सो बैँकका तत्कालीन अध्यक्ष पशुपति दयाल मिश्रलाई नेपालगन्जबाट पक्राउ गरेको छ । उहाँ विसं २०६६ सालदेखि २०७५ सालसम्म कर्णाली विकास बैँकको अध्यक्ष हुनुहुन्थ्यो । बैँकका पूर्व अध्यक्ष मिश्रलाई नेपालगन्जबाट बुधबार पक्राउ गरिएको जिल्ला प्रहरी कार्यालय बाँकेका प्रहरी प्रवक्ता डिएसपी दीपक पातलीले पुष्टि गर्नुभयो । उहाँले मिश्रलाई सिआइबीको टोलीले पक्राउ गरेको जनाउँदै सोही टोलीले अनुसन्धान गर्ने बताउनुभयो । मिश्रसँगै यो ठगी प्रकरणमा पक्राउ पर्नेको सङ्ख्या तीन पुगेको छ । यसअघि बैँकका तत्कालीन वित्त प्रमुख देवप्रकाश सिंह ठकुरी र बैँकका संस्थापक अध्यक्ष राजेन्द्रवीर रायलाई पनि पक्राउ गरेर अनुसन्धान अघि बढाइएको छ । पक्राउ परेकाहरूलाई बाँकेमा नै राखेर सीआईबीको टोलीले अनुसन्धान गरिरहेको छ । सिआइबीबाट डिएसपी दानबहादुर थापाको कमान्डको एउटा टोली नेपालगन्ज आएर अनुसन्धान गरिरहेको जिल्ला प्रहरी कार्यालय बाँकेले जनाएको छ । पक्राउ परेकाहरू विरुद्ध बैङ्किङ कसुर तथा सजाय ऐन २०६४ अन्तर्गतको कसुरमा नेपाल राष्ट्र बैँकको समन्वयमा अनुसन्धान भइरहेको प्रहरीले जनाएको छ । कर्णाली विकास बैँकमा अहिलेसम्म दुई अर्ब ५० करोड रुपियाँ हिनामिना भएको भन्दै उजुरी परेको छ । कर्णाली विकास बैँक २०६० सालमा स्थापना भएको थियो । अपचलनमा संलग्न मुख्य व्यक्ति रायको कर्णाली विकास बैँकमा करिब ८० प्रतिशत संस्थापक सेयर छ । उहाँ बैँक स्थापनादेखि नै कार्यकारी अध्यक्ष तथा सिइओका रूपमा करिब १५ वर्षसम्म कार्यरत हुनुहुन्थ्यो । """
एसिसी यु–१६ : फाइनलमा नेपालको प्रतिद्वन्द्वी मलेसिया,"""काठमाडौँ, असार १८ गते । एसिसी मेन्स यु–१६ इस्ट जोन कपमा साविक विजेता नेपालले सेमिफाइनलमा आयोजक मलेसियाको सामना गर्ने छ । नेपालले समूह ‘ए’ को विजेता र मलेसियाले समूह ‘बी’ को उपविजेताको रूपमा अन्तिम चारको भेट पक्का गरेका हुन् । नेपाल र मलेसियाबिचको खेल सिलेगंर ट्रफ क्लबको मैदानमा बिहान पौने आठ बजे सुरु हुने छ । नेपालले समूहको चारवटै खेल जितेको थियो । मलेसियाले भने तीन जित र एक हारको नतिजा निकालेको थियो । यस्तै दोस्रो सेमिफाइनल हङकङ र सिङ्गापुरबिच प्रतिस्पर्धा हुने छ । एसिएन क्रिकेट काउन्सिलको आयोजनामा सञ्चालित प्रतियोगितामा १० देशले भाग लिएका थिए । सहभागी देशलाई दुई समूहमा विभाजन गरिएको थियो । फाइनल खेल असार २१ गते हुने छ ।  """
महिला फुटबल : आज नेपाल र श्रीलङ्का भिड्दै,"""काठमाडौँ,  असार १८ गते । एएफसी महिला एसियन कप छनोट प्रतियोगिताअन्तर्गत आज नेपाल र  श्रीलङ्काबीच स्पर्धा हुँदैछ । उज्वेकिस्तानको  तासकेन्दस्थित मिली रङ्गशालामा नेपाली समयानुसार साँझ ६ः१५ मा खेल हुनेछ । समूह ‘एफ’ मा रहेको नेपालले पहिलो खेलमा लाओसलाई ९–० गोलन्तरले पराजित गरेको छ ।  श्रीलङ्काले उज्वेकिस्तानसँग १०–० को पराजय व्यहोरेको थियो । हालसम्मका प्रतियोगितामा नेपाल श्रीलङ्कासँग पराजित भएको छैन । अन्तर्राष्ट्रिय प्रतियोगितामा नेपाल श्रीलङ्कासँग सातपटक खेलेको छ । फिफा वरियतामा नेपाल १००औँ स्थानमा छ भने श्रीलङ्का १५९औँ स्थानमा छ । राउन्ड रोविन पद्धतिमा सञ्चालित उक्त प्रतियोगिता समूहको शीर्षस्थानमा पुग्ने टोली अर्को वर्ष अष्ट्रेलियामा हुने एसियन कपमा सहभागी हुनेछ । रासस """
लोकतन्त्रको आधार जनविश्वास,"""लोकतन्त्रमा शासकीय वैधानिकताको मेरुदण्ड भनेको नै जनविश्वास हो । लोकतन्त्रमा शासनका लागि प्राविधिक रूपको वैधानिक हैसियत मात्रै पर्याप्त हुँदैन । यसबाहेक नागरिकमा सरकारप्रतिको विश्वास कायम राख्नु पनि उत्तिकै जरुरी हुन्छ । सरकारप्रति नागरिकको विश्वास गुमेमा त्यस्तो सरकारले सरकार सञ्चालन गर्ने शासकीय स्वीकृतिसमेत गुमाउँछ । विभिन्न राजनीतिक तथा सामाजिक अध्ययन तथा अनुसन्धानले नागरिकको सरकार तथा दलहरूमाथिको विश्वासमा निरन्तर स्खलन भइरहेको उल्लेख गर्दै यो केवल अस्थायी चुनौती मात्र नभई दीर्घकालीन संरचनागत समस्याका रूपमा औँल्याएको छ । पछिल्लो समय नेपालमा पनि सरकारप्रति नागरिकको विश्वास आर्जनको सवाल राजनीति तथा सामाजिक जीवनमा केन्द्रीय प्रश्न बनिरहेको छ । जनविश्वासमा क्षयीकरण हुनुमा सरकार तथा सार्वजनिक निकायद्वारा गुणस्तरीय सेवा प्रवाहको अभावका अतिरिक्त नागरिकसँग भावनात्मक एवं संवादात्मक अन्तर्क्रियासहितको गतिशील सम्बन्धपरक गुणस्तरको अभाव, नागरिकको व्यक्त सरोकारप्रति उपेक्षा, युग चेतसहितको नागरिक उदयको अनदेखालगायत रहेका छन् । परम्परागत धारणाका आधारमा हेर्दा जहाँ सार्वजनिक संस्था बलियो हुन्छन् वा ती निकायको कार्यसम्पादन सन्तोषजनक हुन्छ, त्यहाँ सरकारप्रति नागरिकको विश्वास स्वाभाविक एवं स्वतः आर्जन हुन्छ भन्ने मान्यता रहेको देखिन्छ । यस मान्यतामा सरकारको कार्यसम्पादन र सेवा प्रदानलाई  मुख्य कारकका रूपमा हेरी सरकार तथा सार्वजनिक निकायको कार्यसम्पादनउपर नागरिकको सन्तुष्टिलाई मापन गर्ने  गरिन्छ । यस दृष्टिकोणले मूलतः संस्थागत विकास एवं विस्तार साथै सेवा प्रवाहलाई प्राथमिकतामा राखी शासनप्रणालीलाई जनताको घरदैलोसम्म पुर्‍याउने वकालत गर्छ । संस्थागत सुधारले प्राविधिक सुधारसम्म हुन सक्ने र यस्ता सुधारले नागरिकको विश्वसनीयता अभिवृद्धिमा कुनै प्रत्यक्ष सरोकार नराख्ने कुरा पछिल्ला अध्ययनले देखाएको छ । क्रिस एक्ककसले सन् २०१५, वल्र्ड भ्याल्यु सर्भे र अमेरिकी चुनावको लामो अवधिको अध्ययन गरी  सरकारमा विश्वासको पुनस्र्थापना नामक अध्ययनबाट सन् १९६० देखि लगातार विकसित लोकतन्त्रमा समेत जनविश्वास खस्किँदै गएको देखाएका छन् । यद्यपि नेपालको सन्दर्भमा यस्ता लामो अवधिको अध्ययन नभए पनि यसका निष्कर्षहरू हाम्रो सन्दर्भमा समेत समान रूपमा लागु हुने अवस्था देखिन्छ । उक्त अनुसन्धानबाट परम्परागत विश्वासको सिद्धान्त जसले सेवा सुधार गर्न सकेमा जनविश्वास आर्जन गर्न सकिन्छ भन्ने मुख्य अवधारणालाई खण्डित गरेको अवस्था छ । जहाँ सेवा सुधार मात्र हैन सेवा प्रवाहमा गुणस्तरीय रूपमा सुधार भएको छ त्यहाँ पनि विश्वासको ग्राफ ओरालो लागेको देखिन्छ भन्दै विश्वास केवल नतिजामा हैन प्रक्रिया, धारणा र उत्तरदायित्वमा हुन्छ भनेका छन् । पुयुई हाङवोङ (सन् २०१६) ले सिरियालियोनको द्वन्द्वपछिको संस्थागत सुधारको स्थितिको अध्ययन गरेका छन् । उनका अनुसार गृहयुद्धपश्चात् राज्य संयन्त्रमा जनताको विश्वास तथा सुशासन अभिवृद्धि गर्ने लक्ष्यसाथ विश्व बैङ्क र युएनडिपीको प्रस्तावमा सन् २००४ मा विकेन्द्रीकरणमा आधारित सुधार नीति लागु गरियो । विभिन्न सुधारमध्ये कृषि क्षेत्रको विकेन्द्रीकरण गर्न भनि कृषि व्यवसाय प्रवर्धन एकाइ स्थापना गरी सम्पूर्ण अधिकार स्थानीय तहमा गठित कृषक समूहलाई दिइएको थियो । योजना र निर्णय प्रक्रियामा कृषक समूहको सहभागितालाई सुनिश्चित गरी स्थानीय श्रम व्यवस्थापन, जग्गा प्रयोग तथा भोगचलनसमेतका सवालमा अन्तिम निर्णयको अधिकार प्रदान गरिएको अवस्थासमेत थियो । यतिसम्म कि स्थानीय तहको काम तथा कार्यसम्पादनलाई समेत सुपरिवेक्षण गर्न सक्ने अख्तियारी यी समूहलाई दिइएको थियो । यसले अपेक्षित लक्ष्य प्राप्त गर्न सकेन बरु अधिकार र शक्तिको बेहिसाब दुरुपयोग, स्रोतको दोहन, भ्रष्टाचार, जवाफदेहिता शून्य, बेथिति र अपारदर्शिता व्याप्त भयो । यसको निष्कर्षबाट विश्वसनीयता अभिवृद्धि गर्न प्रदान गरिएका सेवा नागरिकको व्यक्त सरोकारको समुचित जवाफका रूपमा देखिन्छ कि देखिँदैन भन्ने कुरा महìवपूर्ण हुने भनेका छन् । उनले विश्वास पुनस्र्थापनाको बहुआयामिक प्रकृतिको अनुसन्धान गरेर विश्वास एकै समयमा भावनात्मक र संज्ञात्मक हुने भन्दै प्रतिकार्यात्मक जरुरी हुने भनेका छन् । नागरिक र राज्यबिचको सम्बन्धपरक गुणस्तर नै विश्वास उत्पन्न गर्ने प्रमुख तत्व हो भनी सुझाएका छन् । राज्यले नागरिकको सरोकार सुन्ने, संलग्न हुने, कार्यान्वयन गर्ने क्षमताका रूपमा लिएमा मात्र गतिशील सम्बन्ध निर्माण भई राज्य र सरकारप्रतिको विश्वास बढ्ने हुन्छ । तसर्थ विश्वास अभिवृद्धिमा नागरिकप्रतिको गहिरो सरोकारमा नै पूर्ण रूपमा निर्भर हुन्छ । त्यसै गरी पछिल्लो दे जुवान र पार्यसकल्ला (सन् २०१६) ले आफ्नो अध्ययनका आधारमा के सुझाएका छन् भने सरकारप्रतिको न्यून विश्वासले शान्ति सम्झौताको उल्लङ्घन र कानुनको परिपालनामा नागरिकको बेवास्ता सिर्जना गर्छ र परिणामतः समाजमा पुनः हिंसा दोहोरिने खतरासमेत हुन्छ । राजनीतिमा विश्वासको पुनस्र्थापनाको सवाल यतिमा मात्र सीमित छैन आर्थिक तथा वित्तीय कोणबाट समेत महत्वपूर्ण सवाल मानिन्छ । तसर्थ सरकारप्रतिको विश्वसनीयता नागरिकसँग भावनात्मक एवं संवादात्मक अन्तर्क्रियामा निहित गतिशील सम्बन्धका आधारमा आर्जन गर्न सकिन्छ । जसभित्र सुन्ने, नागरिकको सुझावमा कार्य गर्ने र नागरिकका गुनासालाई मान्यता दिने विषय सन्निहित हुन्छन् । विश्वास तब उत्पन्न हुन्छ जब नागरिकले आफूलाई सुनेको, राज्य सञ्चालनमा आफूलाई समावेश गरिएको, सम्मान गरिएको महसुस गर्छन् । रोनाल्ड इगलहार्टको सामाजिक आधुनिकीकरणको सिद्धान्तको अवधारणाबाट हेर्ने हो भने जब समाज शिक्षित र आधुनिक हँुदै जान्छ, नागरिक जीवन निर्वाहमुखी मूल्यबाट आत्माभिव्यक्ति मूल्यमाथि केन्द्रित हुँदै जान्छ । यसले राज्यका निकायमा वा सेवाप्रदायकमा शङ्का, पारदर्शिता र सहभागिता उपर एकसाथ सरोकार वृद्धि गर्छ । क्रिस एक्कल्स (सन् २०१५) ले यसलाई राजनीतिक नवयुग चेतका रूपमा व्याख्या गरेका छन् । यसलाई सामान्य अर्थमा युग चेतका रूपमा लिन सकिन्छ । जसको माध्यमबाट तत्काल नागरिकले राज्यका निकायप्रति बनाउने धारणा तथा नागरिकले सार्वजनिक निकाय वा संस्थाको कार्यउपर मूल्याङ्कन गर्ने तौरतरिकामा नै आमूल रूपमा बदलाव ल्याएको कुरालाई दर्साउँछ । उदाहरणका लागि पछिल्लो विज्ञान प्रविधिको विकास खास गरेर सूचना प्रविधि, सामाजिक सञ्जालदेखि कृत्रिम बौद्धिकतासमेतको प्रयोग र पहुँचले नागरिकमा समसामयिक युगको विश्व अवधारणा बनाउन सहजीकरण गरिरहेको हुन्छ । यसले नागरिक सरकारबिचको परम्परागत सम्बन्धमा ऐतिहासिक रूपान्तरण ल्याइरहेको छ । जसलाई सम्बोधन गर्न केवल सार्वजनिक सेवा प्रवाहले मात्र सम्भव छैन । सरकार तथा दलहरूले नागरिकको परिवर्तित चेतनास्तरको तहबाट हेर्न र विश्लेषण गर्न अनिवार्य हुन्छ । समयको परिवर्तनसँगै आधुनिकीकरण भइरहेको परिवर्तित समाज र नवयुग चेतनासहितको नागरिकको उदयका आधारमा सरकारले आफ्नो सम्बन्धलाई पुनर्परिभाषित गर्दै नागरिकसँग भावनात्मक तथा संज्ञात्मक तहमा जोडिनु र सोहीबमोजिम आफ्ना कार्यशैली तथा संस्कारमा सुधार गर्नु आजको अहम् सवाल हो । लोकतन्त्रमा नागरिकको प्रभावकारी एवं यथोचित निगरानीले सरकार तथा सार्वजनिक निकायका कामकारबाहीलाई वैधानिकता दिनुका साथै सरकार र नागरिकबिच शङ्कारहित गतिशील सम्बन्ध स्थापित गर्न सहयोग गर्छ । यो नै लोकतान्त्रिक राज्यव्यवस्थाको सुन्दर पक्ष हो । नागरिकको यथोचित निगरानी र हस्तक्षेपकारी सहभागिताका लागि नेपालले थुप्रै संवैधानिक तथा कानुनी प्रबन्ध गरेको छ । सूचनाको अधिकारदेखि सार्वजनिक सुनुवाइ, सहभागितात्मक योजना तथा बजेट निर्माणलगायतलाई स्थानीय सरकार, प्रदेश सरकार र सङ्घीय सरकारसमेतले केही हदसम्म आत्मसात् गरेको भए पनि अपेक्षाकृत वस्तुगत तहमा कार्यान्वयन भइरहेको छैन । यस्ता व्रियाकलाप केवल देखाउनका लागि गरिने र नागरिकको शासन प्रक्रियामा सहभागिताका अधिकारलाई औपचारिकमा सीमित गरिदिएको छ । लोकतान्त्रिक शासन पद्धतिमा कर्मचारी प्रशासनले नागरिकको बदलिँदो मान्यतालाई बुझी सरकार र नागरिकबिचको सम्बन्ध निर्माण गर्न गतिशील पुलका रूपमा कार्य गर्नुपर्नेमा यो आफैँभित्रको राजनीतिक दलदलमा फस्नुका साथै केन्द्रीकृत मनोविज्ञानले ग्रस्त छ । समग्रमा कर्मचारी मनोविज्ञान राजनीतिक दल तथा दलको नेतृत्वलाई खुसी पार्नेमा मात्र सीमित हुँदै गएको देखिन्छ । सरकार र नागरिकबिचको सम्बन्धलाई जोड्न सरकारको चुस्त डेलिभरीका साथै नागरिकबिच गतिशील सम्बन्धपरक संवाद जरुरी छ । यसका लागि औसत कार्यसम्पादन मात्र यस सन्दर्भमा पर्याप्त हुन सक्दैन । तसर्थ माथिका अध्ययनले सुझाए झैँ गुणस्तरीय सेवा प्रवाहका साथै गतिशील सम्बन्धमा आधारित नागरिकप्रतिको गहिरो चिन्ता, नागरिकको व्यक्त सरोकारलाई समुचित सम्बोधन, युग चेतसहितको नागरिक उदयमा आधारित सवाललाई आत्मसात् गरी सरकारी कार्यशैली परिवर्तन गर्न सके मात्र लोकतन्त्रलाई सुदृढ बनाउँदै शासनमा जनस्वीकृति सुनिश्चित गर्न सकिने छ । यो नै लोकतान्त्रिक शासनको वैधानिकता मापन गर्ने अन्तिम मानक पनि हो ।  """
अझै तुइन तर्नुपर्ने बाध्यता,"""हुम्ला समाचारदाता हुम्ला, असार १८ गते । हिमाली जिल्ला हुम्लामा अझै तुइन तर्नुपर्ने बाध्यता हटेको छैन । खार्पुनाथ गाउँपालिका– १ र २ को सिमाना पर्ने लालीबगरको कर्णाली नदीमाथि तीन वर्षदेखि त्यहाँका स्थानीयले तुइन तर्नुपर्ने बाध्यता रहेको हो । खार्पुनाथ गाउँपालिका–२ का बकबिर रावलले सङ्घ तथा प्रदेश सरकारले तुइन विस्थापन गर्ने योजना ल्याएको भए पनि आफूहरू कर्णाली नदी वारपार गर्न तुइनकै भर पर्नुपर्ने अवस्था रहेको बताउनुभयो । कर्णाली कोरिडोरका दुल्लीकुना लालीबगर सडक निर्माणका क्रममा लालीबगरको भिरमा रहेको झोलुङ्गे पुल भत्किएपछि गाउँपालिकाले निर्माण गरिदिएको सो तुइनबाट स्थानीयवासी वारपार गररहेका छन् । कर्णाली नदी वारी आफूहरू र पारी कर्णाली कोरिडोरको सडक नियमित रहेको अवस्थामा स्थानीय तुइन चढेर नदी पार गर्ने र अनि गाडीमा यात्रा गर्नु परेको जानकारी उहाँले दिनुभयो । हिउँदे समयमा नदीको पानी कम हुँदा खासै डर नलाग्ने भए पनि बर्खामा भने नदीमा पानीको बहाब बढेको देख्दा आङै सिरिङ हुने उहाँको अनुभव छ । दुई दिनअगाडि मात्र योजनाको अनुगमन गर्नु जानुभएका सिमकोट गाउँपालिकाका प्राविधिक विकास रोकायाले तुइन तरेर आफू वडा नं २ को थाली गाउँमा पुगेको बताउनुभयो । वडा नं १ बाट २ जान छ घण्टा लामो दुरी पैदल हिँड्नुपर्ने अवस्था छ भने कि तुइन तर्नु पर्छ । तुइन पनि सामान्य काम चलाउने अवस्थामा रहेको बताउँदै उहाँले त्रासले वारपार गर्नुपरेको उल्लेख गर्नुभयो । खार्पुनाथ गाउँपालिकाका अध्यक्ष कर्णबहादुर रावलले लालीबगरमा तीन वर्षदेखि तुइन सुचारु रहेको बताउँदै यो बाध्यताको उपज भएको बताउनुभयो । यसअघि पनि पटक पटक झोलुङ्गे पुल निर्माणका लागि सरोकारवाला निकायसँग माग गरेको भए पनि त्यो सुनुवाइ हुन नसकेको उहाँले जनाउनुभयो । वडास्तरमा अनुगमन वा अन्य कार्यक्रममा जाँदा आफूले पनि सो तुइन तरेको सुनाउँदै उहाँले स्थानीयलाई सुरक्षित यात्राका लागि पुल निर्माण गर्नु अति आवश्यक रहेको जानकारी दिनुभयो । कर्णाली प्रदेश सरकारको आर्थिक सहयोगमा सो स्थानमा पूर्वाधार विकास कार्यालयबाट पक्की पुल निर्माणका लागि टेन्डर आह्वान भएर निर्माण कम्पनी २०७८ सालमै छनोट भए पनि हालसम्म पनि काम सुरु गरेको छैन । यसअघि जिल्लाभर आधा दर्जन तुइन सञ्चालन हुँदै आएकोमा हाल भने लालीबगरको मात्र तुइन छ । अन्यत्र सबै विस्थापित भइरहेका छन् । """
‘लेखकले राजनीतिलाई सचेत गराउनु पर्छ’,"""गोरखापत्र समाचारदाता काठमाडौँ, असार १८ गते । नेपाली कांग्रेसका नेता डा शेखर कोइरालाले लेखक मधुसूदन पाण्डेयको एक सय चार वटा कृतिको ब्यानर वाचन गरेर लोकार्पण गर्नुभएको छ । नेपाल नागरिक आवाजद्वारा मङ्गलबार काठमाडौँमा आयोजित कार्यक्रममा नेपाली कांग्रेसका नेता डा कोइरालाले लेखक पाण्डेयको विसं २०५७ देखि विसं २०८२ सम्म लेखिएका पुस्तकको लोकार्पण गर्नुभएको हो । नेता डा कोइरालाले नेपाली भाषामा इतिहास, साहित्यका विविध विधा, अनुवादलगायत विषयमा यति धेरै सङ्ख्यामा पुस्तक लेखेर पाण्डेयले नेपाली साहित्य क्षेत्रमा ठुलो योगदान पुर्‍याउनुभएको बताउनुभयो  । उहाँले लेखक पाण्डेयका पुस्तकहरू महात्मा गान्धी र बिपी कोइरालाबाट बढी प्रभावित देखिने बताउनुहुँदै भन्नुभयो, “बिपीको समाजवादलाई गाउँ गाउँमा पुर्‍याउन र हालको नेपाली राजनीति, सांस्कृतिक, धार्मिक अवस्थालाई चित्रण गर्दै आगामी दिनमा लेखकबाट अन्य कृतिको अपेक्षा गरेको छु ।” नेता डा कोइरालाले कुलिङ पिरियडसम्बन्धी प्रसङ्ग कोट्याउँदै संसदीय समितिबाट पास भएको विधेयक संसद्मा पुग्दा बदमासी भएर थपघट गर्ने प्रवृत्तिले राजनीतिक बेइमानीले हद नाघेको बताउनुभयो । उहाँले लेखकहरूले आफ्ना पुस्तक, लेख रचनाबाट राजनीतिलाई विधिको शासनमा रहन सचेत गराइरहनुपर्ने बताउनुभयो । नेपाली कांग्रेसका नेता शोभाकर पराजुलीले लेखक पाण्डेयले ४१ वर्षको उमेरदेखि सुरु गरेको लेखन यात्रा हालसम्म १०४ वटा पुस्तकमा आएकोमा उहाँको मेहनतको प्रशंसा गर्नुभयो । उहाँले यी पुस्तकले नेपाली साहित्य भण्डार भर्न निक्कै सहयोग पुग्ने विश्वास व्यक्त गर्नुभयो । साहित्यकार ज्ञाननिष्ठ ज्ञवालीले लेखक पाण्डेयको मौलिक कृतिबारे समीक्षा गर्दै उहाँले उपन्यास, कथा, यात्रा साहित्य, इतिहास, नेपालका राष्ट्रिय विभूतिलगायतका कृतिले नेपाली समसामयिक जीवनका बारेमा जान्ने बुझ्ने अवसर दिएको बताउनुभयो । त्यसै गरी ज्ञानु अधिकारीले विभिन्न भाषामा लेखिएका प्रेरणादायी भनाइलाई नेपालीमा अनुवाद गरेर लेखकले आफूलाई प्रेरक व्यक्तित्वका रूपमा प्रमाणित गरेको बताउनुभयो । लेखक पाण्डेयले पत्रकारिता, लेखन तथा प्राध्यापनसँगै विभिन्न विषयमा एक हजार पाँच सय वटा लेखरचना र मौलिक, अनुदित तथा सम्पादित गरी हालसम्म एक सय चार वटा पुस्तक प्रकाशित गर्नुभएको छ । उहाँको गान्धी हत्या किन ?, नेपालको इतिहास केही अपुष्ट पक्षहरू, बेलायती राजवंशको प्रेम प्रसङ्ग र डायना, नेपालमा सत्ता सङ्घर्ष, बुद्ध दर्शनको इतिहास, गान्धीको आत्मकथा, यौन मनोविज्ञान, हिन्दुस्तानको कथा, मेक्सिम गोर्कीका उत्कृष्ट कथा, शेक्सपियरका कथालगायतका पुस्तक प्रकाशित छन् । """
युरोपेली सुरक्षामा आँच नपुर्‍याउन चीनलाई इयूको आग्रह,"""ब्रसेल्स, असार १८ गते । युरोपेली सङ्घ (इयू) का विदेश मामिला प्रमुख काजा कल्लासले यसै महिनाको अन्त्यमा ब्रसेल्समा हुने नेताहरूको शिखर सम्मेलनअघि चीनका शीर्ष कूटनीतिज्ञबिच ब्रसेल्समा भएको वार्तालाई मध्यनजर गर्दै युरोपको सुरक्षालाई कमजोर नबनाउन बेइजिङसँग आग्रह गर्नुभएको छ । “चीन हाम्रो विरोधी होइन, तर सुरक्षाको सवालमा हाम्रो सम्बन्ध तनावमा छ,” चिनियाँ विदेशमन्त्री वाङ यीसँगको भेटअघि कल्लासले भन्नुभयो । उहाँले भन्नुभयो, “युक्रेनविरुद्धको युद्धलाई निरन्तरता दिन चिनियाँ कम्पनीहरू मस्कोका लागि लाइफलाइन हुन् । बेइजिङले साइबर आक्रमण गर्छ, हाम्रो लोकतन्त्रमा हस्तक्षेप गर्छ र अनुचित व्यापार गर्छ । यी कार्यहरूले युरोपेली सुरक्षा र रोजगारीलाई हानि पुर्‍याउँछ ।” चिनियाँ राष्ट्रपति सी चिनफिङ र युरोपेली सङ्घका शीर्ष अधिकारीबिच बेइजिङमा हुन लागेको शिखर वार्ताको तीन हप्ताअघि वाङ ब्रसेल्स जानुहुने छ । अमेरिकी राष्ट्रपति डोनाल्ड ट्रम्पले कर युद्ध सुरु गरेर प्रमुख व्यापारिक शक्तिहरूलाई तर्साएको बेला इयूले चीनसँग सम्बन्ध सुधारको ढोका खोलेको छ । तर सुधारको साटो ब्रसेल्स र बेइजिङबिच चीनको कथित अनुचित अभ्यासलाई लिएर व्यापार विवाद झनै चर्केको छ । २७ राष्ट्रहरूको समूहले अझै पनि चीनमार्फत रूसको सेनामा महत्त्वपूर्ण प्रविधिको प्रवाह भइरहेको भनी विरोध गरिरहेको छ । कल्लासले भन्नुभयो, “युरोपसँग घनिष्ठ सम्बन्ध कायम गर्न खोज्दा युरोपमा युद्धलाई सहयोग गर्नु एउटा विरोधाभास हो जुन बेइजिङले सम्बोधन गर्नुपर्दछ ।” अस्थिर विश्वमा बेइजिङले आफ्नो बढ्दो शक्तिलाई अन्तर्राष्ट्रिय कानुनको पालनाका लागि प्रयोग गर्नुपर्छ । बेइजिङलाई दबाब दिने प्रयासस्वरूप युरोपेली सङ्घ (इयू) ले मस्कोको युद्ध प्रयासमा सहयोग गरेको आरोप लागेका चिनियाँ कम्पनीसँगको व्यापारमा प्रतिबन्ध लगाएको छ । तर इयूका अधिकारीहरू बेइजिङलाई मस्कोसँगको महत्त्वपूर्ण रणनीतिक साझेदारीबाट हटाउन असफल भएको स्वीकार्छन् । राससएएफपी """
‘सुशासन कायम गर्न वित्तीय अनुशासन चाहिन्छ’,"""काठमाडौँ, असार ७ गते । नेकपा (एमाले) का पोलिटब्युरो सदस्य तथा बारा क्षेत्र नं १ का प्रतिनिधिसभा सदस्य अच्यूतप्रसाद मैनालीले बेरुजु फर्छ्योट गरी वित्तीय अनुशासन कायम गर्ने कर्मचारी र संस्थालाई पुरस्कारको व्यवस्था गर्न आवश्यक रहेको बताउनुभएको छ । त्यसोगर्दा मुलुकमा सुशासन कायम हुने उहाँको बुझाइ छ । गोरखापत्र अनलाइनको ‘सांसदलाई सवाल’ मा बोल्नुहुँदै उहाँले भन्नुभयो, “मुलुकमा वित्तीय अनुशासन नहुँदा सुशासन कायम हुन सकेको छैन, वित्तीय अनुशासन कायम गर्ने संघ संस्थालाई, व्यक्तिलाई सरकारले पुरस्कृत गर्नुपर्छ ।’’ मुलुकमा वित्तीय अनुशासन नहुँदा मुलुक आर्थिक समृद्धिमा जान नसकेको उहाँले चर्चा गर्नुभयो । बेरुजु फर्छ्योट समितिका अध्यक्षसमेत रहनुभएका सांसद मैनालीले सरकारले सञ्चालन गर्दै आएको आयोजना र कार्यक्रममा वित्तीय अनुशासन कायम हुन नसकेको छैन । समयमा आयोजना सम्पन्न हुन नसक्नु, गुणस्तरीय संरचना निर्माण हुन नसक्नुका कारण वित्तीय अनुशासन नभएरै हो उहाँले भन्नुभयो ।  ‘‘जनताको घरआङ्गनमा सिंहदरबार पुर्‍याउने बाचा गरेका छौं, त्यसका लागि सङ्घीयता कार्यान्वयनका लागि आवश्यक पर्ने सबै ऐनहरू समयमा संसदबाट निर्माण भएर कार्यान्वयनमा भइसक्नुपर्छ । त्यसो भएमा सङ्घीयताको सफलता देखिनेछ ।,’’ उहाँले भन्नुभयो, “यो संविधान एकदम लचिलो संविधान हो, यसको पूर्ण कार्यान्वयन गर्न सकेमा धेरै अधिकार सुनिश्चित हुने देखिन्छ । त्यसका लागि सबै ऐनहरु निर्माण भएर कार्यान्वयनमा लैजानुपर्छ ।” ‘‘संसद जनताको सर्वोच्च निकाय हो, तर राजनीतिक आग्रह पूर्वाग्रहका कारण जनताका सरोकारका विषयमा धेरै छलफल र बहस हुन पाएको छैन, परिपक्व संसद हुन सकेको छैन । अनेक कारण देखाएर संसद बैठक अवरोध गर्ने गरिन्छ ।,’’ सांसद मैनालीले भन्नुभयो, “जनताको सरोकारका विषयमा सबै सांसदहरु जिम्मेवार हुन सक्नुपर्छ । देश र जनताको मुद्दामा खेलाँची गरिनुहुन्न ।” ‘‘अहिले संवैधानिक आयोगप्रति पनि प्रश्न उठाउने काम भइरहेको छ, यस्तो गर्नु भनेको राज्यलाई असफल बनाउने प्रपञ्च हो । हरेकको आफ्नो दृष्टिकोण हुनसक्छ तर प्रतिशोध साँध्ने नाममा संसद अवरोध गर्नु गलत हो ।,’’ सांसद मैनालीले थप्नुभयो, “शङ्काको आधारमा कसैमाथि हिलो छ्याप्ने काम गर्नुहुन्न, संवैधानिक आयोगलाई छानबिन गर्न दिनुपर्छ । दोषी कायम भएमा कानुन अनुसार कारबाही हुनैपर्छ ।”  अर्को प्रसङ्गमा सांसद मैनालीले बारा जिल्ला धार्मिक तथा ऐतिहासिक हिसाबले महत्त्वपूर्ण जिल्ला भएको बताउनुभयो । सिम्रौनगढ, गढिमाई झरोखर पोखरी लगायतको क्षेत्र महत्त्वपूर्ण रहेको भन्दै उहाँले पर्यटकीय हिसाबले पनि यी ठाउँको स्तरोन्नति गर्न आवश्यक रहेको बताउनुभयो । आफूले त्यसका लागि सक्दो प्रयास गरिरहेको उहाँले चर्चा गर्नुभयो । यस क्षेत्रको पर्यटकीय विकास गर्न सके यहाँको आर्थिक स्तरमा पनि सुधार आउने उहाँले विश्वास व्यक्त गर्नुभयो । निजगढ अन्तर्राष्ट्रिय विमानको भौतिक पूर्वाधार निर्माण गरी सञ्चालन गर्न सके बारा जिल्लाको स्तरमा अझ परिवर्तन आउने उहाँको भनाइ छ । तर विभिन्न कारणले निजगढ विमानस्थलको काम सम्पन्न हुन नसकेको उहाँले बताउनुभयो । विमानस्थल निर्माणको काम सम्पन्न गर्दा बारा जिल्लालाई मात्र फाइदा पुग्नुभन्दा देशलाई नै आर्थिक फाइदा पुग्ने उहाँको भनाइ छ । प्रस्तुत छ प्रतिनिधिसभा सदस्य अच्यूतप्रसाद मैनालीसँग ‘सांसदलाई सवाल’ मा गोरखापत्र अनलाइनका निमित्त सम्पादक लक्की चौधरी, प्राविधिकतर्फ मनोजरत्न शाही र केशब गुरुङले गर्नुभएको भिडियो संवाद :  """
कृषिमा प्रत्यक्ष वैदेशिक लगानीका लागि परराष्ट्रमन्त्रीको आग्रह,"""काठमाडौं, असार १७ गते । परराष्ट्रमन्त्री डा आरजु राणा देउवाले नेपालको कृषि क्षेत्रमा प्रत्यक्ष वैदेशिक लगानीका लागि विश्वका बहुराष्ट्रिय कम्पनीहरुलाई आग्रह गर्नुभएको छ । राष्ट्रसंघीय कृषि तथा खाद्य संगठन, एफएओको रोममा जारी ४४औँ महासभाअन्तर्गत आज आयोजित कृषि तथा खाद्य प्रणालीसम्बन्धी उच्चस्तरीय सत्रलाई सम्बोधन गर्दै उहाँले कृषि क्षेत्रमा लगानी गरेर नेपालका मौलिक एवं विशिष्ठ उत्पादनहरुमार्फत् विश्व बजारबाट लाभ लिन आग्रह गर्नुभयो ।  मन्त्री डा राणाले भन्नुभयो, “कृषिमा निजी क्षेत्रको संलग्नता बढाउने सरकारको नीति बमोजिम ठूला निजी कम्पनीहरूले कृषिमा लगानी गर्न थालेका पनि छन् । तर पनि ठूलो लगानी तथा कृषिमा आधुनिकीकरणको अभावमा पर्याप्त सम्भावनाका बाबजुत पनि नेपालले बृहत मात्रामा कृषि उपजहरु निर्यात गर्न सकिरहेको छैन । हामीलाई यस क्षेत्रमा ठूलो वैदेशिक लगानीको आवश्यकता छ ।” मन्त्री डा राणाले अन्तर्राष्ट्रिय सहयोग एवं सहकार्यबाट कृषि क्षेत्रलाई नवप्रवर्तन, कृषिमा एआइको प्रयोग, खेती गर्न ड्रोन आदि प्रविधिको प्रयोग गरी कृषिमा आधुनिकीकरण र वैज्ञानिकीकरणका साथ आकर्षक बनाउन नेपाल सरकार लागिपरेको बताउनुभयो । उहाँले नेपालमा कृषि पेशा गर्ने व्यक्ति अर्थात् किसानलाई अहिले पनि हेय दृष्टिले हेर्ने गरिएकाले यस क्षेत्रको आधुनिकीकरण गरी समयानुकूल विकास गरेर निर्यातमुखी बनाउन नसकिएको बताउनुभयो । उहाँले कृषिलाई मर्यादित र आकर्षक पेशा बनाउनुपर्ने धारणा पनि राख्नुभयो । संसदको कृषि, सहकारी तथा प्राकृतिक स्रोत समितिको पूर्व सभापति मन्त्री डा राणाले भन्नुभयो “कृषकहरुको सामाजिक छवि अहिले पनि बदल्न सकिएको छैन । म कृषि समितिको सभापति बन्दा पनि कतिपयले किन यो समिति रोजेको पनि भनेको सम्झना छ । तर मैले नै सो समिति रोजेकी थिएँ ।” नेपालको ८३ प्रतिशत भूभाग पहाड वा हिमाली क्षेत्र रहेको र जहाँ अधिकांश जमिन स–साना टुक्रामा अवस्थित रहेकोले पनि कृषि कार्य अत्यन्त कठिन रहेको भए पनि यसलाई लामो समयदेखि आत्मनिर्भर अर्थतन्त्र र गरिबीसँग जोडिएको बताउनुभयो । नेपालको अर्थतन्त्रमा सबैभन्दा ठूलो आयस्रोत बनेको विप्रेषणले नेपालको कुल गार्हस्थ उत्पादनमा करिब ३५ प्रतिशत योगदान रहेको र कृषिको योगदान दोस्रो स्थानमा अर्थात् करिब २३ प्रतिशन रहेको बताउँदै मन्त्री डा राणाले कृषि क्षेत्र अझै पनि करिब ८० प्रतिशत जनसंख्याको रोजगारीको माध्यम बनेको चर्चा गर्नुभयो । पछिल्लो समय जलवायुजन्य दुष्प्रभावका कारण कृषि क्षेत्रमा नराम्रो प्रभाव पर्दै गएको र नेपालका लागि यो गम्भीर चिन्ताको विषय भएको उहाँले बताउनुभयो । गाउँगाउँमा युवा र पुरुष वर्गको अनुपस्थितिका कारण खेतीमा जंगली जनावरहरुको आक्रमण बढ्दा किसानहरु मर्कामा पर्नुका साथै मानव वन्यजन्तुबीच द्वन्द्व पनि बढेको उहाँले उल्लेख गर्नुभयो । मन्त्री डा राणाले कृषिलाई शिक्षा, पोषण र स्वास्थ्यसँग समन्वय गरेर अघि बढाउने प्रयास सफल भइरहेको पनि स्पष्ट गर्नुभएको जानकारी मन्त्री राणाको सचिवालयले दिएको छ । """
सुदूरपश्चिम प्रदेशको बजेट सर्वसम्मतिले पारित,"""अविनाश चौधरी धनगढी, असार १८ गते । सुदूरपश्चिम प्रदेश सरकारको आर्थिक वर्ष २०८२–८३ को बजेट प्रदेश सभाबाट सर्वसम्मतिले पारित भएको छ । आज बसेको प्रदेश सभा बैठकले प्रदेश सरकारको अर्थसम्बन्धी प्रस्तावलाई कार्यान्वयन गर्न बनेको विधेयकसहित बजेटलाई सर्वसम्मतिले पारित गरेको हो । आर्थिक मामिलामन्त्री बहादुरसिंह थापाले अर्थसम्बन्धी प्रस्तावलाई कार्यान्वयन गर्न बनेको विधेयकसहित आगामी आर्थिक वर्षको बजेट सदनबाट पारित गरियोस् भन्ने प्रस्ताव पेस गर्नुभएको थियो । आगामी आर्थिक वर्षका लागि सरकारले ३३ अर्ब ४७ करोड ६० लाख ४८ हजार रुपियाँको अनुमानित बजेट गत असार १ गते प्रदेश सभामा प्रस्तुत गरेको थियो । जसमा चालुतर्फ १० अर्ब २० करोड ८१ लाख ८२ हजार (३०४९ प्रतिशत) र पुँजीगततर्फ १९ अर्ब ८३ करोड दुई लाख ६ हजार (५९२५ प्रतिशत) बजेट विनियोजन गरिएको छ । यसैगरी, अन्तरवित्तीय हस्तान्तरतर्फ तीन अर्ब ४२ करोड ७७ लाख (१०२४ प्रतिशत) र वित्तीय व्यवस्थातर्फ एक करोड रुपियाँ बजेट विनियोजन गरिएको छ । बजेटमाथि चार दिनसम्मको छलफल गरिएको थियो । छलफलमा २७ जना प्रदेश सभा सदस्यले भाग लिएका थिए । छलफलको क्रममा सत्ता र प्रतिपक्षका सांसद्हरूले बजेटको आलोचना गरेका थिए । """
मधेशको विकास गरे नेपालको विकास हुन्छ : उपेन्द्र यादव,"""काठमाडौँ, जेठ ३१ गते। जनता समाजवादी पार्टी (जसपा) नेपालका अध्यक्ष, पूर्व उपप्रधानमन्त्री एवम् बारा निर्वाचन क्षेत्र नम्बर२ का प्रतिनिधि सभा सदस्य उपेन्द्र यादवले मधेशको विकास गरे नेपालको विकास हुने बताउनुभएको छ। गोरखापत्र अनलाइनको ‘सांसदलाई सवाल’मा कुराकानी गर्नुहुँदै नेता यादवले यस्तो बताउनुभएको हो। ‘‘विकासको बजेट मधेशलाई हेरेर बन्दैन। मधेशको विकास गरे नेपालको विकास हुन्छ। तर मधेशमा ६० प्रतिशत जनसङ्ख्या छ, १३ प्रतिशत मात्र विकास बजेट पुगेको छ’’, यादवले मधेशको विकासमा राज्यको दृष्टि नपरेको भन्दै आपत्ति जनाउनुभयो। नेता यादवको जन्म बुवा धनिलाल र आमा फुदनीदेवीको कोखबाट २०१६ सालमा सप्तरी जिल्लाको भगवतपुरमा भएको हो। उहाँको बाल्यकाल सप्तरीको मधुवनमा बित्यो। अहिले भने त्यो ठाउँ सुनसरीको वराहक्षेत्र नगरपालिका४ मा पर्छ। उपत्यकामा उहाँ ललितपुर महानगरपालिका२३ हात्तीवनमा बसोवास गर्दै आउनुभएको छ। विज्ञान र कानुन विषयमा उच्च शिक्षा अध्ययन गर्नुभएका यादवले औपचारिक शिक्षा मधुवनमै लिनुभएको हो।   मधुवनमा रुखमा काठको पाटी ठोकेर कालो पोतेर लेख्दै उहाँको औपचारिक शिक्षाको सुरुवात भएको हो। मोहन निमाविमा प्रारम्भिक शिक्षा लिनुभएका यादवले जनता मावि मधुवन र वनदहवाकट्टी हाइस्कुल सप्तरीबाट माध्यमिक शिक्षा लिनुभयो। २०३२ सालमा एसएलसी दिनुभयो। यादवले अक्षर चिन्नुभएको विद्यालय अहिले मोहन माध्यमिक बनेको छ। सुनसरी धरानको हात्तीसार क्याम्पसबाट उच्च शिक्षा अध्ययन सुरु गरेर आइएस्सी गरेपछि उहाँले विभिन्न कारणले धरानको पढाइलाई निरन्तरता दिन सक्नु भएन। महेन्द्र मोरङ आदर्श बहुमुखी क्याम्पस विराटनगरबाट स्नातक र स्नातकोत्तर तहसम्मको अध्ययन पूरा गर्नुभएका यादवले विज्ञानसँगै कानुन विषयलाई समेत प्रमुख अध्ययनको क्षेत्र बनाउनुभयो। सप्तरीमा विद्यालयमा पढ्दादेखि नै उहाँ पुष्पलाल श्रेष्ठको व्यक्तित्वबाट प्रभावित भएर राजनीतिमा लाग्नुभएको हो। २०३२ सालमा वामपन्थी राजनीतिमा प्रवेश गर्नुभएका उहाँले पुष्पलालको प्रभावले नै नेपाल कम्युनिस्ट पार्टीको सदस्यता लिनुभएको हो। उहाँको राजनीतिको सुरुवात पुष्पलाल समूहको अनेरास्ववियुबाट भयो। पुष्पलाल श्रेष्ठबाट २०३५ सालमा कम्युनिस्ट पार्टीको सदस्यता लिएको समयमा अखिल प्रतिबन्धित थियो। कम्युनिस्ट कार्यकर्ताका रूपमा सुरुवाती दिनमा भूमिगतरूपमै काम गर्नुभएका यादव २०३६ सालको जनमत सङ्ग्रहको समयमा विद्यार्थी राजनीतिमा सक्रिय हुनुहुन्थ्यो। जनमत सङ्ग्रहपछि अखिल विभाजित हुँदा उहाँ प्रगतिशील विद्यार्थी युनियनको दुई कार्यकाल उपाध्यक्ष बन्नुभयो। विद्यार्थी राजनीतिकैक्रममा उहाँले एक वर्ष केन्द्रीय कारागारमा बिताउनुपरेको थियो। कारागारमा कांग्रेसका तत्कालीन युवा नेता प्रदीप गिरी, दमननाथ ढुङ्गानालाई भेट्नुभएको थियो। नेकपा (मार्क्सवादी) पार्टी बन्दा उहाँलाई कोशी अञ्चल कमिटीमा राखिएको थियो। यादव २०४६ को आन्दोलनमा विराटनगरबाट गिरफ्तार हुनुभयो। धनकुटामा कैदी जीवन बिताउनुभएका उहाँ प्रजातन्त्र पुनस्र्थापनापछि छुट्नुभयो। माले र मार्क्सवादी एकतापछि २०४८ सालमा यादवलाई एमालेले सुनसरी४ मा उम्मेदवार बनाएको थियो। उहाँ पहिलो संसदीय चुनावमा पराजित हुनुभयो। त्यसपछि उहाँले एमालेको सुनसरी र मोरङको जिम्मेवारी पाउनुभयो। लामो समय पार्टीमा काम गरेपछि २०५४ सालमा सामाजिक संस्थाको रूपमा मधेशी जनअधिकार फोरम, नेपाल गठन गर्नुभयो।  २०५६ मा पार्टीभित्र मधेशको मुद्दा उठाएको भन्दै साम्प्रदायिक व्यक्तिको आरोप लागेपछि उहाँ एमालेबाट अलग हुनुभयो। त्यसपछि फोरममा सक्रिय यादव २०५९ असोजमा तत्कालीन राजा ज्ञानेन्द्रले सत्ता हातमा लिएपछि भूमिगत हुन बाध्य बन्नुभयो। उक्त समयमा उहाँले तत्कालीन नेकपा (माओवादी)सँग सहकार्य गर्दै राजनीतिलाई अगाडि बढाउनुभयो। २०६१ सालमा दिल्लीबाट पक्राउ पर्नुभएका यादव दुई महिनापछि छुट्नु भएको थियो। २०६२६३ सालको आन्दोलनमा सक्रियताका साथ सहभागी यादव २०६३ सालमा अन्तरिम संविधान जलाएको आरोपमा फेरि गिरफ्तारीमा पर्नुभयो। अन्तरिम संविधान जारी भएपछि पनि मधेशीलाई विदेशी जस्तो व्यवहार गरेर पीडा भोग्नु परेपछि उहाँ मधेशको मुद्दा लिएर थप सशक्त रूपमा राजनीतिमा लाग्नुभयो। २०६३ सालमा मधेशी जनअधिकार फोरमलाई पार्टी बनाएर उहाँ त्यसको अध्यक्ष बन्नुभयो। २०६५ सालमा फोरमको पहिलो महाधिवेशनबाट उहाँ सर्वसम्मतिले अध्यक्ष चयन हुनुभयो। लगातार मधेशको राजनीतिको नेतृत्व गर्नुभएका यादवले पार्टी बनाउन विभिन्न नेतासँग सहकार्य गरे पनि त्यसले निरन्तरता पाउन सकेन। सङ्घीय समाजवादी फोरम, नेपालका अध्यक्ष यादव २०७६ सालमा गठन भएको समाजवादी पार्टीको अध्यक्ष बन्नुभयो। जनता समाजवादी पार्टीमा महन्थ ठाकुरसँगै यादव पनि अध्यक्ष बन्नुभयो। २०८१ साल जेठमा जनकपुरमा भएको जनता समाजवादी पार्टी (जसपा) नेपालको महाधिवेशनबाट उहाँ पछिल्लो समय पार्टी अध्यक्ष बन्नुभएको हो। यसरी हेर्दा यादव करिब तीन दशकदेखि सदावहार पार्टीको नेतृत्वमा हुनुहुन्छ।  संविधानसभाको दुई कार्यकाल निर्वाचित उहाँ अहिलेसम्म चार पटक सांसद बनिसक्नुभएको छ। पहिलो संविधानसभाको चुनावमा एकसाथ सुनसरी५ र मोरङ५ बाट निर्वाचित यादवले मोरङ छोड्नुभएको थियो। २०७० सालमा सम्पन्न दोस्रो संविधानसभाको चुनावमा सुनसरी५ बाट निर्वाचित उहाँ २०७४ सालमा भएको आम चुनावमा सप्तरी२ बाट निर्वाचित हुनुभएको हो। २०७९ सालको चुनावमा सप्तरी२ मा डाचन्द्रकान्त राउतसँग पराजित यादव बारा२ मा सम्पन्न उपनिर्वाचनबाट प्रतिनिधिसभामा आउनुभएको हो। बारा२ का सांसद रामसहाय प्रसाद यादव उपराष्ट्रपति बनेपछि २०८० मा भएको उपनिर्वाचनबाट यादव प्रतिनिधि सभा सदस्य बन्नुभएको हो। उहाँ अहिले प्रतिनिधि सभाको अर्थ समिति सदस्यसमेत हुनुहुन्छ। नेता यादव पटकपटक विभिन्न सरकारमा मन्त्रीसमेत बन्नुभएको छ। झलनाथ खनाल प्रधानमन्त्री हुँदा २०६५ सालमा परराष्ट्र मन्त्री बन्नुभएका यादव केपी ओली नेतृत्वको सरकारमा २०७५ सालमा उपप्रधानसँगै स्वास्थ्य तथा जनसङ्ख्या मन्त्री बन्नुभयो। प्रस्तुत छ जनता समाजवादी पार्टी (जसपा) नेपालका अध्यक्ष उपेन्द्र यादवसँग गोरखापत्र अनलाइनको ‘सांसदलाई सवाल’मा दिनेश लुइटेलले गरेको कुराकानीका आधारमा मनोजरत्न शाही र केशब गुरुङले तयार पार्नुभएको भिडियो सामग्री  ः  """
एसइईको सुखद सन्देश,"""पछिल्ला वर्षमा चित्तबुझ्दो नदेखिए पनि माध्यमिक शिक्षा परीक्षा (एसइई) को यस पटकको नतिजाले विद्यालय शिक्षासँग सरोकार राख्ने धेरैलाई उत्साह जगाइदिएको छ । नतिजामा देखिएको उत्साहजनक सफलताले विद्यार्थी, शिक्षक, अभिभावकलाई हर्षित र गौरवान्वित तुल्याएको छ । यो सफलताले शिक्षा क्षेत्रमा गरिएको लगानी, मेहनत र समर्पणले सार्थकता पाउन थालेकोतर्फ सङ्केत गरेको छ । यस पटक एसइईमा नियमिततर्फ चार लाख ३८ हजार ८९६ परीक्षार्थी सहभागी भएका थिए, जसमध्ये दुई लाख ७१ हजार २९९ जना उत्तीर्ण भए । एक लाख ६७ हजार ५९७ जना अनुत्तीर्ण अर्थात् नन ग्रेडेडमा परेका छन् । अघिल्लो सालको तुलनामा यस वर्ष १३९५ प्रतिशतको उल्लेख्य वृद्धि हुनु समग्र शैक्षिक क्षेत्रकै लागि सकारात्मक सन्देश हो । गत वर्ष ४७८६ प्रतिशतमा सीमित रहेको उत्तीर्ण दर यस पटक ६१८१ प्रतिशत पुगेको छ । यो सफलतालाई कुनै एक पक्षको मात्र नभई सबैको सामूहिक प्रयासको प्रतिफलका रूपमा बुझ्नु पर्छ । गत वर्षको नतिजामा आधाभन्दा बढी परीक्षार्थी अनुत्तीर्ण भएपछि सरोकारवाला सबैको ध्यान यस पटकको नतिजा सुधार गर्नु पर्छ भन्नेतर्फ केन्द्रित भएको थियो । उक्त घटनाबाट पाठ सिकेर शिक्षण सिकाइ क्रियाकलापमा व्यापक सुधार गरिएको थियो । त्यति मात्रै होइन, एसइईमा सहभागी हुने विद्यार्थीलाई लक्षित गरेर सरकारले अनलाइनमार्फत विशेषज्ञ शिक्षकको सहयोगमा तयारी कक्षाहरू पनि सञ्चालन गरेको थियो । उक्त कक्षामा जोडिएका हजारौँ विद्यार्थीहरूको मेहनत र विशेषज्ञ शिक्षकहरूको अथक प्रयास नतिजा सुधार आउनुको थुप्रै कारणमध्येका एक हुन् । एसइईको नतिजा प्रकाशनमा राष्ट्रिय परीक्षा बोर्डले गत वर्षदेखि नयाँ व्यवस्था गरेको थियो । उक्त व्यवस्था अनुसार सैद्धान्तिकतर्फ हरेक विषयमा न्यूनतम ३५ प्रतिशत र आन्तरिकतर्फ न्यूनतम ४० प्रतिशत अङ्क ल्याउने परीक्षार्थीलाई मात्रै ग्रेडेड समूहमा राख्ने गरिएको छ । गत वर्ष पहिलो पटक लागु गरिएका कारण धेरै परीक्षार्थी अनुत्तीर्ण भएको र सोही अनुत्तीर्ण दरलाई हेरेर विद्यार्थीमा पढ्ने बानीको समेत विकास हुँदा नतिजा अहिले सुधारिएको विश्लेषण पनि गरिएको छ । यी सबै तयारीका आधारमा सरकारले यस पटक एसइईमा न्यूनतम ७० प्रतिशत परीक्षार्थी उत्तीर्ण गराउने लक्ष्य लिएको थियो । अहिलेको नतिजा सरकारी लक्ष्यको हाराहारी नै पुगेको मान्नु पर्छ । अनुत्तीर्ण भएका परीक्षार्थीका लागि बोर्डले साउन २९ गतेबाट ग्रेड वृद्धि परीक्षा सञ्चालन गर्दै छ । उक्त परीक्षामा सहभागी परीक्षार्थीको उत्तीर्ण प्रतिशतलाई समेत आधार मानेर गणना गर्ने हो भने यस पटकको नतिजा सरकारी लक्ष्यभन्दा पनि बढी हुने देखिन्छ । अहिले कुल सरकारी बजेटको सबैभन्दा धेरै रकम शिक्षा क्षेत्रमा खर्च हुने गरेको छ । शिक्षामा छुट्याइएको रकम पनि सबैभन्दा धेरै विद्यालय तहमा खर्च हुने गरेको छ । यति धेरै रकम खर्च हुँदाहुँदै हरेक वर्ष मुस्किलले ५० प्रतिशत विद्यार्थी पनि एसइईमा उत्तीर्ण हुन नसक्दा समग्र शिक्षामा गरिएको खर्चकै विषयमा प्रश्न उठ्ने गरेको थियो । किनभने विद्यालय तहको उपलब्धिलाई एसइईको नतिजासँग जोडेर विश्लेषण गर्ने परिपाटी अहिले पनि कायमै छ । यी सबै टीकाटिप्पणीको एकमुस्ट जवाफ यस वर्षको एसइई नतिजाले दिएको छ तर एसइईमा उच्च अङ्कका साथ परीक्षार्थी उत्तीर्ण भए भन्दैमा चित्त बुझाएर बस्ने अवस्था भने छैन । किनभने अहिले पनि कक्षा १२ उत्तीर्ण हुनेबित्तिकै स्वदेशमा सम्भावना नदेखेर बिदेसिने विद्यार्थी सङ्ख्यामा हरेक वर्ष वृद्धि भइरहेको छ । विद्यार्थी बिदेसिनुका विविध कारण भए पनि स्वदेशमा प्रशस्त सम्भावना नहुनु र उनीहरूलाई सिपमूलक शिक्षा प्रदान गर्न नसक्नु एउटा कारण हो । विद्यार्थीलाई उच्च अङ्कका साथ उत्तीर्ण गराएर प्रमाणपत्र दिने तर सिप दिन नसक्ने शिक्षाको औचित्य पुष्टि गर्न अब निकै कठिन छ । अबको ध्यान त्यतातर्फ केन्द्रित गर्नु आवश्यक छ । समग्रमा एसइईको यो सुधारिएको नतिजाले देशको शैक्षिक भविष्यप्रति आशाको दियो बालेको छ । यो सकारात्मक लयलाई कायम राख्दै अझ गुणस्तरीय र जीवनोपयोगी शिक्षाका लागि सबैले आआफ्नो ठाउँबाट इमानदार प्रयास गर्नुपर्ने देखिन्छ । """
भूकम्पपछि घर घरमा खानेपानी,"""खलङ्गा समाचारदाता जाजरकोट, असार १८ गते  । जिल्लाका ग्रामीण बस्तीका घर घरमा खानेपानी पुगेको छ । यहाँको नलगाड नगरपालिका–४ स्थित सार्कीवाडा, भात्चिउरा, फुलचाउली गाउँका करिब ४५ घरपरिवारको घर घरमा स्वच्छ खानेपानीको धारा पुगेको हो । भूकम्पले मुहान भासिएपछि खानेपानीको हाहाकार भएका गाउँबस्तीमा स्थानीय सरकार, आइएनएफ नेपालको साझेदारीमा घर घरमा धारा निर्माण गरेको हो । नलगाड नगरपालिका–४ स्थित भात्चिउराका १०, फुलचाउलीका चार, सार्कीवाडाका १५, प्यारगाराका १५ घरपरिवारको घरआँगनमा खानेपानी पुगेको छ । भूकम्पले आवाससहित खानेपानीमा क्षति गरेपछि समस्यामा परेका गरिब, दलित, विपन्न आर्थिक अवस्था कमजोर भएका जनताको घरआँगनमा खानेपानी धारा निर्माण गरेपछि डोकामा पानी बोकेर ल्याउनुपर्ने समस्याको अन्त्य भएको छ । छिपछिपे भात्चिउरा खानेपानी उपभोक्ता समितिका अध्यक्ष दिपा रावलका अनुसार भूकम्पले पानीको मुहान भासिएपछि खानेपानीको हाहाकार भएको गाउँमा घरमै खानेपानी आएपछि सहज भएको छ । धारा आउनुअघि उक्त गाउँमा दुई घण्टा पैदल हिँडेर ढाराखोलामा पालो पर्खिएर पानी ल्याउनुपर्ने बाध्यता थियो । अब त्यो समस्या हटेको उहाँको भनाइ छ । करिब एक हजार दुई सय मिटरको दुरीमा रहेको छिपछिपे मुहानबाट गाउँमा पानी ल्याइएको छ । स्थानीय सरकार, साझेदार संस्थाको सहयोगमा निर्माण गरेको खानेपानीलाई व्यवस्थित गरी दिगो रूपमा सञ्चालन गर्ने उहाँको भनाइ छ । फुलचाउलीका चार घरपरिवारले एक हजार पाँच सय मिटर टाढा रहेको मुलपानीबाट ल्याएर खाने गरेका थिए । गाउँदेखि दुई घण्टा टाढा डिमुरापानी गएर गाग्रीमा बोकेर ल्याउनुपर्ने बाध्यता थियो ।  चैत, वैशाख, जेठ र असारको आधा महिना मुहान सुकेपछि गाउँमाथिको तलाउमा जम्मा भएको पानी खाने गरेका थिए । """
फोक्सुण्डो ताल,"""डोल्पा, असार १६ गते । डोल्पा जिल्लाको शे–फोक्सुण्डो गाउँपालिकामा अवस्थित फोक्सुण्डो ताल । समुद्री सतहदेखि करिब तीन हजार ९०० मिटरको उचाइमा रहेको नेपालको सबभन्दा गहिरो ताल हो । तस्बिरः हेमन्त केसीरासस """
पर्यटकका पर्खाइमा म्याग्दीको टिकोट,"""म्याग्दी,  असार १८ गते । पहाडको टुप्पोमा भिराखो पाखामा मौलिक ढुङ्गेघरहरु भएको झुरुप्प बस्ति । पृष्ठभूमिमा हिमाल र वरपर अग्ला डाडापाखा । गाउँको फेदी देखि शिरसम्म ढुङ्गा चिनेर बनाएको सफा सुग्घर पदमार्ग । मौरखी र मिजासीला गाउँलेको न्यानो आतिथ्यता । म्याग्दीको अन्नपूर्ण गाउँपालिका–७ मा पर्ने हिस्तान टिकोट गाउँ प्रकृति र संस्कृतिको संगम हो । पुन थरका मगर समुदायको बाहूल्य बसोबास रहेको सुन्दर, शान्त र रमणीय टिकोट पर्यटकको पर्खाइमा छ । होमस्टे सञ्चालक समेत रहेका टिकोट माविका प्रअ ठगराज पुनले ९प्रदिप० कोरोनाकालमा सुस्ताएको टिकोटको पर्यटन व्यवसाय अझै लयमा फर्कन नसकेको बताउनुभयो । “महाविर पुनको योजनामा सन् २०११ मा शुरु भएको अन्नपूर्ण–धौलागिरी पर्यावरणीय पदमार्गमा समेटिएको टिकोटमा कोरोना महामारी अघिसम्म पर्यटक आगमन राम्रै थियो,” उहाँले भन्नुभयो “पछिल्लो पाँच वर्षयता फाट्टफुट्ट मात्र पर्यटक आउने गरेका छन् ।” समुन्द्रि सतहदेखि दुई हजार दुई सय ५० मिटर उचाईमा रहेको टिकोटको पृष्ठभूमिमा धौलागिरी, मानापाथी, निलगिरी, अन्नपूर्ण र बराह शिखर हिमालको दृष्य अवलोकन गर्न सकिन्छ । टिकोट देखि ३० मिनेट ९हाइकिङ० उकालो पैदलयात्रा गरेपछि पुगिने पञ्चबल डाडादेखि हिमशृङखलाको अलावा सुर्योदय, म्याग्दीका ग्रामिण बस्ति र पहाडी भूगोल देखिन्छ । टिकोटका १० वटा घारमा होमस्टे [घरबास] सुविधा छ । यहाँको होमस्टेमा एक दिनमा ४० जना भन्दा बढी पाहुना बास बस्न सक्छन् । विदेशी पर्यटक आउँदा सामुदायिक लजमा खाना खुवाउने र आलोपालो गरेर व्यक्तिका घरमा सुताउन लैजाने नियम छ । होमस्टेका कोठाको झ्यालबाट हिमाल देखिन्छ । नेपाली पाहुनाहरु व्यक्तिगत सम्पर्क गरेर सिधै होमस्टेमा जान्छन् । लघुउद्यम विकास कार्यक्रमको सहयोगमा घरबास र सामुदायिक लज स्थापना भएको थियो । स्थानीय जंगलमा पाइने च्याउ, टुसा, ढकायो सागको गुन्द्रुक, लोकल कुखुराको मासु, फापर, कोदोको ढिडो, गाईभैसीको दूध, दही, विषादी र रासायनिक मलको प्रयोग बिना उत्पादन गरिएको प्राङगारिक तरकारीका परिकारको स्वाद चाख्न पाइन्छ । आमा र पुरख्यौली समूहले मौलिक गित तथा नृत्यले स्वागत गर्छन् । कृषि पेशामा आधारित टिकोटबासीको जिवनशैली पनि पर्यटकको थप आकर्षण हो । अन्नपूर्ण–धौलागिरी सामुदायिक पर्यावरणीय पदमार्गको बेनी– मल्लाज– बाँसखर्क– डाडाकटेरी– नागी– मोहरेडाडा– फुलबारी– ठूलाखर्क हुदै पाँचौ दिनमा पुगिने टिकोटबाट बेनी–जोमसोम सडकको तिप्ल्याङ र खिवाङ हुदै खोप्रातर्फ जान सकिन्छ । बेनी देखि तिप्ल्याङ, महभिर हुदै दुई घण्टा जिप अथवा मोटरसाइकलमा कच्चि सडकको यात्रा गरेर पनि टिकोट पुगिन्छ । अन्नपूर्ण गाउँपालिकाले टिकोटमा पर्यटक आकर्षित गर्न, भुलाउन र परम्परागत मौलिक सामग्रीहरुको संरक्षण गर्न संग्रहालय स्थापनाका लागि भवन बनाएको छ । पछिल्लो दुई आर्थिक वर्षमा बिनियोजन भएको ? । २९ लाख बजेटबाट निर्माण भएको दुई तले भवनमा दैनिक जिवनयापनमा प्रयोग हुने परम्परागत मौलिक सामग्री संकलन गरेर राखिने अन्नपूर्ण गाउँपालिका–७ का वडा अध्यक्ष मइलन पुर्जा पुनले बताउनुभयो । """
सुकुटे र खाडी चौरका पेट्रोल पम्पहरूबाट उपभोक्ता ठगीको आरोप,"""चित्रकुमार मिजार सिन्धुपाल्चोक, असार १८ गते । सिन्धुपाल्चोकका विभिन्न स्थानमा सञ्चालित आयल स्टोरहरूले उपभोक्ता ठगी र तेलमा अनियमितता गरेको गुनासो बढेपछि बुधवार सरकारी संयन्त्रले अनुगमन गरेको छ । गुणस्तर तथा नापतौल कार्यालय त्रिपुरेश्वरका निरीक्षक दीपेन्द्र रोकाहा, प्रमुख जिल्ला अधिकारी किरण थापा, राष्ट्रिय अनुसन्धान कार्यालयका प्रमुख सुवास कार्की, उद्योग तथा वाणिज्य कार्यालय सिन्धुपाल्चोकका प्रमुख त्रिपुरारी बख्रेल, जिल्ला प्रहरी कार्यालयका डिएसपी माधवराज खरेल लगायतका सरकारी अधिकारीले आयल स्टोरहरूमा अनुगमन गरेका हुन् । चौतारा साँगचोकगढी नगरपालिका–१० सुकुटेस्थित सुनकोसी आयल स्टोर, बलेफी गाउँपालिका–६ र बलेफी गापा–४ अंधेरीस्थित सुनकोसी आयल स्टोर र सानीटारमा रहेको अँधेरी आयल स्टोरमा अनुगमन टोलीले आयल स्टोरको मापदण्ड, मातहत कार्यालयमा दर्ता, नवीकरण, मापन यन्त्र, लगायत उपकरणको अनुगमन गरेको गुणस्तर तथा नापतौल कार्यालय त्रिपुरेश्वरका निरीक्षक रोकाहाले जानकारी दिनुभयो । साथै दर्ता, नवीकरण लगायतका कागजातहरू सर्वसाधारण सबैले देख्न स्थानमा राख्न निर्देशन दिइएको उहाँले बताउनुभयो । """
अलैँचीमा हौसिए किसान,"""इलाम समाचारदाता इलाम, असार १८ गते  । अहिले पहाडी जिल्लाका किसान अलैँचीका बिरुवा रोप्न व्यस्त छन् । यो सिजन अलैँची खेती गर्ने किसानका लागि मुख्य हो । जेठ र असार महिना अलैँचीको बिरुवा रोप्न उत्तम मानिन्छ । यस वर्ष अलैँचीको मूल्य राम्रो भएकाले पनि किसानले अलैँची खेतीलाई जोड दिन थालेका हुन् । “आम्दानी र उत्पादनको तुलना गर्दा धानले भन्दा अलैँचीले राम्रो आम्दानी दिएको पाइयो,” इलामको सन्दकपुर गाउँपालिकास्थित माइमझुवाका किसान नरेन्द्र पौड्यालले भन्नुभयो, “त्यही भएर यस वर्ष खेतमा पनि अलैँची नै रोपियो ।” धान खाद्यान्नका लागि महत्वपूर्ण भए पनि अलैँची एक पटक लगाएपछि कम्तीमा आठ–१० वर्षसम्म हुने भएकाले धान खेतमा अलैँची लगाएको पौड्यालको भनाइ छ । यस वर्ष अलैँचीको मूल्य प्रतिमन एक लाख १० हजार रुपियाँसम्म खरिद बिक्री भएकाले किसान अलैँची खेतीमा निकै हौसिएको इलाम उद्योग वाणिज्य सङ्घका अध्यक्ष कृष्ण पौड्यालको बुझाइ छ । “आफ्नो खेतीयोग्य जमिन बाँझो राखेर युवा बिदेसिने चलन बढेको छ तर विदेशको कमाइभन्दा आफ्नै जग्गामा आम्दानीमूलक नगदे बाली लगाउने हो भने राम्रो आम्दानी हुन्छ भन्ने उदाहरण अलैँचीले देखाएको छ ।” पौड्यालले भन्नुभयो, “प्रतिमन एक लाख १० हजार रुपियाँमा एउटा किसानले अलैँची बेच्नु चानचुने कुरा होइन ।” अलैँची उत्पादन हुने क्षेत्रका स्थानीय तहले पनि अलैँची खेतीमा युवालाई प्रेरित गर्न जरुरी छ । यता अलैँचीकै लागि काम गरिरहेको अलैँची विकास केन्द्रले यस वर्ष करिब एक लाख २५ हजार बिरुवा किसानलाई बिक्री गरेको छ । बिउबाट र टिस्यु कल्चर प्रविधिबाट उत्पादन गरिएका स्वस्थ्य बिरुवा किसानलाई उपलब्ध गराइएको केन्द्रका प्रमुख राजन परियारले बताउनुभयो । “माग चार लाख बिरुवाको थियो, यस वर्ष त्यति सङ्ख्यामा पु¥याउन सकिएन तर अर्को वर्ष चार लाख बिरुवा उत्पादन हुने गरेर हामीले विभिन्न जिल्लामा दोस्रो नर्सरी राखेका छौँ,” परियारले भन्नुभयो, “त्यो नर्सरी पनि बिजु बिरुवा र टिस्यु कल्चरबाटै उत्पादन हुने छ ।” केन्द्रले सङ्खुवासभा, भोजपुर, लमजुङ, गोरखा, इलामको फाकफोकथुम र ताप्लेजुङमा गरी कम्तीमा १७ वटा नर्सरी राखेको केन्द्र प्रमुख परियार बताउनुहुन्छ । “बाहिरका जिल्लाबाट माग धेरै आयो, इलामबाट बिरुवा ढुवानी गर्नुभन्दा सम्बन्धित जिल्लामै नर्सरी राखिएको हो,” उहाँले भन्नुभयो, “यस वर्ष खेती विस्तार पनि बढेको छ । यस वर्ष मूल्य राम्रो भएकाले किसान आकर्षित भएका छन् ।” राम साइ, गोल साइ, भार्लाङ, जिर्मलेलगायत जातका अलैँचीका बिरुवा लगाउने गरिएको छ । अलैँची खेती देशका ५४ जिल्ला १४ हजार ३८३५ हेक्टर जमिनमा विस्तार भएको केन्द्रले जनाएको छ । चालु आव २०८१८२ को हालसम्ममा सात अर्ब १९ करोड सात लाख ४२ हजार रुपियाँको अलैँची बिक्री भएको केन्द्र प्रमुख परियारले जानकारी दिनुभयो । """
लक्ष्य दिगो विकास हुनु पर्छ : प्रम,"""गोरखापत्र समाचारदाता काठमाडौँ, असार १८ गते । प्रधानमन्त्री केपी शर्मा ओलीले विकास सहायतालाई ‘च्यारिटी’ का रूपमा मात्र नलिई गरिबीको अन्त्य र नागरिकको क्षमता अभिवृद्धिका लागि उपयोग गर्न विश्व समुदायसमक्ष अपिल गर्नुभएको छ । संयुक्त राष्ट्रसङ्घीय ‘विकासका लागि वित्त’ सम्बन्धी चौथो अन्तर्राष्ट्रिय सम्मेलनका क्रममा स्पेन सरकारका अध्यक्ष एवं प्रधानमन्त्री पेड्रो सान्चेजद्वारा आयोजित ‘अन्तर्राष्ट्रिय विकास सहयोगलाई पुनर्जीवित गर्दै’ शीर्षकमा आयोजित उच्चस्तरीय ‘राउन्ड टेबल’ छलफलमा मङ्गलबार सम्बोधन गर्दै प्रधानमन्त्री ओलीले विश्वमा कोही पनि पछाडि नपरून् भन्ने सोचका साथ विकास सहायतालाई दिगो शान्ति र विकासका लक्ष्य हासिलनिम्ति उपयोग गर्न साझा पहलका लागि अपिल गर्नुभएको हो । उहाँले विकास सहायता र विश्व साझेदारीको ऐक्यबद्धतामा नयाँ अवधारणाका बारेमा नेपालको धारणा व्यक्त गर्दै भन्नुभयो, “उस्तै किसिमका साना साना विकास परियोजनाहरू सरकार र गैरसरकारी क्षेत्रबाट समानान्तर रूपमा सञ्चालन गर्ने प्रवृत्ति पनि देखिएको छ । त्यसरी छरिएको सहायताबाट समतामूलक विकासले गति लिँदैन ।” प्रधानमन्त्री ओलीले विकास साझेदारहरू निश्चित सञ्जालमार्फत सहायताका लागि अग्रसर हुनुपर्नेमा जोड दिँदै यस विषयलाई सेभिया–प्रतिबद्धताले उत्प्रेरित गरेकाले त्यही मार्गबाट अघि बढ्नुपर्ने सुझाव दिनुभएको प्रधानमन्त्रीको सचिवालयले जनाएको छ । विकसित मुलुकहरूले बोलीमा नभई व्यवहारमा आफ्ना सहायताका प्रतिबद्धता पूरा गर्नुपर्नेतर्फ लक्षित गर्दै प्रधानमन्त्री ओलीले वास्तवमै जनताको जीवनमा अर्थपूर्ण परिवर्तनका लागि प्रभाव पर्ने क्षेत्रमा सहकार्य हुनुपर्ने धारणा राख्नुभयो । उहाँले नेपाल जस्तो अति कम विकसित मुलुकहरूले विभिन्न खालका गतिरोधको सामना गरिरहेको औँल्याउँदै प्रविधि, वैदेशिक ऋण र वित्तीय अभाव झेल्नु परेको उल्लेख गर्नुभयो । पानीको पहुँचमा सरकार प्रतिबद्ध प्रधानमन्त्री ओलीले नेपालका सम्पूर्ण नागरिकलाई सफा पानीमा पहुँच पु¥याउन सरकार प्रतिबद्ध रहेको जानकारी विश्व समुदायलाई दिनुभएको छ ।  मङ्गलबार स्पेनमा अल्पविकसित तथा साना टापु राष्ट्रहरूको उच्चस्तरीय बैठकको अध्यक्षता गर्दै उहाँले नेपालको संविधानले स्वच्छ पानी र सरसफाइको पहुँच प्रत्येक नागरिकको मौलिक अधिकारका रूपमा सुनिश्चित गरेको अवगत गराउनुभयो । ‘राष्ट्र प्रमुख तथा सरकार प्रमुखहरूको पहलमा खानेपानी र सरसफाइ क्षेत्रमा लगानी’ विषयक उच्चस्तरीय छलफललाई सम्बोधन गर्ने क्रममा उहाँले भन्नुभयो, “हामी ‘समृद्ध नेपाल, सुखी नेपाली’ को हाम्रो राष्ट्रिय आकाङ्क्षालाई साकार पार्न कटिबद्ध छौँ, जहाँ प्रत्येक घरपरिवारले सरसफाइ तथा खानेपानीलगायत आवश्यक सेवाहरूको आनन्द लिने छन् ।” यस उद्देश्य प्राप्तिका लागि नेपाल सरकारले पहुँच विस्तार गर्न कानुन, नीति तथा कार्यक्रममार्फत सहजता दिलाएको प्रधानमन्त्री ओलीको भनाइ थियो । सन् २०२४ सम्म नेपालले ९६ प्रतिशत जनतालाई पानी आपूर्ति गर्न सफलता हासिल गरिसकेको उहाँले बताउनुभयो । तथापि सबैलाई गुणस्तरीय र दिगो सरसफाइका सेवा प्रदान गर्न केही चुनौतीहरू रहेको उहाँले स्वीकार गर्नुभयो । विश्वको ठुलो हिस्सा खानेपानीको अभावका कारण पिल्सिरहेको उदाहरण तथ्यहरूमार्फत् उल्लेख गर्दै प्रधानमन्त्रीले विश्वमा खानेपानीको पूर्ण प्रत्याभूतिका लागि समन्वयात्मक रूपमा परियोजनाहरू सञ्चालन गर्नुपर्नेमा जोड दिनुभयो । सबै विकास साझेदारहरूलाई नेपालको प्रयासमा सहयोग गर्न उहाँले अनुरोध गर्नुभयो । आपसी सहयोगमार्फत साझा लक्ष्यहरू प्राप्त गर्न आवश्यक पूर्वाधार निर्माण गर्न र यहाँका संस्थाहरूलाई बलियो बनाउन सकिने उहाँले प्रस्ट पार्नुभयो । उहाँले थप्नुभयो, “हामी एउटा यस्तो संसार सिर्जना गरौँ, जहाँ कोही पनि पछाडि नपरोस्, जहाँ प्रत्येक बालबालिकाले सफा पानी पिउने छ, प्रत्येक परिवारमा सुरक्षित शौचालय हुने छ र प्रत्येक समुदाय सम्मानका साथ बाँच्ने छन् ।” सहुलियतपूर्ण वित्तको आवश्यकता प्रधानमन्त्री केपी शर्मा ओलीले विकास सहयोगका अवधारणात्मक बुझाइलाई युग सुहाउँदो पुनर्परिभाषित गर्न जरुरी रहेको बताउनुभएको छ । विगतदेखि वर्तमानसम्म जेजसरी विकास सहयोगलाई बुझेको भए पनि विकास सहयोग साझा कार्यगत एकता भएकाले अबको समय भनेको यी शब्दहरूलाई कार्यमा रूपान्तरण गर्ने क्षण भएकाले सोही अनुसार परिभाषित गर्न जरुरी रहेको प्रधानमन्त्री ओलीले प्रस्ट पार्नुभयो । अन्तर्राष्ट्रिय वित्त सम्मेलनका क्रममा आयोजित ‘विश्वव्यापी ऐक्यबद्धतामा लगानी : विकास सहयोगको नयाँ दृष्टिकोण’ विषयक एक सत्रमा सम्बोधन गर्दै प्रधानमन्त्री ओलीले भन्नुभयो, “अब हाम्रा प्रतिबद्धताहरू र प्रभावकारिताका हाम्रा सिद्धान्तहरू दुवैमा समाहित गर्नु पर्छ । हामीले स्रोतहरू परिचालन गर्न र विकास सहयोगलाई वास्तविक रूपमा अर्थपूर्ण बनाउन नवीन तरिकाहरू खोज्नु पर्छ ।” वर्तमान समयमा विकासशील मुलुकहरू बढ्दो ऋणको बोझसँगै वित्तीय तनावको सामना गरिरहेको उल्लेख गर्दै उहाँले सहुलियतपूर्ण वित्तको आवश्यकता रहेको प्रस्ट्याउनुभयो । सो क्रममा नेपालका लागि विकास साझेदारहरूले गरिरहेका निरन्तर सहयोगप्रति कृतज्ञता व्यक्त गर्नुभएको प्रधानमन्त्रीको सचिवालयले जनाएको छ । विश्वको विकास पुनरुत्थानशील राष्ट्रवाद, बढ्दो संरक्षणवाद र क्षेत्रीय तथा विश्वव्यापी द्वन्द्वहरू चलायमान भएको समयमा विकास सहयोगको अवधारणा परिवर्तन गर्दै विकास सहयोग परोपकारको विषय नभई प्रगतिको साझा प्रयास रहेको औँल्याउनुभयो । विकास समुदायलाई सशक्त बनाउने साझेदारीसँगै, संस्थाहरूलाई बलियो बनाउने, क्षमता विकास गर्ने र उत्थानशीलतालाई बढावा दिने नवीन सोच भएको टिप्प्णी उहाँले गर्नुभयो । दिगो शान्तिको, साझा समृद्धिको, जलवायु न्यायको, निष्पक्ष र समतामूलक संसारको जगका लागि विकास आवश्यक रहेको उहाँले प्रस्ट पार्नुभयो । बढ्दो चुनौती पार गर्न र समावेशी वृद्धिलाई तीव्र बनाउन साना मुलुकहरूलाई दिगो विश्वव्यापी समर्थनको आवश्यकता रहेको प्रधानमन्त्री ओलीले जिकिर गर्नुभयो । विकास सहायताको खण्डीकरणसँगै अति साना परियोजनाहरू, समानान्तर विकास सञ्जालहरू र अत्यधिक प्रतिस्पर्धी प्राथमिकताहरूमा फैलिएका कार्यव्रमहरूले विकास प्रभावलाई थप कमजोर बनाउने भनाइ उहाँले राख्नुभयो । प्रधानमन्त्री ओलीले मङ्गलबार पनि मित्रराष्ट्रका प्रतिनिधिहरूसँग भेटवार्ता र आपसी छलफल जारी राख्नुभएको जनाइएको छ ।  """
विकास साझेदारहरुलाई औपचारिक माध्यमबाट आउन आग्रह,"""प्रकाश सिलवालरासस सेभिया (स्पेन), असार  १७ गते । संयुक्त राष्ट्रसङ्घीय ‘विकासका लागि वित्त’सम्बन्धी चौथो अन्तर्राष्ट्रिय सम्मेलनका क्रममा स्पेनमा रहनु भएका प्रधानमन्त्री केपी शर्मा ओलीले आज विभिन्न उच्चस्तरीय ‘साइड इभेन्ट’मा सम्बोधन गर्नुभएको छ । प्रधानमन्त्री ओलीले स्पेन सरकारका अध्यक्ष एवं प्रधानमन्त्री पेड्रो साञ्चेजद्वारा आयोजित विकास सहायतामा नयाँ सोचसम्बन्धी उच्चस्तरीय छलफलमा सहभागी भई उक्त विषयको ‘राउण्ड टेबल’मा आफ्ना विचार प्रस्तुत गर्नुभयो । आजै प्रधानमन्त्री ओलीले अल्पविकसित र साना टापु भएका मुलुकहरुको उच्चस्तरीय बैठकको अध्यक्षता गरी सम्बोधन गर्नुभएको छ भने ‘राष्ट्र प्रमुख तथा सरकार प्रमुखहरुको पहलमा खानेपानी र सरसफाइ क्षेत्रमा लगानी’सम्बन्धी उच्चस्तरीय छलफललाई सम्बोधन गर्नुभयो । विकास सहायता र विश्व साझेदारीको ऐक्यबद्धतामा नयाँ सोचबारे नेपालको स्पष्ट धारणा व्यक्त गर्दै प्रधानमन्त्री ओलीले विश्वमा कोही पनि पछाडि नपरुन् भन्ने सोचका साथ विकास सहायतालाई ‘च्यारिटी’ का रुपमा मात्र नलिई गरिबीको अन्त्य र नागरिकको क्षमतावृद्धिका लागि उपयोग गर्दै दिगो शान्ति र विकासका लक्ष्य हासिल गर्न साझा पहल हुनुपर्ने धारणा व्यक्त गर्नुभयो । “उस्तै किसिमका सानासाना विकास परियोजनाहरू सरकार र गैरसरकारी क्षेत्रबाट समानान्तर रुपमा सञ्चालन गर्ने प्रवृत्ति पनि देखिएको छ । त्यसरी छरिएको सहायताबाट समतामूलक विकासले गति लिँदैन”, प्रधानमन्त्री ओलीले भन्नुभयो, “विकास साझेदारहरु निश्चित च्यानलबाट सहायताका लागि अग्रसर हुनुपर्छ । यस कुरालाई सेभिया–प्रतिबद्धताले पनि हामीलाई उप्रेरित गरेको छ । हामी सबै त्यस बाटोबाट अघि बढौँ ।” उहाँले सम्पन्न मुलुकले बोलीमा नभई व्यवहारमा आफ्ना सहायताका प्रतिबद्धता पूरा गर्नुपर्नेमा जोड दिँदै वास्तवमै जनताको जीवनमा अर्थपूर्ण परिवर्तनका लागि प्रभाव पर्ने क्षेत्रमा सहकार्य हुनुपर्ने बताउनुभयो । अल्पविकसित मुलुकहरुको उच्चस्तरीय बैठकको अध्यक्षता गर्दै प्रधानमन्त्री ओलीले विकास साझेदारहरूलाई सेभिया (सेभिल्ला) प्रतिबद्धतालाई पूर्ण र इमानदारीपूर्वक सम्मान गर्न आग्रह गर्नुभयो । यसैगरी घरेलु स्रोत परिचालनलाई बलियो बनाउन, निजी लगानीसहित मिश्रित वित्त प्रणालीलाई बढवा दिन, राष्ट्रिय कार्यक्रमहरूमा थप अनुदान र आधिकारिक विकास सहायता (ओडिए)लाई औपचारिक निकायबाट परिचालन गर्न पनि सम्बद्ध पक्षसँग उहाँले अनुरोध गर्नुभयो । प्रधानमन्त्री ओलीले विज्ञान, प्रविधि र नवप्रवर्तनको शक्तिलाई सदुपयोग गर्दै पूर्वाधार निर्माण, पहुँच विस्तारसहित हाम्रा जनताको जीवनस्तर सुधारका पक्षमा साझा सङ्कल्पसहित समग्र विश्व एक हुनुपर्नेमा जोड दिनुभयो । सेभिया प्रतिबद्धताले हामी सबैलाई आशा र भरोसासहित निष्पक्ष, समृद्ध तर दिगो भविष्य निर्माण गर्ने मौका दिने विश्वास व्यक्त गर्दै प्रधानमन्त्री ओलीले सही वित्तीय विश्लेषणका आधारमा लगानी बढाउँदै गरिबीसँग लड्न, कार्यक्षमता अभिवृद्धि गर्न र दिगो अवसर सिर्जना गर्न एक भई अघि बढ्नुपर्नेमा जोड दिनुभयो ।  """
ब्राजिलका पूर्वराष्ट्रपति बोल्सोनारोद्वारा स्वास्थ्यका कारण सबै कार्यक्रम रद्द,"""ब्रासिलिया, असार १८ गते । ब्राजिलका पूर्वराष्ट्रपति जायर बोल्सोनारोले मङ्गलबार राति बिरामी परेपछि जुलाईका लागि तय भएका सबै कार्यक्रम रद्द गरेको बताउनुभएको छ । उहाँ बिरामी भई आपतकालीन उपचारको आवश्यक परेकोले आगामी महिनाका कार्यक्रम रद्द गर्नुपरेको उहाँको परिवारले जनाएको छ । बोल्सोनारोले पूर्व राष्ट्रपतिद्वारा हस्ताक्षरित र उहाँका छोरा फ्लाभियोले एक्समा प्रकाशित गरेको संक्षिप्त वक्तव्यमा भन्नुभएको छ, “मलाई लगातार बाडुली लाग्ने र बान्ता हुने समस्या भएको र यसले बोल्न समेत समस्या भएको छ ।” सन् २०१८ मा छुरा प्रहारबाट उत्पन्न आन्द्राको समस्याका कारण ७० वर्षीय नेताको गत अप्रिलमा शल्यक्रिया गरिएको थियो । उहाँविरूद्ध ब्राजिलको सर्वोच्च अदालतमा कथित ‘कू’ को अभियोगमा मुद्दा चलिरहेको थियो । राससएएफपी """
स्थायी सरकारको बजेट,"""वर्तमान संविधानको संरचना लोकतन्त्रका अभ्यासलाई प्रत्येक नेपाली नागरिकसम्म बहुआयामिक तवरले पुर्‍याउन क्रियाशील छ । त्यसै अनुरूप सङ्घीय लोकतान्त्रिक गणतन्त्रको अभ्यासलाई संस्थागत गर्दै लैजान तीन तहका सरकारको व्यवस्था गरिएको हो । सोही अनुरूप केन्द्रमा सङ्घीय सरकार, सात प्रदेशमा प्रदेश सरकार र देशका ७५३ स्थानीय तहमा स्थानीय सरकारको व्यवस्था गरिएको छ । तिनै तहका सरकारले उपलब्ध स्रोतसाधनलाई उत्तरदायी, पारदर्शी र जनहितका निम्ति बढी उपयोगी बनाउन लाग्नुपर्ने हुन्छ । त्यसै क्रममा सङ्घीय सरकारको नयाँ आर्थिक वर्षको बजेट प्रत्येक वर्षको जेठ १५ गते ल्याउनैपर्ने बाध्यता छ । असारको पहिलो दिन नै सातै प्रदेशका सरकारले बजेट सार्वजनिक गर्नुपर्ने विधिगत व्यवस्था छ । त्यस्तै देशका सबै स्थानीय तहले असार १० गतेसम्म नयाँ आवको बजेट सम्बद्ध सभामा पेस गर्नुपर्ने जिम्मेवारी छ । सङ्घीयतालाई राजनीतिक रूपमा मात्र नभई अर्थतन्त्रमा सम्पूर्ण अवयवलाई जनस्तरसम्म पुर्‍याउने यो अब्बल अभ्याससमेत हो । यो अभ्यासलाई सार्थक बनाउन अधिकांश स्थानीय तहले तोकिएकै समयमा बजेट सार्वजनिक गर्ने अभ्यासलाई अगाडि बढाएका छन् । कतिपय स्थानीय तहले यो पटक पनि कतिपय कारणले समयमा बजेट सार्वजनिक गर्न सकेका छैनन् । प्रतिनिधिबिचको विवाद, प्रशासनिक बेमेललगायतले समयमा बजेट सार्वजनिक नगर्दा सम्बद्ध स्थानीय सरकारलाई असजिलो पर्न सक्ने छ । सङ्घीय सरकारले प्रदान गर्ने अनुदानका निम्ति अनेक सूचकमध्ये समयमा बजेट प्रस्तुतलाई समेत आधार बनाएको परिवेश बिर्सन मिल्दैन । बजेट सार्वजनिकीकरण केवल कानुनी तथा प्रशासनिक शास्त्रीय दायित्व मात्र होइन । बजेट त समाजलाई आर्थिक, सामाजिक, सांस्कृतिक र भौतिक रूपमा क्रियाशील बनाउँदै अगाडि बढ्ने मूलभूत इन्जिन नै हो । बजेटका निश्चित लक्ष्य र उद्देश्य हुन्छ, हुनु पर्छ । अर्थशास्त्रले जहिले पनि स्रोतसाधनलाई दुर्लभ मान्छ । स्रोतसाधन  असीमित हुँदैन । सीमित स्रोतसाधनलाई अधिकतम परिचालन गरी जनआकाङ्क्षाको सम्बोधन गर्दै लक्ष्यमा पुग्नुपर्ने हुन्छ । सबै स्थानीय तह यसमा अपवाद बन्न सक्दैनन् । आगामी आव २०८२८३ को बजेटमा देशका ७५३ स्थानीय तहमध्ये ७१४ स्थानीय तहले समयसीमाभित्रै बजेट ल्याउन सकेको समाचार सार्वजनिक छ । स्थानीय बजेटका प्राथमिकीकरणमा समेत विविधता देखिएको छ । कतिपय स्थानीय तहले भौतिक पूर्वाधारलाई उच्च प्राथमिकतामा राखेका छन् । खास गरी भौतिक पूर्वाधारमा पनि सडकलाई नै धेरै जसो उपल्लो प्राथमिकतामा राखेको देख्न सकिन्छ । भौतिक पूर्वाधारसँगै कतिपय स्थानीय तहले भने पूर्वाधार विकाससँगसँगै मानव विकासलाई समेत स्थान दिएको देखिन्छ । त्यस क्रममा सिप विकास, रोजगारी प्रवर्धन, सूचना तथा प्रविधिको विकास र विस्तारलाई पनि स्थानीय बजेटमा प्राथमिकता दिइएको छ । कुनै न कुनै प्राकृतिक प्रकोप सबै जसो स्थानीय तहले भोग्दै आएको आकस्मिक समस्या भएकाले प्रकोप नियन्त्रण तथा व्यवस्थापनमा समेत स्थानीय सरकारको ध्यान गएको देखिएको छ । देशका सबै जसो स्थानीय तह अहिले पनि बढी जसो सङ्घीय अनुदानमै आश्रित देखिएको छ । सङ्घीय सरकारको आयव्यय सघन चापमा छ । लक्ष्य अनुसार राजस्व बढ्न सकेको छैन । देशको अर्थतन्त्र फराकिलो दायरामा विस्तार हुन नसक्दा लक्ष्य अनुसार राजस्व उठ्न नसकेको विश्लेषण छ । अर्थतन्त्रलाई फराकिलो दायरामा विस्तार गर्न स्थानीय सरकारको भूमिकासमेत महत्वपूर्ण छ । नेपालले अवलम्बन गरेको सङ्घीयता सङ्घीय सरकारबिच अनावश्यक प्रतिस्पर्धा होइन, समन्वय र सहयोगात्मक अभ्यासबाट अगाडि बढ्ने सैद्धान्तिक र व्यावहारिक कार्यरूप हो । देशका अर्थतन्त्रलाई बलिया बनाउन स्थानीय सरकारले समेत उत्पादनमूलक कार्यदिशा अवलम्बन गर्नुपर्ने हुन्छ । लगानीमैत्री वातावरण सिर्जना गर्नुपर्ने हुन्छ । विगतका कतिपय अभ्यास वितरणमुखी र प्रियतावादी खर्च प्रणालीतर्फ बढी आकर्षित भए । सङ्घीय सरकारदेखि स्थानीय सरकारसम्मै वितरणमुखी कार्यक्रमलाई बढोत्तरी दिने प्रयासले सार्थक नतिजा दिन सकेन तर यो पटक सङ्घीय बजेट नै वितरणमुखीभन्दा यथार्थवादी कठोर धरातलमा उभिने प्रयास गरेको छ । त्यसको प्रभाव प्रदेश बजेटमा त परेको थियो नै कतिपय स्थानीय तहका बजेटमा समेत देखिएको छ । स्थानीय सरकारले बजेटको प्राथमिकतालाई अझ सुदृढ बनाउँदै लैजानुपर्ने आवश्यकता भने छ । समयसीमाभित्र बजेट ल्याउन नसकेका स्थानीय तहले जतिसक्दो चाँडो बजेट ल्याउनमै केन्द्रित हुनु उचित हुन्छ । त्यसै गरी बजेटलाई स्थानीय सभामा प्रभावकारी विमर्श गरी पारित गर्दै कार्यान्वयनको चरणमा छिटो लैजानु पर्छ । बजेट कार्यान्वयनमा सुशासन पहिलो सर्त भएकाले त्यसमा तलबितल पर्न नदिनु उचित हुने छ । भावी दिनमा स्थानीय तहको सो आयस्रोतमा समेत जोहो गर्दै जानु जरुरी छ । """
एनसेलले अब नयाँ ९७१ बाट सुरु हुने मोबाइल नम्बर उपलब्ध गराउने,"""काठमाडौँ, असार १८ गते । एनसेलले आम उपभोक्ताको सुविधाका लागि अब ९७१ बाट सुरु हुने मोबाइल नम्बर उपलब्ध गराउने भएको छ । साउनको दोस्रो साताभित्रै नयाँ सिम वितरण थाल्ने तयारी रहेको कम्पनीले जनाएको छ । नेपाल दूरसञ्चार प्राधिकरणले गत जेठ १४ गते एनसेललाई यो नम्बर रेन्ञको नम्बर वितरण गर्नका लागि अनुमति प्रदान गरेको थियो । प्राधिकरणद्वारा एनसेललाई जारी नम्बर रेञ्ज ९८०, ९८१, ९८२, ९७० मार्फत  सेवाग्राहीका लागि सेवा प्रदान गर्नका लागि मोबाइल नम्बर अपुग भएकोले नयाँ नम्बर रेञ्ज प्रदान गरिएको हो । यो नयाँ नम्बर रेञ्ज प्राधिकरणको राष्ट्रिय नम्बरिङ् वितरण योजना (नेशनल नम्बरिङ् अलोकेशन प्लान)को नियम अनुरुप जारी भएको हो । एनसेलले विभिन्न सेवाप्रदायक कम्पनी, सरकारी तथा गैर सरकारी संस्था, कार्यलय, बैंक तथा वित्तीय संस्थालाई यो नयाँ नम्बर रेञ्जलाई हाल सञ्चालनमा रहेका अन्य रेञ्ज सरह ग्राहक सेवाका लागि आ–आफ्नो प्रणालीमा इन्ट्रिगेट अपडेट गर्न अनुरोध गरेको छ । """
सुरक्षाकर्मीको सेवासुविधामा वृद्धि गर्न सकिएन : रक्षामन्त्री राई,"""काठमाडाैं, असार १८ गते । रक्षामन्त्री मानवीर राईले सुरक्षाकर्मीहरूको सेवासुविधा न्यून रहेको स्वीकार गर्दै आगामी दिनमा राज्यको आर्थिक अवस्था मजबुत हुँदै गएपछि वृद्धि गर्ने कुरामा सरकार सकारात्मक रहेको बताउनुभएको छ । बुधवार राष्ट्रिय सभाको बैठकमा विनियोजन विधेयकमाथि उठेका प्रश्नहरूको जवाफ दिँदै मन्त्री राईले नेपाली सेना, नेपाल प्रहरी र सशस्त्र प्रहरीको सेवा–सुविधा अपेक्षाकृत कम रहे पनि मुलुकको कमजोर आर्थिक अवस्थाका कारण वृद्धि गर्न नसकेको बताउनुभएको हो । उहाँले मुलुकको अर्थतन्त्रले विस्तारै लय समात्दै गएको उल्लेख गर्दै अगामी दिनमा सुरक्षाकर्मीको सेवा सुविधामा वृद्धि हुने विश्वास दिलाउनुभयो । उहाँले मुलुकको उत्पादन क्षेत्रको अवस्था हेरेर भविष्यमा नेपाली सेनालाई थप जिम्मेवारी दिने कुरामा पनि सरकार गम्भीर रहेको बताउनुभयो । उहाँले भन्नुभयो, ""आगामी दिनमा उत्पादन क्षेत्रको अवस्था हेरेर नेपाली सेनालाई जिम्मेवारी दिएर अगाडि बढाउन सकिन्छ । नेपाली सेनालगायत सुरक्षाकर्मीको सेवा सुविधा अलि कम भयो भन्ने कुरा पनि उठाउनुभएको छ । नेपाली सेना, नेपाल प्रहरी, सशस्त्र प्रहरीको सेवा सुविधा कम र निजामती कर्मचारीहरुको, शिक्षकहरुको सेवा सुविधा कम भएको छ भन्ने मलाई पनि लागेको छ । तर मुलुकको एउटै समस्या के हो भने हामी अर्थतन्त्रमा जति माथि आउनुपर्ने हो त्यति आइरहेका छैनौँ । अहिले केही लयहरु समात्न थालेको कुराहरु अर्थमन्त्रीज्यूबाट स्पष्ट भएको छ । आगामी दिनमा यो सेवा सुविधालाई राज्य बलियो हुँदै जाँदा बढाउने कुरामा रक्षा मन्त्रालय र म सकारात्मक छु ।"" उहाँले नेपाली सेनाले निर्माण गरिरहेका पूर्वाधार योजनाहरु समेत अन्तिम चरण रहेको उल्लेख गर्नुभयो । """
एक दिनमै तीन करोड रुपियाँ खर्च,"""नन्द सिंह रलिङ (हुम्ला), असार १८ गते । हुम्लामा रहेका प्रदेशमातहतका कार्यालयको खर्च ह्वात्तै बढेको छ । असार महिनामा मात्रै यहाँस्थित कार्यालयको खर्च चौबरले बढेको देखिएको छ । असार १ गतेदेखि १६ गतेसम्म १३ प्रतिशत खर्च भएको प्रदेश लेखा एकाइ कार्यालयका प्रमुख रामदत्त पाण्डेले बताउनुभयो । हालसम्म चालु र पुँजीगत गरी ५४ प्रतिशत खर्च भएको छ । हालसम्म चालु ७० प्रतिशत र पुँजीगत ४५ प्रतिशत खर्च भएको उहाँले जनाउनुभयो । जेठ महिनाअगाडि एक करोडसम्म पनि खर्च गर्न नसकेका यहाँका विकासे कार्यालयले असार लागेपछि दैनिक करोडको खर्च गर्न थालेका छन् । जेठ र वैशाख महिना लाखको बजेट कारोबार गरेका यहाँका विकासे कार्यालयले असारमा करोड रकम भुक्तानी गरिरहेका छन् । असार महिना लागेदेखि विकासे कार्यालयले दैनिक हालसम्म अन्दाजी तीन करोडसम्म खर्च गर्ने गरेका छन् । असार २० गतेपछि दैनिक २० करोडसम्म खर्च बढ्ने अनुमान प्रदेश लेखा एकाइ कार्यालयको छ । यो वर्ष पनि विगतका वर्ष झै यहाँका कार्यालयले हुम्लाको विकासका लागि आएको बजेट फिर्ता पठाउने निश्चित छ । वर्षको ११ महिना विकास खर्च गर्न नसकेका यहाँका सरकारी तथा स्थानीय तहको खर्च रकम चौबरले बढेको छ । असार महिना लागेपछि विकासे कार्यालयको खर्चले हुम्लामा यो समस्या अझै हट्न नसक्ने देखिएको छ । हुम्लाका अधिकांश कार्यालय अन्य महिनामा कामका आधारमा खर्च गर्न नसके पनि असारमा मात्रै तात्तिने व्यवहारले केही रहम फ्रिज हुने गरेको छ । असारमा विद्युत्, इन्टरनेट र सञ्चारलगायतले काम नगरेपछि रकम फिर्ता हुने गर्छ । """
‘सत्यम्’ को विमोचन,"""स्याङ्जा समाचारदाता स्याङ्जा, असार १८ गते । लेखक तथा पत्रकार लक्ष्मण वियोगीको कथासङ्ग्रह ‘सत्यम्’ को एक कार्यक्रमबिच विमोचन गरिएको छ । स्याङ्जा साहित्य प्रतिष्ठानले आयोजना गरेको पुस्तकको पूर्वमन्त्री त्रिलोचन ढकाल, समालोचक डा अशोक थापा, समीक्षक शान्ता थापा र शम्भु अर्याल एवं लेखकले संयुक्त रूपमा विमोचन गर्नुभयो । कवि मिलन समीरले सहजीकरण गरेको कार्यक्रममा पूर्वमन्त्री ढकालले साहित्य कल्पना र यथार्थताको संयोजन भएको र यो पक्ष सत्यम्मा रहेको बताउनुभयो । तथ्यपरक विषय गणित पढेको, तथ्यमै आधारित पेसा पत्रकारिता अँगालेका वियोगीले साहित्य लेख्नु आफैँमा रोचक भएको समीक्षक अर्यालले बताउनुभयो । प्रतिष्ठानका अध्यक्ष रानाले वियोगीले कथामार्फत आफ्नो जन्मभूमि र यहाँको मौलिकतालाई थप उजागर गरेको बताउनुभयो । साहित्य क्षेत्रमा कथाका अलावा निबन्ध, नियात्रा, कविता तथा गीतमा समेत कलम चलाउँदै आउनुभएका वियोगीको यो पहिलो कथा कृति हो ।  """
स्थानीय तहबाट करदाता सम्मानित,"""विजयकुमार साह ढल्केबर, असार १८ गते। धनुषाको सबैला नगरपालिकाले उत्कृष्ट १० जना करदातालाई सम्मान गरेको छ। बुधबार नगरपालिका कार्यालयमा आयोजित कार्यक्रममा नियमित रूपमा सर्वाधिक कर तिर्ने १० जना करदातालाई सम्मान गरेको हो। सबैला नगरपालिकाका राजस्व शाखा प्रमुख सञ्जीव राउतले मधेश प्रदेशमा स्थानीय तहबाट उत्कृष्ट करदातालाई सम्मान गरिएको यो पहिलो भएको दाबी गर्नुभयो। कार्यक्रममा करदातालाई सम्मान तथा कदरपत्र प्रदान गर्दै नगर प्रमुख कारीराम यादवले करदाताले आफ्नो दायित्वबोधसाथ कर तिरेर नगरको विकासमा योगदान दिइरहेकोमा आभार प्रकट गर्नुभयो। उहाँले भन्नुभयो, “स्थानीय तहको समृद्धिको आधार भनेको आफ्नै स्रोत हो। त्यसैले कर तिर्ने संस्कृतिको विकास हुनुपर्छ। उहाँले आगामी दिनमा अझ बढी करदातालाई सम्मान गर्दै स्थानीय तहमा पारदर्शिता, जवाफदेहिता र करको सदुपयोग सुनिश्चित गरिने प्रतिवद्धता व्यक्त गर्नुभयो। सम्मानित १० जना करदातामध्ये सेवा, व्यवसाय तथा अन्य क्षेत्रका प्रतिनिधित्व हुने गरी छनोट गरिएको थियो। कार्यक्रममा नगर उपप्रमुख, वडाध्यक्ष, विभिन्न शाखा प्रमुख, करदाता र स्थानीय व्यवसायीको उपस्थिति रहेको थियो। """
सम्पत्ति शुद्धीकरण नियन्त्रण : विषयगत प्रश्नोत्तर,"""सम्पत्ति शुद्धीकरण नियन्त्रण १ सम्पत्ति शुद्धीकरण नियन्त्रण किन आवश्यक छ ? सम्पत्ति शुद्धीकरणले मुलुकको आर्थिक विकासमा पार्ने प्रभावबारे चर्चा गर्नुहोस् । सम्पत्ति शुद्धीकरण एक वित्तीय अपराध हो । यसले समाज र अर्थतन्त्रलाई गलत दिशातर्फ निर्देशित गर्छ र अन्तर्राष्ट्रिय स्तरमा मुलुकको सम्मान र मर्यादामा आँच पु¥याउँछ । देहायका आधार र कारणबाट यसको नियन्त्रण गर्नु आवश्यक देखिन्छ : – मुलुकको वित्तीय संस्था र वित्तीय प्रणालीको प्रतिको विश्वासलाई बचाई वित्तीय स्थिरता कायम राख्न, – राजस्व छली, भ्रष्टाचार, ठगी, आतङ्कवाद, तस्करी जस्ता गम्भीर अपराधलाई सहयोग गर्ने अदृश्य सञ्चालन र गतिविधिलाई नियन्त्रण गर्न, – सम्पत्ति शुद्धीकरणका कारण आतङ्कवादी क्रियाकलाप र राष्ट्रिय सुरक्षामा खतरा हुने अन्य गतिविधिलाई प्रोत्साहन पुग्ने गरी हुने वित्तीय लगानी रोक्न, – सम्पत्ति शुद्धीकरणका संलग्न व्यवसायले अवैध लाभका आधारमा सस्तो मूल्य वा बढी प्रतिफल प्रदान गरी वैध व्यवसायीसँग अस्वस्थ प्रतिस्पर्धा गर्न सक्ने हुँदा यसलाई नियन्त्रण गरी बजारमा स्वच्छ प्रतिस्पर्धा प्रवर्धन गर्न, – समाजलाई हानि पु¥याउने मानव तस्करी, लागुपदार्थ ओसारपसार, भ्रष्टाचार जस्ता आपराधिक कार्यलाई निरुत्साहित गर्नका लागि त्यस्ता आपराधिक कार्यबाट हुने आम्दानी वैध बनाउन नसकिने अवस्था सिर्जना गर्न, – अवैध धन सम्पत्तिको प्रयोगबाट लोकतन्त्र र राजनीतिलाई विकृत हुन नदिन, – मुलुकलाई अवैध धनको सुरक्षित आश्रयस्थल हुन नदिई अन्तर्राष्ट्रिय स्तरमा राष्ट्रिय सम्मान र मर्यादा बचाई राख्न, – विश्वव्यापी रूपमा शान्ति, अहिंसा र मानवीय मूल्य मान्यता प्रवर्धन गर्न ।  सम्पत्ति शुद्धीकरणले मुलुकको आर्थिक विकासमा पार्ने प्रभाव सम्पत्ति शुद्धीकरणले मुलुकको वित्तीय प्रणाली, बजार प्रतिस्पर्धा, लगानी, बाह्य सहयोग, बाह्य व्यापार, न्याय र कानुन प्रणाली, राष्ट्रिय सुरक्षालगायतका पक्षमा नकारात्मक असर पारी मुलुकको आर्थिक वृद्धि र विकास प्रव्रियालाई प्रभावित तुल्याउँछ । यी विषयलाई देहायबमोजिम उल्लेख गरिएको छ : – मुलुकभित्र रहेका बैङ्क तथा वित्तीय संस्थाप्रतिको विश्वसनीयता कमजोर भई मुलुकको समग्र वित्तीय प्रणाली नै धराशायी हुन सक्छ, – मुलुकको आर्थिक तथ्याङ्कलाई विकृत पारी गलत नीति चयन हुने जोखिम बढाउँछ, – सरकारले प्राप्त गर्ने राजस्व गुम्दै जान्छ, – सरकारले प्राप्त गर्ने वैदेशिक सहायता अवरुद्ध हुने सम्भावना रहन्छ, – वैदेशिक व्यापार प्रभावित भई मुलुकको आर्थिक वृद्धिलाई असर पु¥याउँछ, – आफ्ना नागरिकमाथि विदेशी मुलुकमा कडा निगरानी हुने तथा रेमिट्यान्स प्राप्तिमा कमी हुन सक्छ, – सम्भावित जोखिमका कारण विदेशी लगानी निरुत्साहित हुने सम्भावना रहन्छ, – आम्दानी र सम्पत्तिको असमानता बढाउँछ, – अपराध तथा भ्रष्टाचारलाई प्रोत्साहन गर्छ, – यसको नियन्त्रणमा कडा नियमन आवश्यकता पर्ने हुँदा सरकारको सञ्चालन खर्च, समय र ऊर्जालगायतको नियमन लागत वृद्धि हुन्छ, – अवैध आम्दानीले बजार प्रतिस्पर्धा विकृत बनाई स्वच्छ व्यावसायिक क्रियाकलाप गर्नेहरूलाई मर्का पु¥याउँछ, – मुलुकको कानुनी प्रणाली कमजोर बनाउँछ, – आतङ्कवादी क्रियाकलाप हुने वित्तीय लगानीलाई प्रोत्साहित गरी समाजलाई अस्थिर र अशान्त बनाउँछ, अन्त्यमा सम्पत्ति शुद्धीकरणले निश्चित वर्ग र व्यक्ति विशेषलाई आर्थिक रूपमा सबल बनाउँदै राज्य र अधिकांश नागरिकको अहित गर्छ । समाज, राष्ट्र र समग्र विश्वलाई नै अशान्त र अस्थिर बनाउनसमेत यसले सहयोग गर्छ । मुलुकको आर्थिक समृद्धि र स्थायित्वका लागि यसको नियन्त्रण जरुरी छ । यसका लागि बलियो कानुनी व्यवस्था, प्रभावकारी कार्यान्वयन तथा अन्तर्राष्ट्रिय समन्वय र सहकार्य आवश्यक पर्छ । २ बेरुजु वर्गीकरणका सम्बन्धमा नेपालको प्रचलित कानुनमा रहेको व्यवस्था उल्लेख गर्दै बेरुजुका प्रकारहरूबारे प्रकाश पार्नुहोस् । लेखापरीक्षणका क्रममा देखिएको बेरुजुलाई सोको प्रकृति अनुसार भिन्न भिन्न वर्गमा छुट्याउने कार्यलाई बेरुजु वर्गीकरण भनिन्छ । आर्थिक कार्यविधि तथा वित्तीय उत्तरदायित्व ऐन, २०७६ मा बेरुजुलाई असुलउपर गर्नुपर्ने, नियमित गर्नुपर्ने र पेस्की बेरुजु गरी मुख्य तीन समूहमा वर्गीकरण गरिएको पाइन्छ । बेरुजु वर्गीकरण निर्देशिका, २०७६ बमोजिम बेरुजुलाई मूलतः सैद्धान्तिक र लगती गरी दुई भागमा वर्गीकरण गरिन्छ । लगती बेरुजुलाई देहायबमोजिम वर्गीकरण गरिन्छ : क) असुलउपर गर्नुपर्ने, ख) अनियमित भएको, ग) प्रमाण कागजात पेस नभएको, घ) जिम्मेवारी नसारेको, ङ) पेस्की बाँकीः कर्मचारी पेस्की र अन्य पेस्की । बेरुजुका प्रकारहरू :  क) सैद्धान्तिक बेरुजु रकमको लगत नरहने बेरुजुलाई सैद्धान्तिक बेरुजु भनिन्छ । यस्तो बेरुजु मूलतः प्रणालीगत सुधार गर्न वा उपयुक्त नीति निर्माण गर्न वा व्यवस्थापनमा सुधार गर्न औँल्याउने गरिन्छ । यस प्रकारको बेरुजुको रकम व्यहोरामा उल्लेख हुन सक्छ तर लगत महलमा रकम समावेश गरिँदैन । सैद्धान्तिक बेरुजुमा औँल्याइएका विषयलाई समयमै सुधार नगरिएमा आर्थिक अनुशासन र कार्यालयको व्यवस्थापकीय पक्ष कमजोर भई जटिल स्थिति सिर्जना हुन सक्छ ।  ख) लगती बेरुजु लेखापरीक्षण प्रतिवेदनको बेरुजु महलमा रकम उल्लेख भएको बेरुजुलाई लगती बेरुजु भनिन्छ । सार्वजनिक निकायको त्रुटि वा कमजोरीका कारण कैफियत देखिएका व्यहोराको सम्बन्धमा पर्याप्त र उचित प्रमाणसहित रकम किटान गरी लगती बेरुजु कायम गरिन्छ । लगती बेरुजु अन्तर्गत पर्ने बेरुजुका प्रकारलाई देहायबमोजिम उल्लेख गरिएको छ ः  अ) असुल गर्नुपर्ने प्रचलित कानुन वा प्रमाण कागजातबाट पुष्टि हुनेभन्दा कम असुली गरेको, असुल गरेभन्दा कम आम्दानी बाँधेको वा असुल गरेभन्दा कम रकम दाखिला गरेको वा सम्झौता वा कानुनबमोजिम पाउनेभन्दा बढी भुक्तानी दिएको, जिम्मेवार व्यक्तिको कारण हिनामिना वा हानिनोक्सानी पारेको रकम किटान गरिएको व्यहोराको बेरुजुलाई असुल गर्नुपर्ने बेरुजुमा वर्गीकरण गरिन्छ । यस प्रकारको बेरुजु नेपाल सरकारको राजस्व वा बेरुजु खातामा रकम दाखिला गरी जिम्मेवार व्यक्तिले बेरुजु फस्र्योट गरेको प्रमाण पेस गरेपछि मात्र सम्परीक्षणबाट लगत कट्टा हुने गर्छ ।  आ) अनियमित भएको कानुनद्वारा निर्धारित प्रक्रिया, रीत, अङ्ग पूरा नगरी गरेको कारोबारका सम्बन्धमा दर्शाइएका व्यहोराहरू अनियमित भएको बेरुजु अन्तर्गत पर्छन् । सामान्यतया लेखा उत्तरदायी अधिकृतको निर्णयबाट नियमित गरी फस्र्योट गरेको प्रमाण पेस गरेपछि यस प्रकारका बेरुजुलाई सम्परीक्षणबाट लगत कट्टा गर्न सकिन्छ ।  इ) प्रमाण कागजात पेस नभएको कारोबारलाई पुष्टि गर्न प्रचलित कानुनले तोकेबमोजिमका प्रमाण कागजातहरू, भरपाइ, अभिलेख नराखेको व्यहोरा दर्शाइएका बेरुजुहरू यस अन्तर्गत पर्छन् । सामान्यतया लेखापरीक्षणबाट प्रमाण नपुग भएका वा माग भएका कागजात प्रस्तुत नभएका भनी कायम भएको बेरुजु प्रमाण कागजातको आधारमा अधिकारप्राप्त अधिकारीले फस्र्योट गरेको प्रमाण पेस गरेपछि मात्र सम्परीक्षणबाट लगत कट्टा गर्न सकिन्छ ।  ई) जिम्मेवारी नसारेको नियम अनुसार आगामी वर्षलाई जिम्मेवारी सार्नुपर्ने बैङ्क नगदी, जिन्सी, बक्यौता राजस्व लगत, धरौटी जिम्मेवारी नसारेको वा घटी जिम्मेवारी सारेको व्यहोरा यस अन्तर्गत पर्छन् । लेखापरीक्षणमा जिम्मेवारी नसारेको भनी औँल्याएका रकम कलमको जिम्मेवारी सारी सम्बन्धित अभिलेख, कागजात, असरपर्ने सबै कागजात र अद्यावधिक गरेको प्रमाण कागजातको आधारमा अधिकारप्राप्त अधिकारीबाट फस्र्योट गरेको प्रमाण पेस गरेपछि यस प्रकारको बेरुजु लगत कट्टा गर्न सकिन्छ ।  उ) शोधभर्ना नलिएको एक निकायले अर्को निकायलाई सापटी दिएको वा एक बजेट शीर्षकबाट अर्को बजेट उपशीर्षकमा सापटी दिएको रकम फिर्ता नभएको, वैदेशिक स्रोतबाट बेहोरिने गरी खर्च भएको आर्थिक वर्षको अन्त्यसम्म शोधभर्ना नलिएको व्यहोरा शोधभर्ना नलिएको बेरुजु वर्गीकरण अन्तर्गत पर्छन् । सापटी फिर्ता लिएको वा शोधभर्ना भएको प्रमाण कागजातका आधारमा अधिकारप्राप्त अधिकारीबाट फस्र्योट भएको प्रमाण पेस गरेपछि मात्र सम्परीक्षणबाट यस प्रकारको बेरुजु लगत कट्टा गर्न सकिन्छ । सामान्यतया वैदेशिक स्रोततर्फको शोधभर्ना नलिएको रकमलाई लगती बेरुजु कायम नगरी सैद्धान्तिक कायम गर्ने अभ्यास रहेको छ ।  ऊ) पेस्की बाँकी कर्मचारी, अन्य पदाधिकारी वा सङ्घ संस्था वा व्यक्ति विशेषलाई दिएको पेस्की आवको अन्तसम्म फस्र्योट नभएको व्यहोरा पेस्की बाँकी बेरुजुमा वर्गीकरण गरिन्छ । म्याद नाघेको वा ननाघेको तथा संस्थागत र व्यक्तिगत गरी पेस्की बेरुजुको अभिलेख राखिन्छ । अन्त्यमा सार्वजनिक निकायको त्रुटि र कमजोरीका कारण सिर्जना हुने कैफियत व्यहोरालाई प्रतिवेदन गर्ने कार्यमा एकरूपमा ल्याउन बेरुजु वर्गीकरणले सहयोग गर्छ । सैद्धान्तिक बेरुजुलाई बेवास्ता गर्ने परिपाटीले बर्सेनि बेरुजुको आकार बढ्दै गएको तितो यथार्थ हामीसँग छ । लेखापरीक्षण प्रतिवेदनमा औँल्याएका बेरुजुलाई समयमै फस्र्योट तथा सम्परीक्षण गरी आर्थिक सुशासन कायम गर्न सम्बद्ध सबै पक्षको अग्रसरता आवश्यक छ । ३ आन्तरिक लेखापरीक्षण गर्दा आन्तरिक लेखापरीक्षकले जाँच गर्नुपर्ने भनी आर्थिक कार्यविधि तथा वित्तीय उत्तरदायित्व नियमावलीमा उल्लेख भएका विषय के के हुन् ? लेख्नुहोस् । कार्यालयको कार्यसम्पादनसँग सम्बन्धित कानुन, व्यवस्थापकीय अभ्यास, लेखा तथा अन्य कारोबार र सोसँग सम्बन्धित कागजात एवं कार्य प्रक्रियाको जाँच, परीक्षण, विश्लेषण साथै आन्तरिक नियन्त्रण प्रणालीको समग्र मूल्याङ्कन गरी प्रतिवेदन गर्ने कार्य आन्तरिक लेखा परीक्षण हो । यो कार्य सरकार मातहतको निकायबाट सम्पन्न गरिन्छ । आर्थिक कार्यविधि तथा वित्तीय उत्तरदायित्व नियमावलीमा उल्लेख भएबमोजिम आन्तरिक लेखापरीक्षण गर्दा देहायका कुराको जाँच गर्नु पर्छ । – कार्यालयमा हुने विनियोजन, राजस्व, धरौटी, सम्पत्ति वा अन्य सरकारी कोषको आम्दानी तथा खर्च र त्यसको लेखाङ्कन प्रचलित कानुनद्वारा निर्धारित प्रक्रिया अनुरूप भए वा नभएको, – कार्यालयको वित्तीय साधनको उपयोग मितव्ययी तरिकाले दक्षतापूर्वक प्रभावकारी रूपमा भए वा नभएको, – तोकिएको समयमा पेस्की फस्र्योट भए वा नभएको र फस्र्योट हुने बाँकी पेस्की रहे वा नरहेको, – कार्यालयको स्वीकृत वार्षिक कार्यक्रम अनुरूप लक्ष्य प्राप्ति गरे वा नगरेको, – कार्यालयको वित्तीय प्रतिवेदनले आर्थिक कारोबारको सही र यथार्थ चित्रण प्रस्तुत गरे वा नगरेको, – आन्तरिक नियन्त्रण प्रणाली पर्याप्त रहे वा नरहेको, – प्रत्येक महिना राजस्व उठ्न छुट भए वा नभएको र राजस्व लेखा तथा दाखिलाको निरीक्षण गरी राजस्व हिनामिना भए वा नभएको र लगती राजस्व तथा हसबली राजस्व लेखा रहे वा नरहेको विषयमा कार्यालय प्रमुखले निरीक्षण गरे वा नगरेको । अन्त्यमा आन्तरिक लेखापरीक्षण मूलतः जोखिम व्यवस्थापन, आन्तरिक नियन्त्रण र वित्तीय अनुशासन प्रवर्धनसँग सम्बन्धित भई कार्यालयको उद्देश्य अनुरूप कार्यसम्पादन गर्न गराउन सहयोग गर्छ । आन्तरिक लेखापरीक्षकले लेखापरीक्षणको क्रममा आफ्नो पेसागत मर्यादा र आचारसंहिताभित्र रही कानुनले निर्धारण गरेको पदीय जिम्मेवार वहन गर्नु पर्छ । ४ नेपाल सरकारको वार्षिक बजेट तर्जुमा प्रक्रियामा विषयगत मन्त्रालयको बजेट प्रस्ताव र सोउपर छलफल के कसरी हुने गर्छ ? प्रचलित कानुनी व्यवस्थासमेतका आधारमा स्पष्ट पार्नुहोस् । नेपाल सरकारको चालु आवको बजेटको अर्धवार्षिक समीक्षासँगै मध्यमकालीन खर्च संरचनाको तयारीबाट आगामी आवको बजेट तर्जुमा प्रक्रिया सुरु भएको मानिन्छ । विषयगत मन्त्रालयले आवधिक योजना र क्षेत्रगत नीति तथा योजनालाई आधार मानी आगामी तीन वर्षमा हुने खर्चको प्रक्षेपणसहित मध्यमकालीन खर्च संरचना तयार गरी राष्ट्रिय योजना आयोग र अर्थ मन्त्रालयमा पठाउने गर्छन् । मन्त्रालयगत बजेट तर्जुमामा कार्यमा समन्वय र सहजीकरण गर्न प्रत्येक विषयगत मन्त्रालयमा एक बजेट समिति रहने व्यवस्था छ ।  विषयगत मन्त्रालयको बजेट प्रस्ताव बजेट सीमा र मार्गदर्शनको आधारमा आफू र मातहतको कार्यालय वा निकायको आगामी आवको नीति तथा कार्यक्रमसहित बजेट प्रस्ताव गरी पठाउँदा देहायबमोजिम गर्नु पर्छ : – नेपाल सरकारको कार्य विभाजन नियमावलीले मन्त्रालयलाई तोकिएको कार्य, सरकारको मौजुदा नीति, कार्यक्रम र आवधिक योजनाले निर्दिष्ट गरेका उद्देश्य, नीति तथा कार्यक्रमको आधारमा बजेट प्रस्ताव तयार गर्ने, – मध्यमकालीन खर्च संरचनाबमोजिम कार्यान्वयन गरिने आयोजना वा कार्यक्रम, सो अन्तर्गतका क्रियाकलाप र सोको लागत तथा खर्च बेहोर्ने स्रोत निर्धारण गर्ने, – आगामी आवको बजेट अनुमान र त्यसपछिका दुई आवका लागि सिर्जित दायित्वसहितको खर्च र स्रोतको प्रक्षेपण गर्ने, – बहुवर्षीय खरिद र विशेष परिस्थितिबाट सिर्जित दायित्वमध्ये आगामी वर्षमा भुक्तानी गर्नुपर्ने रकम तथा विगत वर्षमा भुक्तानी हुन बाँकी रकम प्रस्ताव गर्ने, – आवधिक योजनाको क्षेत्रगत लक्ष्य तथा उद्देश्य हासिल गर्न सहयोग पुग्ने कार्यक्रमको लाभ र लागत विश्लेषण गरी बजेट प्रस्ताव तयार गर्ने, – आयोजना बैङ्कमा प्रविष्ट भएका आयोजनाका लागि रकमको प्रस्ताव गर्ने, – गत आव र चालु आवको छ महिनासम्मको वित्तीय तथा भौतिक प्रगति विवरण समावेश गर्ने ।  विषयगत मन्त्रालयगत बजेट छलफल क) राष्ट्रिय योजना आयोगमा हुने छलफल राष्ट्रिय योजना आयोगले सम्बन्धित मन्त्रालयको लेखा उत्तरदायी अधिकृत वा निजले तोकेको अधिकारीको उपस्थितिमा मन्त्रालयगत बजेट प्रस्तावउपर देहायका विषयमा छलफल गरी सोको प्रतिवेदन अर्थ मन्त्रीसमक्ष पेस गर्नु पर्छ । – प्रस्तावित बजेटको क्षेत्रगत लक्ष्य तथा उपलब्धि, – सम्भाव्यता अध्ययन प्रतिवेदन, वातावरणीय अध्ययन, विस्तृत अध्ययन, ‘नम्र्स, ड्रइङ’ तथा डिजाइनसहित आयोजना स्वीकृतिसम्बन्धी कागजात, – जग्गा प्राप्ति, – आयोजना कार्यान्वयनको कार्यतालिका, – खरिद गुरुयोजना तथा वार्षिक खरिद योजना, – आयोजनाको अपेक्षित प्रतिफल, – आवश्यक ठानिएका अन्य विषय ।  ख) अर्थ मन्त्रालयमा हुने छलफल राष्ट्रिय योजना आयोगबाट प्राप्त प्रतिवेदनका अतिरिक्त देहायका विषयमा सम्बन्धित मन्त्रालयको लेखा उत्तरदायी अधिकृत वा निजले तोकेको अधिकारीको उपस्थितिमा छलफल गर्नु पर्छ : – नगद प्रवाह योजना, – राजस्व अनुमानको आधार, – राजस्व प्राप्त हुने समय, – राजस्व प्रवाहमा पुग्ने योगदान, – स्रोतगत, खर्च शीर्षकगत तथा क्रियाकलापगत विषयमा छलफल । अन्त्यमा बजेट तर्जुमा र कार्यान्वयन सरकारको नियमित कार्य हो । यसमा विषयगत मन्त्रालय, केन्द्रीय निकाय तथा मातहतका विभाग र कार्यालयको भूमिका महट्टवपूर्ण रहन्छ । मन्त्रालयगत बजेट सूचना प्रणालीको प्रयोगले बजेट तर्जुमा र कार्यान्वयन थप सहज बन्दै गएको छ । बजेट तर्जुमा प्रक्रियामा विषयगत मन्त्रालयलाई थप जिम्मेवार र जवाफदेही बनाई बजेटलाई वस्तुनिष्ठ र यथार्थपरक बनाउन आयोजना बैङ्कको कार्यान्वयनलाई समेत व्यवस्थित बनाउन जरुरी छ । प्रस्तुतकर्ता : अर्जुन शर्मा  """
नेपाल एयरलाइन्सको क्षमता विस्तार गर्न जरुरी : मन्त्री पाण्डे,"""काठमाडाैँ, असार १८ गते । संस्कृति, पर्यटन तथा नागरिक उड्डयनमन्त्री बद्रिप्रसाद पाण्डेले नेपाल वायुसेवा निगमको क्षमता विस्तार गर्न जरुरी रहेको बताउनुभएको छ । बुधवार सिंहदरबारमा बसेको अन्तर्राष्ट्रिय सम्बन्ध र पर्यटन समितिको बैठकमा बोल्दै उहाँले यस्तो बताउनुभएको हो । उहाँले हवाई टिकटको मूल्य घटाउन नेपाल एयरलाइन्सको यात्रु बोक्ने क्षमता विस्तरा गर्न जरुरी रहेको उल्लेख गर्नुभयाे । उहाँले नेपाल एयरलाइन्सको यात्रु बोक्ने क्षमता नै अत्यन्त न्यूनतम रहेका कारण यो समस्या आइरहेको जिकिर गर्नुभयो । नेपाल एयरलाइन्सले विदेशी यात्रु बोक्ने क्षमता १० प्रतिशत मात्रै रहेको भन्दै यसलाई विस्तार गर्न नेपाल एयरलाइन्सलाई सशक्त बनाउन जरुरी रहेको बताउनुभयो । उहाँले भन्नुभयो, ""हवाई टिकटको मूल्य घटाउन धेरै लाग्यौँ । हाम्रो नेपाल एयरलाइन्सको यात्रु बोक्ने क्षमता नै अत्यन्त न्यूनतम भयो । बाहिरबाट विदेशी यात्रुहरू जम्मा १० प्रतिशत मात्रै बोक्ने । यो बढाउने भन्ने उपाय नै लिजमा लिने हो । यसकै व्यवस्थापन सुधारको कुरामा पनि लागेका छौँ । अलि ठुलो आकारको एयरलाइन्सहरूसँग सहकार्य गरेर काम गर्नसके र नेपाल एयरलाइन्सले सेवाको क्षमता विस्तार गरेमात्रै टिकटको व्यालेन्स हुन्छ । १० प्रतिशत मात्रै यात्रु बोक्ने हामीले ९० प्रतिशत विदेशीले बोक्ने कुराको व्यालेन्स नै गर्न सक्दा रहेन छौँ ।"" """
"सामाजिक विकासमा २८ करोड, पूर्वाधारमा १५ करोड","""फडिन्द्र अधिकारी लेखनाथ, असार १७ गते। कास्कीको मादी गाउँपालिकाले गाउँसभामा नीति तथा कार्यक्रम पेस गरेको एक सातापछि बजेट ल्याएको छ । असार १० गतेसम्म बजेट ल्याइसक्नुपर्नेमा असार ९ गते अध्यक्ष देवीजङ्ग गुरुङले नीति तथा कार्यक्रम पेस गरेपछि गाउँसभा स्थगित भएको थियो । मङ्गलबार गाउँसभामा उपाध्यक्ष कल्पना गुरुङले आगामी आर्थिक वर्षका लागि गरी ६० करोड ५० लाख २० हजारको बजेट पेस गर्नुभयो । चालु वर्ष मादीको बजेट ७१ करोड ३८ लाख रहेकोमा अहिलेसम्म पालिकाको सञ्चित कोषमा ४६ करोड ९७ लाख ४१ हजारमात्र जम्मा भएको देखिन्छ । यस वर्ष मादीको बजेट ११ करोड घटेको छ । उपाध्यक्ष गुरुङले पेस गर्नुभएको बजेटमा सामाजिक विकासतर्फ २८ करोड ४० लाख विनियोजन भएको छ । पूर्वाधार विकासका लागि १५ करोड ५० लाख बजेट विनियोजन भएको छ । गाउँपालिका र वडाका भवनका लागि दुई करोड बजेट राखिएको छ। महालेखाले बारम्बार वितरणमुखी र अनुत्पादक क्षेत्रमा खर्च नगर्न औंल्याए पनि पालिकाले संस्कृति संरक्षण र मेला, पर्वका लागि ३० लाख बजेट राखेको छ।आगामी वर्ष वित्तीय समानीकरण अनुदान १० करोड २२ लाख, सङ्घीय राजस्व बाँडफाँटबाट ११ करोड ३९ लाख, सशर्ततर्फ २५ करोड ५९ लाख, समपूरकतर्फ दुई करोड ४७ लाख र विशेषतर्फ ७२ लाख रुपैयाँ प्राप्त हुने अनुमान छ। प्रदेशबाट वित्तीय समानीकरण एक करोड १२ लाख, राजस्व बाँडफाँट एक करोड १५ लाख, विशेष अनुदान ४० लाख र समपूरक अनुदान ६० लाख हुने बजेटमा उल्लेख छ । मादीले आगामी वर्ष आन्तरिक स्रोतबाट चार करोड ७२ लाख ५८ हजार उठाउने लक्ष्य लिएको छ । बजेटमा गाईभैंसी पकेट क्षेत्रका लागि २५ लाख, स्थानीय उत्पादन बजारीकरणका लागि २० लाख ५० हजार, रोजगार आयोजना सञ्चालनका लागि २५ लाख ७२ हजार बजेट छ । मादीमा विपद् व्यवस्थापनका लागि ३० लाख बजेट छ । उपाध्यक्ष गुरुङले पालिकाले यसअघि ल्याएका घाटा बजेटका दायित्व तिर्ने र पालिकाका आधारभूत आवश्यकता पूरा गर्ने गरी बजेट ल्याइएको बताउनुभयो । आगामी वर्षको बजेट आन्तरिक आय बढाउनमा केन्द्रित रहे पनि केही कठिनाइ रहेको उहाँको भनाइ छ । उपाध्यक्ष गुरुङले भन्नुभयो, “पालिकाको आन्तरिक स्रोत परिचालन गरी पालिकाभित्र रहेको अन्नपूर्ण संरक्षण क्षेत्र परियोजना (एक्याप) सँग दोहोर अधिकारको चेपुवामा परी आन्तरिक आम्दानी प्रभावकारी बनाउन नसकेको अवस्था छ ।” गाउँसभाले मङ्गलबार साँझ नै बजेट पारित गरेको छ । अध्यक्ष देवीजङ्ग गुरुङले पर्यटन, कृषि, जलस्रोत, वन र पूर्वाधारमा जोड दिई समन्यायिक रूपमा समृद्धि मादी बनाउनले लक्ष्य लिइएको उल्लेख गर्नुभयो । मादीले आलु आर्थिक वर्षमा अहिलेसम्म ५४ प्रतिशतमात्र खर्च गरेको छ । मादीको बजेट पारित भए पनि पालिकाको केन्द्र यकिन गर्ने लगायतका विषयमा जनप्रतिनिधिबिच भएको विवाद यथावत छ । मादीमा कांग्रेसबाट देवीजङ्ग गुरुङ अध्यक्ष र एमालेबाट कल्पना गुरुङ उपाध्यक्ष हुनुहुन्छ । गाउँसभामा नीति तथा कार्यक्रममाथि छलफल गर्ने क्रममा सदस्यबिच विवाद हुँदा बजेट प्रस्तुत हुन सकेको थिएन। गाउँपालिकाको केन्द्रबारे यहाँ पहिलेदेखि नै विवाद छ । नेकपा (एमाले) बाट निर्वाचित जनप्रतिनिधिहरू वडा नम्बर ४, तारकाङमा पालिका केन्द्र बनाउने पक्षमा छन् भने नेपाली कांग्रेसका जनप्रतिनिधिहरू वडा नम्बर ५ भैसेमा हुनुपर्ने अडानमा छन् । अहिले मादीको पालिका केन्द्र वडा नम्बर ३ को याङ्जाकोटमा छ। """
प्रतिस्पर्धाको चुनौतीबिच नेवानिको यात्रा,"""गोरखापत्र समाचारदाता काठमाडौँ, असार १७ गते । नेपाल वायुसेवा निगम मङ्गलबार स्थापनाको ६८ औँ वर्षमा प्रवेश गरेको छ । २८ सिट क्षमतायुक्त डोग्लस डिसी तीन डाकोटाबाट सेवा आरम्भ गरेको निगमले विभिन्न आरोह अवरोहका बिच हाल वाइडबडी ए ३३०–२०० सिरिजका विमानमार्फत हवाई सेवा दिँदै आएको छ । निगमको हवाई इतिहासमा सन् १९९० को दशकलाई स्वर्णिम समय मानिने गरिन्छ । त्यसबखत गन्तव्य विस्तारको हिसाबले निगमको फैलावट जापानको ओसाकादेखि चीनको साङ्घाई हुँदै युरोपली मुख्य सहरहरू लन्डन, पेरिस, फ्य्राङ्कफर्टसम्म पुगेको थियो । निगमसँग स्वदेशी विमानचालक (पाइलट) प्रशस्त थिए । त्यतिखेर दक्षिण एसियाकै प्रतिष्ठित वायु सेवा कम्पनीका रूपमा स्थापित निगमले विश्वका २० वटा सहरमा उडान भर्ने गरेको थियो । सानाठुला गरेर कुनै बेला २१ वटा जहाज रहेको निगम हाल अन्तर्राष्ट्रियतर्फ दुई थान वाइडबडी ए ३३० र दुई थान न्यारोबडी ए ३२० सिरिजका जहाजबाट आठ मुलुकका १० वटा गन्तव्यमा खुम्चिएको छ । त्यसै गरी आन्तरिकतर्फ व्यावसायिक उडानका लागि जहाज नहुँदा १९ सिट क्षमताका दुई वटा साना जहाजबाट दुर्गम भेगका विमानस्थलमा राज्यको उपस्थिति जनाइरहेको छ । निगमका प्रवक्ता सुवास डाँगीका अनुसार नेपाललाई अन्तर्राष्ट्रिय जगत्सँग जोड्ने, पर्यटन प्रवर्धन र आर्थिक विकासका लागि महत्वपूर्ण भूमिका निर्वाह गर्दै राज्यको सानका रूपमा स्थापित निगम अहिले गुम्दै गएको आफ्नो बजार हिस्सा जोगाउन राज्यले साथ दिनुपर्ने अवस्थामा आएको छ । उहाँले भन्नुभयो, “गौरवशाली र उदाहरणीय इतिहाससहित पर्यटन प्रवर्धन तथा आर्थिक सामाजिक क्षेत्रमा योगदान पुर्‍याउँदै आएको निगमले आफ्नो स्रोतसाधनको अधिकतम उपयोग गरी सेवा प्रदान गर्दै आइरहेको छ । निगमसँग भएका जहाजले मात्र अन्तर्राष्ट्रिय र राष्ट्रिय गन्तव्य विस्तार गर्न पर्याप्त नहुने भएकाले जहाजको सङ्ख्या वृद्धि गर्दै सुरक्षित, सुलभ, सस्तो र भरपर्दो हवाई सेवा उपलब्ध गराउन राज्य अभिभावक बन्नुपर्ने आवश्यकता छ ।” निगमले आन्तरिकतर्फ आफ्नै स्रोतमा जहाज थप्ने, प्रदेश सरकारसँग मिलेर जहाज खरिद गर्ने र अन्तर्राष्ट्रियतर्फ लिजमा जहाज ल्याएर सञ्चालन गर्ने व्यावसायिक कार्ययोजनामाथि छलफल भइरहेको उहाँले बताउनुभयो । अहिले समग्र नेपाली हवाई यातायातकोे अवस्था हेर्दा आन्तरिकतर्फ निगमको बजार हिस्सा तीन प्रतिशत छ भने अन्तर्राष्ट्रियतर्फ निगमको २० प्रतिशतको हाराहारीमा मात्र छ । पछिल्लो समय निगम समयानुकूल प्रतिस्पर्धात्मक क्षमता अभिवृद्धि गर्न, परम्परागत कार्यशैलीको सट्टा समयसापेक्ष र नतिजामुखी कार्यशैली अवलम्बन गर्न र कार्यसम्पादनमा पारदर्शिता कायम गर्नु जस्ता चुनौतीको सामना गरिरहे पनि निगमको स्थापनाकालदेखि अहिलेको अवस्था अनुसार समग्र देशको वायुसेवा उद्योग भने समृद्ध बन्दै गएको छ । नेपाल नागरिक उड्डयन प्राधिकरणका अनुसार निगमले नेपाली जनतालाई जहाजका रूपमा मात्रै चिनाएको छैन, यसको स्थापनाले मुलुकको पर्यटन तथा नागरिक उड्डयन क्षेत्रमा उल्लेखनीय भूमिका निर्वाह गरेको छ । प्राधिकरणका सूचना अधिकारी ज्ञानेन्द्र भुलले भन्नुभयो, “निगम पछिल्ला केही वर्षयता आर्थिक रूपमा धराशयी बन्दै गए पनि नेपाली हवाई इतिहासको जग बसाल्न यसको स्थापना कोसेढुङ्गाका रूपमा स्थापित भइसकेको छ । घाँसे मैदानबाट सुरु भएको नेपालको हवाई अवस्था अहिले अधिकतम सूचना र प्रविधिको प्रयोगमा प्रवेश गरिसकेको छ । यसमा निगमको पनि योगदान रहँदै आएको छ ।” पछिल्लो समय नेपालको हवाई क्षेत्रमा थुप्रै प्राविधिक र भौतिक प्रगति भइसकेको जानकारी दिँदै उहाँले मुलुकभित्र निर्माण भएका सानाठुला विमानस्थल निर्माणले मुलुकको हवाई उड्डयन इतिहासमा महत्त्वपूर्ण फड्को पारिसकेको जानकारी दिनुभयो । हवाई पूर्वाधार विकास र सेवा सुदृढीकरणमा नेपालले प्रगति गर्दै १० वटा विमानस्थलमा अत्याधुनिक उपकरण जडानदेखि रात्रिकालीन उडान भइरहेको उहाँको भनाइ छ । अहिले नेपालमा तीन वटा अन्तर्राष्ट्रियसहित ५५ वटा विमानस्थल निर्माण भइसकेका छन् । यसमध्ये ४२ वटा विमानस्थलको धावनमार्ग पक्की बनिसकेको छ । अहिले प्राधिकरणमा १०९ वटा वायुयान दर्ता भएका छन् । हवाई यात्रुको सङ्ख्या बर्सेनि बढ्दै गएपछि पछिल्लो समय वायुसेवा कम्पनीबिच जहाज थप्ने प्रतिस्पर्धाका बिच नेपाललाई युरोपेली सङ्घको कालो सूचीबाट उम्किन निगम र प्राधिकरणले थप गृहकार्य गर्नुपर्ने देखिएको छ । यसैबिच भारतीय आकाश हुँदै नेपाल भित्रने जहाजका लागि सीमित हवाई प्रवेशविन्दु मात्रै भारतले उपलब्ध गराएको छ ।  पश्चिम दिशाबाट आउने जहाजका लागि सहज हवाई प्रवेशविन्दु उपलब्ध गराउन नेपाली पक्षले भारतसँग पटक पटक हवाई प्रवेशविन्दु माग गरिरहे पनि भारतले आनाकानी गरिरहेको छ । भारतीय आकाशबाट आएका कुनै पनि जहाज अहिले सिमरा बिन्दुबाट मात्र प्रवेश हुन्छन् । महेन्द्रनगर, नेपालगन्ज, जनकपुर र वीरगन्जबाट पनि आउन दिन नेपालले माग गर्दै आएको छ तर सोमबार दिल्लीबाट अरुणाञ्चलको इटानगर विमानस्थलका लागि उडेको इन्डिगो एयरको जहाज नियमित हवाई मार्गभन्दा बाहिरबाट नेपाली भूभागमा प्रवेश गरेर पुनः भारत फर्किएको छ । नेपाल नागरिक उड्डयन प्राधिकरणले भने सोमबार दिउँसो भैरहवा हवाई विन्दुबाट नेपाल प्रवेश गरेर सिमराबाट भारत पुगेको उक्त जहाज मौसमी गडबडीका कारण नेपाल प्रवेश गरेको दाबी गरेको छ । प्राधिकरणका सूचना अधिकारी ज्ञानेन्द्र भुलले भन्नुभयो, “अकस्मात् मौसममा आएको खराबीका कारण भैरहवाबाट नेपाल प्रवेश गरेको इन्डिगोले नेपाललाई जानकारी गराएर, नेपालको टावरसँग अनुमति मागेर प्रवेश गरेको हो । उक्त हवाई रुट सधँैका लागि प्रयोगमा आएको होइन ।” भैरहवा रुटबाट हाल जहाज बाहिर जान भने  पाउँछन् । भैरहवा रुटबाट जहाजले प्रवेशविन्दु पाएपछि भारतको दिल्ली तथा पश्चिम क्षेत्रबाट आउने जहाजलाई सिमराको तुलनामा सहज र छोटो पर्ने देखिन्छ  । काठमाडौँ विमानस्थल आउनलाई पनि त्यहाँबाट आएका जहाजलाई छोटो दुरी पर्ने मानिन्छ । """
लोकसेवा तयारी विशेष : वस्तुगत प्रश्नोत्तर,"""१ राष्ट्रिय योजना आयोगले सार्वजनिक गरेको प्रतिवेदन अनुसार नेपालको आगामी तीन वर्षको आर्थिक वृद्धिदर कति हुने अनुमान छ ?  ७१ प्रतिशत – आयोगले २०८२ असारमा आर्थिक वर्ष २०८२८३ देखि २०८४८५ सम्म लागु हुने मध्यकालीन खर्च संरचना सार्वजनिक गरेको । – संरचनाले तीन वर्षभित्र सङ्घीय सरकारले खर्च गर्ने योजना, प्राथमिकताका आयोजना, स्रोत व्यवस्थापन र बजेटको विनियोजन प्रक्रिया स्पष्ट पारेको । यसले ‘१६ औँ योजना’ तथा दिगो विकास लक्ष्यसँग समन्वय हुने सार्वजनिक खर्च प्रणालीको आधार तयार गरेको । – आव २०८२८३ देखि २०८४८५ मा मुलुकको औसत आर्थिक विकास ७१ प्रतिशत रहने अनुमान गरिएको । – प्रतिवेदनले चालु आव २०८१८२ मा आर्थिक वृद्धिदर आधारभूत मूल्यमा ३९९ प्रतिशत र उपभोक्ताको मूल्यमा ४६१ प्रतिशत रहने अनुमान गरेको । – चालु आवमा कुल गार्हस्थ उत्पादन (जिडिपी) ६१ खर्ब ७ अर्ब पुगेको । – आव २०६७६८ मा १५ खर्ब ५९ अर्ब रहेको जिडिपी १५ वर्षमा पाँच गुणाले बढेको आयोगले जनाएको । – यो अवधिमा जिडिपीको वार्षिक वृद्धिदर सबैभन्दा धेरै आव २०७३७४ मा ८९८ प्रतिशत र सबैभन्दा कम आव २०७६७७ मा २३७ प्रतिशतमा सीमित रही औसत ४३० प्रतिशत रहेको । – विगत १५ वर्षमा नेपालीको प्रतिव्यक्ति आय ८१८ अमेरिकी डलरबाट बढेर यस वर्ष १५१७ अमेरिकी डलर पुग्ने अनुमान रहेको । २ अन्तर्राष्ट्रिय योग दिवस कहिले मनाइन्छ ?  जुन २१ – सन् २०२५ को नारा : ‘सिङ्गो पृथ्वी र मानव स्वास्थ्यका लागि योग’ । ३ राष्ट्रपति चुरे तराई मधेश संरक्षण दिवस कहिले मनाइन्छ ?  असार २ – राष्ट्रपति चुरे तराई मधेश संरक्षण विकास समिति स्थापनाको अवसर पारी हरेक वर्ष असार २ गते यो दिवस मनाउने गरिएको । – चुरेको प्राकृतिक स्रोत संरक्षण, दिगो व्यवस्थापन, पारिस्थितिकीय सेवाको सम्बर्धनद्वारा गरिबी न्यूनीकरणमा टेवा पु¥याउने लक्ष्यका साथ समितिको स्थापना २०७१ असार २ गते भएको । ४ युइएफए नेसन्स लिग फुटबल २०२५ को उपाधि कसले जित्यो ?  पोर्चुगल – फाइनलमा स्पेनलाई टाइब्रेकरमा हराउँदै पोर्चुगलले दोस्रो पटक नेसन्स लिग फुटबलको उपाधि जितेको । – टाइब्रेकरमा पोर्चुगल ५–३ ले विजयी भएको । – पोर्चुगलले यसअघि नेसन्स लिगको पहिलो संस्करण २०१८–१९ को उपाधि जितेको थियो । त्यस यता फ्रान्स र स्पेनले १–१ पटक उपाधि जितेका । ५ अमेरिकी राष्ट्रपति डोनाल्ड ट्रम्पले कहिलेदेखि लागु हुने गरी १२ देशका नागरिकहरूलाई पूर्ण र आंशिक यात्रा प्रतिबन्ध घोषणा गरेका हुन् ? – सन् २०२५ जुन ९ – यात्रा प्रतिबन्ध घोषणा गरिएका राष्ट्रहरू : अफगानिस्तान, म्यानमार, चाड, कङ्गो, इक्वेटोरियल गिनी, इरिट्रिया, हाइटी, इरान, लिविया, सोमालिया, सुडान र यमन । – ट्रम्पले जुन ४ मा जारी गरेको आदेश जुन ९ देखि लागु भएको । – त्यस्तै, बुरुन्डी, क्युवा, लाओस, सिएरालियोन, टोगो, तुर्कमेनिस्तान र भेनेजुएला (७ देश) का नागरिकमाथि आंशिक यात्रा प्रतिबन्ध लागु हुने । – यो रोक आप्रवासन र गैरआप्रवासन (नन–इमिग्रेसन) दुवै प्रकारका भिसामा लागु हुने जनाइएको । – पूर्ण प्रतिबन्ध लागू भएका देशका अधिकांश नागरिकको अमेरिका प्रवेश पूर्ण रूपमा निषेध हुने । यसमा पर्यटक भिसा, विद्यार्थी भिसा, काम गर्ने भिसा र आप्रवासन भिसा लिने सबै समावेश हुन्छन् । – आंशिक प्रतिबन्ध लागु भएका देशका नागरिकलाई केही विशेष प्रकारका भिसा वा प्रवेशमा मात्र रोक हुने जनाइएको । ६ स्नायु विज्ञानसम्बन्धी अन्तर्राष्ट्रिय सम्मेलन ‘न्युरोकन–२’ काठमाडौँमा कहिले सम्पन्न भएको हो ?  विसं २०८२ असार ४ र ५ – सम्मेलनको नारा : स्नायु विज्ञानको विकासक्रम एवं नवप्रवर्तन । – सम्मेलनमा स्नायु विज्ञानका विभिन्न विधा न्युरो–सर्जरी, न्युरो–मेडिसिन, न्युरो–रेडियोलोजी, न्युरो–इन्टरभेन्सन, न्युरो–ओटोलोजी, न्युरो–ऐनस्थेसिया, न्युरो–साइक्याट्री, न्युरो नर्सिङ एवं पुनस्र्थापनासम्बन्धी देश तथा विदेशका विशेषज्ञ, चिकित्सकको सहभागिता रहेको । – सम्मेलनको अवसरमा वरिष्ठ स्नायु शल्य चिकित्सक प्राडा डेविट टेरेन्स होपलाई उपेन्द्र देवकोटा पुरस्कार प्रदान गरिएको । ७  एसियाली विकास बैङ्क (एडिबी) ले नेपालका लागि अघि सारेको नयाँ कन्ट्री पार्टनरसिप स्ट्राटेजीको अवधि कुन हो ?  सन् २०२५–२०२९ – एडिबीले सन् २०२५ जुनमा ‘नेपाल रणनीति २०२५–२०२९’ सार्वजनिक गरेको । – सन् २०२५ देखि २०२९ सम्मका लागि लागु हुने रणनीतिले नेपालको आर्थिक रूपान्तरणका लागि हरित, निजी क्षेत्र लक्षित र जलवायु रेजिलियन्ट विकास मोडेललाई अघि सारेको । – सुशासन, सामाजिक न्याय, साझा समृद्धि हासिल गर्ने नेपालको १६ औँ पञ्चवर्षीय योजनाको उद्देश्यसँग मेल खाने गरी यो रणनीति बनाइएको एडिबीले जनाएको । – यो रणनीति विश्व बैङ्क समूहसँगको साझा अवधारणामा तयार पारिएको । – एडिबी र विश्व बैङ्कले नेपालमा कुल विकास सहयोगको झन्डै ७० प्रतिशत हिस्सा ओगट्छन् । – एडिबीले सन् २०२५ देखि २०२९ भित्र नेपालमा झन्डै २३ अर्ब डलर सहयोग गर्ने जनाएको । – निजी क्षेत्रको अग्रसरतामा रोजगारीमूलक तथा हरित आर्थिक रूपान्तरण, गुणस्तरीय मानव पुँजी विकास एवं सार्वजनिक सेवा र जलवायु परिवर्तनप्रति प्रतिरोधी संरचनाको प्रवर्धनलाई नयाँ रणनीतिका मुख्य तीन प्राथमिकतामा राखिएको । ८ सेभेन रिला लेक्स कहाँ पर्छ ?  बुल्गेरिया – रिला माउन्टेन पर्वत श्रेणीमा पर्ने सेभेन रिला लेक्स सात वटा हिमतालको समूह हो । – २१०० मिटरदेखि २५०० मिटर उचाइमा अवस्थित सात तालहरू : १) दी टियर (सबैभन्दा सानो) २) दी आई ३) दी किड्नी ४) दी ट्विन (सबैभन्दा ठुलो) ५) दी टे«फोइल ६) फिस लेक ७) दी लोवर लेक ९ नेपाली भाषाका प्रथम कवि कसलाई मानिन्छ ?  सुवानन्द दास १० विश्वको सबैभन्दा पुरानो अन्न कुनलाई भनिन्छ ?  भटमास ११ इजरायल–इरानबिच युद्धविराम कहिले भएको हो ?  सन् २०२५ जुन २४ – अमेरिकी राष्ट्रपति डोनाल्ड ट्रम्पको पहलमा इजरायल र इरान युद्ध विरामको सहमतिमा पुगेका । – इजरायल र इरानका अधिकारीहरूले युद्ध विरामका लागि सहमत भएको जनाएका । १२ मुलुककै पहिलो फ्लाइओभर ‘ग्वार्को फ्लाइओभर’ को उद्घाटन कहिले भएको हो ?  विसं २०८२ असार ६ – प्रधानमन्त्री केपी शर्मा ओलीको उपस्थितिमा काठमाडौँ उपत्यका ट्राफिक प्रहरी कार्यालयका प्रमुख प्रहरी वरिष्ठ उपरीक्षक (एसएसपी) नवराज अधिकारीले रिबन काटेर फ्लाइओभरको उद्घाटन गर्नुभएको । – उद्घाटनसँगै फ्लाइओभर सञ्चालनमा ल्याइएको । – विसं २०७८ फागुन १२ गते २ वर्षमा निर्माण सक्ने गरी सम्झौता भई निर्माण कार्य अघि बढेको थियो । १३ एउटै आय वर्षमा एकभन्दा बढी मुलुकमा कारोबार गर्ने व्यक्तिलाई कारोबार गरेको मुलुक वा बासिन्दा रहेको मुलुकमा मात्रै कर लिन सकिने व्यवस्थासम्बन्धी सम्झौतालाई के भनी चिनिन्छ ?  दोहोरो कर मुक्ति सम्झौता (डिटिएए) १४ प्रसिद्ध समाजसेवी तुलसी मेहरद्वारा जनचेतना जगाउने उद्देश्यका साथ सञ्चालन गरिएको चर्खा प्रचार नामक अभियानमा रोक लगाउने राणा प्रधानमन्त्री को हुन् ?  भीमशमशेर १५ पशुपतिनाथमा सन्ध्याकालीन आरतीको थालनी कहिलेदेखि गरिएको हो ?  विसं २०६४ १६ सरकारले गैरबैङ्किङ सम्पत्ति व्यवस्थापन गर्न कहिले सम्ममा ‘एसेट म्यानेजमेन्ट कम्पनी’ स्थापना गर्ने घोषणा गरेको छ ?  आव २०८२८३ (आव २०८२८३ को नीति तथा कार्यक्रम र बजेटमार्फत) १७ सिएनएनको साहसी खेलाडी, २०२४ को सूचीमा पर्न सफल नेपाली पर्वतारोही व्यक्तित्व को हुन् ?  पूर्णिमा श्रेष्ठ १८ १२ औँ संस्करणको नेपाल अन्तर्राष्ट्रिय मानव अधिकार चलचित्र महोत्सवमा नेपाली पानारोमा अवार्ड जित्न सफल चलचित्र कुन हो ?  रेमन्यान्ट्स १९ बेइजिङ ३० एसिया प्यासिफिक मन्त्रीस्तरीय सम्मेलन कहिले र कहाँ सम्पन्न भयो ?  बैङ्कक (थाइल्यान्ड), सन् २०२४ नोभेम्बर १९–२१ २० प्रसिद्ध म्यागजिन टाइमद्वारा सन् २०२४ का लागि तयार पारिएको संसारका १०० सर्वोत्कृष्ट ठाउँको सूचीमा पर्न सफल नेपालको पर्यटकीय स्थल कुन हो ?  बुरहान वाइल्डरनेस क्याम्प, बर्दिया २१ आर्थिक सर्वेक्षण २०८१८२ अनुसार २०८१ फागुनसम्म आधारभूत खानेपानी सेवाको पहुँच पुगेको जनसङ्ख्या कति प्रतिशत रहेको छ ?  ९६८५ प्रतिशत – त्यस्तै, सुरक्षित खानेपानी (उच्च मध्यमस्तर) सेवाको पहुँच पुगेको जनसङ्ख्या २८५० प्रतिशत पुगेको । प्रस्तुतकर्ता : टङ्क केसी """
घाम पावरलाई ५० हजार डलरको जलवायु पुरस्कार,"""काठमाडौँ, असार ९ गते । नेपालको सौर्य ऊर्जा प्रवर्धनमा सक्रिय संस्था घाम पावरले ५० हजार अमेरिकी डलर राशिकाे सन् २०२५ को ‘किलिङ  प्राइज’ प्राप्त गर्न सफल भएको छ । जलवायु परिवर्तन न्यूनीकरणका लागि प्रभावकारी समाधान प्रस्तुत गर्ने संस्था मानिँदै आएको घाम पावरलाई ऊर्जा क्षेत्रमा उल्लेखनीय योगदान दिएको भन्दै उक्त अन्तर्राष्ट्रिय सम्मान प्रदान गरिएको हो । उक्त घोषणा हालै केन्याको नैरोबीमा सम्पन्न ‘टेड काउन्टडाउन समिट’ मा गरिएको हो । सो सम्मिटमा विश्वभरिका अग्रणी व्यक्तित्व र जलवायु क्षेत्रका नवप्रवर्तनकर्ता सहभागी भएका थिए । कार्यक्रममा घाम पावरलाई ऊर्जा वर्ग ‘इनर्जी क्याटोरी’ अन्तर्गत छनोट गरिएको हो । पुरस्कारस्वरूप घाम पावरलाई ५० हजार अमेरिकी डलर प्रदान गरिएको छ, जसको प्रयोग कम्पनीले नेपालको दुर्गम तथा सेवा वञ्चित क्षेत्रहरूमा सौर्य ऊर्जाको पहुँच विस्तार गर्न, प्रदूषणकारी डिजेलजस्ता इन्धनको सट्टा स्वच्छ ऊर्जाको प्रवर्धन गर्न तथा कार्बन उत्सर्जन घटाउन गर्ने छ । विश्वका दुई हजार पाँच सयभन्दा बढी प्रतिस्पर्धी संस्थाबिच घाम पावर उत्कृष्ट १० संस्थामा पर्दै विजेता बन्न सफल भएको हो । वित्तीय संयन्त्र र प्रविधिको संयोजनमार्फत ग्रामीण समुदाय तथा उद्योगलाई स्वच्छ ऊर्जा उपयोगमा सशक्त बनाएको घाम पावरको अभियानलाई निर्णायकहरूले उच्च मूल्याङ्कन गरेका थिए । हालसम्म कम्पनीले नेपालका विभिन्न भूगोलमा चार हजाभन्दा बढी सौर्य ऊर्जा परियोजनाहरू सम्पन्न गरिसकेको छ । ती परियोजनामार्फत घाम पावरले न केवल घरायसी तथा व्यावसायिक विद्युतीकरणमा योगदान पुर्‍याएको छ, तर स्वास्थ्य सेवा, कृषि प्रणाली र जलवायु सहनशीलता प्रवर्धनमा पनि महत्त्वपूर्ण भूमिका निर्वाह गरेको छ । घाम पावरका कार्यकारी निर्देशक अन्जल निरौलाले भन्नुभयो, “जलवायु जोखिमहरू तीव्र रूपमा बढिरहेका बेला समुदाय(केन्द्रित र नवीनतम समाधानहरूको खाँचो अत्यावश्यक छ । हामी स्वच्छ ऊर्जा प्रवर्धनका माध्यमबाट जलवायु सङ्कट समाधानतर्फ अघि बढ्ने आफ्नो प्रतिबद्धतामा दृढ छौँ ।” यो पुरस्कारले नेपालको स्वच्छ ऊर्जा यात्रा तथा दिगो विकास अभियानलाई थप बल दिएको बताइएको छ । संस्थाले प्रकाशन गरेको विज्ञप्तिमा भनिएको छ, ‘‘यो सफलता नेपालको स्वच्छ ऊर्जा यात्राको गर्वको उपलब्धि हो र यसले घाम पावरले विश्वव्यापी रूपमा जलवायु सहनशीलता र दिगो समाधानका क्षेत्रमा देखाएको नेतृत्वलाई उजागर गर्दछ।’’ जलवायु सङ्कट तीव्र बन्दै गइरहेका बेला, घाम पावरले समुदाय–केन्द्रित र नवप्रवर्तनमा आधारित र दिगो भविष्य निर्माणको यात्रामा निरन्तर योगदान पुर्‍याउने प्रतिबद्धता व्यक्त गरेको छ। """
"कुलिङ पिरियड चलखेल घृणित छ, सभापति र सचिवले राजीनामा दिनुपर्छ : एमाले","""काठमाडौँ, असार १८ गते। कुलिङ पिरियडमा भएको चलखेलबारे नेकपा (एमाले) ले राज्य व्यवस्था तथा सुशासन समिति सभापति रामहरि खतिवडा र समिति सचिव सुरजकुमार दुराको राजीनामा माग गरेको छ। राज्य व्यवस्था तथा सुशासन समितिको बैठकमा बुधबार बोल्दै नेकपा (एमाले) का सांसद पदम गिरीले नैतिकताको हिसाबले समिति सभापति र समिति सचिवले नेतृत्व लिइरहन निमिल्ने बताउनुभएको हो। उहाँले निजामती कर्मचारी विधेयक महिनौँ लगाएर पारित गरेको र यसमा जालझेल हुने कुरा संसदप्रतिको अपमान भएको बताउनुभयो। कुनै पनि निजामति कर्मचारी सेवा निवृत्त भएपछि वा अवकाश लिएपछि दुई वर्षसम्म कुलिङ पिरियड रहने भनेर समितिले निर्णय गरेको तर समिति सभापति र सचिवले अरु मन्त्रालयहरूले जे ल्याएर दिए त्यसैमा हस्ताक्षर गरेर बुझाएको भन्ने गैरजिम्मेवार तर्क दिन नमिल्ने बताउनुभयो। ‘निजामती कर्मचारी विधेयकका सन्दर्भमा समितिले जसरी महिनौँ लगाएर गम्भीरताका साथ छलफल गरेर विशेषगरी कुलिङ पिरियडका सन्दर्भमा कुनै पनि निजामति कर्मचारी सेवा निवृत्त भएपछि वा अवकाश लिएपछि दुई वर्षसम्म कुलिङ पिरियड रहने भनेर यो समितिले एकमतले पारित गरेको हो’, उहाँले भन्नुभयो, ‘यो गरेको कुरा सबैका बिचमा छर्लङ्ग छ। बैठकमा एक मतले पारित भएको विषय यही समितिको प्रतिवेदनमा सभापति र सचिवले हस्ताक्षर गरेको प्रतिवेदनमा फरक ढङ्गले प्रस्तुत भयो। सिङ्गो समितिलाई गुमराहमा राख्ने काम भयो ।’ उहाँले नेपालको संसदमा यो लज्जा र घिनलाग्दो विषय भएको बताउनुभयो। जनप्रतिनिधिले यो हदसम्मको काम गर्दछन् भन्ने कुरा कल्पना गर्न पनि नसकिने उहाँको भनाइ छ । ‘‘यो सार्वभौम संसदको यो समितिलाई यस प्रकारले उपहास गरियो मलाई लाग्छ, नेपालको इतिहासमा यो सबैभन्दा लज्जाजनक, घिनलाग्दो अवस्था हो""  उहाँले भन्नुभयो, “जनप्रतिनिधिले यो हदसम्मको काम गर्दछन् भन्नेकुरा कल्पना गर्न पनि नसकिने कुरा हो। सभापति र सचिवको हस्ताक्षर छ। कसले के भन्यो त्यो तपाईंले जान्ने कुरा हो। समितिले गरेको निर्णय जस्ताका त्यस्तै पठाउने काम र दायित्व सभापति र सचिवको हो। अरु मन्त्रालयबाट जे आयो त्यसैलाई सही गरेर पठायौं भन्नेकुरा गैरजिम्मेवार हो। नैतिकताको हिसाबले यहाँहरूले यो समितिको नेतृत्व लिन मिल्दैन ।’’ """
उपचारका लागि निःशुल्क स्वास्थ्य शिविरकै भर,"""सिराज खान नेपालगन्ज, असार १८ गते । बाँकेको सबैभन्दा पिछडिएको र स्वास्थ्य सेवाको पहुँचबाट टाढा रहेको नरैनापुर गाउँपालिकाका स्थानीय बासिन्दा अझै पनि स्तरीय स्वास्थ्य सेवाको पहुँचबाट टाढै छन् । लामो समयपछि नरैनापुरमा सडक र विद्युत् पुगेपनि अझै स्तरीय अस्पताल र स्वास्थ्य संस्था नहुँदा त्यहाँका बासिन्दाले उपचारका लागि बेलाबेलामा हुने निशुल्क स्वास्थ्य शिविर कुर्नुपर्ने बाध्यता रहेको देखिएको छ । सोही कारणले नेपाली सेनाको बज्रदल गणको पहलमा नरैनापुर गाउँपालिका२, लक्ष्मणपुर स्वास्थ्य चौकी परिसरमा आयोजना गरिएको निःशुल्क स्वास्थ्य शिविरमा उपचार गराउन आउनेहरू धेरै देखिए । सो शिविरमा ७११ जनाको उपचार गरिएको छ । गाउँपालिकामा ठुला अस्पताल र विशेषज्ञ सेवा नहुँदा विभिन्न रोग लागे पनि घरमै बस्न बाध्य रहेको जनाउँदै स्थानीय ताज खाँले सेनाको निःशुल्क शिविर आएपछि उपचार सेवा पाएको बताउनुभयो । शिविरमा उपचार गराउन आउनुभएका अधिकांशको धारणा ताज खाँकै जस्तो थियो । नरैनापुरमा श्री सैनिक अस्पताल नेपालगन्ज, नरैनापुर गाउँपालिका, स्वास्थ्य कार्यालय बाँके, भेरी अस्पताल नेपालगन्ज, सञ्जीवनी कलेज अफ मेडिकल साइन्सेस प्रालि, गुल्म अस्पताल नेपालगन्ज, एचसिआरसी अस्पताल र शाही डेन्टल क्लिनिकको संयुक्त सहभागितामा निःशुल्क स्वास्थ्य शिविर सञ्चालन गरिएको हो । राज्यको सेवाको पहुँच अभाव, स्वास्थ्य सुविधाको न्यूनता र औपचारिक सेवामा पहुँच नपुगेका नागरिकहरूलाई लक्षित गर्दै निःशुल्क स्वास्थ्य शिविर आयोजना गरिएको बज्रदल गणका प्रमुख सेनानी रविन श्रेष्ठले बताउनुभयो । उहाँले शिविरबाट महिला, पुरुष र बालबालिका गरी ७११ जना स्थानीयवासी प्रत्यक्ष रूपमा लाभान्वित भएको बताउनुभयो । बज्रदल गणका अनुसार स्वास्थ्य परीक्षण तथा औषधी वितरण गरिएका सेवाग्राहीहरूमध्ये २५९ जना महिला, २२६ जना पुरुष र २२५ जना बालबालिका रहेका थिए । सो शिविरमा सैनिक अस्पताल नेपालगन्जका प्रमुख सेनानी डा मोहित थापा, गैरसैनिक चिकित्सक फिजिसियन, बालरोग, छाला तथा यौनरोग, प्रसूति तथा स्त्रीरोग, डेन्टल, नाक, कान, घाँटी तथा अन्य विभागका गरी ११ जना विशेषज्ञहरूले बिरामीको स्वास्थ्य परीक्षण गर्नु भएको थियो । श्री सैनिक अस्पताल नेपालगन्जका ३ जना चिकित्सक–फिजिसियन, नसा तथा हाडजोर्नी, र डेन्टल विशेषज्ञहरूले समेत बिरामीहरूको स्वास्थ्य परीक्षण गर्नु भएको थियो । स्वास्थ्य शिविरको समापनमा नेपाली सेनाको श्री नं ४ बाहिनी अड्डाका निमित्त बाहिनीपति महासेनानी प्रकाश थापाले शिविर सञ्चालनमा प्रत्यक्ष सहयोग गर्ने विभिन्न अस्पताल तथा संस्थाका विशेषज्ञ चिकित्सकहरूलाई प्रशंसा पत्र प्रदान गर्दै आभार व्यक्त गर्नुभयो । यो स्वास्थ्य शिविरले सीमावर्ती ग्रामीण क्षेत्रका स्थानीयमा नेपाली सेनाप्रति विश्वास, सम्मान र सकारात्मक भावनाको विकास गर्न सहयोग पुग्ने अपेक्षा गरिएको बज्रदल गणका प्रमुख सेनानी रविन श्रेष्ठले बताउनुभयो । """
१२ वर्षपछि विद्युत सबस्टेसन निर्माण,"""हरिकृष्ण ऐडी मुगु, असार १८ गते । मुगुको गमगढीस्थित गमघाढ वितरण केन्द्रमा ३३ केभी विद्युत् प्रशारण लाइनको सबस्टेसन १२ वर्षपछि निर्माण भएको छ । एक वर्षपछि निर्माण कार्य सकिएको सब–स्टेसनमा असार महिनादेखि उक्त स्टेसनमा ३३ केभी विद्युत् लाइनको जडान काम हुँदै आएको हो । गमगाढ वितरण केन्द्रले सब–स्टेसनलाई चालु गराउनका लागि आउँदाे आर्थिक वर्ष असोज महिनाभित्र हालको गमघाढ ११ केभी प्रशारण लाइनलाई ३३ केभीमा 'अपग्रेड' गरिने गमगाढ वितरण केन्द्रका कार्यालय प्रमुख साजन ऐडीले जानकारी दिनुभयो । सब–स्टेसन असोज महिनादेखि सञ्चालनमा आएपछि ११ केभीलाई ३३ केभीमा 'अपग्रेड' गरेपश्चात जिल्लाका सेवाग्राहीलाई विद्युत् उत्पादनमा सहज हुने कार्यालय प्रमुख ऐडीले बताउनुभयो । कर्णाली प्रदेशको कालिकोट सबस्टेसनबाट हालसम्म प्रवाह भइरहेको ११ केभीलाई ३३ केभीमा 'अपग्रेड' गरिएपछि जिल्लामा ३३ केभी विद्युत् प्रसारण सुरु हुने उहाँको भनाइ छ । माथिल्लो हुम्ला र जिल्लाको खत्याड गाउँपालिका, सोरु गाउँ पालिका र मुगुमकार्मारोङ गाउँ पालिकामा विद्युत् विस्तार गर्ने उद्धेश्यकासाथ ११ केभीको प्रशारण लाइनलाई ३३ केभीमा 'अपग्रेड' गर्ने कार्य भइरहेको गमगाढ वितरण केन्द्रले जनाएको छ । गमघाढ वितरण केन्द्रको सबस्टेसन निर्माण गर्नलाई दस करोड रुपियाँमा जिम्मा पाएको यमसिआइपिल जेभी र प्राधिकरण नेपालबिच सम्झौता भएअनुसार ०८१ साल माघ महिनादेखि काम थालनी गरिएको हो । निर्माण कम्पनीका सञ्चालक पप्पु शाहका अनुसार सब स्टेसनको भवन निर्माण कार्य सम्पन्न भई अहिले सबस्टेसनको टावर र ट्रान्सर्फमरमा जडान कार्य भइरहेको छ। अबको तीन महिनाभित्र उक्त सबस्टेसनको काम सम्पन्न भई सञ्चालनमा आउने उहाँको भनाइ छ । जिल्लामा सबस्टेसन सञ्चालनमा नआउँदा कम भोल्टेज आउने, भनेको समयमा लाइन नआउने, लोडसेडिङ बढी समयससम्म हुने, हावाहुरी आउँदा विद्युत् नआउने लगायतका समस्याले सेवाग्राहीले सास्ती भोग्नु परेको छायाँनाथ रारा नगरपालिका१ का व्यावसायी गर्दै आएका स्थानीय सन्तोष शाहीले बताउनुभयो । उहाँका अनुसार समयमै सबस्टेसन सञ्चालनमा आएपछि विगतको जस्तो सेवाग्राहीलाई सास्ती नहुने उहाँको अपेक्षा छ। """
स्वदेश फर्कन लामबद्ध हुँदै छन् विज्ञ,"""काठमाडौँ, असार १८ गते । सन् २००९ मा इन्जिनियर डाक्टर प्रमोद ढकाल क्यानडाको बेल नर्दन रिसर्च ल्याब्रोटरिस्टमा अनुसन्धाताको जिम्मेवारीमा हुनुहुन्थ्यो । १४ वर्षअघि सन् २०११ मा नेपालमा खुला विश्वविद्यालय निर्माण गर्ने र अनुसन्धानात्मक कार्य आरम्भ गर्ने योजना बुनेर उहाँ स्वदेश फर्किनुभयो । टेलिकम्युनिकेसनका अनुसन्धाता इ डा ढकालले अहिले जन्मस्थान बागलुङको जैमिनी नगरपालिकामा आफ्ना योजना पूरा गर्ने अठोटका साथ काम गरिरहनुभएको छ । उहाँले भन्नुभयो, “क्यानडामा अनुसन्धानको काम थियो । जागिर र सेवासुविधा पनि लोभलाग्दो थियो तर स्वदेशमै अनुसन्धानमूलक काम अघि बढाउने उद्देश्यले नेपाल फर्किएको हुँ । मेरो व्यक्तिगत प्रयासमा सक्ने काम गरिरहेको छु ।” इडा ढकाल जस्तै युवा अनुसन्धानकर्ता सोलुखुम्बुका मिङ्मार शेर्पाले गाउँ फर्किएर अन्वेषण कार्य अघि बढाउनुभएको छ । सेलुलर र आणविक जीव विज्ञानमा म्यासाच्युसेट्स इन्स्टिच्युट अफ टेक्नोलोजी (एमआइटी) मा अध्ययनपछि उहाँ स्वदेश फर्किएर वैज्ञानिक अनुसन्धान र स्वास्थ्य क्षेत्रमा आमूल परिवर्तन गर्ने लक्ष्यका साथ काम गरिरहनुभएको छ ।  इडा ढकाल र युवा वैज्ञानिक शेर्पा उदाहरण मात्रै हुनुहुन्छ । अध्ययन र रोजगारीका लागि देश छोडेका युवा राष्ट्र निर्माण र समुन्नतिको आकाङ्क्षा पूरा गर्न लामबद्ध भएर आउन तयार छन् । उहाँहरू भन्नुहुन्छ, “सरकारले काम गर्ने वातावरण तयार गरिदिए हामी देशमा आएर काम गर्न तयार छौँ ।” बौद्धिक युवाको सूचीकरण गरिँदै गैरआवासीय नेपालीका साथै अध्ययन र रोजगारीका लागि देश छोडेका युवाले आफूले हासिल गरेको विज्ञता र दक्षतालाई स्वदेशमै समर्पित गर्न चाहेका छन् । यसका लागि २०७५ सालमा सरकारले सूचीकरण कार्य थालेको थियो । परराष्ट्र मन्त्रालयका सहसचिव पुष्पराज भट्टराईका अनुसार श्रम आप्रवासन तथा नेपाली डायस्पोरा समन्वय महाशाखाले प्रतिभा प्राप्ति केन्द्र स्थापना गरी विदेशमा रहेका नेपाली विज्ञलाई सूचीकरण गरिरहेको छ ।  उहाँले भन्नुभयो, “हाम्रो देशको विकासका लागि के के आवश्यक छन् भन्ने हेरेर २० वटा क्षेत्र छुट्याइएको छ । कृषि, इन्जिनियरिङ, भौतिक विकास, प्रविधिसहित २० वटा क्षेत्र छुट्याइएको छ । ती क्षेत्रमा डायस्पोरामा रहेका ककसले विशेषज्ञता हासिल गरेका छन्, उनीहरूले नेपाललाई आवश्यक परेका बेलामा कस्तो सहयोग पु¥याउन सक्छन् भनेरै सूचीकरण थालिएको हो ।” उहाँले २०७५ देखि सुरु भएको अभियानमा एक हजार ३० जनाको नाम सूचीकृत भएको जानकारी दिनुभयो । उहाँका अनुसार अहिलेसम्म बोलाएर काम नै सुरु नगरे पनि सूचीकृत जनशक्तिलाई जुनसुकै बेला परामर्शदाताका रूपमा बोलाउन सकिने छ ।उहाँका अनुसार सूचीकरण गर्ने विज्ञले नेपालबाट केही चाहिँदैन तर काम गर्ने र सहयोग गर्ने वातावरण होस् भनेर नाम, कामको क्षेत्र  र आफ्नो विज्ञता सूचीकरण गर्ने प्रतिभा प्राप्ति केन्द्रमा दर्ता गराएको जानकारी दिनुभयो । उहाँले भन्नुभयो, “यदि हामीले उत्तर–दक्षिण सडकमार्ग निर्माण गर्नुपरेमा गतिलो परामर्शदाता चाहिएमा विदेशीलाई बोलाउनै पर्दैन । हाम्रै नेपालीलाई परामर्शदाताका रूपमा बोलाउन सकिन्छ । नेपालबारे अनुभव पनि भएकाले सजिलो पनि हुन्छ । कम पैसामा पनि बन्न सक्ने भएपछि किन त्यो अवसर नदिने ?” उहाँले सूचना प्रविधि र कृत्रिम बौद्धिकता (एआई) का बारेमा नेपालमा विज्ञ नरहेको भए पनि विदेशमा बसेका धेरै नेपाली यसमा कामै गरिरहेको प्रस्ट पार्दै नीति निर्माण र काम गर्ने सन्दर्भमा कतिपयले स्वयंसेवककै रूपमा परामर्श दिने भएकाले उनीहरूलाई सूचीकरण गरिएको बताउनुभयो । उहाँले पोलिस्टरका कपडा लगाउँदा एलर्जी हुने समस्या भए पनि नेपालमा पाइने हात्तीबारबाट एलर्जी नहुने लुगाकपडा बनाउन सकिन्छ कि सकिँदैन भनेर अध्ययन गर्ने जनशक्ति चाहिँदा नेपालीहरू उपलब्ध हुने स्थिति होस् भन्ने केन्द्रको चाहना रहेको बताउनुभयो । उहाँले भन्नुभयो, “नेपालीले यहाँको माटो, हावापानी बुझेको हुन्छ । समाज बुझेको हुन्छ । वनस्पति कुन बेला फुल्छ, कुन बेला फल्छ भन्ने पनि थाहा हुन्छ । अब कलकारखाना पनि स्थापना हुने छन् । त्यो बेला दक्ष नेपालीलाई नै बोलाउने लक्ष्य राखिएको छ ।” प्रतिभा प्राप्ति केन्द्र सुरुवात गर्ने तत्कालीन परराष्ट्रमन्त्री प्रदीपकुमार ज्ञवालीले नेपालीले नेपाल बनाउने अभियान अन्तर्गत केन्द्र स्थापना गरिएको बताउनुभयो । उहाँले भन्नुभयो, “नेपालको समृद्धिका लागि गैरआवासीय नेपाल र विदेशमा रहेका युवा जनशक्तिको महत्वपूर्ण योगदान रहिआएको छ । यो अभियानलाई अझै सशक्त बनाउनु पर्छ ।” राष्ट्रिय योजना आयोगका सहायक प्रवक्ता डा दिवाकर लुइँटेलले नेपालमा सम्भाव्य क्षेत्रको पहिचान गरी नेपाल फर्किन चाहने दक्ष जनशक्तिलाई काम गर्ने अवसर सिर्जना गर्न अध्ययन, अनुसन्धान र बृहत् विमर्श आवश्यक रहेको बताउनुभयो । उहाँले भन्नुभयो, “कुन क्षेत्रमा कसरी काम गर्न सकिन्छ भन्ने विषयमा अध्ययन हुनु पर्छ । बौद्धिक युवाको पलायन रोक्न पनि नीतिगत व्यवस्था हुनु पर्छ ।”  """
प्रत्येक नागरिकलाई स्वच्छ खानेपानी र सरसफाइमा पहुँच हुनुपर्छ : प्रधानमन्त्री ओली,"""सेभिया (स्पेन), असार १७ गते । संयुक्त राष्ट्रसङ्घीय ‘विकासका लागि वित्त’ सम्बन्धी चौथो अन्तरार्राष्ट्रिय सम्मेलनका क्रममा स्पेनमा रहनुभएका प्रधानमन्त्री केपी शर्मा ओली नेपाल र बुरुण्डीद्वारा सहआयोजना गरिएको राष्ट्रप्रमुख तथा सरकार प्रमुखहरूको पहलमा पानी तथा सरसफाइ वित्तीय स्रोतको प्रवाहसम्बन्धी उच्चस्तरीय साइड इभेन्टमा सहभागी हुनुभएको छ । बैठकलाई सम्बोधन गर्दै प्रधानमन्त्री ओलीले खानेपानी र सरसफाइ आधारभूत मानव अधिकारको विषय भएकाले यसलाई विकासको लक्ष्य मात्र नभइ मानवीय सम्मान र सभ्यतासँग जोडेर हेर्न आह्वान गर्नुभयो । विश्वका अबौँ मानिस खानेपानी र सरसफाइको अभावमा जनस्वास्थ्यका समस्या भोगिरहेको उल्लेख गर्दै उहाँले साझा प्रयासबाट यसको समाधान गर्न सकिने बताउनुभयो । “विश्वलाई स्वच्छ खानेपानी र सरसफाइपूर्ण बनाउन सकिन्छ । यसका लागि नेपाल पूर्ण प्रतिबद्ध छ । हामीले प्रत्येक नागरिकलाई स्वच्छ खानेपानी र सरसफाइमा पहुँचलाई संविधानको मौलिक हकका राखेका छौँ । यो हकको कार्यान्वयन चुनौतीपूर्ण भए पनि समृद्ध नेपाल, सुखी नेपालीको राष्ट्रिय आकाङ्क्षाका साथ हामीले यसलाई प्रमुख प्राथमिकतामा साथ पूरा गर्ने छौँ ”, उहाँले भन्नुभयो । प्रधानमन्त्री ओलीले नेपालको अनुभवका आधारमा पानी र सरसफाइ अभियान ९वास० लाई राष्ट्रिय सफलताको विषय बनाउने बलियो आधार तय भएको पनि उल्लेख गर्नुभयो । रासस """
इलेक्ट्रोनिक पसलको गोदाममा आगलागी,"""इमानसिं राना रामपुर (पाल्पा), असार १८ गते । रामपुर नगरपालिका –५ बेझाँडमा एक इलेक्ट्रोनिक पसलको गोदाममा आगलागी भएको छ । बुधबार दिउँसो साढे १ बजेको समयमा दाजुभाइ इलेक्ट्रोनिक्सको गोदाममा आगलागी भएको प्रहरीले जनाएको छ । आगलागी रामपुर नगरपालिकाको दमकलको सहयोगमा स्थानीय, प्रहरी र नगर प्रहरीले पूर्णरुपमा नियन्त्रणमा लिएको छ । आगलागीबाट एसी, कुलर,  फ्रिज, वासिङ्ग मेसिनलगायतका इलेक्ट्रोनिक्स सामग्रीहरु जलेर नष्ट भएको इलाका प्रहरी कार्यालय रामपुरका प्रहरी निरीक्षक रामबहादुर नेपालीले जानकारी दिनुभयो । गोदामको विद्युत् सट हुँदा आगलागी भएको हुनसक्ने प्रहरीले अनुमान गरेको छ । आगलागीबाट भएको क्षतिको पूर्ण विवरण आउन बाँकी रहेको प्रहरीले जनाएको छ । """
"निजामती विधेयकको त्रुटि, राष्ट्रिय सभाबाट सुधार गरिने","""काठमाडौँ, असार १८ गते । राज्य व्यवस्था तथा सुशासन समितिको सहमतिभन्दा फरक हुने गरी प्रतिवेदन तयार भई पारित भएको सङ्घीय निजामती सेवा विधेयकको त्रुटि माथिल्लो सभाबाट सुधार गर्ने गरी अघि बढाइने भएको छ । अवकाश प्राप्त निजामती कर्मचारीले अवकाशको दुई वर्षसम्म कुनै संवैधानिक, कूटनीतिक र सरकारी नियुक्ति लिन नपाउने गरी भएको सहमतिलाई खण्डित गर्ने गरी प्रतिवेदन तयार भई पारित भएपछि विवाद भएको थियो । विवादपछि सभामुख देवराज घिमिरे, समिति सभापति रामहरि खतिवडा र समिति सदस्यहरूको छलफलले माथिल्लो सभालाई गल्ती सुधारको आग्रह गर्ने समझदारी गरेको हो । सभामुख घिमिरेले समितिमा भएको सहमतिविपरीत हुने गरी प्रतिवेदनमा भएको त्रुटि पत्ता लगाई आवश्यक प्रक्रिया अघि बढाउने पनि बताउनुभयो । घिमिरेले भन्नुभयो, “छलफल र बहस एउटा गर्ने, निर्णय एउटा गर्ने तर परिणाम त्यसलाई असर गर्ने खालको हुने कुरा कहाँबाट भयो, कसको स्वार्थमा भयो भन्ने खोजीनिती गर्नु पर्छ । त्यो पत्ता लागेपछि मात्र के गर्ने भन्ने विषयमा हामी अघि बढ्नु पर्छ । नियत हो वा त्रुटि मात्र पहिले पत्ता लगाउनु पर्छ । मुख्य कुरा गलत विधेयक पारित नहोस् भन्नेमा हामी सबै सचेत हुनु पर्छ ।” समितिको छलफलविपरीतको विधेयक पारित भएसँगै सभापतिसहित सांसदहरूले सभामुखसँग छलफल गरेका हुन् । छलफलमा सत्तापक्षले नै सभापति र समिति सचिवले राजीनामा दिनुपर्ने बताएका छन् । प्रतिवेदनको त्रुटिबारे छानबिनको माग पनि उनीहरूले गरेका छन् । नेकपा (एमाले) का सांसद पदम गिरीले दुई वर्षको ‘कुलिङ पिरियड’ राख्ने गरी समितिमा भएको सहमतिविपरीत प्रतिवेदन तयार हुनु संसद्को गरिमामा प्रश्न उठेको बताउनुभयो । गिरीले जिम्मेवार पदाधिकारीको राजीनामा र छानबिन प्रक्रिया अघि बढाउन पनि माग गर्नुभयो । उहाँले भन्नुभयो, “दुई वर्षमा सहमति भएको हो । अहिले ‘कुलिङ’ लागु नै नहुने गरी जसरी प्रतिवेदन बनेको छ, त्यो संसद्को गरिमा र मान्यताविपरीत छ । समितिको सहमति जस्ताको तस्तै जानु पथ्र्यो । छानबिन नभएसम्म समितिको कार्बाही अघि नबढाऔँ र जिम्मेवार पदाधिकारीले यसबाट राजीनामा दिनु पर्छ ।” प्रमुख प्रतिपक्ष नेकपा (माओवादी केन्द्र) का सांसद माधव सापकोटाले आफूले हस्ताक्षर गरेको कागजातमा सभापति र समिति सचिव जवाफदेही हुनुपर्ने बताउनुभयो । सापकोटाले भन्नुभयो, “यसमा सभापति पनि संलग्न हो भने किर्ते जालसाजी हो । आफूले गरेको हस्ताक्षरमा जवाफदेही हुनु पर्छ । सभापति र सचिवले राजीनामा दिनु पर्छ ।” कांग्रेस सांसद दिलेन्द्र बडूले भने विधेयकको त्रुटि माथिल्लो सभाबाट सुधार गर्ने गरी अघि बढाउनुपर्ने बताउनुभयो । सभामुखसँगको छलफलपछि बडूले भन्नुभयो, “प्रतिवेदन कसरी त्यस्तो हुन गयो अध्ययन र छानबिन एउटा पाटो हो तर विधेयक सुधार गर्नुपर्ने विषय अर्को हो । छानबिन र सुधार सँगै अघि बढाउनु पर्छ । अब राष्ट्रिय सभाबाट विधेयक सुधार हुनु पर्छ । यो नै विधिसम्मत तरिका पनि हो ।” समिति स्थगित विधेयकको प्रतिवेदन विवादमा छानबिन माग भई समिति स्थगन गर्न सत्तापक्षकै सांसदले माग गरेपछि राज्य व्यवस्था तथा सुशासन समितिको बैठक स्थगित भएको छ । नेपाल प्रहरीको विधेयकको सैद्धान्तिक छलफलका लागि बोलाइएको बैठक विवादपछि स्थगित भएको हो । विधेयक विवादपछि सभामुखसँग भएको छलफललगत्तै एमाले र माओवादीका सांसदले बैठक रोक्न माग गरेका थिए । निजामती विधेयकको प्रतिवेदनको विवाद निक्र्योल नभएसम्म समिति नराख्न दुवै दलका सांसदको माग छ । समिति स्थगितसँगै प्रहरी विधेयकको सैद्धान्तिक छलफल अर्को सूचना नभएसम्मका लागि स्थगित भएको छ ।  """
‘भ्याट’ छल्ने कारागार चलान,"""रङ्गेली समाचारदाता विराटनगर, असार १८ गते । विराटनगरका एक जना व्यवसायीलाई मूल्य अभिवृद्धि कर (भ्याट) छलेको अभियोगमा कारागार चलान गरिएको छ । आन्तरिक राजस्व कार्यालय विराटनगरले ‘न्यु सौरभ ट्रेडिङबियानी एन्ड ब्रदर्स हार्डवेयर एन्ड मार्बल’ का प्रोप्राइटर सौरभकुमार बियानीलाई भ्याट छलेको आरोपमा माग गरिएको एक अर्ब ३१ करोड ६४ लाख रुपियाँ धरौटी बुझाउन नसकेपछि थुनामा पठाएको हो । विराटनगर–१० स्थायी ठेगाना भएका बियानीको विराटनगर–७, हाटखोलामा हार्डवेयर व्यवसाय सञ्चालनमा थियो । बियानीलाई भ्याट छलेको रकम र त्यसको बिगो बराबरको रकम जोडेर धरौटी माग गरिएको कार्यालयले जनाएको छ । विराटनगरमा हार्डवेयर व्यवसाय सञ्चालन गर्दै आएका बियानीको नाममा असार १६ गते सोमबार अपराह्न आन्तरिक राजस्व कार्यालयले थुनुवा पुर्जी जारी गर्ने गरेको थियो । कार्यालयका कर अधिकृत भवानीप्रसाद दाहालको हस्ताक्षरमा जारी भएको थुनुवा पुर्जीमा बियानीले मूल्य अभिवृद्धि कर ऐन, २०५२ अनुसारको कर छली गरेको अभियोगमा भएको आदेश अनुसार नगद वा जेथा जमानी बुझाउन नसकेपछि थुनामा राख्न थुनुवा पुर्जी जारी गरिएको उल्लेख छ । बियानीलाई कार्यालयले मूल्य अभिवृद्धि कर ऐन, २०५२ को दफा २३ (घ) बमोजिम अर्को आदेश नभएसम्मका लागि बियानीलाई थुनामा राख्न कारागार कार्यालय, मोरङलाई पत्राचार गरेको हो । आन्तरिक राजस्व कार्यालय विराटनगरका प्रमुख भुपालराज शाक्यका अनुसार यो विराटनगरका लागि पहिलो घटना हो । कारागार चलानका घटना हालसम्म भएको थिएन । व्यापारी बियानीले वस्तु तथा सेवाको कारोबार नै नगरी नक्कली भ्याट बिल जारी गरेर राजस्व छली गरेको देखिएको हो । आन्तरिक राजस्व विभाग र मातहतका कार्यालयले गलत कारोबार खडा गरेर नक्कली बिल जारी गरेर क्रेडिट दाबी गर्ने अनि बैङ्कबाट ऋण लिने गरेको सूचना पाएपछि अनुसन्धान सुरु गरेको थियो । व्यापारी बियानीको कारोबार शङ्कास्पद देखिएपछि आर्थिक वर्ष २०७९८० देखि २०८१८२ सम्मको अनुसन्धान गरिएको हो । त्यस क्रममा नक्कली बीजक जारी गरेर ८६ करोड रुपियाँ भ्याट छली भएको पाइएको हो । यसै गरी नक्कली कर दाबी गरेबापत २२ करोड छली भएको देखिएको छ । यसरी झुटा कारोबार गरी झुटा कर दाबी गरेको आरोपमा ठहर भएको जरिबाना र त्यसको बिगोसमेत गर्दा एक अर्ब ३१ करोड ४६ लाख ९४ हजार असुल गर्नुपर्ने ठहर भएको हो । """
नारायणगढ–बुटवल सडकः तेस्रो पटकको म्याद सकिन लाग्दा प्रगति ६९ प्रतिशतमात्र,"""दयाराम आचार्य त्रिवेणी (नवलपरासी),  असार १८ गते ।  नारायणगढ–बुटवल सडक निर्माण योजनाको भौतिक प्रगति ६९ प्रतिशत पुगेको छ । तेस्रो पटक थपिएको म्याद सकिनै लाग्दा निर्माणको भौतिक प्रगति ६९ प्रतिशत पुगेको नारायणगढ–बुटवल सडक योजना पूर्वी खण्डका सूचना अधिकारी शिव खनालले बताउनुभयो । नारायणगढ–बुटवल सडक विस्तारको काम २०७५ माघ २४ गते सम्झौता भएर २०७९ साउन २२ गते सम्पन्न गर्ने गरी चाइना स्टेट कन्स्ट्रक्सन कर्पोरेसन प्रालिले काम सुरु गरेको थियो । निर्धारित समयमा काम सम्पन्न नभएपछि २०८१ साउन ८ गतेसम्मका लागि दोस्रो पटक म्याद थप भएको थियो । यस अवधिमा समेत काम सम्पन्न नभएपछि गत साउनमा २०८२ साउन ८ गतेसम्मका लागि तेस्रो पटक म्याद थप गरिएको थियो । यस अवधिको अन्त्यमा आइपुग्दा ६९ प्रतिशत काम सकिएको हो । सूचना अधिकारी खनालका अनुसार चौथो पटक म्याद थपको प्रक्रिया अघि बढाइएको छ । नारायणगढ–बुटवल सडकको कुल ११३ किलोमिटरलाई दुई खण्डमा विभाजन गरी काम अघि बढाइएको थियो । निर्माणको जिम्मा पाएको चाइना स्टेट कन्स्ट्रक्सन कर्पोरेसन प्रालिले ५७६ दिन थप म्याद थपका लागि माग गरेको छ । एक वर्षका लागिमात्र म्याद थप गर्ने तयारी गरिएको सूचना अधिकारी खनालले बताउनुभयो । चौथो पटक म्याद थप्ने तयारी हुँदै गर्दा नारायणगढदेखि दुम्किबाससम्मको खण्डमा एकतर्फी रूपमा ५५ किलोमिटर कालोपत्र सडकमा यात्रा गर्न सकिने उहाँले बताउनुभयो । यस खण्डको चोरमारा बजार, अरुणखोला र दुम्कीबास बजारको केही भागमात्र कालोपत्र गर्न बाँकी रहेको सूचना अधिकारी खनालले बताउनुभयो । डाइभर्सनको दुःख हट्ने नारायगण–बुटवल सडकखण्ड अन्तर्गत दुम्कीबासको विनयी खोलामा रहेको पुल भाँचिएपछि डाइभर्सनबाट यातायात सञ्चालन गरिँदै आएको छ । गत पुसमा पुल भाँचिएपछि डाइभर्सनबाट यातायात वारपार गराइँदै आइएको छ । पटक पटक वर्षासँगै आएको बाढीका कारण डाइभर्सन बगाउँदा चालक तथा यात्रुले सास्ती खेप्दै आएका छन् । आयोजनाले भाँचिएको पुल छेउमा नयाँ पुल निर्माण गरेको छ । उक्त पुल अब दुई तीन दिनमा सञ्चालन गरिने सूचना अधिकारी खनालले बताउनुभयो । पुलमा मौसमले साथ दिएमा बुधबार कालोपत्र गरिने र ढिलोमा आउँदो शनिबार सञ्चालन गर्ने योजना रहेको उहाँले बताउनुभयो । नयाँ पुल सञ्चालनमा आएमा डाइभर्सनका कारण सास्ती खेप्दै आएका चालक तथा यात्रुलाई सहजता मिल्ने छ । नवलपुर खण्डमा लामो पुल अन्तर्गत पर्ने अरुणखोला र गिरुवारी खोलामा भने बर्खापछि पुल निर्माणको काम गरिने छ । सामान्य गर्न मिल्ने केही काम नियमित भए पनि बर्खाअघि यी पुल निर्माण सम्पन्न नहुने सूचना अधिकारी खनालले बताउनुभयो । दाउन्नेमा यातायात सहज बनाउन मर्मत गरिने नारायगण–बुटवल सडकखण्डअन्तर्गत दाउन्ने खण्डमा यातायात सहज बनाउन अबको काम केन्द्रित रहने आयोजनाका सूचना अधिकारी खनालले बताउनुभयो । पानी पर्ने बित्तिकै दाउन्ने खण्डमा यातायात सञ्चालनमा समस्या हुँदै आएको छ । दाउन्ने खण्डमा अब निर्माणको काम रोकेर मर्मतको काम मात्र गरिने सूचना अधिकारी खनालले बताउनुभयो । कल्भट निर्माणसहित अन्य काम रोकेर यातायात सहज रूपमा सञ्चालनका लागि मर्मतको काममात्र गर्न लागिएको उहाँको भनाइ छ । दाउन्ने खण्डमा ग्राभेल राखेर नियमित मर्मतको काम गर्ने र पानी परे पनि यातायात सञ्चालन समस्या आउन नदिनतर्फ आफूहरूको ध्यान केन्द्रित रहेको उहाँले बताउनुभयो । एसियाली विकास बैँक (एडिबी) को ऋण सहयोगमा अघि  बढेको  सडक विस्तार योजनाको दुवै खण्ड गरेर कुल १६ अर्ब ९९ करोड ५२ लाख ९६ हजार लागत रहेको छ । एक सय १३ किलोमिटर सडकमध्ये ७० किलोमिटर  चार लेन, २९ किलोमिटरमा चार लेनसहित दुवैतर्फ छछ  मिटरको सर्भिस लेन हुने छ । दाउन्नेमा १४ किलोमिटर तीन लेनको सडक हुने छ । राजमार्ग विस्तारको महत्त्वपूर्ण योजना समयमा सम्पन्न नहुँदा यात्रुले लामो समयसम्म सास्ती खेप्दै आएका छन् । अहिले कामले गति लिएको र यात्रामा केही सहजता मिल्न थालेको छ । अझै पनि दाउन्ने खण्डमा समस्या उस्तै रहेको छ । उक्त क्षेत्रमा सामान्य वर्षा हुँदासमेत बाटो चिप्लो भएर घण्टौं जाममा पर्नुपर्ने बाध्यता रहेको छ । रासस """
ओरालो लाग्दै सुनको मूल्य,"""काठमाडौँ, असार १७ गते । तोलामा दुई लाख रुपियाँ नजिक पुगेको सुनको मूल्य क्रमिक रूपमा घट्न थालेको छ । पछिल्लो दुई सातामा सुनको मूल्य तोलामा साढे नौ हजार रुपियाँले घटेको छ । निरन्तर बढ्दै गएको सुनको मूल्य इजरायल र इरानबिच भएको युद्ध रोकिएसँगै घट्न थालेको हो । युद्धविराम रोकिएसँगै बजार स्थिर हुँदा लगानीकर्ताले सुन बेच्न थालेपछि मूल्यसमेत घट्दै गएको बताइएको छ । आगामी दिनमा थप मूल्य घट्दै जाने बताइएको छ । असार १ गते प्रतितोला एक लाख ९७ हजार पाँच सय रुपियाँमा कारोबार भएको सुनको मूल्य दुई सातामै तोलामा नौ हजार चार सय रुपियाँले घटेर सोमबार एक लाख ८८ हजार एक सय रुपियाँमा कारोबार भएको नेपाल सुनचाँदी व्यवसायी महासङ्घले जनाएको छ । अन्तर्राष्ट्रिय बजारमा मूल्य घट्दा त्यसको प्रभाव स्थानीय बजारमा पर्न गएको हो । युद्धका कारण अन्तर्राष्ट्रिय बजार अस्थिर हुँदा सुनको मूल्य निरन्तर बढ्दै गएको थियो । सुनचाँदी व्यवसायी तेजरत्न शाक्यले युद्ध रोकिएपछि लगानीकर्ता धमाधम सुन बेच्न आउन थालेपछि सुनको मूल्य घट्न थालेको जानकारी दिनुभयो । “अन्तर्राष्ट्रिय बजारमा सुनको मूल्य घटेर प्रतिऔँस तीन हजार डलरसम्म झर्ने अनुमान गरिएको छ,” शाक्यले भन्नुभयो “त्यतिबेला स्थानीय बजारमा सुनको मूल्य एक लाख ७५ हजार रुपियाँ हुन्छ ।” मूल्य घट्दा बजारमा सुनको माग बढ्ने हुँदा कारोबारसमेत वृद्धि हुने अनुमान गरिएको उहाँको भनाइ छ । यसअघि सुनको मूल्य बढेर अन्तर्राष्ट्रिय बजारमा प्रतिऔँस तीन हजार ५०९ डलर पुगेको थियो । यो वर्षकै सबैभन्दा उच्च मूल्य हो । त्यतिबेला स्थानीय बजारमा सुनको मूल्य तोालमा एक लाख ९७ हजार नौ सय रुपियाँमा कारोबार भएको थियो । पछिल्लो एकडेढ सातादेखि अन्तर्राष्ट्रिय बजारमा निरन्तर सुनको मूल्य घटेर प्रतिऔँस तीन हजार २७४ डलरमा आएको छ । निरन्तर मूल्य घटे पनि स्थानीय बजारमा सुनचाँदीको कारोबार भने हुन नसकेको व्यवसायीको भनाइ छ । सुनमा लगाइएको दुई प्रतिशत विलासिता कर र हिराजडित गहनामा लगाइएको मूल्य अभिवृद्धि कर (भ्याट) फिर्ताको माग गदै व्यवसायीले अनिश्चितकालीन पसल बन्द गर्दा कारोबार हुन नसकेको हो । दुई दिनअघिदेखि मुख्य सडकदेखि भित्री गल्लीमा रहेका सुन पसल बन्द गरेर व्यवसायी आन्दोलनमा उत्रेका छन् । पसल बन्द हुँदा गहना खरिद गर्ने ग्राहकलाई भने समस्या परेको छ । दैनिक २० केजीका दरले विभिन्न वाणिज्य बैङ्कले सुन आयात गर्दै आएकामा पछिल्लो समय आयात रोकेका छन् । बैङ्कसँग ५८ किलो सुन रहेको र माग पनि नभएकाले आयात नगरेको बताइएको छ । वर्षमा ४६ हजारले बढ्यो मूल्य यसैबिच एक वर्षको अवधिमा बजारमा प्रतितोला सुनको मूल्य तोलामा ४६ हजार रुपियाँले बढेको छ । १६ असार २०८१ मा प्रतितोला एक लाख ४२ हजार रुपियाँमा कारोबार भएको सुनको मूल्य बढेर सोमबार एक लाख ८८ हजार एक सय रुपियाँमा कारोबार भएको छ । सुन आयातमा लाग्दै आएको भन्सार महसुल २० प्रतिशतबाट घटाएर १० प्रतिशतमा झार्दा तोलामा एक लाख ८१ हजार पुगेको सुनको मूल्य घटेर एक लाख ४७ हजार रुपियाँमा झरेको थियो । त्यसपछि पनि क्रमिक रूपमा बढ्दै गएर सुनको मूल्य दुई लाख नजिक पुगेको थियो ।  """
म्याग्दीको हिस्तान टिकोटगाउँ,"""म्याग्दी, असार १८ गते । पहाडको शिरमा परम्परागत ढुङ्गे घरहरु रहेको म्याग्दीको अन्नपूर्ण गाउँपालिका–७ हिस्तान टिकोटगाउँ । अन्नपूर्ण–धौलागिरी सामुदायिक पर्यावरणीय पदमार्गमा समेटिएको टिकोटको आकर्षण संस्कृति र प्रकृति हो । """
गाउँपालिका केन्द्रमै छैन टेलिफोन टावर,"""मोहनसिंह बुढाअदानचुली, (हुम्ला) असार १३ गते । गाउँपालिका केन्द्रमै सञ्चार सुविधा छैन भन्दा अपत्यारिलो लाग्छ । तर हुम्लाको चंखेली गाउँपालिका केन्द्र पिप्लाङमा अझै सञ्‍चार सुविधा छैन । गाउँपालिका केन्द्र सञ्चारविहीन अवस्थामा रहँदा दैनिक काममा समेत प्रभाव परिरहेको छ । गाउँपालिका विभिन्न स्थानमा टेलिफोन टावर भए पनि गाउँपालिका केन्द्रमा कुनै पनि सञ्‍चार कम्पनीको टावरले काम नगरेका कारण अझै गाउँपालिका केन्द्र सञ्चार सम्पर्कबाट टाढा रहेको हो । गाउँपालिका केन्द्रमा सञ्चार सुविधा नहुँदा दैनिक कार्य सम्पादनमा कठिनाइ भएको गाउँपालिका अध्याक्ष प्यारीलाल शाहीले बताउनुभयो । गाउँपालिका कार्यालयमा नेपाल टेलिकमको टेलिफोनले काम नगर्दा कुरा गर्न डाँडातिर धाउनुपर्ने बाध्यता रहेको छ । जनताका गुनासा र समस्या धेरैजसो फोनमै समाधान हुने भए पनि सञ्चार सुविधा नहुँदा सर्वसाधारणले गाउँपालिका नै धाउनुपर्ने बाध्यता रहेको उहाँको भनाइ छ । गाउँपालिकामा अहिले जडान गरेको इन्टरनेट भरलाग्दो नभए पनि जेनतेन काम चलाएर कार्यालयका पत्र आदानप्रदान गरिँदै आएको प्रमुख प्रशासकीय अधिकृत दिपक गिरीले बताउनुभयो । गाउँपालिकाले निजी कम्पनीको वायरलेस इन्टरनेट जडान गरे पनि प्रभावकारी नहुँदा इन्टरनेट नभएकै कारण लामो समसयसम्म गाउँपालिका केन्द्रमा बैंकको शाखासमेत खुल्न सकेको छैन । सूचनाको माध्यम फोन नै नचलेपछि जनप्रतिनिधि र कर्मचारी भएनभएको अनुमानकै भरमा गाउँपालिका केन्द्र पुग्नुपर्ने वडा नं ५ का स्थानीय बसुना तामाङको गुनासो छ । गाउँपालिका केन्द्रमा नेटवर्कको पहुँच हुने गरी नेपाल टेलिकमले फोर जी टावर निर्माण प्रक्रिया अघि बढाइसकेको जनाएको छ । पालिक कै मेलछाममा रहेको नेपाल टेलीकमको टेलिफोन टावरमा समस्या आउँदा सूचना आदनप्रदानमा समस्या भएको छ । उहाँका अनुसार पालिकाको केन्द्रमा टेलिफोन टावर नहुँदा सूचना आदनप्रदान ठप्प बनेको छ । सूचना र सञ्चारका अभाव रहेको गाउँपालिकामा टेलिफोनको टावरमा समस्या आउँदा गाउँपालिकामा हुने विभिन्न काम समेत ठप्प बनेका छन् । यतिबेला गाउँपालकामा गाउँसभादेखि अन्य विभिन्न कार्य गर्न समेत समस्या भएको हो । गाउँपालिकाको केन्द्रमा टेलिफोनको समस्या भएपछि गाउँ र जिल्ला बाहिर भएका नागरीकलाई सम्पर्क गर्न समेत समस्या भएको छ । घर बाहिर भएका नागरीकहरुलाई यतिबेला गाउँ बाहिर खबर आदन प्रदान गर्न समस्या हुदा हाल सञ्चारविहीन भएको उहाँले बताउनुभयो । टेलिफोनो टावरमा समस्या आएकै कारण नागरिकले अग्ला डाँडा काडामा गएर फोन सम्पर्कमा जोडिन बाध्य भएको अध्यक्ष शाहीले बताउनुभयो । पालिका केन्द्रमा टेलिफोनको समस्या आएदेखि २ घण्टा पैदल हिँडेर दार्माबाट टेलिफोन गर्नु परिरहेको छ । अध्यक्षले टेलिफोन समस्या बुझ्नकै लागि समेत मोबाइलमा टावर नहुँदा कुनै पनि ठाउँमा बुझ्न सक्ने अवस्था नभएको बताउनुभयो । नेपाल टेलिकमको दूरसञ्चार कार्यालय हुम्लामा बुझ्न समेत टावर नरहेको गुनासो गर्नुभयो । यता दुरसञ्चार कार्यालय हुम्लामा बुझ्दा सो ठाउँमा कुनैपनि टावरले काम नर्गदा फोर जी टावरलाई पालिका केन्द्रको तोर्गेट गरी निर्माण थालिएको जनाएको छ । रुखमा चढेर फोनमा कुरा गर्दै स्थानीय मोबाइलमा कुरा गर्न अग्लो स्थान खोज्दै धाउनुपर्ने बाध्यता छ । पटकपटक सरोकारवालालाई समस्या दर्साउँदा पनि सामाधान नभएको स्थानीयवासीको गुनासो छ । वर्षौंदेखिको नेटवर्क समस्या यथावत रहेको पीडा उहाँरुसँग छ । गाउँपालिका केन्द्र मात्रै नभए प्राय ठाउँका ग्रामीण क्षेत्रमा हालसम्म पनि टावरका कारण नेटवर्कमा समस्या आइरहन्छ । दिउँसो पनि नेटवर्कले काम नगर्दा टावर खोज्न अग्लो स्थान वा रुखमा चढ्नुपर्ने बाध्यता रहेको छ । स्थानीयवासीहरु मोबाइलमा कुरा गर्नका लागि अग्लो स्थान र रुख चढ्ने गरेका छन् । महत्त्वपूर्ण सूचना आदानप्रदानका साथै स्वदेश तथा विदेशमा रहेका आफन्तसँग कुराकानी गर्न टावरले टिप्ने ठाउँ खोज्दै रुखमा चढ्ने गरेको उहाँको भनाइ छ । """
चलचित्र आमाको पोस्टर हुलाक टिकटमा,"""गोरखापत्र समाचारदाता काठमाडौँ, असार १७ गते । चलचित्र विकास बोर्डको २५ औँ वार्षिकोत्सवमा सोमबार आयोजित कार्यक्रममा नेपालको पहिलो चलचित्र ‘आमा’ को पोस्टर हुलाक टिकटमा अङ्कित गरिएको छ । विसं २०२१ असोजमा प्रदर्शन भएको आमाको निर्देशन हिरासिंह खत्रीले गर्नुभएको थियो । चलचित्रमा शिवशङ्कर खत्री र भुवन चन्दको मुख्य भूमिका निर्वाह रहेको थियो । यस चलचित्रबाट नेपाली चलचित्र उद्योगको सुरुवात भएको मानिन्छ । हुलाक सेवा विभागले १० रुपियाँ दरका दुई वटा टिकट प्रकाशन गरेको छ । जसमा चलचित्र ‘आमा’ का नायक र नायिकाको तस्बिर अङ्कित छ । टिकटको प्रथम दिवसीय आवरणमा विशेष ढाँचा प्रदान गरिएको छ । सञ्चार तथा सूचना प्रविधि मन्त्री पृथ्वीसुब्बा गुरुङले चलचित्र आमाको हुलाक टिकट ल्याएर इतिहासलाई अमर बनाएको बताउनुभयो । चलचित्रसम्बन्धी नयाँ बन्ने कानुनले चलचित्र क्षेत्रको श्रीवृद्धिमा योगदान पुगोस् भन्ने उद्देश्य रहेको बताउँदै उहाँले भन्नुभयो, “आउने ऐनले सबैको भावनालाई समेट्ने हाम्रो उद्देश्य रहेको छ ।” उहाँले चलचित्र क्षेत्रलाई व्यवस्थित बनाउनेतर्फ सरकारले योजनाका साथ काम गरिरहेको बताउँदै भन्नुभयो, “चलचित्र क्षेत्र समृद्ध भयो भने सबै क्षेत्र समृद्ध हुन्छ ।” यसै गरी मन्त्री गुरुङले सरकारले प्रत्येक वर्ष असोज १५ गते लाई ‘राष्ट्रिय चलचित्र दिवस’ का रूपमा मनाउने जानकारी पनि दिनुभयो । उहाँले असार १३ गते बसेको मन्त्रीपरिषद् बैठकको निर्णय अनुसार असोज १५ मा चलचित्र दिवस मनाउने घोषणा गरिएको जानकारी दिनुभएको हो । यसअघि असोज १ गतेलाई राष्ट्रिय चलचित्र दिवस मनाउने भनिएको थियो । बोर्डले असोज १५ लाई चलचित्र दिवस मनाउन सरकारलाई सिफारिस गरेको थियो । कार्यक्रममा सञ्चार सचिव राधिका अर्यालले नेपाली चलचित्रको ६० वर्षको इतिहासलाई झल्काउने गरी प्रथम दिवसीय टिकटमा टाँचा लाग्नु महत्वपूर्ण भएको बताउँदै भन्नुभयो, “यो चलचित्र क्षेत्रको इतिहासमा स्वर्णिम अक्षरले लेखिने छ ।” उहाँले पूर्वाधार र नीतिगत सुधारका काम गरिरहेको जानकारी दिँदै घोषणा गरिएका केही कार्यक्रम तिनै प्रयासको प्रतिफल रहेको उल्लेख गर्नुभयो । नेपाल सरकारले चलचित्र क्षेत्रलाई महìवपूर्ण रूपमा हेर्ने गरेको छ भन्ने बुझ्न पनि उहाँले आग्रह गर्नुभयो । बोर्डका अध्यक्ष दिनेश डिसीले बोर्डले दिने ३३ वटा सेवालाई अनलाइन माध्यमबाट सेवा सुरु गरिएको बताउनुभयो । उहाँले भन्नुभयो,“बक्स अफिसमा दुई सिनेमा नामक एपले रियल टाइम डाटा बुझ्न निर्मातालाई सघाउने छ । व्यापारलाई पारदर्शी बनाउँछ ।” निर्माता, वितरक र प्रदर्शकको सम्बन्धलाई आगामी दिनमा अझै हार्दिकता बनाउने विश्वास व्यक्त गर्दै उहाँले अब चलचित्र भवनमा टिकट बिक्री हुनेबित्तिकै त्यो जानकारी निर्माताले पाउने बताउनुभयो । कार्यक्रममा बोर्डले ६० वर्ष यता सर्वाधिक कमाइ गरेका २५ वटा चलचित्रको सूची सार्वजनिक गरेको छ । जस अनुसार पहिलो नम्बरमा चलचित्र पूर्णबहादुरको सारङ्गी परेको छ । सरोज पौडेल निर्देशित चलचित्रले १७ लाख टिकट बिक्री गर्न सफल भएको थियो भने त्यसबाट ४६ करोड ८७ लाख रुपियाँ बढी आम्दानी भएको थियो । यसै गरी कबड्डी–४ ले २१ करोड ४० लाख रुपियाँ बढी कमाइ गरेको थियो । तेस्रो सर्वाधिक कमाई गर्ने चलचित्र १२ गाउँले १९ करोड ९२ लाख बढी कमाई गरेको बोर्डले जनाएको छ । यसै गरी दीपकराज गिरी र दीपाश्री निरौलाको चलचित्र छक्का पञ्जा ४ ले १७ करोड ५३ लाख बढी कमाइ गरेको छ । सर्वाधिक कमाई गर्नेमा चलचित्र ‘जारी’ पाँचौँ नम्बरमा छ । उपेन्द्र सुब्बा निर्देशित यस चलचित्रले ले १७ करोड ४७ लाख बढी आर्जन गरेको छ । छैटौँ नम्बरमा रहेको छक्का पञ्जा १ ले १६ करोड १० लाख बढी कमाएको छ । सातौँ नम्बरमा रहेको महाजात्रा ले १५ करोड ६७ लाख बढी कमाइ गरेको छ । आठौँ नम्बरमा रहेको छक्का पञ्जा ५ ले १५ करोड २० लाख, नवौँ नम्बरमा रहेको कोहिनुरले १४ करोड ७५ लाख र १० औँ नम्बरमा रहेको छक्का पञ्जा २ ले १४ करोड ५१ लाख कमाई गरेको बोर्डले जनाएको छ । """
जगेडा कोष बिस प्रतिशतमा झार्न सुझाव,"""गोरखापत्र समाचारदाता काठमाडौँ, असार १८ गते । निर्जीवन बिमा व्यवसायी सङ्घले ५० प्रतिशतको जगेडा कोषको विद्यमान व्यवस्थालाई खारेज गरी २० प्रतिशतमा झार्न पनि बिमा प्राधिकरणलाई आग्रह गरेको छ । हालको प्रचलन अनुसार नेपाली पुनर्बिमा कम्पनीले जोखिम कम भएको व्यवसाय स्वीकार गर्ने र जोखिम बढी भएको व्यवसाय अस्वीकार गर्ने गरिएको भन्दै सङ्घले समयमै निर्णय हुन नसक्दा कतिपय अवस्थामा बिमितलाई समयमै बिमालेख दिन नसकिएको बताएको छ । पुनर्बिमा शुल्क बढी भएका कारण बिमितलाई थप मर्का परेको र यस्तो अवस्थामा नेपाली कम्पनीलाई मूल्याङ्कन गर्ने विदेशी पुनर्बिमा कम्पनीको दृष्टिकोण नकारात्मक भई पुनर्बिमा व्यवसायमा धक्का पुग्ने सङ्घले जनाएको छ । बिमा कम्पनीका सञ्चालकलाई नेपाल पुनर्बिमा कम्पनीमा प्रतिनिधित्व गराउनसमेत सङ्घले अनुरोध गरेको छ । नेपाली पुनर्बिमा कम्पनी सञ्चालनमा आए पनि ऐच्छिक सुविधा अन्तर्गत नेपालकै पुनर्बिमा कम्पनीमा पठाउनुपर्ने र उनीहरूले व्यवसाय लिन अस्वीकार गरे मात्रै विदेशी पुनर्बिमा कम्पनीमा पठाउने व्यवस्था कार्यान्वयन गर्न पनि जटिलता रहेको सङ्घले जनाएको छ । """
"सरकारी सेवा, सुविधा त्याग गर्दै पूर्वराष्ट्रपति भण्डारी","""काठमाडौँ, असार १८ गते । पूर्व राष्ट्रपति विद्यादेवी भण्डारीले सरकारी सेवा, सुविधा त्यागको पत्र गृह मन्त्रालयमा पेस गर्नुभएको छ । पूर्व राष्ट्रपति भण्डारीका स्वकीय सचिव राजकुमार राईले बुधबार सो पत्र गृहसचिवलाई बुझाइएको जानकारी दिनुभएको हो । गृह मन्त्रालयका उपसचिव एवम् सूचना अधिकारी रविन्द्र आचार्यले पूर्व राष्ट्रपतिको हैसियतमा प्राप्त हुने सबै सुविधा परित्याग गरेको पत्र आज प्राप्त भएको जानकारी दिनुभयो । उहाँका अनुसार पूर्व राष्ट्रपति भण्डारीलाई सुरक्षा सुविधा भने यथावत रहने छ । आचार्यले भन्नुभयो, “पूर्व राष्ट्रपतिको हैसियतबाट पाउने आर्थिक लगायतका सबै सेवा, सुविधा नलिने भन्ने निवेदन आज प्राप्त भएको छ ।” """
कालीगण्डकी नदी,"""मुस्ताङ, असार १७ गते । मुस्ताङ सदरमुकाम जोमसोमस्थित कालीगण्डकी नदी र आसपासको क्षेत्र । """
५८ जना कृषकलाई मिनी टिलर वितरण,"""अस्मिता पोखरेल धादिङ, असार १८ गते । धादिङको ज्वालामुखी गाउँपालिकाले कृषकहरूलाई अनुदानमा मिनी टिलिर वितरण गरेको छ । कृषकहरूलाई कृषि क्षेत्रमा काम गर्न सहज होस् भनेर ५० प्रतिशत गाउँपालिका र ५० प्रतिशत सम्बन्धित कृषकहरूको लगानीमा मिनी टिलिर वितरण गरिएको हो । कृषि क्षेत्रमा आबद्ध रहेका ५८ जना कृषकहरूलाई गाउँपालिका अध्यक्ष यमनाथ दनैले मिनी टिलर वितरण गर्नुभएको हो । गाउँपालिका अध्यक्ष यमनाथ दनैले कृषि क्षेत्रको विकास नभएसम्म गाउँपालिकाको विकास नहुने बताउनुभयो । उहाँले कृषिलाई यान्त्रिक र आधुनिक बनाउँदै बजारीकरणमा जोड दिँदै गाउँपालिकाले विशेष योजना बनाएर कार्यान्वयन गरिरहेको जानकारी दिनुभयो। “प्राप्त उपकरणको सहि सदुपयोग गर्नुहोस्, अनि बिग्रिएमा मर्मतसम्बन्धी तालिम पनि गाउँपालिकाले सञ्चालन गर्ने छ,"" अध्यक्ष दनैले भन्नुभयो । साथै, वितरण गरिएका मिनी टिलरहरू प्रयोग नगरी थन्काएर नराख्न विशेष आग्रह समेत उहाँले गर्नुभयो । """
गठबन्धनको विकल्प छैन,"""गोरखापत्र समाचारदाता काठमाडौँ, असार १८ गते । नेपाली कांग्रेस केन्द्रीय कार्यसमितिको बैठकमा सरकारका कामकारबाहीका सन्दर्भमा गम्भीर विमर्श भएको छ । असार १६ गते सुरु बैठकको दोस्रो दिन मङ्गलबार नेताहरूले सरकारका काम प्रभावकारी बनाउनुपर्ने बताउँदै पक्षविपक्षमा बहस गरेका हुन् । बैठक कांग्रेस केन्द्रीय सदस्य एवं गृहमन्त्री रमेश लेखकले सरकारका कामकारबाही र सञ्चालनमा कुनै समस्या नरहेको प्रस्ट पार्नुभयो । उहाँले कांग्रेस र एमालेका शीर्ष नेता सम्मिलित उच्चस्तरीय संयन्त्रले काम गरिरहेको, सरकारको कामलाई प्रभावकारी बनाउनुपर्ने र गठबन्धनको विकल्प खोज्न नहुने बताउनुभयो । बैठकपछि प्रवक्ता डा प्रकाशशरण महतले कांग्रेससँग गठबन्धनका धेरै विकल्प नरहेकाले समीकरणको अभ्यासभन्दा पनि काममा ध्यान दिनुपर्ने बताउनुभयो । केन्द्रीय सदस्य रामहरि खतिवडाले निजामती सेवा विधेयकको व्यवस्था हेरफेरमा आफू संलग्न नरहेको दाबी गर्नुभयो । उहाँले छानबिन गरेर दोषीलाई कारबाही गर्नुपर्ने बताउनुभयो । केन्द्रीय सदस्य विनोद चौधरीले सोमबार केन्द्रीय सदस्य डा शेखर कोइरालाले राखेको भनाइप्रति आपत्ति व्यक्त गर्नुभयो ।  डा कोइरालाले मधेशी कोटाबाट केन्द्रीय सदस्य बनेका चौधरीको योग्यतामाथि प्रश्न उठाउनुभएको थियो । बैठकमा कांग्रेसले नेकपा (एमाले) सँगको सत्ता साझेदारी प्रभावकारी बनाउन पर्याप्त गृहकार्य नभएका नेताहरूले बताए । साथै गठबन्धनको विकल्प नसोचिए पनि काम गर्ने शैली बदल्न माग गरे । संसद्मा रहेका विधेयक, निजामती सेवा विधेयकमा केही प्रावधान परिवर्तन गर्न गरिएको घटनासहित समसामयिक विषयमा नेताहरूले धारणा राखेका छन् । मुख्य सचिव कृष्णप्रसाद पौडेलका अनुसार बैठकमा केन्द्रीय सदस्यहरू रमेश रिजाल, उमा रेग्मी, जिपछिरिङ लामा, अर्जुनप्रसाद जोशी, मीनबहादुर विश्वकर्मा, देवेन्द्रराज कँडेल, डिला सङ्ग्रौला, किरण यादव, लक्ष्मी परियार, कृष्णकिशोर घिमिरे, टेकप्रसाद गुरुङ, चन्द्रबहादुर केसी, मानबहादुर नेपाली, उदयशमशेर राणा, दिलमान पाख्रिन, गुरु बराल, उर्मिला नेपाल केसी, सीताकुमारी राना, राधा घले, सीतादेवी देवकोटा, शारदा पौडेल र आमन्त्रित सदस्य पुष्पराज पराजुलीले बोल्नुभयो । बैठकमा पार्टीको सयदिने अभियानका प्रतिवेदन, केन्द्रीय नीति, अनुसन्धान तथा प्रशिक्षण प्रतिष्ठानको निर्देशिका संशोधन र प्रतिष्ठानको प्रतिवेदन, अनुशासन समितिको प्रतिवेदन, क्रियाशील सदस्यता नवीकरण प्रगति विवरण प्रस्तुत गरिएको छ ।  """
जनकपुरमा छुरा प्रहारबाट एक जनाको हत्या,"""विजयकुमार साह ढल्केबर, असार १८ गते। जनकपुरमा छुरा प्रहारबाट एक जनाको हत्या भएको छ। जनकपुरधाम उपमहानगरपालिका–१५, कुवारामपुरका ६५ वर्षीय वासुदेवप्रसाद विमलको छुरा प्रहारबाट हत्या भएको प्रहरीले जनाएको छ। जिल्ला प्रहरी कार्यालय धनुषाका प्रवक्ता वरुणबहादुर सिंहले बुधबार बिहान १० बजेतिर विमलमाथि उहाँका आफ्नै ज्वाइँ जनकपुरधाम२१, कुर्थाका ४८ वर्षीय बेचन महासेठ रहेको बताउनुभयो। जग्गासम्बन्धी विवादका कारण ज्वाइँ महासेठले ससुरामाथि छुरा प्रहारको भन्ने प्रारम्भिक अनुसन्धानबाट खुलेको उहाँले जानकारी दिनुभयो। उहाँका अनुसार बुधबार बिहान १० बजेतिर विमलमाथि छुरा प्रहार भएको थियो। छुरा प्रहारबाट गम्भीर घाइते भएका विमललाई तत्काल उपचारका लागि प्रादेशिक अस्पताल जनकपुर पठाइएको भए पनि साढे १० बजे चिकित्सकले मृत घोषणा गरेको प्रवक्ता सिंहले जानकारी दिनुभयो। उहाँका अनुसार घटनापछि आरोपित महासेठ फरार रहेका छन्। घटनाबारे थप अनुसन्धान भइरहेको उहाँले बताउनुभयो। """
नेप्से परिसूचक ३४ अङ्कले बढ्यो,"""काठमाडौँ, असार १८ गते । नेपाल स्टक एक्सचेन्ज (नेप्से) परिसूचक ३४ दशमलव ४२ अङ्कले बढेको छ । आज एक दशमलव २९ प्रतिशतको वृद्धिपछि नेप्से दुई हजार छ सय ९४ दशमलव ८२ को विन्दुमा कायम भएको हो । आज तीन सय १७ कम्पनीको तीन करोड एक लाख ८२ हजार ३४१ कित्ता शेयर ८९ हजार ४६८ पटक खरिदबिक्री हुँदा नौ अर्ब ७४ करोड ४८ लाख ४३ हजार ३७५ बराबरको कारोबार भएको छ । आज सबै समूहको उपसूचक बढेको छ । सबैभन्दा बढी जीवन बिमा समूह दुई दशमलव ८३, निर्जीवन बिमा दुई दशमलव ५१ र विकास बैंक समूह दुई दशमलव ३१ प्रतिशतले बढेको छ । त्यस्तै, बैंकिङ एक दशमलव ३६, वित्त एक दशमलव ९९, होटल तथा पर्यटन शून्य दशमलव ७१ र जलविद्युत् शून्य दशमलव ४७ प्रतिशतले बढेको छ । लगानी एक दशमलव शून्य एक, उत्पादन तथा प्रशोधन शून्य दशमलव ६९, लघुवित्त शून्य दशमलव ५६, म्युचुअल फण्ड शून्य दशमलव शून्य छ, व्यापार एक दशमलव ७६ र अन्य समूह शून्य दशमलव ९१ प्रतिशतले बढेको छ । आजको कारोबारमा ग्रीन डेभलपमेन्ट बैँक लिमिटेड र खानीखोला हाइड्रोपावर कम्पनीको शेयर मूल्य सबैभन्दा बढी नौ दशमलव ९९ प्रतिशतले बढेको नेप्सेले जनाएको छ । आज ‘नौ प्रतिशत आइसिएफसी फाइनान्स लिमिटेड डिबेन्चर–२०८८’ को शेयर मूल्य सबैभन्दा बढी तीन दशमलव ३१ प्रतिशतले घटेको छ । रासस """
प्रदेशसभा सदस्यको संयोजकत्वमा शैक्षिक सुधार समिति गठन,"""जीवछ यादव लहान, असार १८ गते । लहानस्थित जेएस मुरारका क्याम्पसको शैक्षिक सुधारको लागि प्रदेशसभा सदस्य राजेन्द्र प्रसाद चौधरीको संयोजकत्वमा अनुगमन समित गठन गरिएको छ । बुधबार बिहानै बसेको क्याम्पस सञ्चालन समितिको बैठकबाट यस्तो निर्णय गरिएको क्याम्पस प्रमुख सञ्जय चौधरीले जानकारी गराउनुभयो । सामुदायिक विद्यालय र सामुदायिक क्याम्पसको शैक्षिक स्तरमा सुधार ल्याएर विधार्थी पलायन रोक्नका लागि प्रदेशसभा सदस्य चौधरीको संयोजकत्वमा क्याम्पस प्रशासन प्राध्यापकसङ्घ स्वतन्त्र विधार्थी युनियन र सञ्चालक समितिको सदस्यीय रहने गरी अनुगमन समिति गठन गरेर लहानको शैक्षिक स्तरमा सुधार ल्याउन पहल थालिएको क्याम्पस सञ्चालन समितिका अध्यक्ष तथा लहान नगर प्रमुख महेश प्रसाद चौधरीले बताउनुभयो । ‘लहान नगरपालिकाको विद्यालय र क्याम्पसहरूको शैक्षिक अवस्था सुधारको प्रयासलाई निरन्तरको अभ्यासमा परिणत गर्दै शिक्षामा गरिएको लगानी निगरानी नगरे सहि परिणाम नआउने निष्कर्षमा पुगेका छौँ,"" नगर प्रमुख चौधरीले भन्नुभयो, ""नगरपालिका हृदय खोलेर नै लगानी गर्न तयार छ तर लगानीले मात्रै पुग्दैन । परिणाम ल्याउन निगरानी आवश्यक छ ।"" क्याम्पस सञ्चालन समितिका पदेन सदस्य रहनु भएको प्रदेशसभा सदस्य राजेन्द्रप्रसाद चौधरीले सहर्ष रूपमा अनुगमन समितिको संयोजकत्वको जिम्मेवारी सम्हाल्दै यस क्याम्पसलाई प्रदेशकै नमूना क्याम्पस बनाउन पहल थालिने विश्वास दिलाउनुभयो । लहानमा रहेको सामुदायिक विद्यालयहरूमा समेत अभिभावक विद्यालय प्रशासन नागरिक अगुवाहरू समिमलित अनुगमन समिति बनाएर शिक्षामा सुधार गर्न आवश्यक रहेको उहाँले प्रष्टयाउनुभयो । लहान क्याम्पसको सञ्चालक समितिको बैठकमा विश्व विद्यालय अनुदान आयोगबाट गुण स्तरीय चिन्ह प्रत्ययन (क्यएए) प्राप्त लहान क्याम्पसमा समयमा कोर्स पुरा नहुने, पुस्तकालय व्यवस्थापन विज्ञान प्रयोगशाला र विधार्थी नियमित नआउने लगायतका समस्याहरू बैठकमा प्रस्तावको रूपमा आएपछि अनुगमन समिति गठन गरिएको हो । २०४४ सालमा स्थापना भएको लहान क्याम्पसको २३ कोठे दुई तल्ले भवन निर्माण गरिदिइने लहानका लब्ड प्रतिष्ठत उद्योगपति प्रमेश्वर मुरारका र लहान क्याम्पसले २३ बिघा जग्गा खरिद गरिदिएर स्थापना भएको यस क्याम्पसले मानविकी शिक्षा विज्ञान वाणिज्य सङ्काय सञ्चालित हुनुको साथसाथै राजर्षि जनक विश्वद्यिालयबाटा एमबिए समेत सञ्चालन भएको छ । यस क्याम्पसलाई मधेश प्रदेशकै उत्कृष्ट क्याम्पस बनाउन लहान नगरपालिका प्रदेशसभाका माननीयहरू र सङघीय माननीयहरूले साझा दृष्टिकोण बनाएर निरन्तर प्रगतिको लागि लगानी र निगरानी गर्दै आइरहेको छ । भारतीय राजदुतावासको सहयोगमा पुस्तकालय भवन र क्याम्पसका दाता परिवारका स्वर्गीय प्रमेशव्र मुरारकाको स्मृतिमा एक करोडभन्दा बढीको लगानीमा विज्ञान प्रयोगशाला निर्माण सम्पन्न भैसककेको छ । मधेश प्रदेश सरकारको तर्फबाट विज्ञान सङकाय सञ्चालनका लागि अहिलेसम्म एक करोडभन्दा बढीको सहयोग प्राप्त भएको छ । """
विपत् व्यवस्थापनमा आवश्यक पूर्वतयारी छ,"""६९ वर्षीय हिरा सार्की सुदूरपश्चिम प्रदेशको वामपन्थी आन्दोलन र दलित अधिकारका पक्षमा लड्ने चर्चित नाम हो । सरकारी सेवामा जाने चाहना राखेका नेता सार्की कञ्चनपुर महेन्द्रनगरको एक विद्यालयमा अङ्ग्रेजी शिक्षकले दलितले पढ्नु हुन्न भन्दै पछाडिको बेन्चमा बसाउन थालेपछि विभेदविरुद्ध लड्नकै लागि राजनीतिमा लाग्नुभयो । विगतमा एमाले केन्द्रीय सदस्यसमेत भइसक्नुभएका  नेता सार्की विसं २०७९ मा प्रदेश सभा सदस्य हुनुभएको थियो । करिब एक वर्षदेखि आन्तरिक मामिला तथा कानुनमन्त्री रहनुभएका सार्कीसँग गोरखापत्र दैनिकका प्रदेश संयोजक प्रकाशविक्रम शाह एवं चौमाला समाचारदाता नीराजन परियारले मन्त्रालयगत काम कारबाहीका बारेमा गर्नुभएको कुराकानी :  सुदूरपश्चिम प्रदेशमा कानुन निर्माणले तीव्रता लिएन, आमसञ्चार ऐनमा पनि ढिलाइ भयो भन्ने गुनासो आइरहेको छ । यस्तो किन भइरहेको छ ? –अहिलेसम्म प्रदेशमा ६४ वटा कानुन बनिसकेका छन् । आवश्यक भयो भने अरू थप कानुन पनि बनाउन सक्छौँ । अहिले आमसञ्चार विधेयक तयारी अवस्थामा छ । चालु अधिवेशनमा यसलाई छलफल गराएर पास गर्ने तयारीमा छौँ । केही ऐन पनि पारित हुने क्रममा छन् । सङ्घीय सरकारका केही कानुन नबनेका कारणले पनि प्रदेश कानुन निर्माण प्रभावित भएको हो ।   सङ्घीय सरकारले कानुन नबनाउँदा के समस्या झेल्नुभएको छ ? –सङ्घ संस्थाको ऐन भएको भए हामीलाई काम गर्न एकदम सहज हुन्थ्यो । यो सङ्घीय सरकारले चाँडो गरिदिएको भए हुन्थ्यो । प्रहरी समायोजनको काम नहुँदा हामीलाई कठिनाइ छ । बजेट र कर्मचारीको अभावले पनि कैयौँ काम अगाडि बढ्न सकेको अवस्था छैन । सचिव नहुने समस्या पनि पटक पटक हुन्छ । त्यही कारणले पनि धेरै काम रोकिएका छन् ।   सुदूरपश्चिम प्रदेशको सुरक्षा अवस्था सुधार गर्न के के काम गरिरहनुभएको छ ? सुरक्षा अवस्थाको कुरा गर्ने हो भने अहिले हामीले बोर्डर पोस्ट स्थापना गर्न सकेका छैनौँ र भएकालाई पनि व्यवस्थापन गर्न सकिराखेको अवस्था छैन । हाम्रा सुरक्षाकर्मी अहिले पालमुनि बसेर काम गरिरहेका छन् । मैले अघिल्लो वर्षदेखि कैलाली, कञ्चनपुरदेखि डडेलधुरा, बैतडी, दार्चुलासम्म भवन बनाउने भनेर अघि बढेको छु । अहिले जग्गाका कारणले गर्दा काम अगाडि बढ्न सकेको छैन । धेरै सीमानाकामा ठाउँमा भवन बन्ने अवस्था पनि रहेका छैन । सङ्घीय सरकारले पनि यसका लागि पहल लिनुपर्ने हो । सुरक्षा प्रमुख विषय हो तर सुरक्षाकर्मी नै आफैँ सुरक्षित छैनन् भने सुरक्षा व्यवस्था कहाँबाट कायम हुन्छ ? अहिले बजेट पनि घटेर आएका कारणले पनि धेरै काम गर्ने अवस्था पनि छैन् । विगतमा सवारीसाधन, प्रहरी भवन निर्माणमा पनि काम गरेका छौँ ।   प्रदेशमा लागुऔषध दुव्र्यसनी नियन्त्रणका लागि के के काम गरिरहनुभएको छ ? –अहिलेका प्रायः युवा लागुऔषध दुव्र्यसनीमा लागेको पाइन्छन् । लागुऔषध सेवन हाम्रो प्रदेशमा विकराल समस्याका रूपमा देखा परिरहेको छ । त्यसलाई रोक्न प्रदेश सरकारले जनचेतनालगायताका कार्यक्रम गरिरहेको छ । साथै आन्तरिक तथा कानुन मन्त्रालयले सहिद लोकराज ढकाल दुव्र्यसनी कार्यक्रम अन्तर्गत बजेटसमेत छुट्याएर सचेतनामूलक कार्यक्रम गर्दै आएको छ । यो कार्यक्रम कैलालीबाहिरका अरू आठ जिल्लामा पनि विस्तार गर्दै छौँ । लागुऔषधको कारोबार र दुव्र्यसनी रोक्न नौ वटै जिल्लामा प्रहरीमार्फत स्थानीय तहसँग समन्वय गरेर अभियान थालेका छौँ । विद्यालयमा पनि विद्यार्थीलाई यो विषयमा प्रशिक्षण दिने काम भइरहेको छ ।   सुदूरपश्चिम प्रदेशमा भूकम्प जोखिम रहेको तथा बाढी, पहिरो, हावाहुरी जस्ता प्रकोप पनि यो प्रदेशले खेप्दै आएको छ । विपत्को पूर्वतयारीमा के के काम गरिरहनुभएको छ ? –सुदूरपश्चिम प्रदेशमा यस वर्ष विगतको तुलनामा मनसुन बढी सक्रिय हुन सक्ने अनुमान गरिएको छ । यसबेला हुन सक्ने सम्भावित विपत्लाई लिएर कैलाली कञ्चनपुरका विपत् सम्पर्क व्यक्तिलाई तालिम दिएका छौँ । विशेष गरी पहाडी जिल्लामा पहिरोको जोखिम बढी हुन्छ भने तराईका क्षेत्रमा डुबानको समस्या हुन्छन् । प्रदेश सरकारले यस वर्ष विपत् व्यवस्थापनका लागि आवश्यक पूर्वतयारी गरिरहेको छ । आवश्यक सामग्री खरिददेखि जिल्लास्तरबाट हुने तयारी पनि भइरहेको छ । तराईका क्षेत्रमा भने बर्सातको समयमा डुबानको समस्या बढी देखिने गरेको छ । विशेष गरी कैलाली, कञ्चनपुरका विभिन्न बस्ती डुबानमा पर्ने गरेका छन् । नदी कटान हुँदा बाढी मानवबस्तीमा पस्नेलगायतका समस्या तराईका क्षेत्रमा देखिने गरेका छन् । सुदूरपश्चिम प्रदेश सरकारले विपत् व्यवस्थापन गर्न आवश्यक सामग्री तथा अन्य तयारीका लागि सरोकारवाला निकायसँग छलफल गरेको छ । विपत् पीडितको राहत उद्धारका लागि सङ्घीय, स्थानीय सरकार र विकास साझेदारसँग मिलेर प्रदेश सरकारसँग काम गरिरहेका छौँ । अहिलेसम्मको वैज्ञानिक अनुसन्धान अनुसार भूकम्प आउने समय र यसको केन्द्रविन्दु भूकम्प आउनुपहिले नै निश्चित गर्न सकिँदैन भन्ने छ । भूकम्पबाट सुरक्षित संरचना निर्माण गर्नु र यसका लागि पूर्वतयारीको अवस्थामा रहनु नै यसको क्षतिबाट बच्ने उपाय हो । भूकम्प रोक्न नसकिने प्राकृतिक प्रक्रिया भए पनि जोखिम न्यूनीकरण तथा पूर्वतयारीका लागि गृह मन्त्रालय अन्य सङ्घ संस्थाबाट आवश्यक सामग्री प्राप्त भएको छ । त्यसलाई अहिले गोदाममा सुरक्षित राखेका छौँ । प्रदेश सरकारले खरिद गरेको सामान जिल्ला प्रशासन कैलाली र बैतडीको खोड्पेमा केही सामान राखेका छौँ । प्रदेश सरकार आफ्नो क्षमताले भ्याएसम्म आफैँ नसकेका कुरामा अन्य सङ्घ संस्थाबाट पनि सहयोग लिन तयार छौँ । विपत्  हेलिकोप्टर आवश्यक हुन्छ त्यसका लागि हाम्रो प्रदेशमा हेलिकोप्टर आवश्यक हुन्छ । त्यसका लागि सुदूरपश्चिमलाई हेर्नका लागि कर्णाली प्रदेशको सुर्खेतमा सेनाको हेलिकोप्टर तयार अवस्थामा रहेछ । प्रदेश विपत् प्राधिकरणको पनि गठन गर्ने कुरा अगाडि बढेको छ ।   सुदूरपश्चिम प्रदेशमा दलित, महिलामाथि विभेद तथा छाउपडीलगायतका विभिन्न खालका कुरीति नियन्त्रणका लागि सरकारले के गरिरहेको छ ? –प्रकृतिले मानिस जन्मिने र मर्ने बनाएको भए पनि दलित भएर जन्मेकै आधारमा छुवाछुत र भेदभाव भोग्नुपर्ने स्थिति कायमै रहेको छ । दलित जाति आफू मानव भएर स्वतन्त्रपूर्वक जिउन पाएका छैनन् । मान्छे भएर जन्मेपछि स्वतन्त्र ढङ्गले बाँच्न र राज्यद्वारा प्रदत्त अधिकारको समान उपभोग गर्न पाउनु सबै मानवको नैसर्गिक अधिकार हो तर नेपाली समाजमा भने दलित भएर जन्मेकै आधारमा ऊ आफ्नै अधिकारबाट वञ्चित हुनु परेको छ । यो देख्दा सामान्य लाग्ने तर अनुभूति गर्दा र भोग्दा अत्यास लाग्ने समस्या हो । दलितले बर्सौंदेखि भोग्न बाध्य छुवाछुतको समस्या झन् पीडादायक छ । एउटै समाजमा बसेर पनि दलित हुनुका कारण मानव भएर बाँच्न हैसियतसम्म पाएका छैनन् । जातीय छुवाछुतसम्बन्धी कुरालाई कम गर्न र यसलाई हटाउनका लागि प्रयास गरेको छु । महिला हिंसालगायतका कुरीति हटाउन पनि काम गरिरहेका छौँ । छुवाछुत देखिने गरेर देखिँदैन तर पनि छुवाछुत रहेको छ । जातीय विभेद गर्नु हुँदैन र यसलाई अन्त्य गर्नु पर्छ जस्तो भन्छौँ तर  दलितलाई घर भाडामा दिँदैनन् । त्यसै कुरालाई ध्यान दिएर मैले विपन्न उत्पीडित समुदायका विद्यार्थीका लागि कैलाली, कञ्चनपुरमा छात्रावासको व्यवस्थाका लागि पहल गरिरहेको छु । सायद आउने बजेटमा त्यो व्यवस्था हुन्छ होला ।   सञ्चार सम्बद्ध मन्त्रालय भएकाले अबको बजेटमा सञ्चारकर्मीका लागि के के गर्न खोजिरहनुभएको छ ? –पत्रकारको क्षमता अभिवृद्धिका लागि हामीले पत्रकार महासङ्घसँग मिलेर विभिन्न कार्यक्रम गरिरहेका छौँ । स्थानीय मिडियालाई बचाउनका लागी पनि हामीले केही पहल गरेका छौँ । अहिले लोककल्याणकारी विज्ञापन दिइरहेका छौँ । केही मात्रामा भए पनि यसले थोरै सहयोग पुग्छ भनी विश्वास लिएका छौँ । नेपाल पत्रकार महासङ्घको भवन निर्माण गरेका छौँ । सरकारी सञ्चार माध्यमसँग पनि मिलेर काम गरेका छौँ । यी सबै काम अबको बजेटमा पनि पार्ने प्रयासमा छौँ ।  """
एसइईको नतिजामा सुधार,"""काठमाडौँ, असार १४ गते । माध्यमिक शिक्षा परीक्षा (एसइई) को नतिजा गत वर्षको तुलनामा राम्रो सुधार भएको छ । राष्ट्रिय परीक्षा बोर्ड, परीक्षा नियन्त्रण कार्यालयले शुक्रबार सार्वजनिक गरेको नतिजा अनुसार २०८१ सालको परीक्षामा ६१८१ प्रतिशत परीक्षार्थी उत्तीर्ण भएका छन् । परीक्षामा कुल चार लाख ३८ हजार ८९६ परीक्षार्थी सहभागी भएका थिए, जसमध्ये  दुई लाख ७१ हजार २९९ जना उत्तीर्ण भएका छन् । एक लाख ६७ हजार ५९७ जना अनुत्तीर्ण अर्थात् नन ग्रेडेडमा परेका छन् । यस पटकको नतिजा पछिल्लो वर्षको तुलनामा उच्च उत्तीर्ण दर हो । गत वर्ष  एसइईमा ४७८६ प्रतिशत परीक्षार्थी उत्तीर्ण भएका थिए । अहिलेको नतिजा गत वर्षको भन्दा १४ प्रतिशतले धेरै हो । यस पटक एसइईमा न्यूनतम ७० प्रतिशत परीक्षार्थी उत्तीर्ण गराउने गरी सरकारी तयारी थियो । ग्रेडवृद्धि परीक्षामा सहभागी हुने परीक्षार्थीको उत्तीर्ण प्रतिशतलाई समेत आधार मानेर गणना गर्ने हो भने सरकारी लक्ष्यभन्दा पनि बढी उपलब्धि हुने देखिन्छ । शिक्षाविद्हरूले समेत नतिजामा सुधार हुनु सकारात्मक रहेको प्रतिक्रिया दिनुभएको छ । काठमाडौँ विश्वविद्यालय स्कुल एफ एजुकेसनका डिनसमेत रहनुभएका शिक्षाविद् प्राडा बालचन्द्र लुइटेलले अहिलेको नतिजालाई राम्रो मान्नुपर्ने बताउनुभयो  तर अझै पनि परीक्षार्थीको सिकाइलाई भन्दा पनि नतिजालाई मात्रै प्राथमिकता दिने सोचमा भने परिवर्तन हुनुपर्ने शिक्षाविद् लुइटेलले बताउनुभयो । उहाँले भन्नुभयो, “नतिजा हेर्दा गत वर्षको भन्दा धेरै नै सुधार भएको छ । यसलाई अझै ९० प्रतिशत पुर्‍याउने गरी विद्यालय शिक्षाको अन्तिम खुड्किलो मानिने कक्षा १२ को नतिजा सुधारतर्फ अहिलेको जनशक्ति र स्रोतलाई परिचालन गर्नु पर्छ ।” नतिजा सार्वजनिक कार्यक्रममा बोर्डका अध्यक्ष डा महाश्रम शर्माले गत वर्षको नतिजामा आधाभन्दा बढी परीक्षार्थी अनुत्तीर्ण भएपछि सरोकारवाला सबैको ध्यान यस पटकको नतिजा सुधार गर्नु पर्छ भन्नेतर्फ केन्द्रित भएको र त्यसैको परिणाम अहिले देखिएको बताउनुभयो । “गत वर्ष धेरै परीक्षार्थी अनुत्तीर्ण भएपछि स्थानीय तहदेखि केन्द्रसम्मै हामीले नतिजा विश्लेषण गर्‍यौँ । विद्यार्थी कमजोर भएका विषयको सिकाइ सुधार्नेतर्फ अध्ययन गर्‍यौँ,” शर्माले भन्नुभयो, “सोही अनुसार रणनीति बनाएर शिक्षक कर्मचारी परिचालन गर्‍यौँ र विद्यार्थीलाई पनि सोही अनुसार पढाइमा खटायौँ । त्यसको परिणाम नतिजामा देखियो ।” परीक्षामा उत्तीर्ण परीक्षार्थीलाई बोर्डले ग्रेडेड समूहमा राख्ने गर्दछ । यो समूहमा पर्न परीक्षार्थीले सैद्धान्तिकतर्फ हरेक विषयमा न्यूनतम ३५ प्रतिशत र आन्तरिकतर्फ न्यूनतम ४० प्रतिशत अङ्क ल्याउनै पर्छ । सैद्धान्तिकतर्फको ७५ पूर्णाङ्कको विषयमा कम्तीमा २७ अङ्क र आन्तरिकतर्फको २५ पूर्णाङ्कमा कम्तीमा १० अङ्क प्राप्त गर्नुपर्ने व्यवस्था छ । यो व्यवस्था गर्त वर्षदेखि लागु गरिएको हो ।  पहिलो पटक लागु गरिएका कारण गतवर्ष धेरै परीक्षार्थी अनुत्तीर्ण भएको र सोही अनुत्तीर्ण दरलाई हेरेर विद्यार्थीमा पढ्ने बानीको समेत विकास हुँदा नतिजा अहिले सुधारिएको बोर्डको विश्लेषण छ । परीक्षामा कुल चार लाख ३८ हजार ८९६ परीक्षार्थी सहभागी थिए, जसमध्ये बोर्डले परीक्षार्थीको प्राप्ताङ्क अनुसार उच्च अङ्क ल्याउनेलाई जिपिए ३६० देखि ४ सम्म र सबैभन्दा कम ल्याउनेलाई एनजीसहित सात समूहमा राखेर नतिजा प्रकाशन गरेको छ । बोर्डका अनुसार जिपिए १६० देखि २ भन्दा कम– ८ जना, जिपिए २ देखि २४० भन्दा कम– ४,१२६ जना, जिपिए २४० देखि २८० भन्दा कम– ४८,४७९ जना, जिपिए २८० देखि ३२० भन्दा कम– ८९,१२४ जना, जिपिए ३२० देखि ३६० भन्दा कम– ८१,३८५ जना, जिपिए ३६० देखि ४ सम्म– ४८,१७७ जनाले ल्याएका छन् ।   """
प्रदेश सरकार नैतिक हिसाबले ढलिसक्यो,"""अविनाश चौधरी धनगढी, असार १८ गते। नेकपा (माओवादी केन्द्र) नेता एवम् सुदूरपश्चिम प्रदेश सभा सदस्य मानबहादुर धामीले सुदूरपश्चिम प्रदेश सरकार नैतिक रुपमा ढलिसकेको बताउनुभएको छ। अर्थसम्बन्धी प्रस्तावलाई कार्यान्वयन गर्न बनेको विधेयकमाथिको छलफलमा आज भाग लिँदै उहाँले अधिकांश प्रदेश सभा सदस्यले सरकारको बजेटमाथि समर्थन नजनाएकाले सरकारले नैतिकता गुमाइसकेको बताउनुभएको हो। प्रदेश सरकारको बजेटमाथि छलफलमा सहभागी २७ मध्ये एक÷दुई जनाबाहेक बाँकी कसैले बजेटमाथि समर्थन नजनाएको उहाँको भनाइ थियो। नैतिक रुपमा सरकारले आफ्नो धरातल गुमाइसकेको भन्दै धामीले एकचोटी फेरि विश्वासको मत लिन मुख्यमन्त्रीलाई आग्रह गर्नुभएको छ। उहाँले भन्नुभयो,“यो सरकार नैतिक रुपमा ढलिसकेको छ। नैतिकताका आधारमा कुर्सीमा बस्ने अधिकार छैन। मुख्यमन्त्रीज्यू तपाईंले फेरि एक पटक विश्वासको मत लिनुहोस्।” नेता धामीले सङ्ख्यात्मक रुपमा भने सरकारले बहुदलको सुन्दर कचौरामा मेजवानी गरिरहेको जिकिर गर्दै थप्नुभयो,“संसदीय व्यवस्था भैंसीको टाउको झुन्ड्याएर कुकुरको पुच्छर बेच्ने थलो बनिसकेको छ।” """
"सत्तापक्ष र प्रतिपक्षको आँखाले होइन, सुशासन व्यवहारमा प्रकट हुनुपर्छ : नेता बाँस्कोटा","""काठमाडौँ, जेठ २७  गते ।  नेपाल कम्युनिष्ट पार्टी (एमाले)का पोलिटब्यूरो सदस्य तथा पूर्वमन्त्री गोकुलप्रसाद बास्कोटाले नेपाली राजनीतिमा हक्की र खरो स्वभाव तथा स्पष्ट वक्ताको बेग्लै परिचय बनाउनुभएको छ । पत्रकारिताकै पृष्ठभूमि रहेका उहाँ प्रतिनिधिसभाका गएका दुवै निर्वाचनमा आफ्ना प्रतिस्पर्धीलाई भारी मतले हराउँदै विजयी हुनुभएको थियो । नेपालको संसदीय अभ्यास, संविधान संशोधन, सङ्घीयता, विकास निर्माण, युवाको विदेश पलायन, भ्रष्टाचार न्यूनीकरण, सुशासन प्रवर्धनलगायत समसामयिक विषयमा राससका प्रमुख समाचारदाता नारायण न्यौपानेले लिएको अन्तर्वार्ताको सम्पादित अंश : माननीयज्यू, अहिले केमा व्यस्त हुनुहुन्छ ? अहिले संसदमा बजेट अधिवेशन चलिराखेको छ । हाम्रो व्यस्तताको एउटा नियमितता छ भने अर्को आकस्मिक छ । नियमितताभित्र नियमित संसदीय काम कारबाही र राजनीतिक दलहरूसँग सम्बन्धित काम गर्छौं । मतदाता र नीति निर्माता भेट्छौँ । आकस्मिक रूपमा नसोचेका कुरा पर्छ  । जस्तो अहिले सदन निरन्तर चल्नुपर्नेमा अवरोध भइराखेको छ । त्यस सम्बन्धित विषय, बजेट निर्माण र आफ्ना निर्वाचन क्षेत्रका जनताको आवाज उठाउने काम भइरहेको छ । मुलुकको संसदीय अभ्यासलाई कसरी हेर्नुभएको छ र कसरी जानु पर्थ्याे भन्ने लाग्छ ? यसमा विश्लेषनात्मक पाटो जरुरत पर्दछ । हामीले तीनवटा राजनीतिक अभ्यास गर्‍यौँ । एउटा जहानियाँ राणा शासन, अर्को वंशको तन्त्र अर्थात् निरङ्कुशताभित्रको एक दलीय व्यवस्था र अहिले रोजेको हामीले लोकतन्त्र र गणतन्त्र छ । लोकतन्त्रको प्राप्तिपछि तत्कालीन सात राजनीतिक दल र सशस्त्र विद्रोहमा रहेको माओवादीले मुलुकलाई नयाँ प्रस्थान दिने कोसिस ग¥यौँ । राजनीतिक अभ्यासमा व्यवस्थाका हिसाबले यो राम्रो रह्यो तर यसका कैयन् चीजहरू अभ्यासले परिस्कृत हुनुपर्नेमा हामी ठाउँमा–ठाउँमा चुकियो । हामीले संसदीय अभ्यासमा सत्तापक्ष र प्रतिपक्षको आँखाले मात्र हरेक घटनालाई हेर्न कुरा दुःखद लाग्छ । मुलुकलाई आवश्यकता र जनताको चाहना, विश्व परिस्थिति र त्यससँगै दौडिनुपर्ने कुरातर्फ हाम्रो संसदीय अभ्यासले ध्यान पुर्‍याएको लाग्दैन । जसका निम्ति हामीले अझै केही समय पर्खिनुपर्छ । वा केही हण्डर र ठक्कर खाँदै अगाडि बढ्नुपर्छ । नेपालका अभ्यास गरिरहेको परराष्ट्र नीति र समाजवादसम्बन्धी अर्थ व्यवस्थालाई कसरी  हेर्नुभएको छ ? अघिल्लो प्रश्नकै निरन्तरता भित्र यसलाई हेर्न सकिन्छ । हामीले राजनीतिक परिवर्तनलाई विचार, सङ्गठन, अभिव्यक्ति, फ्री प्रेसलाई मात्रै डेमोक्रेसीको बोर्डर फ्रेमवर्कलाई मात्र हेर्न हुँदैन थियो । सँगसँगै अब मुलुकको सामाजिक तथा आर्थिक रूपान्तरणतर्फ कता जाने भन्नेमा न्यूनतम राष्ट्रिय लक्ष्य निर्धारित हुनुपथ्र्यो, जहाँ मतभिन्नता होइन एकरूपता चाहिन्छ । मुलुकले विकासमा फड्को मार्नुपर्छ । त्यो समयको गतिलाई लिड गर्ने पनि क्षमता विकास गर्नुपर्छ । तर, मलाई लाग्दैन कि नेपालले तत्कालै विश्व समयको प्रगतिलाई लिड गर्न सक्छ १ तर हामी छुट्नु चाहिँ भएन । सँगसँगै कम्तीमा यात्रामा हुनुपर्थ्याे भन्ने हो । यसमा राजनीतिक दल चुकेका छन् । किनभने हाम्रो परराष्ट्र नीतिमा एकरूपता छैन । सरकार नै पिच्छे फरक छ । जुन कुरा अत्यन्त घातक र गलत छ । जनतामा नेपालको राजनीतिक प्रणालीले मार्गदर्शन गर्दै त्यही आधारमा चल्छ भन्ने मान्यता रहेन । हिजोजस्तै आज पनि दिल्ली, मस्को, बेइजिङ, वासिङटन र लन्डनको मानसिकता जीवित रहनाको कारण के हो रु  त्यसलाई पन्छाउन पथ्र्यो । त्यो उठ्नै नसक्ने गरी समाप्त गरिदिनुपथ्र्यो । यहाँ जे कुरा हुन्छ, नेपाली जनमत, राजनीतिक दलको स्वाभाविक अभ्यासबाट भएका हुन् भन्ने बुझाइ स्थापित हुनुपथ्र्यो । त्यो परराष्ट्र नीतिमा एकरुपता नहुनाको परिणती हो । परराष्ट्र नीतिका कुरा गर्दा खाली पञ्चशीलको एउटा फ्रेमवर्क मात्र छ । कतै न कतै भन्ने खाले कुरा अनुभूतिको माध्यम बनिराखेको छ । त्यो सत्यमा, अनुभूतिमा र आशङ्कामा कति आधारित छ रु त्यसलाई हटाउन गर्न सकेनौँ । अर्कातर्फ हामी सबैले समाजवाद भन्यौँ । तर, समाजवादको ढाँचा कस्तो हुने र केमा न्यूनतम सहमति गर्ने भन्नुको साटो सामाजिक सुरक्षामै अल्झिन्छौँ । सामान्य वृद्ध भत्ताका सन्दर्भमा समेत ६८ र ७० वर्षको उमेर हदमा अल्मलियौँ । स्वास्थ्य बिमामा फरक–फरक मान्यता छन् । शिक्षा र स्वास्थ्य राज्य र निजी क्षेत्रको दायित्व कति भनेर हेर्नपर्नेमा त्यो भएन । उद्योगमा समाजवाद अनि स्वास्थ्यमा पुँजीवाद खोजियो भने समाजवाद अपूर्ण हुन्छ । उत्पादनको क्षेत्रलाई बरु निजीतर्फ बढ्ता जोड दिनुपर्छ । केही चीजमा राज्यले समान न्याय, समान पहँुच, समान अवसर र समान भूमिका दिनुपर्ने हुन्छ । त्यहाँ समाजवाद झल्किनु पर्छ । त्यसमा राजनीतिक दलबिच मतभिन्नता छ । वर्तमान सरकार गठनको पृष्ठभूमिसँगै चर्चामा रहेको संविधान संशोधनको पाटोलाई कसरी हेर्नुभएको छ ? हामीले समावेशिता नेपालको अनिवार्य सर्त हो भनेका छौँ, तर समानुपातिक के हो ? त्यसको मोडालिटी कस्तो हुनुपर्ने राजनीतिक प्रणाली जुन अवलम्बन गरिन्छ त्यसअनुरूप पार्टीहरुको आन्तरिक राजनीतिक प्रणाली अवलम्बन गरिनु पर्दछ । त्यहाँ फरकपन देखिन्छ । निर्वाचन आयोगमा खाली वार्षिक आयव्ययको प्रतिवेदन बुझाउने वा महाधिवेशन गर्ने मात्रै कुराले गणतन्त्र बलियो हुँदैन ।  पार्टीभित्रको आन्तरिक लोकतन्त्रको असल अभ्यास हुनुपर्छ । त्यसमा चुकेका छौँ । समानुपातिक जनताले छानेको भन्दा नेतृत्वको रोजाइमा परेको, खल्तीबाट झिकिएको भने आम बुझाइ छ । आरोप होइन है ।  नयाँ परिष्कृत ढङ्गले जान नसक्दा अस्थिरता आएको पक्षलाई मनन गरिनुपर्छ । हामीले अहिले रोजेको निर्वाचन प्रणालीले कसैलाई बहुमत दिन्न । १३८ सिट नआई बहुमत हुँदैन, त्यो पुग्न कठिन छ । अर्कातर्फ दलहरुबीच सहकार्यको संस्कृति अवलम्बन गर्न नसक्नुका कारण घोषणापत्र फरक छन् । न्यूनतम साझा राज्यका मुद्दा कसैले बोकेका छैनौँ । सबैले आफ्नो सर्वोच्चताका कुरा बोकेका छाैँ । पार्टीका विचारधारा, गन्तव्य र राजनीतिक मान्यता र दार्शनिक हिसाबले हुन सक्दछ । यद्यपि, कैयौँ चीजहरू भने दर्शनभन्दा बाहिर हुन्छ । परराष्ट्र नीतिमा राजनीतिक दल विशेषकोे विचारधाराको के अर्थ हुन्छ ? त्यहाँ उदार पुँजीवाद, नव उदारवाद र वामपन्थीले भन्ने गरेको समाजवाद भिन्नता हुन्छ ? परराष्ट्र नीति एउटै हुनुपर्छ । त्यहाँ कुनै वाद र विचार भन्ने नै व्यक्त हुँदैन । त्यसमा अलि सोच्नुपर्ने हुन्छ । अर्कातर्फ हामीले संरचना धेरै बनायौँ कि भन्ने छ । एउटा समावेशी आयोग भए पुग्नेमा १२ वटा आयोग किन चाहियो । त्यसैमा ५० प्रतिशत महिलासहित सबै जाति र समुदायको प्रतिनिधित्व गराइदिए भैगयो । राज्यको स्रोत कहाँ प्रयोग गर्ने ? सङ्गठनात्मक कि उत्पादनका संरचना निर्माणमा भन्ने स्पष्ट नीति छैन । गरिबीमा लोकतन्त्र दूषित हुन्छ, त्यसैले हामीलाई समृद्धि चाहिएको छ ।  हाम्रा प्रदेशकै सङ्ख्याबारे अनेक मान्यता छन् । यसमा म अलि फरक मत राख्छु । दुई तहको सङ्घीयता भए हुन्छ कि हुँदैन ? सेवा प्रवाह दिने आँगनको र परराष्ट्रदेखि सम्पूर्ण राजनीतिक नीति निर्माण गर्नेमाथि सरकार भएपछि अरू किन चाहियो भन्ने प्रश्न पनि उठ्या छ । ती पनि जनताबाटै उठ्या प्रश्न हुन् बाहिरबाट लादिइएका होइन । पालिका सङ्ख्या र उस्तै प्रकृतिका संस्था कति राख्ने भन्नेमा स्पष्ट हुन जरुरी छ । राजनीतिक सङ्क्रमणकालीनको अवस्थामा विगतमा जनताका असीमित चाहनालाई संविधानमै समेट्ने कोसिस गर्‍यौँ । जनभावनालाई निरन्तर प्रतिनिधित्व गर्नेतर्फ सोचिएन । त्यसले पनि केही समस्या निम्त्यायो भन्ने लाग्छ । लोकतन्त्रमा निर्वाचनको विकल्प नभए पनि स्थिरताका लागि अभ्यासमा देखिएका कमजोरी सच्याउन निर्वाचन प्रणालीमा सुधारको खाँचो छ । समानुपातिकको ठाउँमा ३३ प्रतिशत महिलालाई प्रत्यक्षमै स्थान सुरक्षित गर्दै केही जातीय समुदायको प्रतिनिधित्व राष्ट्रियसभामा गराउन सकिन्छ । प्रतिनिधित्व हुन नसक्ने समुदायको आवश्यकता र चाहनाको आवाजलाई राष्ट्रिय मत बनाएर बुलन्द गर्न सकिन्छ । सङ्घीयताको सौन्दर्य भनेको प्रदेश हो, प्रदेश हटाएर कसरी त्यो अभ्यास गर्न सकिएला र ? हामीलाई आफूले बोकेको भारीले आफैँलाई नथिचोस् । थेग्न पनि सक्नुपर्यो नि त ! म सङ्घीयताको विरोधी हैन । गणतन्त्र सर्वेसर्वा हो । सङ्घीयता त प्रणालीभित्रकोे एउटा विषय हो । गणतन्त्र उद्देश्य र गन्तव्य हो । उदाहरणका लागि मानिसको मुख्य सपना घर बनाउनेछ । घरमा कोठा, झ्याल र भर्‍याङ जता फर्काए नि हुन्छ । त्यसैगरी, गणतन्त्र चाहिँ राज्यकै गन्तव्य हो । बाँकी  कोठामा के गर्ने, कुन रङ्ग लगाउने, कस्तो सजावट गर्ने भन्ने विषय आर्थिक क्षमतामा भर पर्छ । यो पनि त्यस्तै विषय हो । हामीले सोच्नुपर्ने सुशासन हो । भोट त  जसले बढी ल्याउँछ उसैले जित्छ नि । पढेकै मानिस विद्वान हुनुपर्छ भन्ने छैन । प्रदेशले बनाएका शैक्षिक कानुन कता छन् ? प्रदेश नै पिच्छे फरक कानुन बनाइएको छ, यो के गर्‍या ।  नियन्त्रण र सन्तुलनमा विवेक देखिन्न । यसबाट अराजकता हुन्छ । ‘मोनिटरिङ सिस्टम’ सहितको चुस्त दुरुस्त  हुनुपर्छ । सङ्घीताको दुईटा मान्यता छन् । एउटा जन्मजात  मिलेका र बाहिरबाट पछि आएर मिलेका राज्य, अर्को भनेको ठुला देश जहाँ विशाल भूगोल र जनसङ्ख्या छ । हाम्रो जस्तो सानो देशमा तहगत संरचना धेरै नभए पनि हुन्छ । के फरक छ पहिलाका पाँच विकास क्षेत्र र अहिलेका सात प्रदेशमा ? अहिलेसम्म कानुन बन्न नसक्नुमा केही जटिलता छ ।  छलफलको पोको निस्केपछि यसबारे थप धारणा राख्छु । नेपाल कम्युनिष्ट पार्टी (एमाले), नेपाली कांग्रेस र माओवादी परिवर्तनका संवाहक हुन्, तीन दल नमिलेसम्म देशले समृद्धिको गति लिन सक्दैन, उनीहरूका बिचमा किन हार्दिकता हुन सकेन भन्ने लाग्छ ? केही विषय पार्टी र सरकारभन्दा माथि हुन्छन् । त्यसको सीमा हामीले बुझ्न सकेनौँ वा चाहेनौँ वा प्रयोगमा ल्याएनौँ । समस्या त्यही नेर छ । विद्यमान चुनाव प्रणालीबाट चुनावमा कसैको पनि बहुमत आउँदैन, तर सबैलाई सरकार चाहिएको छ । प्रत्यक्ष निर्वाचन वा समग्रमा ठुलो दलले नेतृत्व गर्छ, अरू मिसिन सक्छन् भनी संविधानमै लेख्नुपर्छ । दस र सात सिटेलाई प्रधानमन्त्री बनाएर गएपछि नीति र जनमतको सम्मान हुन नसकेको हो । सबै दल मिल्ने हो भने एउटै बनाए भैगयो नि, तर त्यहाँ फेरि अर्को अटोक्रेसीको जन्म हुन्छ । राष्ट्रिय सहमतिका आधारमा न्यूनतम साझा अवधारणा बनाएर कम्तीमा १०–२० वर्ष काम गर्ने हो भने आर्थिक र परराष्ट्र नीति स्थिर हुन्छ । राष्ट्रका साझा विषयमा न्यूनतम सहमति नहुँदा सत्तामा हुँदा राम्रो बिम्ब देख्ने, प्रतिपक्षमा गएपछि खराब देख्ने दूषित मानसिकताद्वारा राजनीतिमा विषाक्त छ, त्यो अन्त्य गर्न प्रमुख दलले सत्तामा हुँदा सेवा प्रवाह र विपक्षमा रहँदा जनताको आवाजलाई मुखरित गर्नुपर्छ । लोकतान्त्रिक संसदीय व्यवस्थाले सत्ता र प्रतिपक्ष दुवै खोज्छ र स्वीकार गर्छ । हरेक सरकार बदलिँदा भ्रष्टाचार र सुशासनका कुरा उठाउने गरिए पनि भ्रष्टाचार मौलाइरहेको छ, यस्तो किन हुन पुग्यो ? एउटा साधारण उदाहरण मेलाम्ची परियोजना किसुनजीको कल्पना हो । सबै सरकारले त्यसलाई निरन्तरता दिए । कसको पालोमा शिलान्यास, सुरुङको ब्रेक थ्रू, पानी खसाल्यो, उद्घाटन भयो भन्ने कल्चरबाट हामी बाहिरिनु पर्छ । यसमा ठूला नेतामै रुपान्तरण आवश्यकता छ । नयाँ पुस्तालाई असल पाठ सिकाएर अभ्यस्त बनाउनुपर्छ । असल संस्कार हस्तान्तरण गर्न आफैँ अनुयायी भए के हुन्छ ? कतिपय विषय प्रणालीले नै काम गर्दिएको हुन्छ । उदाहरणका लागि भूकम्पले राससको भवन भत्किएपछि जुन सरकार भए पनि बनाउने व्यवस्था गर्दथ्यो, जमिन थियो नै, संयोग म सञ्चारमन्त्री हुँदा बजेट सुनिश्चिता भयो, तर यसको सबै श्रेय मैले नै लिनुपर्छ भन्ने होइन । सुशासन व्यवहारमा प्रकट हुनुपर्छ, आरोपमा मात्रै होइन । एउटा दल र मानिस विपक्षमा हुँदा फाइल खोलाैँ भन्छ,  सत्ता पक्षमा हुदा खोल्दैन । अर्कातर्फ हाम्रो नेपाली समाजमा कसैलाई अभियोग लाग्ना साथ राक्षसजस्तो ठान्छौँ । उठेको विषयको निरुपण आउन दिनुपर्छ । बदला र प्रदूषित राजनीतिबाट मुक्त हुनुपर्छ । भएका राम्रा कामको श्रेय सबैले लिनपर्छ । अहिले भइरहेको सदनको अवरोधप्रति तपाईंको धारणा के हो ? भ्रष्टाचारको विषय उठ्नासाथ संलग्न हो कि होइन ? संलग्नता कति होला ? त्यो पहिचान हुनुपर्यो  । यस्ता चीजहरु त आइरहन्छन्, हेर्नुस् यो घटनामा आधारित भएर कति विषय आउँछन्–जान्छन् । अहिले सदन अवरुद्ध गर्नुपर्ने कारण देखिँदैन । खुद अख्तियार नियमनकारी निकायले ‘छानबिन गर्दै छु है, हात हाल्या छु’ भन्छ भने अब अभियोजन गर्ने अधिकार संस्था त्यही हो । अनुसन्धान र अभियोजन दुइटै गर्छ उसले । प्रतिवेदन आउन्जेल त पर्खिदिनु पर्‍याे नि होइन र ? यहाँ हामीलाई धैर्यताको अभाव छ । बुझेको विषयलाई बुझ पचाएर प्रस्तुत हुनु हुँदैन । राजीनामा दिने नदिने स्वयं व्यक्तिमा भर पर्ने विषय हो । मेरो बारेमा मुद्दा उठ्दा मैले राजीनामा दिए ।  कसैलाई छोड्न मन लाग्दैन भने छोड्दैन नि त । आ–आफ्नो कुरा हुन्छ । तर उसले उन्मुक्ति पाउँछ कि पाउँदैन भन्ने विषय अख्तियारले हेरेपछि विश्वास गर्नुपर्छ । कानुनले कसैलाई पनि उन्मुक्ति दिँदैन । त्यही कारणले लोकतान्त्रिक गणतन्त्र छ । पञ्चायत, राजतन्त्र र हुकुमतन्त्र हैन नि ।  कानुनले जे भन्छ त्यही हुन्छ । अनुसन्धानको प्रक्रियाले जे निष्कर्ष आउँछ, त्यही हुन्छ । आरोप लागेलाई दया र मायाले बचाइदिने होइन । बजेट रोक्नु भनेको जनतालाई रोक्नु हो । यो फेल हुन्न । नेकपा (एमाले) र कांग्रेसमध्ये एउटा फ्याक्टरल हुन्न भने पो रोकिन्छ अन्यथा अघि बढ्छ । पास हुन्छ । आर्थिक मूल नीति र बजेट अब के परिवर्तन हुन्छ त ? युवा विदेश पलायन हुने क्रम बढिरहेकै देखिन्छ । देशभित्र पनि सरकारी निकाय र संयन्त्रप्रति आमनागरिकको विश्वास कमजोर बन्दै देखिन्छ, किन यस्तो भयो भन्ने लाग्छ ? हो, राज्यले नागरिकलाई अवसर छ भन्ने वातावरण दिनुपर्छ । राज्यका पनि कमजोरी छन् । तर, राज्य मात्र जिम्मेवार छ भन्न मिलेन । १२ कक्षा उत्तीर्ण हुने बित्तिकै विदेश पठाउने त अभिभावकहरू नै हुन् नि । यो व्यक्तिको स्वतन्त्रताको अधिकार हो । अध्ययन गर्न, घुम्न र रोजगारीका लागि अन्य देश जानु उसकोे अधिकार हो भने राज्यले उसलाई कसरी रोक्नु त ? पकै पनि प्रणालीमा पारदर्शिता चाहिन्छ । हाम्रो शिक्षाले रोजगारी सृजना गर्न सक्नुपर्यो । शिक्षाले गुणस्तरमा वृद्धि र मानसिकतामा सकारात्मक परिवर्तन ल्याउनुपर्छ ।  कुनै पनि देश आफ्नै जनताले बनाउने हो । अर्काले दिने त सहयोग हो । काँध त आफैँले थाप्ने हो । त्यसैले यसमा धेरै चिन्ता लिनु हुँदैन ।  परम्परागत उत्पादन प्रणाली र सम्बन्धहरूसँग रमाइरहेका बेला  राज्यले अनिवार्य दिनुपर्ने न्यूनतम विकासका पूर्वाधार सेवा उपलब्ध गराउन सकेन । शिक्षा, स्वास्थ्य, यातायात, खानेपानीलगायत अत्यावश्यक सेवाको अभावमा सुविधा खोज्दै सङ्घर्ष गर्नकै लागि पनि बसाइसराइ गर्न थालियो । गाउँबाट सदरमुकाम, सदरमुकामबाट काठमाडौँसम्म अवसरको खोजीमा सर्न थालियो । काठमाडौँबाट विकासको प्रक्रियाले अर्को सपना जाग्यो भने ऊ जान्छ नि त । यो निरन्तर चल्ने प्रक्रिया हो ।  मान्छे सन्तुष्ट हुने जात पनि होइन । त्यहाँ राज्य दोषी छैन । तर, कमजोरी पक्कै छन् । अहिले जागिर पाइएन भनेको सुन्छौँ तर, प्लम्बिङमा हाम्रो पैसा बाहिर गइरहेको छ ? त्यही काम अन्य देशबाट आएका कामदारले गरिरहेका छन् । आफ्नो घरको भर्‍याङ नपुछ्ने अर्काको शौचालय सफा गर्ने प्रवृत्ति छ । हामीले जस्तोसुकै श्रमलाई पनि सम्मान गर्ने संस्कृति विकास गर्नुपर्छ । विधायिकाको मुख्य जिम्मेवारी कानुन निर्माण हो, तर सदनमा उपस्थिति सङ्ख्या (कोरम) पुग्दैन, उत्ता  बजेटका लागि मन्त्रालयको कोठा भेटिनुहुन्छ, किन ? यो  व्यावहारिक जीवनको कुरा हो । निर्वाचनमा जनतासँग सडक, पुल, स्वास्थ्य संस्था र विद्यालय निर्माण गर्छु भनेर भोट प्राप्त गरेको छु । मलाई कानुन बनाउँछु भनेर मात्र भोट प्राप्त हुँदैन । सार्वजनिक सेवाका सम्पूर्ण क्षेत्रमा नेतृत्वकारी भूमिका खेल्छु भनेर भोट मागिन्छ । ठुलो कमजोरी हो । कोही पनि सांसदले कानुन राम्रो बनाउँछु भनेर त चुनाव जितेकै छैन । जनता झुक्याउने कुरा गरेर हुँदैन । प्रधानमन्त्री छान्ने, बजेट पास र फेल गर्नेमा दलीय ह्विप ठीक होला । कानुन बनाउने कुरामा ह्विप लगाउनु हुँदैन । ‘पोलिसी मेकिङ’मा पनि ह्विप लगाइदिएपछि सांसदको भूमिका के बाँकी ! अर्कोतर्फ सांसदसँग धेरै अपेक्षा गरेपछि लगानी पनि सोहीअनुसार हुनुपर्छ । हो, जनता पनि कानुन निर्माण र सुशासन दिइन्छभन्दा मत हाल्छन् त रु निर्वाचनको समयमा रेष्टुरेन्टबाट फोन गरेर सोध्छन के गर्नु हुन्छ भनेर तर, म त्यस्तालाई भोट हाल्नुहुन्छ भने धन्यवाद दिन्छु । हाल्न हुुन्न भने उहाँको अधिकार हो ।  सुविधाका कुरा गर्दा सांसद १० मिनेट बसेर सोच्नका लागि एउटा छुट्टै टेबल र कोठा छैन । स्वकीय सचिव कहाँ बस्ने, चौरमा गएर सुत्ने कि घाम तापेर बस्ने रु आगामी दिनमा यसको व्यवस्थापन गर्दै जानुपर्छ । सांसद सङ्ख्या कम होस् तर जवाफदेही बनाइनुपर्छ । जुम्ला, हुम्ला कालीकोट, डोल्पा, ताप्लेजुङ जस्ता विभिन्न ठाउँबाट आएका सांसदलाई आवासको व्यवस्था छैन, त्यो अव्यावहारिक पनि छ । बजेट आइसक्यो अझै योजना पर्या छैन भन्छन् । संसद्मा बजेटका विषयमा अब हुने छलफल दन्त बजान मात्रै हो भन्ने बुझ्दैनन् । पाना पल्टाएर योजना खोज्छ, हाल्या योजना  कार्यान्वयनमा लैजानलाई मङ्सिर पुस लाग्छ । यस प्रणालीमा पनि सुधार हुनुपर्छ । राज्य जिम्मेवार भएन, आफ्ना दुःख–कष्ट कसलाई सुनाऔँ भनी बसेका जनतालाई आशा प्रदान गर्ने तपाईंको सन्देश केही छ ? म हिरोइजमको खोजी गर्दिनँ । लास्टमा हिरो आउँछ भन्ने विश्वास पनि गर्दिनँ । समाज नै हिरो हो । सार्वजनिक सेवा प्रवाहमा नागरिकले भोग्दै आएका समस्या चिन्ताजनक छ । उदाहरणका लागि मालपोत र राष्ट्रिय परिचयपत्र डिजिटल हुन्छ भनिन्छ । तर त्यहाँ नागरिक लामो लाइन बस्न बाध्य छन् । ती कार्यालयमा सर्भर बिग्रियो भनेर सेवा दिन ढिलाइ भइरहेको हुन्छ ।  त्यहाँ ठेक्कामा काम हुन्छ । मेरै जिल्लामा पनि  सर्भर बिग्रिएको भन्छन्, अनि सेटिङमा काम हुन्छ । लौरो लिएर धर्ना कस्न मिलेन । फर्म भरेको तीन दिनभित्र उसको काम सम्पन्न हुनुपर्ने कानुन ल्याउनुपर्छ । सेवा उपलब्ध गराउने जिम्मेवारीमा रहेका अधिकारीहरूलाई बाध्यकारी व्यवस्था नगरेसम्म, यो सुधार हुनेवाला छैन । कामचोर प्रवृत्ति छ । यसबाट निमुखा मर्ने हो । बाघलाई कसैले बलि दिएको आजसम्म थाहा पाएको छैन । त्यो एउटा सामान्ती चेतबाट हामी अलग हुनु प¥यो । नागरिकलाई नागरिकका रूपमा हेर्नु पर्‍यो । उनीहरूले तिरेको करबाट कर्मचारी र नेताहरूले तलब बुझ्छन् । राज्यबाट नागरिकलाई उपलब्ध गराइने सेवासुविधालाई सर्वसुलभ र सहज तुल्याउन आवश्यक छ । जिब्रो चपाएर र मौका परस्त कुरा गर्ने खराब बानी सबैले त्याग्नुपर्छ । रासस """
क्रिप्टो कारोबारमा संलग्न ६ चिनियाँसहित ५२ जना पक्राउ,"""काठमाडौँ, असार १८ गते । क्रिप्टो कारोबारमा संलग्न रहेका ६ चिनियाँ नागरिक सहित ५२ जनालाई प्रहरीले पक्राउ गरेको छ । पक्राउ पर्नेहरूमा चीनको गाङदोङ प्रान्तका झाङ लुन, चेन जीहाओ, लिन डे, सु झेङ, लिउ झेउन र झु लिङहु रहेका छन् । गैर कानुनी रूपमा डेटिङ एप तथा क्रिप्टो कारोबारमा संलग्न रहेको पाएपछि नेपाल प्रहरीको केन्द्रीय अनुसन्धान ब्युरोले उनीहरूलाई पक्राउ गरेको प्रहरी उपरीक्षक युवराज खड्काले जानकारी दिनुभयो । ललितपुर महानगरपालिका ४ वालिफल स्थित दमकल चोकमा रहेको एक घर भाडामा लिई सोसियल सफ्टवेयर डेभलपमेन्ट कम्पनी प्रालि  दर्ता गरी गैर कानुनी रूपमा कल सेन्टर र मेटो डेटिङ एप सञ्चालन गरी कारोबार गर्ने गरेको प्रहरीले जनाएको छ । उनीहरूले काठमाडौँ १३ चागलमा एक घर भाडामा लिई शाखा कार्यालय सञ्चालन गरी विभिन्न नेपाली युवतीहरूलाई प्रलोभनमा पारि क्रिप्टो कारोबार गर्ने गरेको प्रहरीले जनाएको छ । पक्राउ पर्नेहरूबाट स्रोत नखुलेको  १३ लाख ९९ सय हजार ९५० रुपियाँ समेत बरामद गरेको छ । उनीहरूलाई अभौतिक मुद्रा सम्बन्धी कसुर अन्तर्गत मुद्दा दर्ता गरी कारबाही अघि बढाइएको जनाएको छ । पक्राउ परेका ५२ जना व्यक्तिहरू पक्राउ परेकोमा कारोबारमा संलग्न मुख्य ६ जना निम्न चिनियाँ नागरिकहरू उपर अभौतिक मुद्रा सम्बन्धी मुद्दा दर्ता गरी बाँकी ४६ जना उपर थप अनुसन्धान भइरहेको जनाएको छ। """
केही नेपाल ऐन संशोधन विधेयक पारित,"""गोरखापत्र समाचारदाता काठमाडौँ, असार १८ गते । राष्ट्रिय सभाबाट केही नेपाल ऐनलाई संशोधन गर्न बनेको विधेयक–२०८० पारित भएको छ । दर्ता भएको दुई वर्षपछि प्रतिनिधि सभाबाट गत वैशाख १६ गते पारित भएको विधेयक राष्ट्रिय सभाको मङ्गलबारको बैठकले संशोधनसहित पारित गरेको हो । सङ्घीय संसद् सचिवालयका अनुसार विधेयक दर्ता हुँदा संशोधनका लागि प्रस्तावित केही व्यवस्था अन्य ऐन तथा अध्यादेशमार्फत सम्बोधन भइसकेको छ । केही नेपाल ऐन संशोधन गर्न बनेको विधेयक–२०८० मा कसुरजन्य सम्पत्ति तथा साधन (रोक्का, नियन्त्रण र जफत) ऐन–२०७० को केही दफामा संशोधन व्यवस्था गरेको थियो । सोही ऐनमा संशोधन गर्न ल्याइएको अध्यादेश दुवै सदनले करिब दुई महिनाअघि नै पारित गरिसकेका छन् । सङ्घीय संसद् सचिवालयका उपसचिव नुमराज खनालले केही नेपाल ऐनमार्फत उपदफाका क्रममा मात्रै संशोधन भएको जानकारी दिनुभयो । उहाँले  तात्त्विक  भिन्नता नभएको प्रस्ट्याउनुभयो । उपसचिव खनालले भन्नुभयो, “कसुरजन्य सम्पत्ति तथा साधन रोक्का ऐनलाई संशोधन गर्न ल्याइएको अध्यादेश र प्रतिस्थापन विधेयक केही नेपाल ऐन संशोधन गर्न बनेको विधेयक छलफलकै क्रममा रहँदा पारित भयो ।” केही नेपाल ऐन संशोधन गर्न बनेको विधेयकले ७९ वटा ऐन संशोधन गर्ने प्रस्ताव गरेको थियो । विधेयकमा प्रतिनिधि सभाले दुई र राष्ट्रिय सभाले एउटा ऐनको संशोधन झिकेर पारित गरेको छ । प्रतिनिधि सभाले प्रेस काउन्सिल ऐन–२०४८ र मुलुकी फौजदारी संहिता कार्यविधि–२०७४ मा राखिएको संशोधन हटाउँदा राष्ट्रिय सभाको विधायन व्यवस्थापन समितिले लोक सेवा आयोग ऐन–२०७९ को संशोधन हटाएको छ । उपसचिव खनालले विधेयकले अब ७६ वटा ऐनलाई संशोधन गरेको र दुई वटा ऐन खारेज गरेको बताउनुभयो । राष्ट्रिय सभाबाट पारित विधेयकबाट रकम तथा सरकारी ठेक्का बन्दोबस्त ऐन–२०२० र गरिबी निवारण कोष ऐन–२०६३ खारेज भएको छ । गत वैशाख २१ गते प्रतिनिधि सभाबाट सन्देशसहित प्राप्त सो विधेयक जेठ ५ गतेको राष्ट्रिय सभाको बैठकले दफावार छलफलका लागि विधायन व्यवस्थापन समितिमा पठाएको थियो । विधायन समितिले असार ८ गते विधेयकसम्बन्धी प्रतिवेदन पारित गर्‍यो । राष्ट्रिय सभाको मङ्गलबारको बैठकमा विनियोजन विधेयक–२०८२ अन्तर्गतको मन्त्रालयगत छलफल सकिएको छ । गृहमन्त्री रमेश लेखक, संस्कृति, पर्यटन तथा नागरिक उड्डयनमन्त्री बद्री पाण्डे, उद्योग वाणिज्य तथा आपूर्तिमन्त्री दामोदर भण्डारीले आ–आफ्नो मन्त्रालयसँग सम्बन्धित प्रश्नको जवाफ दिनुभयो । स्वास्थ्य तथा जनसङ्ख्यामन्त्री प्रदीप पौडेल अस्वस्थ रहनुभएकाले पर्यटनमन्त्री पाण्डेले नै सो मन्त्रालयसँग सम्बन्धित प्रश्नको जवाफ दिनुभयो । बाँकी रहेका मन्त्रालयगत शीर्षकमाथि उठेका प्रश्नको राष्ट्रिय सभाको बुधबारको बैठकमा सम्बन्धित मन्त्रीले जवाफ दिनुहुने छ । """
मर्स्याङ्दी जलविद्युत् केन्द्रद्वारा पूर्ण क्षमतामा विद्युत् उत्पादन,"""नवीनराज कुइँकेल लमजुङ, असार १८ गते । निरन्तर वर्षापछि नदी तथा खोलामा पानीको बहाव बढ्दा लमजुङमा सञ्चालित जलविद्युत् आयोजनाहरुबाट पूर्ण क्षमतामा विद्युत् उत्पादन हुन थालेको छ । यहाँ सञ्चालित मर्स्याङ्दी, दोर्दी, ङादी, मिदिम, खुदी, छ्याङ्दी, स्याँगेलगायतका खोलामा पर्याप्त पानी हुन थालेपछि पूर्ण क्षमता विद्युत् उत्पादन भैरहको आयोजनाहरुले जनाएका छन् । नदी तथा खोला घटेपछि गत मङ्सिरदेखि विद्युत् उत्पादन घटेको थियो । लमजुङमा रहेको सबैभन्दा ठूलो ७० मेगावाट क्षमताको मध्यमर्स्याङ्दी जलविद्युत् आयोजनाले पूर्ण क्षमतामा विद्युत् उत्पादन गरेको छ । यस आयोजनाबाट मङ्सिरयता २४  मेगावाट मात्र विद्युत् उत्पादन हुँदै आएको थियो । यतिबेला भने मर्स्याङ्दी नदीमा पर्याप्त पानी भएकाले ७० मेगावाट नै बिजुली उत्पादन भइरहेको मध्य–मर्स्याङ्दी जलविद्युत् आयोजना केन्द्रका प्रमुख पवन बस्नेतले बताउनुभयो । मस्र्याङ्दी गाउँपालिका–८ भुलभुलेमा रहेको ५० मेगावाट क्षमताको माथिल्लो मर्स्याङ्दी ‘ए’ जलविद्युत् आयोजनाको हिउँदमा २५ मेगावाट मात्र उत्पादन भएकामा अहिले पूर्ण क्षमतामा उत्पादन भइरहेको आयोजनाका जनसम्पर्क अधिकृत कर्ण अधिकारीले बताउनुभयो । त्यसैगरी, दोर्दी कोरिडोरमा रहेको पिपुल्स हाइड्रोपावर कम्पनीले निर्माण गरेको ५४ मेगावाट क्षमताको सुपरदोर्दी ‘ख’ आयोजनाबाट पनि विद्युत् उत्पादन बढेको छ । हिउँमा बिजुली उत्पादन घटेर १३÷१४ मेगावाट मात्र बिजुली उत्पादन भएकामा हाल पूर्ण रूपमा बिजुली उत्पादन भइरहेको आयोजनाले जनाएको छ । त्यसैगरी, ३० मेगावाटको ङादी जलविद्युत् आयोजना, दोर्दी कोरिडोरमा रहेको हिमालयन पावर पार्टनर लिमिटेड कम्पनीले निर्माण गरेको २७ मेगावाट क्षमताको दोर्दीखोला जलविद्युत्, लिबर्टी इनर्जी हाइड्रोपावरले निर्माण गरेको २५ मेगावाट क्षमताको माथिल्लो दोर्दी ‘ए’ आयोजनाबाट पूर्ण क्षमतामा विद्युत् उत्पादन भएको छ । ठूला आयोजनाजस्तै साना आयोजनामा पनि विद्युत् उत्पादन बढ्न थालेको छ । पाँच मेगावाटको सिउरी जलविद्युत् आयोजना, चार दशमलव चार मेगावाटको राँधी जलविद्युत् आयोजना, चार मेगावाटको खुदी जलविद्युत् आयोजना, तीन मेगावाटको मिदिमखोला (करापु) जलविद्युत् आयोजना, दुई मेगावाटको छ्याङ्दीखोला जलविद्युत् आयोजना, एक सय ८३ किलोवाटको स्याँगे लघु जलविद्युत् आयोजनामा पनि विद्युत् उत्पादन बढेको आयोजनाहरुले जानकारी दिएका छन् । जिल्लामा उत्पादित विभिन्न आयोजनाबाट तीनसय मेगावाट बिजुली उत्पादन भएको बताइएको छ । """
असार मसान्तभित्र प्रतिवेदन पठाउन महासचिवको निर्देशन,"""गोरखापत्र अनलाइन काठमाडौं, असार १७ गते । नेकपा (एमाले) का महासचिव शंकर पोखरेलले पार्टीको विधान महाधिवेशनमा प्रस्तुत गरिने सङ्गठनात्मक प्रतिवेदनको तयारीका सन्दर्भमा प्रदेश र जिल्ला कमिटीहरूलाई असार मसान्तभित्र लिखित प्रतिवेदन पठाउन निर्देशन दिनुभएको छ । पार्टीको कोशी र मधेश प्रदेशमा पार्टीबाट तोकिनुभएका इन्चार्जहरू, प्रदेश कमिटीका अध्यक्ष तथा अन्तर्गतका जिल्ला कमिटीका अध्यक्ष र पदाधिकारीहरूसँगको बैठकलाई आज केन्द्रीय कार्यालयबाट भर्चुअल सम्बोधन गर्दै महासचिव पोखरेलले पार्टीको विधान महाधिवेशन नीति र विधि निर्माणको महाधिवेशन भएकाले त्यस काममा केन्द्रित हुन आग्रह गर्नुभयो । पार्टीको दोस्रो विधान महाधिवेशन आगामी भदौ २०, २१ र २२ गते ललितपुरको गोदावरीमा आयोजना गर्ने निर्णय भएको छ । केन्द्रीय सचिवालयको बैठकले राजनीतिक प्रतिवेदन प्रधानमन्त्री तथा अध्यक्ष केपी शर्मा ओली, विधान संशोधन प्रस्ताव उपाध्यक्ष विष्णुप्रसाद पौडेल र सङ्गठनात्मक  प्रतिवेदनको जिम्मेवारी महासचिव पोखरेललाई दिएको छ । महासचिव पोखरेलले विधान महाधिवेशनमा नीति र विधि निर्माणको काम हुने र राष्ट्रिय महाधिवेशनबाट नेतृत्वको टुङ्गो लाग्ने हुँदा यतिवेला नीति र विधि निर्माणमा केन्द्रित हुनुपर्ने बताउनुभयो । पार्टीको राष्ट्रिय महाधिवेशनको मितिसमेत निर्धारण भइनसकेको अवस्थामा अहिलेदेखि नै नेतृत्वका सन्दर्भमा पक्ष विपक्षमा धार सिर्जना गर्ने प्रयास सञ्चार माध्यमहरूबाट हुन थालेको बताउँदै महासचिव पोखरेलले नीति र विधि निर्माणको काममा केन्द्रित हुन आग्रह गर्नुभयो । उहाँले पार्टीलाई कमजोर बनाउने गरी सुरु भएका चर्चा र टिकाटिप्पणीप्रति कार्यकर्तालाई सचेत गराउन जिल्ला नेतृत्वलाई निर्देशन दिनुभयो । यतिबेला पार्टीले अगाडि सारेको मिसन–२०८४ सफल बनाउन एकताबद्ध नेतृत्व निर्माण आवश्यक रहेको बताउँदै महासचिव पोखरेलले नेतृत्वको विषय पनि पार्टीले एकताबद्ध प्रक्रियाबाट टुङ्गो लगाउने छ भन्नुभयो । अहिले राष्ट्रिय महाधिवेशन नभएको समयमा नेतृत्वका विषयमा चर्चा परिचर्चा आवश्यक नभएको उहाँले प्रष्ट पार्नुभयो । जतिबेला जे काम गर्नुपर्ने हो त्यसैमा केन्द्रित हुनुपर्ने बताउँदै महासचिव पोखरेलले नवीकृत पार्टी सदस्यता असार मसान्तभित्र प्रमाणीकरण गर्नुपर्ने हुँदा सोही अनुसार केन्द्रीय सङ्गठन विभागमा पठाउन निर्देशन दिनुभयो । उहाँले सङ्गठनात्मक प्रतिवेदनमा समावेश गर्न प्रदेश र जिल्ला कमिटीले पठाउनुपर्ने विषय बारेमा पनि जानकारी गराउनुभयो । महासचिव पोखरेलले पुराना कार्यकर्ता, पार्टी प्रवेश प्रक्रियाबाट पार्टीमा जोडिनुभएका साथीहरू, जनसङ्गठनका अधिवेशनपछि कमिटीबाट बाहिरिनुभएका कार्यकर्तालाई व्यवस्थापन गरी भूगोलमा क्रियाशील बनाउने विषयमा ध्यान दिन पनि प्रदेश तथा जिल्ला कमिटीहरूलाई गृहकार्यका लागि ध्यानाकर्षण गर्नुभयो । बैठकमा दुबै प्रदेशका इन्चार्ज, पार्टी अध्यक्ष र सबै जिल्ला कमिटीका अध्यक्ष तथा पदाधिकारीहरूले आ–आफ्ना जिल्लाका कामको रिपोर्टिङ गर्नुभएको थियो । उहाँहरूले पार्टी सदस्यता नवीकरणको काम सम्पन्न गरिसकेको, पालिका, वडा तहका कमिटीका अधिवेशन, टोल कमिटी गठन, जनसङ्गठनहरूको क्रियाशीलता लगायत विषयमा जानकारी गराउनुभएको थियो । """
खुर्सानी खेती गर्ने किसानलाई प्रोत्साहन,"""अमरराज नहर्की तनहुँ, असार १८ गते। खुर्सानी खेतीबाट आय वृद्धि गर्न तनहुँको भीमाद नगरपालिकाले किसानलाई प्रोत्साहन गरेको छ। वडा नम्बर ९ को भानुमती जौपानीमा सामूहिक अकबरे खुर्सानी खेती गर्ने किसानलाई नगरपालिकाद्वारा प्रोत्साह गरिएको हो। भारतबाट ठुलो परिमाणमा खुर्सानी आयात भइरहेको त्यसको अन्त्य गरी स्थानीय किसानको आयवृद्धि गर्न प्रोत्साहन गरिएको भीमाद नगरपालिकाका प्रमुख दधिराज सुवेदीले जानकारी दिनुभयो।  नगर प्रमुख सुवेदीका अनुसार जौपानीको एक सय रोपनी क्षेत्रफलमा सामूहिक अकबरे खुर्सानी खेती सुरु गरिएको छ। मुख्यमन्त्री जलवायुमैत्री नमुना कृषक समूहमार्फत अकबरे खुर्सानी खेती गरिएको हो। उक्त जग्गामा एक लाख अकबरे खुर्सानीको बिरुवा रोपिएको छ। खुर्सानीखेतीबाट किसानले वार्षिक दुई लाख ५० हजार केजी खुर्सानी उत्पादन तथा वार्षिक ६ करोड २५ लाख आम्दानीको लक्ष्य लिइएको छ। यहाँ उत्पादन भएको खुर्सानी पोखरा, भीमाद, खैरेनीटारका बजारमा बिक्री गर्ने योजना छ। हाल बजारमा प्रतिकेजी तीन सयदेखि ५०० रूपियाँ थोक मूल्य  छ।  खुर्सानीको बिरुवा उत्पादनका लागि एक लाख अनुदान दिएको थियो। उक्त वडाका आठ वटा टोल मोहरिया, पाइमी, कटनछाप, पाथर्दी, थामडाँडा, सखेप, जौपानी र आस्पाग्दी भाडडाँडामा अकबरे खुर्सानी उत्पादनका लागि पकेट क्षेत्र घोषणा गरिएको छ। सो वडामा समुदायको आर्थिक वृद्धिका लागि अकबरे खुर्सानी सँगसँगै कफीखेतीका लागि पनि सम्भाव्यता अध्ययन भइरहेको छ। उक्त खेतीबाट कृषकहरुले वार्षिक २ लाख ५० हजार केजी खुर्सानी उत्पादन गर्ने लक्ष्य रहेको समूहका अध्यक्ष इमानबहादुर थापाले बताउनुभयो।  खुर्सानी बिक्रीबाट वार्षिक ६ करोड २५ लाख रुपियाँ आम्दानी गर्ने लक्ष्य राखिएको उहाँले बताउनुभयो। उत्पादन भएको खुर्सानी पोखरा, भीमाद खैरेनीटारका बजारहरुमा विक्री गर्ने योजना छ। हाल बजारमा प्रति केजी तीन सयदेखि  पाँच सय रुपियाँ थोक मूल्य छ। किसानको आय वृद्धिका लागि अकबरे खुर्सानीसँगै कफी खेतीका लागि पनि सम्भाव्यता अध्ययन भइरहेको नगरपालिकाले जनाएको छ। """
सुनसान मार्फागाउँ,"""जोमसोम (मुस्ताङ), असार १७ गते । मुस्ताङको घरपझोङ गाउँपालिका–२ स्थित पर्यटकीयस्थल मार्फागाउँ । ‘सिजन’मा पर्यटकले भरिभराउ हुने मार्फागाउँमा वर्षा लागेसँगै आन्तरिक  र बाह्य पर्यटकको आगमनमा कमी हुँदा अहिले सुनसान छ  । """
दुबईमा दोस्रो अन्तर्राष्ट्रिय महिला संसद् सम्मेलन सम्पन्न,"""दुबई, असार १७ गते । दोस्रो अन्तर्राष्ट्रिय महिला संसद् सम्मेलन तथा आइकोनिक महिला पुरस्कार २०२५ दुबईमा सम्पन्न भएको छ । यो सम्मेलनले महिला नेतृत्व, उद्यमशीलताल र अन्तर्राष्ट्रिय सहयोगको नयाँ युगको घोषणा गरेको छ । अन्तर्राष्ट्रिय महिला संसद् संस्थाद्वारा सोमबार दोस्रो अन्तर्राष्ट्रिय महिला संसद् सम्मेलन तथा आइकोनिक महिला पुरस्कार २०२५ दुबईमा अन्तर्राष्ट्रिय संसदीय दिवसको अवसरमा आयोजना गरिएको थियो । यो कार्यक्रम नेपालका नमिता घिमिरेद्वारा स्थापित अन्तर्राष्ट्रिय महिला संसद् संस्थाको आयोजनामा र परियोजना (प्रजोक्ट) १०० नामक अन्तर्राष्ट्रिय महिला सशक्तीकरण पहलको सुरुवातमा सम्पन्न भएको हो । जसले सय देशमा महिला नेतृत्वलाई प्रवर्धन गर्ने लक्ष्य राखेको छ । “महिलाद्वारा, महिलाका लागि, महिलाका पक्षमा“, जसले महिला नेतृत्व, समावेशी शासन, उद्यमशीलता, शिक्षा, प्रविधि, कूटनीति र सामाजिक रूपान्तरणमा महिलाको भूमिकालाई कार्यक्रमले उजागर गरेको थियो । कार्यक्रममा विभिन्न देशबाट प्रतिष्ठित अतिथिहरूको उपस्थिति थियो । मुख्य अतिथिहरुमा मालावीका पूर्व अमेरिकी राजदूत जर्ज मकोंडिवा,  भारतका लागि उच्चायुक्त तथा अफ्रिका क्याबिनेट सरकार सञ्जालका उपाध्यक्ष हुनुहुन्थ्यो भने विशेष अतिथिहरू विश्वप्रसिद्ध प्रविधि उद्यमी सैयद मोहम्मद सियाम अल हुसेनी, इन्भेस्टमेन्ट म्यानेजमेन्ट एसएफका सीईओ र मेनकोर एआई संस्थापक शेख माना सहभागी हुनुहुन्थ्यो । यसैगरी, कार्यक्रममा नेपालका पूर्व महिला, बालबालिका तथा ज्येष्ठ नागरिक मन्त्री भगवती चौधरी सहभागी हुनुहुन्थ्यो ।अन्तर्राष्ट्रिय संसदीय दिवसको दिनमा आयोजना गरिएको यस सम्मेलनले लोकतन्त्र, महिला सहभागिता र समावेशी नेतृत्वको नयाँ युगको सङ्केत दिएको छ । अन्तर्राष्ट्रिय महिला संसद् संस्थाका संस्थापक नमिता घिमिरे महिलाहरू लोकतान्त्रिक परिवर्तनका अभिन्न हिस्सा भएको बताउनुभयो । उहाँले प्राेजेक्ट १०० मार्फत विश्वव्यापी रूपमा महिला नेतृत्वको सञ्जाल निर्माण गर्ने जानकारी दिनुभयो । """
उपचारमा विशेष छुट सम्झौता,"""गोरखापत्र समाचारदाता काठमाडौँ, असार १८ गते । नेपाल बैङ्क लिमिटेडमा कार्यरत कर्मचारी र बैङ्कमा खाता रहेका ग्राहकले लेट मी इन प्रालिमा उपचार गर्दा लाग्ने शुल्कमा विशेष छुट पाउने भएका छन् । बैङ्क र काठमाडौँ, नयाँ बानेश्वरस्थित लेट मि इन क्लिनिकबिच छुट दिनेसम्बन्धी सम्झौतामा हस्ताक्षर भएको छ । सम्झौतापत्रमा बैङ्कको तर्फबाट सहायक प्रमुख कार्यकारी अधिकृत प्रकाशकुमार अधिकारी र लेट मी इन प्रालिका तर्फबाट प्रबन्ध निर्देशक डोङ सुमाले हस्ताक्षर गर्नुभयो । सम्झौताबमोजिम लेट मी इन प्रालिको कोरियन प्रविधिबाट प्रदान गरिने विविध एस्थेटिक्ससम्बन्धी सेवामा लाग्ने शुल्कमा बैङ्कमा कार्यरत कर्मचारी र ग्राहकले आठदेखि १५ प्रतिशतसम्म छुट पाउने बैङ्कले जनाएको छ ।    """
साढे तीन सय उद्यमीलाई चौबिस करोड स्टार्टअप कर्जा,"""गोरखापत्र समाचारदाता काठमाडौँ, असार १८ गते । साढे तीन सय उद्यमीलाई २४ करोड स्टार्टअप उद्यम कर्जा वितरण गरिएको छ । चालु आर्थिक वर्ष २०८१८२ का लागि स्टार्टअप उद्यम कर्जाका लागि छनोट भएका ६६१ मध्ये सोमबारसम्म ३५३ जना उद्यमीले २४ करोड १३ लाख ६० हजार रुपियाँ लिएको औद्योगिक व्यवसाय विकास प्रतिष्ठानले जनाएको छ । प्रतिष्ठानका कार्यकारी निर्देशक उमेश गुप्ताले असारभित्र छनोट भएका सबै उद्यमीलाई कर्जा प्रवाह गरिसक्ने जानकारी दिनुभयो । तीन प्रतिशत ब्याजमा २५ लाख रुपियाँसम्म कर्जा वितरण गरिएको उहाँले जानकारी दिनुभयो । छनोटमा परेका उद्यमीलाई न्यूनतम पाँच लाखदेखि २५ लाख रुपियाँसम्म कर्जा वितरण गरिएको उहाँको भनाइ छ । सिफारिसमा परेका उद्यमीलाई सम्बन्धित जिल्लामा रहेका राष्ट्रिय वाणिज्य बैङ्कमार्फत तीन किस्तामा कर्जा वितरण गरिएको समितिले जनाएको छ । बैङ्कले कर्जा प्रवाह गर्न बढीमा पाँच लाख रुपियाँसम्मको कर्जाको हकमा एक किस्ता, १५ लाख रुपियाँसम्मको दोस्रो किस्ता र त्यसभन्दा माथिको हकमा तेस्रो किस्ता कर्जा वितरण गर्ने स्टार्टअप उद्यम कार्यविधिमा उल्लेख छ । बैङ्कले छनोटमा परेका उद्यमीलाई स्थलगत निरीक्षण गरेर मात्र कर्जा वितरण गर्ने गरेको छ । चालु आवको बजेटमा स्टार्टअप कर्जा प्रवाहका लागि एक अर्ब रुपियाँ विनियोजन गरिएको छ । स्टार्टअप उद्यम कर्जा प्राप्त गर्ने उद्योगमा कृषि तथा पशुपन्छी, सूचना प्रविधि, पर्यटन, फर्निचर, लघु उद्योग, निर्माण सामग्री, वर्कसप, गार्मेन्ट तथा ह्यान्डी क्राफ्ट उद्योग, फेब्रिकेसन, मेटल तथा ग्लास, क्याफे तथा रेस्टुराँ, स्पोर्टस तथा सङ्गीत, होस्टेल, खाद्य प्रशोधन रहेका छन् । गत आवमा प्रतिष्ठानले १६५ उद्यमीलाई २१ करोड रुपियाँ कर्जा प्रवाह गरेको थियो । सरकारले नवीनतम उद्यमीलाई सहुलियतपूर्ण कर्जा प्रवाहमा सहभागी गराउने उद्देश्यले स्टार्टअप उद्यम कर्जा सञ्चालन कार्यविधि कार्यान्वयमा ल्याएको छ । कार्यविधिले नवीनतम ज्ञान, सोच, सिप र क्षमता भएको उद्यमीलाई समावेश गरेको छ । यसैबिच आगामी आव २०८२८२ को बजेटमार्फत स्टार्टअप उद्यम कर्जा वितरणका लागि ७३ करोड रुपियाँ विनियोजन गरिएको छ । राससका अनुसार उद्योग, वाणिज्य तथा आपूर्तिमन्त्री दामोदर भण्डारीले युवालाई उद्यमी बनाउन स्टार्टअप कार्यक्रम लागु गरिने बताउनुभएको छ । राष्ट्रिय सभाको मङ्गलबारको बैठकमा विनियोजन विधेयक, २०८२ अन्तर्गत विभिन्न शीर्षकमध्ये उद्योग मन्त्रालयका विषयमा सांसदले उठाएका प्रश्नको जवाफ दिँदै उहाँले यस कार्यक्रमले कामका लागि बिदेसिने युवाको सङ्ख्यामा कमी आउने विश्वास व्यक्त गर्नुभयो । मन्त्रालयले औद्योगिक पूर्वाधार निर्माण गर्न प्राथमिकता दिइएको, औद्योगिक क्षेत्रको प्रवर्धन, मन्त्रालयको सेवा अनलाइन प्रणालीबाट अघि बढाइने, कम्पनी रजिस्ट्रार कार्यालयको सेवा गत वर्षको फागुनदेखि नै अनलाइनबाट दिन थालिएको पनि मन्त्री भण्डारीले जानकारी गराउनुभयो । यसका साथै खानी तथा भूगर्भ विभागबाट खानी तथा उत्खनन अन्वेषण गरिने, प्रक्रिया पुर्‍याएर निजी क्षेत्रलाई खानी उत्खननमा लगाउन, धौवादी फलाम खानीका लागि पहुँच सडक निर्माण गरी अघि बढाउन, स्टार्टअप कर्जा कार्यक्रम विस्तार गर्न र औद्योगिक विकासग्राम सम्बन्धित स्थानीय तहले नै निर्माण गर्ने गरी कार्यक्रम ल्याइएको उहाँले सुनाउनुभयो । सरकारले छुट्टै उद्योग स्थापना गर्ने योजना रहेको उल्लेख गर्दै मन्त्री भण्डारीले कृषि औजार उत्पादनका लागि कारखाना स्थापना गर्ने कामलाई प्राथमिकतामा राखिएको बताउनुभयो । """
सेवाग्राहीमैत्री सार्वजनिक प्रशासन,"""राज्यको उत्पत्ति र विकासको प्रारम्भमा राजनीति र प्रशासनलाई एउटै विधाको रूपमा अध्ययन गरिन्थ्यो । अझ भनौँ, प्रशासनलाई राजनीतिकै एउटा भाग मानिएको थियो । १९ औँ र २० औँ शताब्दीमा विश्वमा धेरै सैद्धान्तिक बहसका विषय विजारोपण भए । फलस्वरूप राजनीतिशास्त्र, अर्थशास्त्र तथा समाजशास्त्रलगायत धेरै विषयमा नयाँ सिद्धान्तको प्रतिपादन भयो । सिद्धान्तमाथि बहस हुने क्रम तीव्र हुँदै गर्दा आलोचना र समर्थनको बाढीले २१ औँ शताब्दीसम्म आइपुग्दा पनि नवीनतम सिद्धान्त र अवधारणा निर्माण हुने क्रम भङ्ग हुन सकेको छैन । निरन्तर चलिरहेको छ । राजनीति र प्रशासनलाई एउटै विधा मानेर अध्ययन गर्दाको अवस्थादेखि छुट्टाछुट्टै विषयको रूपमा स्पष्ट कार्यविभाजन भइसक्दा पनि यी दुवैले नागरिक र सेवाग्राहीलाई केन्द्र भागमा राख्दै आएका छन् । राजनीति अन्तर्गत शासन व्यवस्था र त्यसको सञ्चालक सरकारको वैधानिकता स्थापित गर्ने मूलभूत आधार नागरिक सन्तुष्टि नै हुन्छ । सार्वजनिक प्रशासनको औचित्य पुष्ट्याइँको प्रमुख आधार पनि नागरिक सन्तुष्टि हो । यसर्थ नागरिक सन्तुष्टि वा सेवाग्राही सन्तुष्टि यी दुवैका लागि अति महìवपूर्ण रहन्छ । राजनीति र प्रशासन अलग विधाको अस्तित्वमा उपस्थित हुने सैद्धान्तिक धरातल निर्माण भएसँगै प्रशासन राजनीतिको सहयोगी संयन्त्रको रूपमा स्थापित भयो । राजनीतिक संरचनाले शासनको नेतृत्व गर्ने तथा प्रशासनिक संरचनाले सार्वजनिक नीतिको कार्यान्वयनमार्फत सार्वजनिक सेवा प्रवाहको अग्रसरता लिने हिसाबले यी दुईबिचको सम्बन्ध विकास भएको छ । यस क्रममा दुवै क्षेत्रमा नयाँ नयाँ प्रवृत्ति विकास भएका छन् । विशेषतः सार्वजनिक प्रशासनभित्र सेवा प्रवाहलाई कसरी प्रभावकारी र नागरिकमैत्री बनाउने भन्ने विषयमा नै यसका परिवर्तित प्रवृत्ति केन्द्रित छन् । सन् १९८० को दशक अघिसम्म सार्वजनिक प्रशासन सेवा प्रवाहमा तल्लीन त थियो । साथै नागरिक नै सेवा प्रवाहका केन्द्रविन्दु पनि थिए । यद्यपि सेवाको गुणस्तर र नतिजाको तुलनामा प्रक्रियाले ठुलो स्थान ओगटेको थियो । प्रक्रिया केन्द्रित स्वभावले नागरिक सन्तुष्टि सिर्जना गर्न बाधा उत्पन्न भएको हुनु पर्छ । यही अवस्थाले शासन व्यवस्थाको वैधानिकता र व्यावहारिकता प्रश्नरहित हुन सकेन । एकातर्फ विश्वमा आर्थिक उदारीकरण र विश्वव्यापीकरणले छुट्टै लहर सिर्जना गरिरहेको थियो । अर्कोतर्फ निजी क्षेत्रको उत्पादन र उत्पादकत्वको अलग प्रभावले सबैको ध्यान पनि तानिरहेको अवस्था थियो । यो प्रभाव नै सार्वजनिक प्रशासनको सुधारको एउटा अवसरमा रूपान्तरण भयोे । सोही अनुसार निजी क्षेत्रले अवलम्बन गरेका असल गुणहरूको आन्तरीकरणमार्फत सार्वजनिक प्रशासनमा अधिकतम नतिजा प्राप्त गर्ने रणनीति अख्तियार गरियो । सैद्धान्तिक आधार प्रदान गर्न यसलाई नयाँ सार्वजनिक व्यवस्थापन (एनपिएम)  भनियो । सन् २००० को दशकसम्म यसको निर्विकल्प उपयोग पनि गरियो । बिस्तारै यसले सार्वजनिक प्रशासनमा नतिजालाई मात्र ध्यान दिँदा मानवीयताको पक्ष नै गौण हुन थालेको भनी आलोचना भयो । नागरिकलाई ग्राहकको रूपमा मात्र हेरिएको र सरकारले व्यापार गर्न खोजेको जस्ता विरोधका स्वरहरूले सन् २००० तिर नयाँ सार्वजनिक सेवा (एनपिएस) को अवधारणा विकास भयो । जसले नागरिकलाई सम्पूर्ण स्रोत र शक्तिको मालिक ठानेको हुन्छ । सोही अनुरूप सार्वजनिक सेवा प्रवाह गर्नु यसको सार हो । अर्थात् सेवाको प्रभावकारिता र सेवाग्राही सन्तुष्टि नै एनपिएसको मूल मर्म हो । यसपश्चात् पनि आलोचनात्मक चेतसहितका थप सुधारका दस्ताबेज निर्माण हुने क्रम रोकिएनन् । सन् २००६ पछि नयाँ सार्वजनिक शासन (एनपिजी) को अवधारणा विकास भयो । यसले सरकारको असीमित कार्य जिम्मेवारी सीमित गर्ने नीति लिएको छ । नीतिमा सहनिर्माण तथा सेवा प्रवाहमा सहउत्पादनको मूलमन्त्र पछिल्लो प्रवृत्तिले आत्मसात् गरेको छ । अर्थात् सार्वजनिक सेवाको उत्पादन र वितरणमा सरोकारवाला पक्षहरूको संलग्नता, समग्र शासन सञ्चालनमा बहुपात्रको उपस्थिति तथा शासनको सञ्जालीकृत अभ्यासमा यसको जोड रहेको छ । नेपालको सन्दर्भमा समुदाय– प्रहरी साझेदारी कार्यक्रम तथा सामुदायिक वनको अभ्यास यो अवधारणासँग मिल्ने उदाहरणका रूपमा लिन सकिन्छ । विश्व परिवेशमा सार्वजनिक प्रशासनको विकास क्रममा अधिकांश समय सेवाग्राहीमैत्री सार्वजनिक प्रशासनलाई नै बढी महत्व दिइएको छ । अझ पछिल्लो कालखण्डमा नयाँ सार्वजनिक जोस (एनपिपी) को बहसले स्थान पाउन थालेको छ । यसले समावेशी सार्वजनिक सेवा प्रवाहको वकालत गर्छ । यद्यपि हाम्रो परिवेशमा सार्वजनिक प्रशासनका नवीनतम प्रवृत्तिहरू विगतमा कसरी अवलम्बन भए र हुँदै छन् भन्ने विषय महत्वपूर्ण हुन्छ । किनकि नेपालको सार्वजनिक प्रशासनले प्रक्रियामुखी बढी भएको तथा सेवाग्राहीप्रति उत्तरदायी र जवाफदेही हुन नसकेको आरोप खेप्दै आएको छ । झट्ट हेर्दा नयाँ सार्वजनिक व्यवस्थापनदेखि नयाँ सार्वजनिक शासनका आधारभूत मान्यता सैद्धान्तिक रूपमा अवलम्बन गरिएको देखिन्छ । अझ नयाँ सार्वजनिक जोसलाई पनि नीतिगत तहबाट सम्बोधन गरे जस्तो देखिन्छ । यसका बाबजुद पनि नागरिकले सरल, सहज र सर्वसुलभ सेवा प्राप्त गर्न नसकेको यथार्थ हामीमाझ छ । एकातिर अपेक्षित गुणस्तरको सेवा प्राप्त नहुनु छँदै छ, अर्कोतर्फ सेवा प्रवाहकर्ताको सेवाग्राहीप्रतिको व्यवहारले सार्वजनिक प्रशासनप्रति नागरिकमा बनेको धारणाले यी दुई पक्षबिचको सम्बन्धमा न्यानोपन नरहेको सहजै अनुमान लगाउन सकिन्छ । सार्वजनिक सेवा प्रवाह भन्नाले सरकार साथै सरकारबाहेकका क्षेत्रबाट प्रवाह गरिने सेवा बुझ्नु पर्ने हुन्छ । निजी क्षेत्र, गैरसरकारी सङ्घ संस्था, सहकारी क्षेत्र, उपभोक्ता समिति सबै सार्वजनिक सेवा प्रवाहका माध्यम हुन् । प्रथमतः नागरिकले सरकारबाट प्राप्त गर्ने निःशुल्क सेवा न्यून सङ्ख्यामा छन् । भएका पनि गुणस्तरीय छैनन् । जन्म दर्तादेखि मृत्यु दर्ताको सेवा प्राप्त गर्न शुल्क बुझाउनु पर्छ । साथमा प्रक्रियामुखी कार्यशैलीबाट सिर्जना हुने झन्झट त छँदै छन् ! गुणस्तरीय सेवाका सामु शुल्कलाई गौण मान्न सकिन्थ्यो तर यसो हुन सकेको छैन । यसका लागि हामीले सेवाको गुणस्तर कायम गर्न आफूले गर्न नसकेको आइसिटी विकासको अर्ली एडप्टरको भूमिका निर्वाह गर्न सक्नुपथ्र्यो । आंशिक रूपमा शिक्षा र स्वास्थ्य सेवा निःशुल्क छन् । विपरीत व्यवहारमा गुणस्तर तथा लागतको निजी क्षेत्रले अग्रता लिएको छ । भर्खरै सार्वजनिक भएको एसइईको नतिजाले शिक्षा क्षेत्रको कार्यसम्पादनलाई पुष्टि गर्छ । नागरिकले यीबाहेक सायदै अन्य निःशुल्क सेवा प्राप्त गरेका छन् । यातायात कार्यालयमा सवारीसाधन दर्ता तथा नवीकरण गर्न, नयाँ सवारीचालक अनुमतिपत्र बनाउन र नवीकरण गर्न, व्यवसाय दर्ता र व्यवसाय गरेबापत कर बुझाउनलगायत राज्यलाई राजस्व योगदान गर्ने सेवा लिन बेहोर्नुपर्ने प्रक्रियागत झन्झटका साथै सेवाग्राहीहरूले सेवा प्रदायकबाट भोग्ने व्यवहार र बिचौलियाको प्रभावले गर्दा सार्वजनिक प्रशासनका सबै प्रवृत्ति फिक्का देखिएका छन् । केवल हिजोको तुलनामा आइसिटी प्रयोगमा भएको थोरै मात्र सुधारलाई उपलब्धि मान्नुपर्ने अवस्था छ । निजी क्षेत्रले प्रवाह गर्ने सेवा अन्तर्गत सार्वजनिक यातायातको अवस्था, हवाई यातायातको अवस्था, स्थानीय अव्यवस्थित हाटबजार, खाद्य पदार्थको गुणस्तर मापन तथा राजमार्गका होटल आदिको अवस्थाले समग्र निजी क्षेत्रको सेवा प्रवाहको वास्तविक अवस्थाको प्रतिनिधित्व गरेको छ । उपभोक्ता समितिको पछिल्लो कार्यशैलीप्रति हुँदै गरेको बहस र सहकारी पीडितले भरिएको सडकले वास्तविक अवस्था बुझ्न उति कठिन छैन । यिनै समग्र अवस्थाले नेपालमा सार्वजनिक प्रशासनका नवीनतम प्रवृत्तिलाई व्यवहारमा हैरान बनाइदिएको छ । प्रशासन सुधारका हरेक प्रयास तथा यसका नवीनतम अवधारणाले सेवाग्राही सन्तुष्टिलाई नै लक्ष्यको रूपमा लिएका छन् । हाम्रो सन्दर्भ आंशिक कार्यान्वयन र कम सुधारमा अल्झिएको छ । यसले न त सार्वभौम अधिकार सम्पन्न नागरिकको राजनीतिसँग विश्वासमा आधारित सम्बन्ध विस्तार हुन सकेको  छ । न त प्रशासनसँग हार्दिकतापूर्ण सम्बन्ध गाँसिन सकेको छ । यसर्थ पछिल्ला प्रवृत्तिको अवलम्बनमार्फत समग्र शासन, विकास र सेवा प्रवाहमा अधिकतम सुधार गर्दै सेवाग्राही समक्ष ‘विनिङ द माइण्ड, टचिङ द हर्ट’ को गन्तव्य हासिल गर्न सम्बद्ध सरोकारवालाको अर्थपूर्ण सहभागिता जरुरी छ ।  """
संसद् भाषण र नाराबाजी गर्ने ठाउँ होइन : सभामुख घिमिरे,"""काठमाडाैं, असार १६ गते । सभामुख देवराज घिमिरेले संसद्लाई जनताको पक्षमा निर्णय लिने र व्यवस्थाप्रति जनआस्था बढाउने संस्थाको रूपमा विकास गर्नुपर्ने बताउनुभएको छ । संसद् दिवस, २०८२ को अवसरमा सोमवार काठमाडौंमा आयोजित कार्यक्रमलाई सम्बोधन गर्दै सभामुख घिमिरेले यस्तो बताउनुभएको हो । उहाँले संसद्को भूमिकालाई बहस, भाषण र नाराबाजी गर्ने मञ्चको रुपमा विकास गर्न नहुने बताउनुभयाे । उहाँले गणतन्त्रप्रति जनताको वितृष्णा बढाउन भइरहेका प्रयासहरूलाई विफल पार्न संसद्ले महत्वपूर्ण भूमिका खेल्नुपर्ने बताउनुभयो । उहाँले पूर्वसांसदहरूको ज्ञान, अनुभव र क्षमताको उपयोग गर्दै वर्तमान चुनौतीहरू सामना गर्नुपर्ने आवश्यकता रहेको पनि उल्लेख गर्नुभयाे । संसद्को प्रभावकारितामाथि प्रश्न खडा गर्नेमात्र नभई संसदीय व्यवस्था र प्रणालीमाथि चुनौती खडा गर्ने वितण्डताहरु भोगिरहेको उल्लेख गर्दै व्यवस्था र प्रणालीको रक्षाका लागि एकजुट हुन जरुरी रहेको उहाँकाे भनाइ छ ।  उहाँले भन्नुभयो, ‘संसद् भाषण र नारावाजी गर्ने ठाउँ होइन । यो कार्य गर्ने, निर्णय लिने र परिणाम दिने मञ्चको रुपबाट यसलाई लानुपर्छ । जनताको आस्था बलियो बनाउने कुरा संसद्ले खेल्ने भूमिका हो । त्यो भूमिका खेल्नको लागि अहिले आइरहेका बहुआयामिक चुनौतीहरु छन् । खासगरी गणतन्त्रप्रति जनताको वितृष्णा बढाउन सकिन्छ कि भनेर अनेक ढङ्गबाट गरिएका कोसिसहरु निष्फल पार्नु नै आजको प्रमुख आवश्यकता र कर्तव्य हो । त्यसो गर्नको लागि संसदमाथि आशा, विश्वास जगाउनेगरी कामहरु गर्नुपर्छ।’ संसद्लाई प्रभावकारी बनाउन सशक्त सचिवालयको आवश्यकता रहेको उहाँको भनाइ छ ।        """
फिफा क्लब विश्वकप : बोरुसिया डर्टमन्ड क्वार्टरफाइनलमा,"""काठमाडौँ, असार १८ गते । जर्मन क्लब बोरुसिया डर्टमन्ड अमेरिकामा जारी फिफा क्लब विश्वकपको क्वार्टरफाइनलमा प्रवेश गरेको छ । मर्सिडिज बेन्ज रङ्गशालामा बुधबार भएको अन्तिम १६ को खेलमा डर्टमन्डले मेक्सिकन क्लब मोन्टेरेलाई २–१ गोलले हरायो । डर्टमन्डलाई जिताउन दुवै गोल सेरहोउ गुइरासीले गर्नुभयो । उहाँले १४औँ र २४औँ मिनेटमा गोल गर्नुभएको थियो । यस्तै मोन्टेरेका बर्टेरमले ४८औँ मिनेटमा सान्त्वना गोल फर्काउनुभयो । क्वार्टरफाइनलमा डर्टमन्डले स्पेनिस क्लब रियल म्याड्रिडसँग प्रतिस्पर्धा गर्नेछ । रियललले इटालियन क्लब युभेन्टसलाई १–०गोलले पन्छाउँदै क्वार्टरफाइनलको यात्रा तय गरेको थियो । एजेन्सी     """
घोडाघोडी नगरपालिकाद्वारा उत्कृष्ट नतिजा ल्याउनेलाई सम्मान,"""चाँदनी आचार्यघोडाघोडी(कैलाली) असार १८ गते । कैलालीको मध्यक्षेत्रमा रहेको घोडाघोडी नगरपालिकाले शैक्षिक सत्र ०८१०८२ मा उत्कृष्ट नतिजा ल्याउने विद्यार्थी तथा विद्यालयलाई सम्मान गरेको छ । बुधबार नगरपालिका कार्यालयमा आयोजित सम्मान कार्यक्रममा नगरपालिका भित्र कक्षा आठ र माध्यामिक शिक्षा परीक्षा (एसइई)मा उत्कृष्ट नतिजा ल्याउने विद्यार्थी तथा विद्यालयका प्रधानाध्यापकलाई नगदसहित प्रमाणपत्रले सम्मान गरेको हो । सम्मानित हुनेमा संस्थागततर्फ पायोनियर स्कलर्स एकेडेमी, पिसलाइट इङलिस बोर्डिङ स्कुल रहेका छन् भने सामुदायिक विद्यालय तर्फ जनज्योति माध्यामिक विद्यालय र छडी माध्यामिक विद्यालय रहेका छन् । छडी र पिसलाइट विद्यालयले कक्षा आठमा उत्कृष्ट नतिजा ल्याउन सफल भएको हो भने जनज्योती र पायोनियरले एसइईमा उत्कृष्ट नतिजा ल्याएको छ । पायोनियर विद्यालयमा २८ जनाले एसइई दिएकोमा २७ जना पास भएका छन् । जसमध्ये आठ जना ए प्लस, ११ जना ए ग्रेड ल्याउन सफल भएको विद्यालयका प्रधानध्यापक कुलप्रसाद भट्टले जानकारी दिनुभयो । उक्त विद्यालयबाट रक्षा बुढाले चार जिपीए ल्याई नेपालमै उत्कृष्टको लिस्टमा पर्न सफल हुनुभएका छन् । त्यसैगरी ५१ वटा सामुदायिक विद्यालय रहेको घोडाघोडी नगरमा जनज्योति माध्यामिक विद्यालय जनकपुरले ७६ प्रतिशत नतिजासहित एसइई नतिजामा उत्कृष्ट विद्यालयको रूपमा रहेको छ । उक्त विद्यालयमा ५१ जना एसइई परिक्षा दिएकामध्ये ४१ जना पास भएका छन् । उत्कृष्ट नतिजा ल्याउने विद्यार्थी तथा विद्यालयलाई सम्मान गर्दै घोडाघोडी नगरपालिकाका नगर प्रमुख खडकबहादुर रावतले  नगरको शिक्षामा विगतमा भन्दा सुधार हुँदै गएको बताउनुभयो । उहाँले नगरपालिकाको बजेटमा समेत शिक्षालाई प्राथमिकतामा राखेर विद्यालयको भौतिक सुधारदेखि गुणस्तर सुधारमा ध्यान दिएको बताउनुभयो । सम्मान कार्यक्रममा नगरपालिका शिक्षाशाखा प्रमुख खगेन्द्रबहादुर सिंह, उपप्रमुख गुलियाकुमारी चौधरी, वडा नम्बर १ का वडाध्यक्ष एवम् प्रवक्ता घनश्याम ओझा, नगरशिक्षक महासङ्घका अध्यक्ष  काशीराम जोशीलगायतले उत्कृष्ट विद्यार्थी तथा विद्यालयलाई शुभकामना व्यक्त गर्नुभयो । कार्यक्रममा वडा अध्यक्ष, कार्यपालिका सदस्य, नगरशिक्षा समितिका पदाधिकारी, अभिभावक, विद्यार्थी, प्रधानध्यापक, शिक्षकलगायतको उपस्थिति रहेको थियो । """
अस्पष्ट नियात्रा लेखन,"""आमुख– पूर्वीय यात्रासाहित्यको सुरुवात ऋग्वेदबाट नै छिटफुट रूपमा भएको पाइन्छ । ऋग्वेदको सिर्जना इसा भन्दा बिस हजार वर्ष अगाडि भएको प्रो अनिलचन्द्र दासको दाबी छ । (डा भोलाशङ्कर व्यास, भारतीय साहित्य की रूपरेखा, पृ२२) । ऋग्वेदको पठन गर्दा सन्दर्भगत रूपमा भए पनि यात्राका कुरा उल्लेख भएको पाइन्छ । त्यसरी नै इसापूर्व छैटौँ शताब्दी वा ६०० वर्ष अगाडि रचित महाभारत तथा रामायणमा पनि सन्दर्भगत रूपमा यात्राका कुरा उल्लेख छन् । (उही, पृ३१) । यस्तै प्रकारले पाश्चात्य यात्रासाहित्यतर्प अध्ययन चिन्तन गर्ने हो भने ग्रिसेली महाकवि होमरले इसापूर्व करिब १००० वर्ष अगाडि ओडिसी नामक यात्रा काव्य सिर्जना गरेको पाइन्छ । अभिलेखमा प्राप्त हुन सम्भव नभए पनि मौखिक रूपमा वा ध्वनिमा भने पृथ्वीको सुरुवातदेखि नै अविरल रूपमा यात्रा भइरहेको यथार्थलाई नजर अन्दाज गर्न मिल्दैन । पृथ्वीमा अस्तित्वमा रहेका मूर्त र अमूर्त चिजहरूको यात्रामा निरन्तरता छ । मानिस, पशु, पन्छी, नदी, हावा, ध्वनि, प्रकाश, ग्रह, चन्द्रमा आदिलाई उदाहरणका रूपमा लिन सकिन्छ । पृथ्वीको सर्वश्रेष्ठ जीव हुनका साथसाथै चेतनासहितको मान्छे भएकाले आफ्ना यात्रालगायत कुरालाई एकअर्कामा मौखिक रूपमा सुनाउने गर्दथे । अमूर्त चिजमा समेत एकापसमा कुरा नहुने हो भने लज्जावती झार बाह्य आव्रमित समयमा सतर्क भएर पत्रपुष्प एकट्ठा हुने थिएनन् । यही दृष्टान्तलाई आधार मान्दा लेख्य पद्धतिको विकास भई नसकेको अवस्थामा प्राचीन वेदका ऋचा तथा होमरका कृति पनि सानका साथै मौखिक रूपमा नै रहेको कुरा अस्वीकार गर्न सकिन्न । यात्रा साहित्यको विकास र विधा मान्यता– यस शीर्षक अन्तर्गत नेपाली साहित्यमा यात्रासाहित्यबारे चिन्तन र बहस गरिनुपर्ने भएकाले नेपाली यात्रातर्फ नै ध्यान केन्द्रित गरौँ । यात्रा साहित्यको सन्दर्भमा विचारविमर्श गर्दा विसं १५५० मा राजा गगनीराजले गरेको यात्रालाई तृतीय पुरुष शैलीमा सिर्जना गरिएको सर्वाधिक पुरानो भनी स्विकारिएको छ । प्रा वासुदेव त्रिपाठीको दृष्टिमा उक्त कृति नेपाली यात्रा साहित्यको पुख्र्यौली प्रारूप वा बीजाधान ठहरिन आउँछ । (राजा गगनिराजको यात्रा, पृ१५)। नेपालमा लामो समयदेखि नियात्राको सिर्जना भइरहेको भए पनि विद्वान्विदुषीहरूको ध्यान नपुग्नाले भारतीय साहित्यमा भने सन् १९६१ तिर नै यात्रा विधाले मान्यता पाएको कुरा डा अनिल कुमारले लेखेका छन्– “सातौँ दशक (१९६१–१९७०) यही दशकमा यात्रा साहित्यलाई एक अलग विधाको रूपमा परिचय स्थापित गरेको र यसलाई सम्मानको दृष्टिले हेरिन थाल्यो । फलतः कैयौँ प्रसिद्ध साहित्यकार यस विधातर्प आकर्षित भए । (स्वातंत्रयोत्तर यात्रा–साहित्यको विश्लेषणात्मक अध्ययन, पृ३३) ।” अर्का अन्वेषक विद्वान् के सचिदानन्दनले यही कुरालाई सहमति जनाउँदै लेखेका छन्, “उन्नाइसौ‘ शताब्दीको अन्त्यतिर (भारतमा) यात्रा साहित्य जवान भएको हो । यही समयमा यात्रा साहित्य नवीन प्रमुख विधाको रूपमा भारतको आधुनिक भाषामा उदाएको पाइन्छ ।” (ट्राभल राइटिङ इन् इन्डिया, पाना ३) । नेपाली यात्रा साहित्य प्राचीनकालदेखि क्रमशः विकसित हुँदै आएको भए पनि नियात्रा नामकरणसहित विधागत मान्यता दिने सम्बन्धमा गहन खोज र अनुसन्धानको अभावमा निकै नै पछि मात्र वा विसं २०७८ मा प्राप्त गरेको छ । (प्रज्ञा समकालीन नेपाली नियात्राको विभागीय मन्तव्य, प्राडा गोपीन्द्र पौडेल, प्रमुख, साहित्य (समालोचना र निबन्ध) विभाग, २०७८ असार, सम्पादक : वन्दना ढकाल, पृ७, ८)। तर ढिलै भए पनि नियात्रा विधालाई न्याय मिलेको छ । सबै नियात्रा सर्जकले विधागत मान्यता प्रदान गर्न दिव्यदृष्टि राख्ने संस्था र महानुभावलाई कृतज्ञता ज्ञापन गर्न कत्ति पनि कन्जुस्याइँ गर्नु हुन्न । नियात्रा भनेको के हो ?–  कोही कसैले एक ठाउँबाट अर्को ठाउँसम्म पैदल वा कुनै सवारीसाधनद्वारा जाने काम गर्दछ । यस व्रमबाट यात्राको सूत्रपात हुन्छ  र त्यसलाई अभिलेखित गरिन्छ भने यात्रासाहित्यको सिर्जना हुन्छ तर त्यही यात्रालाई सरसरती मात्र नलेखी आवश्यक मरमसला मिसावट गरी लेखिने काम भएमा नियात्राको सृष्टि हुन्छ । यस सम्बन्धमा नियात्रा शब्दका प्रथम प्रयोक्ता प्रा बालकृष्ण पोखरेलका कथनलाई मनन गर्न सकिन्छ । उनले लेखेका छन्– “सत्यको निस्तो वर्णन छ भने त्यो यात्रालेख र रमरमको आनन्दबाट मुछिएको छभने चाहिँ नियात्रा कहलाउँछ ।” (बेलाइततिर बरालिँदा, भूमिका खण्ड) । यसरी नै जय छाङ्छाका अनुसार– “निजात्मक अनुभूतिका साथै  निर्बन्ध सिर्जना वा यात्रा–आलेख भन्ने बुझिन्छ । अझ स्पष्ट शब्दमा भन्ने हो भने नियात्रा मौलिक अनुभूति घुलन गरिएको र पाठकले पनि स्वअनुभूतिलाई नै पठन गरिरहे जस्तै प्रतीत हुने गरी सिर्जना गरिएको निर्बन्ध यात्राको विवरण भन्ने हुन्छ ।” (आख्यानेतर गद्यविधाको सैद्धान्तिक स्वरूप, नेपाल प्रज्ञा प्रतिष्ठान, पृ७०) । नियात्राको जन्म भई प्राक्कालीनकाल, उद्भवकाल पार गर्दै विसं २०२६ देखि आधुनिककालमा यात्रारत छ । (छाङ्छा, नियात्रा विधा : परिचय, अनुसन्धानात्मक कृति, पृ ९७) । अहिले शैशव तथा किशोर वय बिताएर तरुणावस्थामा रहेको छ । जुनसुकै कुराले पनि समय व्यतीत गरेर अगाडि बढ्ने क्रममा अनेकौँ परिवर्तनलाई अङ्गीकार गर्नु स्वाभाविक छ । आजभन्दा ५३० वर्ष अगाडि नेपाली यात्रासाहित्यको बीजाधान कृतिको लेखन ढाँचामा आजको दिनसम्म आइपुग्दा आनका तान परिवर्तन भई विकासतर्प उन्मुख भएको स्थितिलाई स्विकारिनु बुद्धिमानी ठहरिन्छ । हवाई जहाज आविष्कारमा चराहरूको प्रेरणा रहे जस्तै नियात्राको विकासमा वैदिक ग्रन्थ, रामायण, महाभारत, पुराण आदि रहेका छन् । कुनै कुराको उत्पत्ति भएपछि विकासको साथसाथै परिमार्जित हुँदै फड्को मार्दै जानु स्वाभाविक छ । यही प्रव्रियालाई अङ्गीकार गर्दै नेपाली यात्रासाहित्य परिष्कृत भएर नियात्राको स्वरूपमा अनवरत अग्रगामी यात्रामा जुटेको छ । नेपाली यात्रासाहित्यले दीर्घायुको क्रममा आरोह अवरोहमा सङ्घर्ष गर्दै लोकप्रिय नामसहितको सौभाग्यशाली नियात्रा विधाले खुला आकाशमा स्वतन्त्रपूर्वक कावा खाँदै पखेटा फर्फराउँदै उडान भरिरहेको स्थिति छ तर परम्परावादी वा रूढग्रस्त, स्वनामधन्य सर्जकहरू, सिकारू नियात्राकारहरूले नियात्राको अर्थ, परिभाषा, महत्त्व, विशेषता, तìव तथा स्वरूपलाई उपेक्षा गर्दै सिर्जना गर्दा दिग्भ्रमित भएकोे पाइएको छ । नियात्राको क्षेत्र अन्य साहित्यिक विधाको तुलनामा निकै नै विशद रहेको छ । जसको तात्पर्य बुझ्न बेलायतबाट प्रकाशित हुने ग्रान्टा जर्नलका सम्पादक बिल बुफोर्डले सम्पादकीयमा प्रस्तुति गरेका कुरालाई लिन सकिन्छ– “यात्रालेखन साहित्यको याचक विधा हो; यसले संस्मरण, समाचारीय ढाँचा र आख्यानबाट महìवपूर्ण अंश सापटी लिन्छ । यो जे जस्तो भए पनि कर्तृवाच्य वा प्रथम पुरुषमा लेखिने उपाख्यान हो, जसमा जीवन्त अनुभूतिको प्रमाणीकरण हुन्छ ।” (ग्रान्टा–१०, स्प्रिङ, १९८४) । उल्लिखित कथनबाट स्पष्ट हुन्छ कि साहित्यका प्रायः सबै किसिमका विधासँग सम्बन्ध रहने गर्छ । संस्मरणतर्प अलिक बढी नियात्रा झुकेको जस्तो आभास हुन्छ । विवेक राखेर सावधानीपूर्वक सिर्जना गरिनुपर्ने हुन्छ । संस्मरणमा जहिले पनि भूतकालिका क्रियापद प्रयोग हुन्छ । यसले पाठकलाई भन्दा पनि सर्जकले आफ्नो कुरालाई महìव दिएर तयार पार्ने काम हुन्छ । भूतकालिक व्रियापद प्रयोग गरिने भएकाले विश्वासनीयतामाथि प्रश्न उठ्ने सदैव सम्भावना रहन्छ । नियात्रामा वर्तमानकालको उपयोग गरिन्छ । यसले पाठकलाई सर्जकसँग सहयात्रा गराउनु जरुरी छ । त्यसैले नियात्रा सिर्जना गर्दा वर्तमानकालिक क्रियापदको उपयोग गरिन्छ । नियात्रा सिर्जना गर्नु भनेको वास्तविक इतिहास लेखन पनि हो । यसको प्रमाणस्वरूप पूर्वजका यात्राकृतिलाई अगाडि सार्न सकिन्छ । चिनिया यात्री फाहियानले इसापूर्व ४०० वा ३९९ तिर भारतवर्षको तीर्थयात्राका लागि चाँगगानबाट प्रस्थान गरी यात्राक्रममा लुम्बिनी आइपुगेका र पन्ध्र वर्षपछि फर्किएर चीनको सिंगचाब पुगेका थिए । (जगन्मोहन वम्र्मा, अनुवाद, चिनी यात्री फाहियान का यात्रा विवरण) । त्यसरी नै मार्कोपोलो सन् १२७१ मा इटलीबाट पैदल यात्रा गर्दै इसाई धर्म प्रचारका लागि खानबालिक (हाल बेइजिङ) आएका थिए । त्यसरी नै मोरोक्कन इस्लाम तीर्थयात्री इबन बट्टाले सन् १३२५–१३५४ सम्म यात्रा गर्दा भारत आइपुगेका थिए । यसतै किसिमले इसाई धर्म प्रचार गर्ने व्रममा नेपाल आउने प्रथम युरोपेली फादर जोहन काव्राल थिए । (सी वेस्सेल्स, अर्ली जेसुइट ट्राभलर्स इन सेन्ट्रल एसिया १६०३–१७२१, पृ १५७ र १६२) । यस सम्बन्धमा स्पष्ट हुन निम्न वाक्यांशलाई नियाल्न सकिन्छ । “जनवरीको अन्तिम हप्ता फादर काव्राल तिब्बतको सिगात्सेबाट कलकत्ताका लागि प्रस्थान गरेर सन् १६२८ को मार्च अन्तिम वा अप्रिलको पहिलो हप्तातिर काठमाडौँ आइपुगेको अनुमान गरिन्छ । हिमपातको समयमा हिमाल पार गरेर बडो कष्टपूर्वकको यात्रा गरेर काव्राल आइपुगेका थिए ।” (छाङ्छा, साङ्ग्रिलाको पुछारतिर, पृ३३९) । पूर्वोक्त दृष्टान्तबाट के बुझ्न सकिन्छ भने नियात्राको सिर्जना गर्दा पाँच प्रश्नको जानकारी दिन त्यति नै जरुरी छ । जति जीवलाई अक्सिजनको आवश्यक छ– ‘कसरी’, ‘कहाँ’, ‘कहिले’, ‘किन’ र ‘को’ । नियात्राको आत्मा यिनै प्रश्नहरूसँग गाँसिएका छन् । ‘कसरी’– भन्नाले कुन माध्यमबाट यात्रा गरेको हो भन्ने प्रश्नको उत्तर दिन्छ । हवाई जहाज, रेल तथा मोटरको आविष्कार नभएको समयमा मार्कोपोलोको अधिकांश यात्रा पैदल मान्न सकिन्छ भने सन् १८४९ मा जङ्गबहादुर बेलायत जाँदा  पानीजहाजको माध्यमबाट भएको थियो । यस प्रकारले यात्राको समयमा के कस्तो सहज असहज अवस्था थियो भन्ने कुरा जानकारी पाउन सकिन्छ । ‘कहाँ’– यसबाट गन्तव्य स्थानको यथार्थ जानकारी मिल्छ ।  ‘कहिले’– कुन मितिमा गएको भन्ने कुरा जनाउँछ । तिथिमिति उल्लेख हुने हुनाले वास्तविक इतिहास लेखनमा महìवपूर्ण योगदान पुयाउँछ । चीनको इतिहास लेखनमा मार्कोपोलो, भारतको इवनबट्टुटा, नेपालको फाहियान आदिका यात्रा वर्णनको सहारा लिइएको छ । ‘किन’–  बिनाकारण कुनै यात्रा हुँदैन । फाहियान, मार्कोपोलो, बट्टुटाको यात्रा धार्मिक थियो । गगनिराजले तीर्थाटन, राजकाजी काम, जग्गा प्रदान गर्ने र कतिपय सामाजिक कार्यका लागि यात्रा गरेका थिए । ‘को’– यात्रा शब्द आपैँ घुमफिर गर्ने नभएकाले कोही कसैबाट यात्रा हुने भएकाले नियात्रामा यसको निकै महìव छ । गतिशीलता– नियात्राको मुटु होभने यथार्थपरकता नसाहरूमा बग्ने रगत हो । जुन कुरा माथिका दृष्टान्तले सिद्ध गर्दछ भने संसारमा लुप्ततुल्य रहेका विविध प्रथा, प्रचलन, तथा सांस्कृतिक रहस्यहरूको उत्खनन गर्ने कार्य पनि गर्छ । नियात्राका नायक प्रत्यक्षदर्शी हुने भएकाले वास्तविक भावभूमिमा नियात्राको सिर्जना गरिन्छ । कल्पनाका आधारमा लेखिएका नियात्रा विश्वासयोग्य हुँदैनन् । त्यसबाट व्यावहारिक ज्ञान होइन । केवल मनोरञ्जन मात्र पाइन्छ । त्यस प्रकारका नियात्रालाई निबन्धात्मक र आख्यानात्मक नियात्रा भन्न सकिन्छ । सन् १७२६ मा जोनाथन स्विफ्टले रचना गरेको ‘गुलिभर्स ट्राभल्स’ काल्पनिक नियात्रा हो । स्विफ्टले सिर्जना गरेको कृतिबाट मनोरञ्जन मिले पनि उनले लेखेका स्थानहरूमा भविष्यमा घुमफिर गर्न जानेले कुनै लाभ पाउन सक्दैनन् । उपसंहार– वर्तमान समयमा पाठकको चाहना भनेको भूगोल, इतिहास, सत्य, यथार्थ, धर्म, संस्कृति, जनजीवन, रहन सहन, प्रचलन, व्यावहारिक कुरा तथा गर्न हुने र नहुने कुराहरूको जानकारी दिने गरी सरल, सहज, रसिलो शैलीमा सिर्जित नियात्रामा रुचि भएको पाइन्छ तर यस यथार्थप्रति अबुझकी बन्दै कतिपयले ब्लुनियात्रा (गाइड) लेखेर नियात्राको नामले चिनारी गराउन चहान्छन् भने कतिपयले कल्पना गरेर अमूक स्थानबारे यात्रा सिर्जना गरेर नियात्रा भन्न चाहन्छन् । सबभन्दा महìवपूर्ण कुरा व्रियापद प्रयोगमा सर्वथा हेलचक््रयाइँ गरिएको पाइएको छ । संस्मरणको संरचनामा जरुरी पर्ने भूतकालिकालाई नियात्रामा प्रयोग गरेर सुन्दर चिज निर्माण गर्न खोज्दा ऊँट हुन गएको आभास हुन्छ । पाठकलाई नियात्रा सर्जकसँगै हिँडाउन वर्तमानकालिक क्रियापद प्रयोग गरिन नितान्त जरुरी छ । नियात्रा वर्तमानको व्यावहारिक जानकारी दिने एउटा साहित्यिक विधा हो भने भविष्यका पिँढीका लागि अनौपचारिक इतिहास लेखनमा सहयोग सिद्ध हुनेहुन्छ । राजनीतिक इतिहासमा विजयीले मात्र स्थान पाउँछ भने नियात्रामा जित्ने, हार्ने, अस्तित्वमा रहेका चिजहरू, प्रचलनमा रहेका कुरा, भूगोल, जनजीवन आदि सबैलाई यथा रूपमा स्थान दिइन्छ । वास्तविकतालाई मेरुदण्ड मानेर थोरै कल्पनाको लेपन लगाएर सिर्जना गरिने नियात्रामा प्रथमपुरुषको हाबी हुने भएकाले जीवित प्रामाणिक मुख्य आधार मानिन्छ । त्यसैले नियात्रा अन्य विधाभन्दा विश्वासिलो, यथार्थपरक र व्यावहारिक जानकारीमूलक हुन्छ भनेर विश्वास गरिन्छ । तसर्थ नियात्रा सर्जक र सम्पादनमा जोडिएका सबै पक्षले यी माथिका कुरा उपर गहन चिन्तन मनन गरी सिर्जना गर्ने र प्रकाशित गराउनेतर्फ अग्रसर भएमा नियात्रा विधालाई न्याय हुने छ । साथै लोकप्रिय विधा नियात्राका पाठकसमेत लाभान्वित हुने छन् ।    मधुपर्क """
८० बर्षीया बृद्धाको हत्या,"""चाँदनी आचार्य घोडाघोडी (कैलाली), असार १७ गते । कैलालीको जानकी गाउँपालिका वडा नम्बर ९ अमरावतीमा एक बृद्धाको घरभित्रै हत्या गरिएको छ । घरमा एक्लै बस्ने ८० बर्षीया मातादेवी शाहीको हत्या भएको जनाइएको छ । जानकी गाउँपालिका वडा नम्बर ९ का वडा अध्यक्ष खगेन्द्र भण्डारीले सोमबार राति हत्या भएको हुनसक्ने उल्लेख गर्दै मङ्गलबार बिहान मात्र थाहा भएको बताउनुभयो । उहाँले दुईवटा छोराहरु टिकापुर र काठमाडौं बस्ने भए पनि शाही भने गाउँको घरमा एक्लै बस्दैआएको जानकारी दिनुभयो । उहाँले दिउँसोको समयमा घरमा सहयोग गर्ने मानिस भए पनि राति आफ्नो घर जाने भएकाले पनि शाही एक्लै भएको मौका छोपी सुनका गरगहना लुट्ने क्रममा हत्या भएको हुनसक्ने बताउनुभयो । वडाअध्यक्ष भण्डारीका अनुसार बृद्धा शाहीको कानको रिङ र घाँटीको सिक्रि छैन भने अनुहारमा निलडाम, घाटीमा चोट लागेको छ । वडा अध्यक्ष भण्डारीले आफूले नै प्रहरीलाई खबर गरी घटनाको बारेमा जानकारी गराएको र प्रहरी घटनास्थल पुगी घटनाको अनुसन्धान गरिरहेकोे जानकारी दिनुभयो । """
स्वास्थ्य बिमाको ४० प्रतिशत प्रिमियम ललितपुर महानगरले तिर्ने,"""काठमाडौँ, असार १८ गते । ललितपुर महानगरले महानगरवासीको स्वास्थ्य बिमाको ४० प्रतिशत प्रिमियम तिर्ने भएको छ । ललितपुर महानगर र राष्ट्रिय बिमा बोर्डबिच बुधबार प्रिमियम तिर्नेसम्बन्धी समझदारी पत्रमा महानगरले महानगरवासीको स्वास्थ्य बिमाको ४० प्रतिशत प्रिमियम तिर्ने उल्लेख गरेको छ । समझदारी पत्रमा महानगर प्रमुख चिरीबाबु महर्जन र बिमा बोर्डका कार्यकारी निर्देशक रघुराज काफ्लेले संयुक्तरूपमा हस्ताक्षर गर्नुभएको थियो । यसैगरी नगर प्रहरी, महानगरका सरसफाइकर्मी, सवारीचालक र महानगरमा बसोवास गर्ने एकल महिला र  टोल स्वास्थ्य उत्प्रेरकको सय प्रतिशत नै प्रिमियम तिर्ने महानगरले जनाएको  छ । ललितपुर महानगरले पाटन अस्पतालसँगको प्राविधिक सहयोगमा स्वास्थ्य बिमा कार्यक्रम दुई वर्षअघिबाट सुरु गरेको हो । हाल बिमितले यल स्वास्थ्य केन्द्र मार्फत बिमा कार्यक्रमको प्रथम सेवा केन्द्रबाट प्राप्त हुने स्वास्थ्य सेवा लिइरहेका छन् । ललितपुर महानगरका प्रमुख चिरीबाबु महर्जनले पाटन अस्पतालसँग सहकार्य गरेर महानगरको स्वास्थ्य क्षेत्रमा नयाँ र नौलो काम गरेको बताउनुभयो । उहाँले भन्नुभयो, ‘महानगरले महानगरवासीलाई प्रदान गर्ने स्वास्थ्य सेवाको प्रस्थान विन्दु हो । ’ महर्जनका अनुसार  महानगरले कोभिडको बेलादेखि पाटन अस्पतालसँग सहकार्य गर्दै आएको छ । कोभिडपछि महानगरले सहयोगमा पाटन अस्पतालमा  अक्सिजन प्लान्टसमेत जडान गरेको नगर प्रमुख  बताउनुहुन्छ । पाटन अस्पतालमा मर्चरी हाउसको स्तरोन्नतिका लागि समेत महानगरले सहयोग गरेको थियो । उहाँले यल स्वास्थ्य केन्द्रमा चाप बढेको बताउँदै उपयुक्त स्थानमा यसलाई विस्तार गर्ने तयारी गरेको जानकारी दिनुभयो । महानगर प्रवक्ता राजु महर्जनले महानगरवासीको स्वास्थ्यप्रति महानगर संवेदनशील भएको बताउँदै प्रिमियम तिर्ने महानगर पहिलो स्थानीय तह भएको दाबी गर्नुभयो । पाटन स्वास्थ्य विज्ञान प्रतिष्ठानका निर्देशक रवि शाक्यले स्वास्थ्य बिमा कार्यक्रममा समेटिएका नागरिकको ४० प्रतिशत प्रिमियम तिर्ने निर्णय महत्त्वपूर्ण निर्णय भएको बताउनुभयो । ललितपुर महानगर पाटन अस्पतालको अभिभावक भएको बताउँदै पाटन अस्पतालको उतारचढाव र कठिनाईमा सँगै भएको बताउनुभयो । राष्ट्रिय बिमा बोर्डका रघुराज काफ्लेले बिमा कार्यक्रमभित्र समेटिएका नागरिकको ४० प्रतिशत बिमा गरेर महानगर आफ्ना नागरिकको स्वास्थ्यप्रति संवेदनशील भएको प्रमाणित गरेको बताउनुभयो । उहाँले भन्नुभयो,  ‘यो अन्य सात सय ५२ स्थानीय तहका लागि अनुकरणीय काम हो  ’ विभिन्न क्षेत्रमा बिमा कार्यक्रमलाई कमजोर बनाउन खोजिए पनि अब कसैले चाहेर पनि यो कार्यक्रम कमजोर हुन नसक्ने बताउनुभयो । बिमा कार्यक्रम भुइँ तहका नागरिकले स्वास्थ्य क्षेत्रमा प्राप्त गरेको महत्त्वपूर्ण उपलब्धि भएको उहाँले बताउनुभयो । बिमा कार्यक्रमका थुप्रै आरोह अवरोह भएको बताउँदै त्यसलाई पन्छाउँदै अघि बढेको उहाँले प्रष्ट पार्नुभयो । """
एक सय २७ जना खेलाडी सम्मानित,"""काठमाडौँ, असार १८ गते । काठमाडौँ महानगरपालिका वडा नं २२ ले बुधबार आफ्नो क्षेत्रका राष्ट्रिय तथा अन्तर्राष्ट्रिय खेलाडीलाई सम्मान गरेको छ । सो कार्यक्रममा फुटबल क्रिकेट, पौडी, चेस, बास्केटबल, कबड्डी, बडिबिल्डिङ, फेन्सिङ, तेक्वान्दो, कराते, फुटसल, स्नुकर, टेबलटेनिसका कुल १२७ राष्ट्रिय तथा अन्तर्राष्ट्रिय खेलाडी सम्मानित भएका हुन् । जसमध्ये अन्तर्राष्ट्रिय प्रतियोगिता खेल्ने २८ जनालाई विशेष सम्मान गरिएको थियो । सो अवसरमा वडा नं २२ को आयोजना तथा नेपाल शारिरीक सुगठन तथा फिटनेसको सहकार्यमा भएको प्रथम मिस्टर महानगर बडीबिल्डिङ च्याम्पियन्सीप २०८२ मा विजेतालाई नगद पुरस्कार पनि प्रदान गरिएको थियो । यसैगरी १५औं दक्षिण एसियाली शारीरिक सुगठन प्रतियोगितामा पदक जित्न सफल नेपाली खेलाडीहरूलाई पनि सम्मान गरिएको थियो । पूर्व मन्त्री कृष्णगोपाल श्रेष्ठ तथा वडा २२ का अध्यक्ष चिनीकाजी महर्जनले शारिरीक सुगठन विजेता खेलाडी तथा अन्य खेलाडीलाई कदर पत्र र ट्रयाकसुट प्रदान गरी सम्मानित गर्नुभयो । फिफा रेफ्री ज्ञानुराजा श्रेष्ठको संयोजकत्वमा रहेको टिमले सम्मानित हुने खेलाडीहरू चयन गरिएको हो । पूर्व मन्त्री श्रेष्ठले वडा २२ ले इतिहास र वर्तमानलाई सम्मान गरेर खेललाई भविष्य बनाउन खोज्नेहरूलाई प्रेरित गरेको बताउनुभयो । यसैगरी वडा २२का अध्यक्ष महर्जनले न्युरोड र खिचापोखरी रहेकोले व्यापारिक र सङ्कटा मन्दिर रहेकोले धार्मिक केन्द्र मान्ने गरिएको यो वडा नेपाली खेलकुदको पनि केन्द्र हो भनेर यस कार्यक्रमले प्रमाणित गरेको छ, भन्नुभयो । उहाँले ए डिभिजन फुटबल खेलिसकेको चार क्लब सुन्धारा, सङ्कटा, एनआरटी र ब्वाइज स्पोर्ट्स रहेको र टुँडिखेल आँगनमै भएकोले यो वडा नेपाली फुटबलर उत्पादन हुने महत्त्वपूर्ण क्षेत्र भएको भनाइ पनि राख्नुभयो । """
गाजामा युद्धविराम गर्न इजरायल सहमत : राष्ट्रपति ट्रम्प,"""वासिङ्टन डीसी अमेरिका, असार १८ गते । संयुक्त राज्य अमेरिकाका राष्ट्रपति डोनाल्ड ट्रम्पले मङ्गलबार इजरायलले गाजामा ६० दिनको युद्धविरामलाई अन्तिम रूप दिन आवश्यक सर्तहरूमा सहमत भएको बताउनुभएको छ । ट्रम्पले हमासलाई युद्धविराम सम्झौता अस्वीकार नगर्न चेतावनी दिँदै अस्विकार गरेमा राम्रो नहुने जनाउनुभएको छ । ट्रम्पका अनुसार कतार र इजिप्टले शान्तिका लागि मद्दत र मेहनत गरी, अन्तिम प्रस्ताव दिने र प्रस्तावित युद्धविराम अवधिमा युद्ध अन्त्यका लागि वार्ता जारी रहने पनि उहाँले बताउनुभएको छ । उहाँले सामाजिक सञ्जालमा उल्लेख गर्नुभयो, “मेरा प्रतिनिधिहरूले गाजामा आज इजरायलीहरूसँग लामो र फलदायी बैठक गरे । इजरायलले ६० दिने युद्धविरामका लागि अन्तिम रूप दिन आवश्यक सर्तहरूमा सहमति जनाएको छ ।” उहाँले अगाडि लेख्नुभएको छ,  “यस अवधिमा हामी युद्धको अन्त्य गर्न सबै पक्षहरूसँग काम गर्नेछौ । कतार र इजिप्टवासीले  शान्तिका लागि अन्तिम प्रस्ताव दिने आशा गर्दछु, । मध्यपूर्वको शान्तिको लागि, हमासले यो सम्झौतामा सहमत हुनेछ ।” यो घोषणा इजरायली प्रधानमन्त्री बेन्जामिन नेतान्याहुको जुलाई ७ मा हुने भनिएको  अमेरिका भ्रमणको एक हप्ताभन्दा कम समय बाँकी रहँदा आएको हो । राससएएनआई """
सहकारीको मूल्याङ्कन पद्धति,"""विश्वमा सन् १८४४ मा बेलायतबाट औपचारिक रूपमा सुरु भएको सरकारी अभियानको १८१ वर्ष भइसकेको छ । विश्व अर्थतन्त्रको एउटा महत्वपूर्ण हिस्सा बनेको सहकारीमा विश्वभरमा एक अर्ब २० करोड मानिस आबद्ध रहेको आइसिएले प्रकाशन गरेको तथ्याङ्कमा उल्लेख छ । युरोपको सरकारी संस्थाले प्रकाशित गरेको प्रतिवेदनमा युरोपको १७ प्रतिशतभन्दा बढी जनसङ्ख्या सहकारी संस्थामा आबद्ध छन् । पेरिसमा आयोजित महासभामा सार्वजनिक गरिएको अध्ययन अनुसार युरोपभरका सहकारी संस्थाले ४७ लाखभन्दा बढी रोजगारी सिर्जना गरेका छन् र तिनीहरूको वार्षिक कारोबार एक हजार पाँच अर्ब युरो रहेको छ । युरोपभर झन्डै एक लाख ८० हजार सहकारी संस्था छन् । जसमा १४ करोडभन्दा बढी सदस्य छन् । विशेष गरी युरोपियन युनियनभित्र प्रत्येक पाँच जनामा एक जना सहकारीमा सदस्य छन् । प्रतिवेदनले सन् २००९ पछि सहकारी सदस्यताको सङ्ख्या १६ प्रतिशतले वृद्धि भएको देखाएको छ । विकसित मुलुकको तथ्याङ्कमा सहकारीप्रति जनताको रुचि र चासो छ भने हाम्रो जस्तो देशमा सहकारीको महत्व झनै बढी छ । सहकारीको माध्यमबाट देशको अर्थतन्त्र चलायमान भई आर्थिक वृद्धिका साथै जनतालाई समृद्ध बनाउन सहयोग मिल्ने छ । आर्थिक सर्वेक्षण २०८०८१ को एक तथ्याङ्क अनुसार नेपालभर सहकारीको सङ्ख्या ३१ हजार ४५० छ भने सेयर सदस्य सङ्ख्या ७३ लाख ८३ हजार ५२८ जना रहेका छन् । सेयर पुँजी ९४ अर्ब ७२ करोड रहेको छ, बचत परिचालन चार खर्ब ७८ अर्ब ११ करोड र कर्जा प्रवाह चार खर्ब, पाँच अर्ब तीन करोड रहेको छ । सहकारीमा प्रत्यक्ष रोजगारी पाउनेको सङ्ख्या ९४ हजार दुई जना रहेका छन् । लुम्बिनी प्रदेशमा प्रदेशस्तरका सहकारीको सङ्ख्या ८४८ रहेका छन् । विसं २०७२ सालमा जारी गरिएको नेपालको संविधानमा सहकारी सङ्घ, प्रदेश र स्थानीय तहको अधिकारको साझा सूचीमा उल्लेख गरिएको छ । तथापि सहकारी सङ्घ, प्रदेश र स्थानीय तहको प्राथमिकतामा परेको पाइँदैन । नेपाल सरकारले तीनखम्बे अर्थ नीतिमध्ये सहकारी एक हो भन्ने उल्लेख भएता पनि सहकारी क्षेत्र सधैँ ओझेलमा पर्दै आइरहेको छ । सहकारी संस्था बचत रकम दुरुपयोग सम्बन्धमा संसदीय छानबिन विशेष समितिको प्रतिवेदन, २०८१ अनुसार नेपालको सन्दर्भमा बचत तथा ऋण सहकारी क्षेत्रमा मुख्य समस्या देखिनुका कारण, संस्थागत सुशासनको कमी, संस्थागतभन्दा सञ्चालकको व्यक्तिवादी र आवश्यकता अनुसार संस्था सञ्चालन, नियमन निकाय प्रभावकारी नहुनु, नियमन निकायले प्रविधिको उचित प्रयोग नगर्ने, तथ्याङ्क नराख्ने, बचतकर्ताको निक्षेप सुरक्षामा समस्या, सहकारी सङ्घ महासङ्घ र सहकारी बैङ्कबिच आवश्यक समन्वय हुन सकेको छैन । सदस्यमा सहकारी शिक्षाको कमी, दक्ष र विज्ञ जनशक्तिको कमी, सदस्यमा स्वामित्वबोधको कमी, समितिका सदस्यमा वित्तीय परिचालन र व्यवस्थापनसम्बन्धी ज्ञानको कमी र ऐन कानुन समयसापेक्ष संशोधनपरिमार्जन नहुनु उल्लेख गरिएको छ । उपरोक्त कारणबाट नियमनकारी निकाय प्रभावकारी हुन आवश्यक देखिएको छ । सोही प्रतिवेदनको सिफारिसका आधारमा सङ्घमा राष्ट्रिय सहकारी नियमन प्राधिकरण स्थापना भई कार्य प्रारम्भ भइसकेको छ । लुम्बिनी प्रदेश कृषि, भूमि व्यवस्था तथा सहकारी मन्त्रालयले प्रदेशभित्रका सहकारी सङ्घ संस्थाले सञ्चालन गरेका वित्तीय र गैरवित्तीय कार्यको पल्स तथा एमसिआई विधिबाट कार्यसम्पादन मूल्याङ्कन गर्न कार्यविधि, २०८१ जारी गरेको छ । यसबाट सर्वसाधारण उपभोक्तामा छरिएर रहेको पुँजी, प्रविधि र प्रतिभा परिचालन तथा सेयर सदस्यको आर्थिक, सामाजिक तथा सांस्कृतिक उन्नयन र रोजगारी प्रदानका आधारमा सहकारी संस्थाको मूल्याङ्कन हुने छ । यसै कार्यविधिका आधारमा प्रदेशले सहकारी सङ्घ संस्थाको मूल्याङ्कन गर्ने कार्य सुरु गरिसकेको छ । मूल्याङ्कन कार्यविधि छ वटा परिच्छेद छन् । पहिलो परिच्छेदमा प्रारम्भिक, दोस्रो परिच्छेदमा कार्यक्रमको मापदण्ड र सीमा, तेस्रो परिच्छदेमा समितिसम्बन्धी व्यवस्था, चौथो परिच्छेदमा सहकारीको मूल्याङ्कन, मूल्याङ्कनकर्ता र सहकारी संस्थाको मूल्याङ्कनसम्बन्धी व्यवस्था, पाँचौँ परिच्छेदमा सहकारी संस्था र मूल्याङ्कनकर्ताको भूमिका र छैटौँ परिच्छेदमा विविध राखिएको छ । कार्यविधिमा ५२ वटा सूचक छन् । सूचकको पूर्णाङ्क एक सय कायम गरिएको छ, जसमध्ये पल्स क्षेत्रमा १४ वटा सूचक छन् र पूर्णाङ्क ४२ छ, सदस्यताकेन्द्रित तीन वटा सूचक र पूर्णाङ्क १८ कायम गरिएको छ । त्यसै गरी सहकारी कानुन तथा सुशासनमा ३५ वटा सूचक र पूर्णाङ्क ४० रहको छ । मूल्याङ्कन गर्दा सबै सूचकको पूर्णाङ्क र नतिजा र पुस्ट्याइँका आधार खुलाउनुपर्ने हुन्छ । सूचकको नतिजाको आधारमा सङ्घ संस्थालाई वर्गीकरण गर्न सकिने छ । प्राप्ताङ्कका आधारमा ७५ अङ्कभन्दा बढी आएमा अत्युतम, ६० देखि ७४ अङ्क आएमा उत्तम, ४५ देखि ५९ अङ्क आएमा मध्यम, ३० देखि ४४ अङ्क आएमा साधारण र ३० भन्दा कम अङ्क आएमा अनिश्चित संस्था हुने छन् भन्ने उल्लेख छ । यो कार्यविधि कार्यान्वयनमा ल्याउँदा सहकारी सङ्घ संस्थाको मूल्याङ्नका साथै वर्गीकरण गर्न मद्दत मिल्ने छ । केही सहकारी संस्थाका सञ्चालकले रकम अपचलन गर्दा सबै सहकारी सङ्घ संस्थाका सञ्चालक तथा सहकारीकर्मी नै बदनाम छन् भन्ने भाष्य भइरहेको अवस्थामा लुम्बिनी प्रदेश कृषि, भूमि व्यवस्था तथा सहकारी मन्त्रालयको यो कार्य प्रशंसनीय छ । मन्त्रालयले यस वर्षदेखि सहकारी सङ्घ संस्थाको मूल्याङ्कन गर्ने परिपाटीको सुरुवात गरेको छ । केही सूचक परिमार्जन गर्नुपर्ने देखिएको छ तथापि पहिलो प्रयास असल सहकारीलाई उत्प्रेरणा मिल्ने कुरामा दुई मत छैन । यस्तै मूल्याङ्कन देशभरका सहकारी सङ्घ संस्थालाई सबैलाई वर्गीकरण गर्दा उपयुक्त हुने देखिन्छ । सहकारी सङ्घ संस्थाको मूल्याङ्कन कार्यलाई निरन्तरता दिन आवश्यक छ । तीन वटै सङ्घ, प्रदेश र स्थानीय सरकार सहकारी सङ्घ संस्था समन्वय, सहयोग र नियमन गर्न प्राथमिकता दिनुपर्ने देखिएको छ ।  """
अब एकीकृत र संयुक्त परीक्षा हुन्छ :  वीरबहादुर राई,"""काठमाडौं, असार १ गते । लोकसेवा आयोगका सदस्य वीरबहादुर राईले कम खर्चमा कर्मचारी छनाेट प्रक्रिया अगाडि बढाउन अब एकीकृत र संयुक्त परीक्षा सञ्चालन गरिने बताउनुभएको छ । विसं २००८ साल असार १ गते स्थापना भएको लोकसेवा आयोग ७५ औं वर्ष प्रवेश गरेको अवसरमा गोरखापत्र अनलाइनसँगको भिडियो संवादमा उहाँले सो विचार व्यक्त गर्नुभएको हो । आयोगले यो वर्षभरि हीरक महोत्सव विविध रचनात्मक कार्यगरी मनाउने भएको जानकारी पनि उहाँले दिनुभयो ।  विस २००७ मा देशमा प्रजातन्त्रको स्थापनासँगै निजामती कर्मचारीको नियुक्ति छुट्टै र स्वतन्त्र निकायबाट गर्ने उद्देश्यले विसं २००८ असार १ गते  लोकसेवा आयोगको स्थापना भएको हो । स्थापना कालदेखि यस आयोगले निजामती सेवाका पदमा उपयुक्त उम्मेदवार छनाेट गर्ने कार्य गर्दै आएको छ । नेपालको संविधानमा निजामती सेवा, नेपाली सेना, नेपाल प्रहरी, सशस्त्र प्रहरी बल, नेपाल र अन्य सङ्घीय सरकारी सेवाको पदमा पदपूर्तिका लागि लिइने लिखित परीक्षा लोकसेवा आयोगले सञ्चालन गर्ने व्यवस्था छ। भर्ना प्रक्रियामा योग्यता, स्वच्छता र निष्पक्षतालाई प्राथमिकतामा राखिएको बताउँदै सदस्य राईले समान प्रकृतिका संस्थाको परीक्षा एकै पटक सञ्चालन गरिने बताउनुभयो । जस्तै, गोरखापत्र, रासस, रेडियो नेपाल र टेलिभिजन, प्रेस काउन्सिलजस्ता समान प्रकृतिका मिल्ने खालको पदमा एकै पटक परीक्षा सञ्चालन गर्ने आयोगको तयारी छ । युवाहरू विदेश पलायन हुने क्रम बढेकाले आयोगले विश्वविद्यालयको पाठ्यक्रमको पनि अध्ययन गर्ने भएको छ भने विद्यार्थीसँग पनि छलफल गर्ने योजना आयोगको बनाएको छ । कतिपय संस्थानले परीक्षा प्रणाली खर्चिलो भएका कारण परीक्षा नै सञ्चालन गर्न नसक्ने अवस्थामा छन् नि भन्ने प्रश्नमा उहाँले परीक्षाको खर्च र भर्ना प्रक्रियालाई अझै सरल, छिटो र मितव्ययी बनाउने आयोगको तयारी रहेको जानकारी पनि सदस्य राईले दिनुभयो । प्रस्तुत छ– लोकसेवा आयोग स्थापनाको ७५ वर्ष प्रवेशका अवसरमा आयोगका भावी कार्यदिशा, आधुनिक परीक्षा प्रणाली र युवा पुस्तालाई आकर्षण गर्ने के कस्तो तयारी छ भन्ने विषयमा आयोगका सदस्य वीरबहादुर राईसँग गोरखापत्र अनलाइनका लागि नारद गौतम, मनोजरत्न शाही र केशब गुरुङले गर्नुभएको भिडियो संवाद :  """
हुलाक टिकटमा चलचित्रको पोस्टर नयाँ सुरुआत हो : मन्त्री गुरुङ,"""गोरखापत्र अनलाइन काठमाडौँ, असार १६ गते । सञ्चार तथा सूचना प्रविधिमन्त्री पृथ्वीसुब्बा गुरुङले चलचित्र  ‘आमा’ को अभिनेता तथा अभिनेत्री रहनुभएको पोस्टर हुलाक टिकटमा अङ्कित गरिनु आफैँमा इतिहास भएको बताउनुभएको छ । यहाँ आज प्रदर्शनी मार्गमा रहेको पुलिस क्लबको सभाहलमा चलचित्र विकास बोर्डको २५ औँ वार्षिकोत्सव कार्यक्रममा मन्त्री गुरुङले नेपाली चलचित्रको इतिहासलाई अमर बनाउने काम टिकटमा ल्याएर गरिएको बताउनुभयो । उहाँले भन्नुभयो, “आजको दिन नेपाली चलचित्रका लागि इतिहासमा लेखिने छ । आज राष्ट्रिय चलचित्र दिवस घोषणा, चलचित्र विकास बोर्डका ३३ वटा सेवा अनलाइनबाट प्रादान गरिने गरी सुरुआत, बक्स अफिस एपको सुरुआत, नेपाली पहिलो चलचित्र ‘आमा’ को पोस्टर हुलाक टिकटमा अङ्कित हुनु आफैँमा महत्वपूर्ण कार्य हो । आजको दिनले नेपाली चलचित्रलाई नयाँ रुपमा अगाडि बढाउने विश्वास लिएको छु ।” मन्त्री गुरुङले नयाँ बन्ने चलचित्र ऐन सबैको भावनाअनुसार नै कार्यान्वयनमा आउने प्रतिबद्धता जाहेर गर्नुभयो । उहाँले भन्नुभयो, “नयाँ बन्ने कानुनले चलचित्र क्षेत्रको श्रीवृद्धिमा योगदान पुगोस् भन्ने उद्देश्य हो । अहिले राष्ट्रियसभामा रहेको चलचित्र विधेयकमा छलफल भइरहेको छ, त्यो प्रतिनिधिसभामा पनि हुन्छ । आउने ऐनले सबैको भावनालाई समेट्ने हाम्रो उद्देश्य हो । हामीले यो वर्ष गर्ने कामका रुपमा चलचित्र क्षेत्रलाई व्यवस्थित बनाउने योजनाका साथमा काम गरिरहेका छौँ । चलचित्र क्षेत्र समृद्ध भयो भने सबै क्षेत्र समृद्ध हुन्छ ।”  मन्त्री गुरुङले उक्त समारोहमा हुलाक टिकटको प्रथम दिवसीय आवरणमा टाँचा प्रदान गर्नुभयो । सञ्चार मन्त्रालयका सचिव राधिका अर्यालले २५ औँ वार्षिकोत्सव मन्त्रालयसँगै बोर्डका लागि विशेष रहेको बताउनुभयो । उहाँले भन्नुभयो, “नेपालमा चलचित्रको ६० वर्षको इतिहासलाई झल्काउने गरी आज महत्वपूर्ण घोषणा भएका छन् । हामीले पूर्वाधार र नीतिगत क्षेत्रमा गरिरहेको कामको प्रतिफल पनि हो, आज गरिएका विभिन्न घोषणाहरू नेपाल सरकार चलचित्र क्षेत्रलाई महत्वका साथ हेर्ने गरेको यसबाट पनि प्रष्टिन्छ ।” सो अवसरमा हुलाक सेवा विभागकी महानिर्देशक मनमाया भट्टराई पङ्गेनीले चलचित्र ‘आमा’को ऐतिहासिक महत्वलाई हुलाक टिकटका माध्यमले विश्वभर पु¥याउने बताउनुभयो । चलचित्र विकास बोर्डका अध्यक्ष दिनेश डिसीले पदभार ग्रहण गरेदेखि नै योजनाबद्ध रुपमा सुरू गरिएको काम लगभग गन्तव्यमा पुगेको बताउनुभयो । उहाँले भन्नुभयो, “मैले पदभार ग्रहण गरेदेखि गर्ने भनेको काम आठ महिनामा सकाएको छु । आउँदो दिनमा पनि यही गतिका साथ काम गर्दै चलचित्रकर्मीको मनोबल उच्च गर्ने काम गर्नेछु ।” उहाँले बोर्डबाट चलचित्र दर्ता, चलचित्र जाँचको सिफारिसलगायत सेवा अनलाइनबाटै लिन सकिने जानकारी दिनुभयो । यसैगरी चलचित्रको व्यापारलाई पारदर्शी बनाउने उदेश्यका ‘बक्सअफिस २ सिनेपा’ नामक एपको सुरुआत गरिएको बताउनुभयो । “हामीले नेपालभर रहेका १६६ चलचित्र भवनलाई एपमा जोडेका छौँ । व्यापारलाई पारदर्शी बनाउँछ र निर्माता, वितरक र प्रदर्शकको सम्बन्धलाई आगामी दिनमा अझै हार्दिकता बनाउँछ । अब चलचित्र भवनमा टिकट बिक्री हुनेबित्तिकै त्यो जानकारी निर्माताले पाउनुहुनेछ”, अध्यक्ष डिसीले भन्नुभयो । कार्यक्रममा चलचित्र विकास बोर्डका पूर्वअध्यक्ष शम्भुजित बाँस्कोटा, प्रथम अभिनेत्री भुवन चन्द, अभिनेत्री चैत्य देवी, वसुन्धरा भुसाल, दीपकराज गिरी, दीपाश्री निरौला, निर्मल शर्मा, रमेश उप्रेती, महेश त्रिपाठी, दयाहाङ राई, विजय बराल, निश्चल बस्नेत, स्वस्तिमा खड्का, केकी अधिकारी, बद्धि तामाङ, रवीन्द्रसिंह बानियाँ, म्याक्स दीपश खत्री, प्रदीप भट्टराई, दीपेन्द्र लामा, विराज विष्ट, गजित विष्टलगायतका चलचित्रकर्मीको उपस्थिति थियो । """
पर्यटककाे पर्खाइमा म्याग्दीको टिकोट,"""म्याग्दी, असार १८ गते । पहाडको टुप्पोमा भिराखो पाखामा मौलिक ढुङ्गेघरहरु भएको झुरुप्प बस्ती । पृष्ठभूमिमा हिमाल र वरपर अग्ला डाँडापाखा । गाउँको फेदीदेखि शिरसम्म ढुङ्गा चिनेर बनाएको सफा सुग्घर पदमार्ग । मौरखी र मिजासिला गाउँलेको न्यानो आतिथ्य । म्याग्दीको अन्नपूर्ण गाउँपालिका–७ मा पर्ने हिस्तान टिकोट गाउँ प्रकृति र संस्कृतिको सङ्गम हो । पुन थरका मगर समुदायको बाहुल्य बसोबास रहेको सुन्दर, शान्त र रमणीय टिकोट पर्यटकको पर्खाइमा छ । होमस्टे सञ्चालक समेत रहेका टिकोट माविका प्रअ ठगराज पुनले (प्रदिप) कोरोनाकालमा सुस्ताएको टिकोटको पर्यटन व्यवसाय अझै लयमा फर्कन नसकेको बताउनुभयो । “महाविर पुनको योजनामा सन् २०११ मा सुरु भएको अन्नपूर्णधौलागिरी पर्यावरणीय पदमार्गमा समेटिएको टिकोटमा कोरोना महामारी अघिसम्म पर्यटक आगमन राम्रै थियो,” उहाँले भन्नुभयो “पछिल्लो पाँच वर्षयता फाट्टफुट्ट मात्र पर्यटक आउने गरेका छन् ।” समुद्र सतहदेखि दुई हजार दुई सय ५० मिटर उचाइमा रहेको टिकोटको पृष्ठभूमिमा धौलागिरी, मानापाथी, नीलगिरी, अन्नपूर्ण र बराह शिखर हिमालको दृश्य अवलोकन गर्न सकिन्छ । टिकोटदेखि ३० मिनेट (हाइकिङ) उकालो पैदलयात्रा गरेपछि पुगिने पञ्चबल डाँडादेखि हिमशृङ्खलाको अलावा सूर्योदय, म्याग्दीका ग्रामीण बस्ती र पहाडी भूगोल देखिन्छ । टिकोटका १० वटा घारमा होमस्टे (घरबास )सुविधा छ । यहाँको होमस्टेमा एक दिनमा ४० जनाभन्दा बढी पाहुना बास बस्न सक्छन् । विदेशी पर्यटक आउँदा सामुदायिक लजमा खाना खुवाउने र आलोपालो गरेर व्यक्तिका घरमा सुताउन लैजाने नियम छ । होमस्टेका कोठाको झ्यालबाट हिमाल देखिन्छ । नेपाली पाहुनाहरु व्यक्तिगत सम्पर्क गरेर सिधै होमस्टेमा जान्छन् । लघुउद्यम विकास कार्यक्रमको सहयोगमा घरबास र सामुदायिक लज स्थापना भएको थियो । स्थानीय जङ्गलमा पाइने च्याउ, टुसा, ढकायो सागको गुन्द्रुक, लोकल कुखुराको मासु, फापर, कोदोको ढिडो, गाईभैंसीको दूध, दही, विषादी र रासायनिक मलको प्रयोग बिना उत्पादन गरिएको प्राङ्गारिक तरकारीका परिकारको स्वाद चाख्न पाइन्छ । आमा र पुर्ख्यौली समूहले मौलिक गीत तथा नृत्यले स्वागत गर्छन् । कृषि पेशामा आधारित टिकोटवासीको जीवनशैली पनि पर्यटकको थप आकर्षण हो । अन्नपूर्णधौलागिरी सामुदायिक पर्यावरणीय पदमार्गको बेनीमल्लाजबाँसखर्कडाँडाकटेरीनागीमोहरेडाडाफुलबारीठूलाखर्क हुदै पाँचौ दिनमा पुगिने टिकोटबाट बेनीजोमसोम सडकको तिप्ल्याङ र खिवाङ हुदै खोप्रातर्फ जान सकिन्छ । बेनी खि तिप्ल्याङ, महभिर हुँदै दुई घण्टा जिप अथवा मोटरसाइकलमा कच्ची सडकको यात्रा गरेर पनि टिकोट पुगिन्छ । अन्नपूर्ण गाउँपालिकाले टिकोटमा पर्यटक आकर्षित गर्न, भुलाउन र परम्परागत मौलिक सामग्रीहरुको संरक्षण गर्न सङ्ग्रहालय स्थापनाका लागि भवन बनाएको छ । पछिल्लो दुई आर्थिक वर्षमा विनियोजन भएको रु २९ लाख बजेटबाट निर्माण भएको दुईतले भवनमा दैनिक जीवनयापनमा प्रयोग हुने परम्परागत मौलिक सामग्री सङ्कलन गरेर राखिने अन्नपूर्ण गाउँपालिका–७ का वडा अध्यक्ष मइलन पुर्जा पुनले बताउनुभयो । रासस """
जिसस खारेज हुन सक्छ : मन्त्री गुरुङ,"""रामेछाप समाचारदाता रामेछाप, असार १८ गते  । सञ्चार तथा सूचना प्रविधिमन्त्री पृथ्वी सुब्बा गुरुङले जिल्ला समन्वय समिति (जिसस) को संरचना जुनसुकै बेला खारेज हुन सक्ने बताउनुभएको छ । नेकपा एमालेका उपमहासचिवसमेत रहनुभएका मन्त्री गुरुङले सङ्घीय शासन प्रणालीलाई कम खर्चमा सञ्चालन गर्नु आजको आवश्यकता रहेको उल्लेख गर्नुभयो । जिसस जस्तो संरचना अब अनावश्यक भइसकेको धारणा उहाँले व्यक्त गर्नुभयो । मङ्गलबार मन्थलीमा आयोजित नेकपा एमाले रामेछापको जिल्ला स्तरीय कार्यशालामा बोल्दै मन्त्री गुरुङले जिससलाई ‘बिनाकामको खर्चिलो संरचना’ को संज्ञा दिनुभयो । उहाँले भन्नुभयो, “अहिले हामी कसरी कम खर्चमा सङ्घीय शासन प्रणाली चलाउने भनेर सोचिरहेका छौँ । यस्तो अवस्थामा जिल्ला समन्वय समिति आवश्यक छैन । यसले न कुनै कानुन बनाउँछ, न नीति कार्यान्वयन गर्छ, न त कर नै उठाउँछ । केही गर्न नसक्ने संरचना राख्नुको तुक छैन ।” सङ्घीय शासन प्रणाली अन्तर्गत स्थानीय, प्रदेश र सङ्घ सरकारबिच समन्वयको उद्देश्यले स्थापना गरिएका जिससको प्रभावकारिता र औचित्यमाथि यति बेला पुनः बहस उठ्न थालेको उहाँले बताउनुभयो । उहाँका अनुसार मुलुकभरका ७७ वटै जिल्लामा कायम रहेका समितिमार्फत हाल ६९३ जनालाई रोजगारी दिइएको छ । ७७ वटा कार्यालय छन्, ७७ वटा घडेरी दिइएको छ तर ती संरचनाबाट ठोस काम केही भएको छैन, बिनाफाइदाको खर्च भइरहेको छ । त्यसै अवसरमा मन्त्री गुरुङले दलहरूको उम्मेदवार चयन प्रणालीप्रति प्रश्न उठाउनुभयो । अब पार्टीको ‘टीका लगाइ’ प्रणाली अन्त्य हुनुपर्ने धारणा राख्नुभयो । उहाँले भन्नुभयो, “प्रधानमन्त्री, मन्त्री, मुख्यमन्त्री, नगरपालिका र गाउँपालिकाका प्रमुखहरू जनताको विश्वास पात्र हुनु पर्छ । अब पार्टीले टीका लगाएर मनलाग्दी रूपमा टिकट दिने चलन बन्द हुनु पर्छ ।” उहाँले अझै पनि नेकपा एमालेले जनताको बहुदलीय जनवाद (जबज) लाई शुद्ध र सही रूपमा कार्यान्वयन गर्न नसकेको स्वीकार गर्नुभयो । उहाँले  यसै कारण धेरै ठाउँमा जनताले चाहेका उम्मेदवारले टिकट नपाउँदा पार्टीले हार बेहोर्नु परेको बताउनुभयो । “जनताले विश्वास गरेको व्यक्तिले टिकट नपाउँदा पार्टी हारेको छ । यसरी समाजवाद आउन सक्दैन,” उहाँले भन्नुभयो ।  """
अछाम–बाजुराको पहिलो एमपी : दिलबहादुरको स्मृतिग्रन्थ विमोचन,"""काठमाडौँ, असार १७ गते। आदर्श राजनीतिज्ञ एवं समाजसेवी दिलबहादुर कुँवर (बूढथापा) को जीवनी र योगदानमा आधारित स्मृतिग्रन्थ सार्वजनिक भएको छ। नेपाली कांग्रेसका नेता एवं पूर्वमन्त्री दिलेन्द्रप्रसाद बडूले मङ्गलबार उक्त स्मृतिग्रन्थ विमोचन गर्नु भएको हो। २०१५ सालको जननिर्वाचनमा अछाम–बाजुरा नम्वर–७२ बाट निर्वाचित एमपी (सांसद) दिलबहादुर कुँवर (बूढथापा) का ज्येष्ठ सुपुत्र पूर्वराजदूत बलबहादुर कुँवर र बुहारी शान्ता कुँवर श्रेष्ठले उहाँको  जीवनी, राजनीतिक यात्रा, समाजसुधार र योगदानमा आधारित स्मृतिग्रन्थ प्रकाशित गर्नुभएको हो। कार्यक्रममा नेता बडूले अछाम जिल्लामा राजनीति चेतना, शिक्षाको ज्योति छर्न, सामाजिक विभेद विरुद्ध सचेतना फैलाउन र अन्यायका विरुद्ध दह्रो रूपमा उभिइँ पीडितलाई न्याय दिलाउन एमपी बूढथापाको योगदान अविस्मरणिय रहेको चर्चा गर्नुभयो। २००७ सालको प्रजातान्त्रिक आन्दोलनका अगुवा बूढथापा कांग्रेसको आदर्श राजनीतिज्ञ मात्र नभई शिक्षासेवी, समाजसेवी र सामाजिक कुरुतिविरुद्ध दह्रो गरी उभिने हक्की र निडर स्वभाव रहेको स्मरण गर्दै उहाँले यस्ता व्यक्तिको जीवनी र योगदानलाई समेटेर स्मृतिग्रन्थ प्रकाशनले सधै अमर राख्ने बताउनुभयो। वरिष्ठ पत्रकार पुरुषोत्तम दाहालले दिलबहादुर कुँवर (बूढथापा) भौतिकरूपले नभए पनि उहाँको योगदान अछामका गाउँबस्तीमा जीवित रहेको स्मरण गराउनुभयो। समाजसुधारका लागि कठिन तपस्या गर्न विवस यस्ता व्यक्तिको बारेमा जति व्याख्या गरेपनि अपुग हुन्छ भन्दै उहाँले अछाम र अछामी जनता कहिलै पछि नपरेको दाबी गर्नुभयो। यो पुस्तकमा बूढथापालाई नजिकबाट चिन्ने र जान्ने ५० जना लेखकको लेख तथा विचार र सात वटा शुभकामना सन्देश राखिएको छन्। पूर्वराजदूत एवं पूर्वसांसद बलबहादुर कुँवरले आफ्ना पिता दिलबहादुर कुँवर बूढथापाले करिब नौ वर्ष सैनिक सेवामा रहेर देशको सेवा, अवकासपछि गाँउ गाँउमा पाठशाला स्थापना, बयालपाटामा महेन्द्र मावि स्थापना, गाँउ घरमा गोरेटो र घोरेटो बाटो निर्माणलगायत सुधारका कामको बारेमा जानकारी दिनुभयो। त्यस्तै, तत्कालिन राणा शासकले अछामलाई कमजोर पार्न टुक्र्याइ दिएपछि बूढथापाकै अगुवाइमा राजा महेन्द्र डोटीको सिलगढी मुकाम भएको मौकाछोपी विरोध जनाउँदा टुक्रिएको अछाम एकीकृतको घोषणा भएको इतिहास उहाँले खोल्नुभयो। १९६४ साल असारमा तत्कालिन डोटी जिल्लाको प्रभा गर्खा (गाँउ) श्रीकोटमा जन्मनु भएका बूढथापाको २०५९ भदौमा कैलालीको धनगढीमा निधन भएको थियो। अछाम–१ का सांसद शेरबहादुर कुँवरले बूढथापाको योगदान अछामको शिक्षा, स्वास्थ्य, सामाजिक जागरण र विकासमा अविस्मरणीय रहेको स्मरण गर्नुभयो। साँफेबगर नगरपालिकाका पूर्व प्रमुख कुलबहादुर कुँवरको सभापतित्वमा सम्पन्न उक्त कार्यक्रममा अछाम–२ का सांसद पुष्पबहादुर शाह, पूर्वमन्त्री सुरेश मल्ल, भक्तबहादुर बलायर, गोविन्दबहादुर शाह, पूर्वप्रहरी महानिरीक्षक मोतीलाल बोहरा, पूर्व गभर्नर डा तिलक रावल लगायत सहभागी हुनुहुन्थ्यो। """
निर्णय प्रक्रिया सुधार,"""स्वार्थको द्वन्द्व विद्यमान हुने कारणले नेपाल जस्ता विकासोन्मुख मुलुकमा नीतिगत निर्णय हो वा होइन भन्ने विषय विवादमा आइरहन्छ । खास गरी सार्वजनिक खरिदलगायतका विषयलाई मन्त्रीपरिषद्मा लगेर निर्णय गरी नीतिगतको आवरण दिने प्रचलन बढेको आरोप लागिरहेको विषय वा अख्तियारको क्षेत्राधिकारको विषय बेला बेला संसद्मा समेत छलफल हुने गरेको छ । पछिल्लो समय यस्तै विवाद अदालतसम्म पुगेको छ । अदालतमा विचाराधीन विषयलाई अदालतले निर्णय निकास दिन्छ नै तर भविष्यमा यस्ता विवाद दोहोरिन नदिन के गर्ने भन्ने दृष्टिकोणबाट चासो र चिन्ता लिएर समाधानको प्रयास भएको देखिँदैन । नीतिगत निर्णय हो वा होइन भनेर विवाद भइरहनु भनेको अनुहार हेरेर निर्णय गर्ने प्रवृत्ति विद्यमान हुनु हो र नागरिकलाई असमान व्यवहार गरेर लोकतन्त्रको मूल्यमाथि प्रहार भइरहनु पनि हो । अहिलेसम्म संसद्को बहस अख्तियारको क्षेत्राधिकारसँग र अन्य बहस कुनै खास निर्णय वा पात्रसँग जोडिएर मात्रै चर्चामा आउने गरेका छन् । अख्तियारले आफ्नो क्षेत्राधिकारसँग जोडिएकाले सार्वजनिक खरिदलगायतका विषयमा माथिल्लो निकायबाट निर्णय गराउने प्रवृत्तिलाई अन्त्य गर्न नीतिगत निर्णयको स्पष्ट परिभाषा र सीमा निर्धारण गर्न कानुनी व्यवस्था मिलाउन भनेर प्रतिवेदनमै उल्लेख गरेको पनि छ । कार्यपालिकाले गरेको निर्णय नीतिगत हो कि होइन भनेर निर्णय भएको १५ वर्षसम्म विवाद भइरहन्छ भने त्यो निर्णयले न्याय भयो कि भएन भनेर बहस गरिरहनु परेन । अबको १५२० वर्षपछि फेरि यस्तै बहस नगर्ने हो वा यस्तै अवस्था दोहोरिन नदिने हो भने अहिलेको निर्णय प्रक्रियामा सुधार गर्नु पर्छ । मूल नै फोहोर भएपछि सफाइमा सफलता प्राप्त हुँदैन । अख्तियार एक्लैले भ्रष्टाचार नियन्त्रण गर्ने पनि होइन । हरेक कार्यालयमा अख्तियार राखेर वा मन्त्रीपरिषद्का प्रत्येक बैठकमा अख्तियार प्रवेश गरेर भ्रष्टाचार नियन्त्रण हुने पनि होइन । यसर्थ अहिले अख्तियारको कार्यक्षेत्र स्पष्ट गर्ने गरी कानुनमा नीतिगत निर्णयको परिभाषा राखेर समस्याको समाधान हुन्छ भन्ने होइन । यसको समाधान त निर्णय गर्ने विधि र प्रक्रियामा नै खोज्नु पर्छ । कुनै पनि निर्णय शून्यमा हुँदैन । समस्या समाधान वा अवसरको उद्देश्यले निर्णयको प्रक्रिया प्रारम्भ हुन्छ । निर्णयको निश्चित प्रक्रिया हुन्छ– सूचनाको सङ्कलन, विश्लेषण, विकल्प पहिचान, उत्तम विकल्पको छनोट, कार्यान्वयन र मूल्याङ्कन आदि । अहिले मन्त्रीपरिषद्को निर्णयको आधार भनेको नेपाल सरकार कार्यसञ्चालन नियमावली हो । जुन संविधानको धारा ८२ ले दिएको अधिकार अन्तर्गत नेपाल सरकारबाटै निर्माण हुन्छ र संविधानकै व्यवस्थाबमोजिम नियमावलीको पालना भयो वा भएन भनेर कुनै अदालतमा प्रश्न उठाउन सकिँदैन । विगतमा (२०७१ सम्म) यो नियमावली नै लुकाउने वा गोप्य राख्ने गरिन्थ्यो, अहिले कम्तीमा सार्वजनिकसम्म चाहिँ भएको छ । कार्यसम्पादन नियमावलीमा कुनै विषयमा मन्त्रीको निजी स्वार्थ निहित भएको अवस्थामा त्यस्तो विषयउपर छलफल हुँदा त्यस्तो मन्त्रीले भाग लिन हुँदैन भन्ने जस्ता प्रावधान २०६४ सालदेखि नै छन् तर कार्यान्वयनमा न मन्त्रीले जानकारी गराएर अलग हुन्छन् न त्यसको अभिलेख राखेर मुख्यसचिवले सार्वजनिक नै गर्छन् । नियमावलीमा प्रधानमन्त्रीले अन्यथा आदेश दिएकोमा बाहेक मन्त्रीपरिषद्को निर्णयका लागि पेस गर्दा प्रस्ताव पेस गर्न विभागीय मन्त्रीबाट स्वीकृतिप्राप्त मिति, विषयको सङ्क्षिप्त व्यहोराप्राप्त परामर्श तथा अन्य प्रासङ्गिक कुरा, प्रस्ताव पेस गर्नुपर्नाको कारण र मन्त्रालयको सिफारिससहित निर्णय हुनुपर्ने व्यहोरासहितको ढाँचामा प्रस्ताव पेस गर्ने अनुसूची राखिएको छ । अधिकांश प्रस्ताव त्यही ढाँचामा तयार पनि हुन्छन् तर सार्वजनिक हुँदैनन् । अहिले पनि मन्त्रीपरिषद्का निर्णय सार्वजनिक गर्न पत्रकार सम्मेलन गरेर प्रेसलाई जानकारी दिइन्छ । मन्त्रीपरिषद्का सबै निर्णय पनि सार्वजनिक हुँदैनन् । सार्वजनिक गर्ने पत्रकार सम्मेलनमा नभनिएका निर्णयसमेत सोही दिनका निर्णय भनेर कार्यान्वयनका लागि पत्राचार हुन्छन् । यो पत्रकार सम्मेलनमा लुकाइएको निर्णय हो भनेर खोजीनीति गर्ने उन्‍नत प्रेसको विकास भइसकेको पनि छैन । जबसम्म निर्णयमा पारदर्शितामार्फत नागरिक नियन्त्रण कायम हुँदैन, तबसम्म सुशासन कल्पनाको फलको रूपमा मात्रै प्राप्त हुन्छ । समस्या छन्, त्यसलाई प्रक्रियाले बाँधेर सुधार गर्ने हो । मन्त्रीपरिषद्‍बाट हुने निर्णय प्रक्रियामा अहिले पनि व्यापक सुधारको आवश्यकता छ । त्यसलाई भ्रष्टाचार निवारण ऐनमा राखिने नीतिगत निर्णयको परिभाषाले वा अदालतमा दर्ता गरिएका मुद्दाको फैसला वा व्याख्याले मात्रै समाधान दिन सक्दैन । मन्त्रीपरिषद्‍को निर्णय प्रक्रियामा नै सुधार गर्नु पर्छ । त्यो भनेको नेपाल सरकार कार्यसम्पादन नियमावलीको व्यापक संशोधन वा परिमार्जन हो । अझ भनौ विसं २०६४ को नियमावलीको प्रतिस्थापन हो । नेपाल सरकारले कार्यसम्पादन नियमावली परिमार्जन गरी सबैमा लागु हुने निर्णय, एक पटक वा विशेष रूपमा मात्रै लागु हुने कार्यकारिणी निर्णय, वित्तीय र गैरवित्तीय निर्णय, प्रशासनिक निर्णय, सार्वजनिक गर्ने र गोप्य राख्नुपर्ने निर्णय, नयाँ कानुन बनाउने, सार्वजनिक नीति परिवर्तन गर्ने वा आर्थिक विकासका रणनीति निर्धारण गर्ने जस्ता नीतिगत निर्णय, कर्मचारी सरुवा, सरकारी निकायको पुनर्संरचना वा दैनिक कार्य सञ्चालनका प्रशासनिक निर्णय, नयाँ कानुन स्वीकृत गर्ने वा संशोधन गर्ने जस्ता कानुनी निर्णय, सरकारी बजेट, राजस्व नीति वा खर्चसम्बन्धी वित्तीय निर्णय, आपत्कालीन अवस्थामा आकस्मिक घटना वा सङ्कटको समाधान गर्न वा प्राकृतिक प्रकोपको समयमा गरिने आपत्कालीन निर्णयलगायतका विषय छुट्टिने गरी विषयलाई वर्गीकरण गर्नु पर्छ । अहिलेको अनुसूची–१ को विषय सूचीलाई पुनर्लेखन गर्नु पर्छ । मन्त्रीपरिषद्‍मा पेस हुने प्रस्तावमा सचिवले कुन प्रकारको निर्णय हो, भविष्यका यस्तै अवस्थामा सबैलाई समान रूपमा लागु हुने हो वा होइनलगायतका विषय अनिवार्य खुलाउनुपर्ने गरी प्रस्तावको ढाँचा नै परिवर्तन गर्नु पर्छ । मुख्यसचिवले प्रस्तावमा खुलाएको विषय मिलेको छ, छैन रुजु गरेर मात्रै मन्त्रीपरिषद् बैठकको एजेन्डामा राख्ने प्रबन्ध गर्नु पर्छ । मन्त्रीपरिषद्का प्रत्येक निर्णयलाई सिलसिलेवार नम्बर दिई निर्णय नम्बर कायम गर्नु पर्छ । मन्त्रीपरिषद्का निर्णय सार्वजनिक गर्दा नियमावलीमा तोकिएको प्रस्तावको सबै अंशसहित नै सार्वजनिक गर्नु पर्छ । गोप्य राख्नुपर्ने भनी वर्गीकरण गरिएका बाहेक सबै निर्णयलाई तत्कालै निर्णय नम्बरसहित सार्वजनिक गर्नु पर्छ । सार्वजनिक नगरिएका निर्णय नम्बरलाई गोप्य वर्गीकरणमा परेको भनी जानकारीमा ल्याउनु पर्छ । निर्णय प्रक्रियामा सीमित विवेकशीलता वा सीमित सूचना जस्ता कारणले कहिलेकाहीँ त्रुटि पनि हुन सक्छन् । उदाहरणका लागि आर्थिक विधेयकमार्फत विदेशी मदिरामा भन्सार घटेपछि स्वदेशी उद्योगी त्रसित भए । ‘टाइपिङ मिस्टेक’ भन्दै सरकारले विदेशी मदिरा आयातमा लाग्ने भन्सार दर सच्यायो । निर्णय सार्वजनिक गर्दा एकातिर कहिलेकाहीँ हुने त्रुटिलाई समयमै सच्याउने अवसर प्राप्त हुन्छ भने अर्कातिर नागरिक नियन्त्रण स्थापित भई सुशासनमार्फत लोकतन्त्रको गुणात्मक सुधार हुन्छ । """
स्थायी शान्ति अपरिहार्य,"""इतिहासको लामो शृङ्खलामा विश्वले अनेक युद्धको सामना गर्नु परेको छ । शिष्ट मानव सभ्यताले कहिल्यै युद्ध चाहेन तर युद्धबाट पनि मुक्त हुन सकेन । शान्तिको जतिसुकै चाहना राखे पनि विश्व अनेक युद्धबाट मुक्त हुन नसकेको नमिठो विगतमा मानवीय चीत्कार पाइन्छ । यसले अनेक निष्कर्ष पनि निकालेको छ । त्यस्तो निष्कर्ष भन्नु कुनै पनि युद्ध जो कसैका निम्ति पनि लाभदायक हुँदैन । युद्धले नरसंहार त गर्छ नै साथसाथै भौतिक धनसम्पत्तिको ठुलो नोक्सानी गर्छ । त्यस्तो नोक्सानीले मानव समाजको आर्थिक तथा सामाजिक जीवनलाई सकसपूर्ण बनाइदिन्छ । रुस र युक्रेनबिच तीन वर्षयताको युद्धले विश्व आपूर्ति व्यवस्थामा गम्भीर प्रतिकूल असर पारेको देख्न सकिन्छ । त्यसले कच्चा तेलको मूल्य बढायो । आपूर्ति व्यवस्थामा अवरोध भई संसारले महँगीको सामना गर्नु पर्‍यो । त्यसै गरी इजरायल र हमासबिचको युद्धले समेत मध्यपूर्वलाई अशान्ति मात्र बनाएन, लाखौँ मानिसको आर्थिक जीवन झनै कठिन बनायो । पछिल्लो इजरायल र इरानबिचको युद्धले संसारलाई ठुलो त्रासमा पारेको थियो । भलै १२ दिनको भीषण लडाइँपछि मङ्गलबार युद्धविराम भयो । यो युद्धमा अमेरिकासमेत संलग्न हुन पुग्यो । इरानका आणविक भट्टीमा बमबारी गर्न पुग्यो । तथापि अमेरिकाकै सक्रियतामा युद्धविराम पनि भयो । यसमा परस्पर नमिल्ने धेरै विषयवस्तु भए पनि युद्धविराम हुन सक्नु भने वर्तमान विश्वका निम्ति सन्तोषको विषय हो । कम्तीमा युद्धको घनघोर कालो बादलबाट मध्यपूर्व तत्काललाई मुक्त भएको छ । इजरायल र इरानबिच सुरुको राम्रो सम्बन्ध अनि पछि इबी र तुसमा इतिहास बोल्छ । इरानमा राजतन्त्र हुँदाका दिनमा इजरायलसँग राम्रो सम्बन्ध थियो । सन् १९४८ मा इजरायल स्थापना हुँदा आरम्भमै इरानले नयाँ मुलुकको मान्यता दिएको थियो । इरानमा सन् १९७९ मा इस्लामिक क्रान्तिपछि राजनीतिक परिवर्तन हुन पुग्यो । राजतन्त्र अन्त्य भई गणतान्त्रिक युगमा प्रवेश गरेसँगै कट्टरपन्थी इस्लामिक नेतृत्वले सत्ता हत्यायो । आयतुल्लाह खामेनीको नेतृत्वले धार्मिक निरङ्कुश शासनसँगै इरानले इजरायललाई दुस्मन मुलुकमा राख्यो । आणविक हतियार विकास गरेको इरानले इजरायललाई विश्वकै नक्साबाट हटाउने लक्ष्यमा अगाडि बढेपछि मामिला जटिल बन्न थाल्यो । हमास, हिज्बुल्लाह जस्ता इस्लामिक समूहलाई इरानले पक्षपोषण गर्न थाल्यो । त्यसकै सिलसिलामा गत वर्ष हमासले इजरायमाथि आक्रमण गरेपछि इजरायल क्रुद्ध हुन पुग्यो । त्यो युद्धले गाजा तहसनहस नै बन्यो । अहिले पनि गाजाका लाखौँ मानिस न्यूनतम मानवीय आवश्यकताका निम्ति भौँतारिइरहेका छन् । इजरायलको निरन्तर आक्रमणले युद्धनिरपेक्ष गाजावासी नाजुक जीवन व्यतीत गरिरहेका छन् । हमासलाई सबै खालको सहयोग गर्ने इरान नै भएको ठम्याइ इजरायलको रहेकै कारण इजरायल र इरान युद्ध भुमरीमा पुगे । त्यसैबिच अमेरिकाले बम वर्षा गरी इरानका तीन वटा आणविक केन्द्र फोर्डो, नातान्ज र इस्फाहन तहसनहस बनायो । प्रतिकारमा इरानले कतारस्थित अमेरिकी हवाई अड्डामा मिसाइल आक्रमण गरेसँगै नयाँ घटनाक्रम विकास भयो । अमेरिकी नेतृत्वमै इजरायल र इरानबिच युद्धविराम हुन पुग्यो । इजरायल र इरानले मङ्गलबार अमेरिकी राष्ट्रपति डोनाल्ड ट्रम्पद्वारा प्रस्तावित युद्धविराम योजना स्वीकार गर्नु सानै भए पनि तत्कालको उपलब्धि हो । यो युद्धविरामले मध्यपूर्वमा उधुम मच्चाएको १२ दिने युद्धको अन्त्य भएको छ तथापि युद्धविराम प्रभावकारी नभएको पनि परस्पर आरोपप्रत्यारोप चलिरहेको छ । विश्व मानव समाजलाई युद्ध कुनै पनि हालतमा मान्य छैन । युद्धले कुनै पनि समस्याको दीर्घकालीन समाधान दिन सक्दैन । युद्धले सैनिक खर्चमा व्यापक वृद्धि गर्ने छ । त्यसले शिक्षा, स्वास्थ्य, खाद्य उत्पादन र आपूर्तिलगायतका क्षेत्रको लगानी घटाउने छ । सैनिक खर्चमा व्यापक बढोत्तरी ल्याउने छ । हातहतियारको होडबाजीमा विश्वलाई डोर्‍याउने छ । विश्वलाई शान्तिको दिशामा लैजान अघिल्लो पुस्ताले प्रशस्त गृहकार्य गरी बाटो देखाए । त्यसमा पनि पञ्चशीलका सिद्धान्त नै मूलभूत रूपमा विश्वशान्तिका निम्ति मूल सूत्र हो । पञ्चशीलका सिद्धान्तले सबै मुलुकका निम्ति शान्तिपूर्ण सहअस्तित्व प्रदान गर्छ । मुलुकहरूबिच पारस्परिक सद्भाव, अनाक्रमण, अहस्तक्षेप जस्ता मानव सभ्यताका अमूल्य आयामलाई पञ्चशीलले समेट्छ । नेपालको परराष्ट्र« नीति नै पञ्चशीलको सिद्धान्तमा आधारित छ । विश्वका धेरै देशको चाहना र क्रियाशीलतासमेत यही दिशामा अग्रसर छ । इजरायल र इरानबिच भएको यो युद्धविराम अब स्थायी शान्तिमा रूपान्तरण हुनु पर्छ । स्थायी शान्तिमै इजरायल र इरानको भविष्य छ, विश्वका सबै मानव जातिको भविष्य छ । """
‘देउडा सबैको मनको गीत भएको छ’,"""गोरखापत्र समाचारदाता काठमाडौँ, असार १८ गते । सानैदेखि नृत्य र गायनमा रुचि राख्ने कैलाली टीकापुरकी देउडा गायिका लक्ष्मी आचार्यलाई भविष्यमा साङ्गीतिक क्षेत्रमै रम्ने रहर थियो । देउडा संस्कृतिको खानी सुदूरपश्चिममा हुर्किनुभएकी उहाँले त्यस भेगका धेरै अग्रजलाई चर्चा कमाएको देख्नुभएको थियो । त्यसै बेलादेखि उहाँमा सुदूरपश्चिम प्रदेशलाई सांस्कृतिक रूपमा राष्ट्रिय अन्तर्राष्ट्रिय रूपमा ख्याति दिलाउने भित्री चाहना उर्लेर आएको थियो । सङ्गीतलाई जीवनको मूल लक्ष्य बनाउने उद्देश्यसहित उहाँ विसं २०६६ मा काठमाडौँ आएलगत्तै साङ्गीतिक वातावरणमा रमाउन थाल्नुभयो । यसै क्रममा २०६८ सालमा रामजी खाँडसँग पहिलो गीत गाउनुभयो । ‘नजिक नजिक सर्छन्’ बोलको युगल गीतले राम्रो सफलता पाएपछि उहाँको करियरले उचाइ लिन सुरु गर्‍यो । त्यसपछि क्रमशः लाइहाल कालो टीका, भन साली, ओ मेरी भाउजू, जोई, जाराकी मन पराउँछ्यौ, माइती देशलगायत गीत रेकर्ड गराउनुभयो । यी गीतमा कुनै न कुनै रूपमा सुदूरपश्चिमका भाका बोलेका छन् । देउडा बोलेका छन् । त्यहाँको स्थानीय संस्कृति र स्थानीय सुगन्ध मगमगाएको छ, उहाँ भन्नुहुन्छ, “मैले पाएको ठुलो पुरस्कार भनेको दर्शकको माया हो ।” साङ्गीतिक क्षेत्रमा पुर्‍याएको योगदानबापत उहाँले सुदूरपश्चिम कलाकार सम्मान, कलाकर्मी सम्मानलगायत थुप्रै मानसम्मान र पुरस्कार प्राप्त गर्नुभएको छ । कैलालीको गाउँमा रमाउँदाको परिवेश आज बदलिए पनि सङ्गीतको मूलबाटो बदलिएको छैन, उहाँ थप्नुहुन्छ, “देउडा सङ्गीतले मलाई देशको सीमा छिचोलेर विदेशी भूमिमा पुर्‍याएको छ ।” आफू जहाँ गए पनि देउडासँगै लिएर जाने बताउँदै उहाँले भन्नुभयो, “आधुनिक गीतमा जति रमाए पनि अन्त्यमा एक पटक लोकगीत र त्यसमा पनि देउडा सुनेर आनन्दित हुने जमात यहाँ ठुलो छ । देउडा सबैको मनको गीत भएको छ ।” """
प्रदेश सभाका लागि छुट्टै निजामती सेवा आवश्यकताबारे थप छलफल जरुरी : मुख्यमन्त्री आचार्य,"""सन्तोष दहित दाङ, असार १८ गते । लुम्बिनी प्रदेशका मुख्यमन्त्री चेतनारायण आचार्यले प्रदेश सभाको प्रभावकारी कार्यसम्पादनका लागि छुट्टै निजामती सेवा निर्माणका विषयमा अझै थप छलफल आवश्यक रहेको बताउनुभएको छ । बुधबार राप्ती उपत्यका (देउखुरी) मा प्रदेश सभा सचिवालयले आयोजना गरेको 'प्रदेश सभा निजामती सेवा विधेयकसम्बन्धी अन्तरक्रिया कार्यक्रम'लाई सम्बोधन गर्दै मुख्यमन्त्री आचार्यले प्रदेश निजामती सेवा ऐनभित्रै प्रदेश सभा निजामती सेवालाई सम्बोधन गरेर जान सकिने वा छुट्टै ऐन आवश्यक पर्छ भन्नेबारे थप छलफल आवश्यक रहेको बताउनुभएको हो । ""छुट्टै संरचना आवश्यक हो होइन, यसबारे विस्तृत खोजी हुन जरुरी छ । संरचना जन्माउनुभन्दा त्यसलाई कसरी सञ्चालन गर्ने भन्ने मुख्य कुरा हो । निजामती सेवा बनाउँदा पनि हामीले धेरै अनुभव प्राप्त गरेका छौँ । अहिले हामी प्रदेश सभाको छुट्टै ऐन बनाएर जान सक्ने कि नसक्ने, यो विषयमा गहन छलफल जरुरी छ । हतारिएर निष्कर्षमा नपुगौं । ऐनले दीर्घकालीन रूपमा पार्ने प्रभावबारे पनि खोजी हुनु आवश्यक छ,"" मुख्यमन्त्री आचार्यले भन्नुभयो । क्षमतायोग्य कर्मचारीहरूको व्यवस्थापनमा सरकारको ध्यान केन्द्रित रहेको स्पष्ट पार्दै उहाँले अझै बहस र छलफल आवश्यक रहेको धारणा व्यक्त गर्नुभयो । ""मान्छे एकै ठाउँमा बाँधिएर बस्न चाहँदैन । हतारिएर कानुन नबनाऔं । यसले अझै बहस र छलफल खोजेको छ,"" उहाँको भनाइ थियो । सभामुख तुलाराम घर्तीमगरले व्यवस्थापिका, कार्यपालिका र न्यायपालिका तीनवटै अङ्ग स्वतन्त्र भए पनि एकअर्कासँग अन्तरसम्बन्धित रहेको बताउनुभयो । उहाँले सङ्घीयतालाई कार्यान्वयन गर्ने सिद्धान्तमा आधारित रहेर प्रदेश सभा निजामती सेवा ऐन निर्माणको काम अघि बढाउन खोजिएको जानकारी दिनुभयो। कार्यक्रममा प्रदेश सभामा प्रतिनिधित्व गर्ने राजनीतिक दलका दलउपनेता, प्रमुख सचेतक, सचेतक, प्रदेश सभा सदस्य, प्रमुख सचिव, मुख्य न्यायाधिवक्ता, सचिव तथा प्रमुख जिल्ला अधिकारीहरूको सहभागिता थियो । विषय विज्ञका रूपमा काँशिराज दाहालले ऐन निर्माणसँग सम्बन्धित विषय र प्राथमिकताका बारेमा धारणा राख्नुभएको थियो । """
"नेपाल ऐन संशोधन गर्ने विधेयक, २०८० लाई पारित गरियोस्’ भन्ने प्रस्ताव पारित","""काठमाडौँ, असार १७ गते । ‘प्रतिनिधिसभाबाट सन्देशसहित प्राप्त केही नेपाल ऐन संशोधन गर्ने विधेयक, २०८० लाई पारित गरियोस’ भन्ने प्रस्ताव राष्ट्रियसभाबाट सर्वसम्मतिले पारित भएको छ । सभाको आजको बैठकमा कानुन, न्याय तथा संसदीय मामिलामन्त्री अजयकुमार चौरसियाले उक्त प्रस्ताव प्रस्तुत गर्नुभएको थियो । सभाअध्यक्ष नारायणप्रसाद दाहालले उक्त प्रस्ताव सभामा पेस गर्दा सर्वसम्मतिले पारित भएको हो । आजकै बैठकमा विधायन व्यवस्थापन समितिका सभापति तुलसाकुमारी दहालले ‘प्रतिनिधिसभाबाट सन्देशसहित प्राप्त भन्सार विधेयक, २०८० सम्बन्धी समितिको  प्रतिवेदन’  पेस गर्नुभयो । यस विधेयकउपर २१ जना सांसदले एक सय २३ बुँदामा संशोधन प्रस्ताव दर्ता गर्नुभएको थियो । रासस प्राप्त संशोधन प्रस्तावसहित विधेयकमाथि यहि असार ११ गते सैद्धान्तिक छलफल भएको थियो । विधेयकले भन्सार प्रक्रियालाई व्यवस्थित, पारदर्शी तथा उत्तरदायी बनाई अन्तरराष्ट्रिय व्यापारलाई सहज र सुरक्षित बनाउन तथा महशुल सङ्कलनमा प्रभावकारिता वृद्धि गर्ने लक्ष्य लिएको छ । रासस """
आत्मनिर्भर बन्ने आधार,"""कृषिप्रधान देश नेपालको मुख्य खाद्यान्न बाली धान हो । धान चैते र बर्खे गरी दुई बाली लगाउन सकिन्छ । नेपाली धेरैमा दुई छाक नै भात खाने बानी परेको छ । यसले गर्दा स्वदेशमा उत्पादित धानले नपुगेर बाहिरबाट ठुलो परिमाणमा धानचामल आयात गर्नुपर्ने अवस्था अन्त्य भएको छैन । यो अवस्था अन्त्य गर्नका लागि स्वदेशमा धानको उत्पादन र उत्पादकत्व बढाउनु पर्छ । यो असार रोपाइँ गर्ने महिना हो । अझै पनि सबै ठाउँमा पर्याप्त सिँचाइ सुविधा नहुँदा धेरै ठाउँमा आकासे पानीको भरमा रोपाइँ गर्नु पर्छ । धान उत्पादन हुने मुख्य क्षेत्र तराई हो, जहाँ ८० प्रतिशत धान उत्पादन हुन्छ । त्यहाँ पनि पर्याप्त सिँचाइ सुविधा छैन । आधा असार बितिसक्दा बल्लतल्ल १५१६ प्रतिशत मात्र रोपाइँ सम्पन्न भएको छ । अब बाँकी महिनामा रोपाइँ सक्नुपर्ने छ । यस पटक पर्याप्त वर्षा हुने अनुमान छ । त्यसैले धान खेती पनि राम्रो हुने आशा गरिएको छ । पूर्वी नेपालमा धान रोपाइँ धमाधम सुरु भइसकेको छ । असार १५ अघि नै पानी पुगेका स्थानमा धान रोपाइँ सुरु भएको हो । पश्चिम नेपाल र तराईका अधिकांश भूभागमा पनि यस वर्ष छिट्टै धान रोपाइँ सम्पन्न हुने अनुमान छ । जल तथा मौसम विज्ञान विभागका अनुसार असार १५ देखि कर्णाली, सुदूरपश्चिम, लुम्बिनीसहित तराईका भूभागमा राम्रो वर्षा हुँदै छ । यसले पनि धान रोप्न तयार भएका किसानमा खुसी छाएको छ । सरकारले धान उत्पादनलाई निकै महत्व दिएको छ । जलवायु अनुकूलित प्रविधिको अनुसन्धान र विकास एवं उपलब्ध प्रविधिको प्रयोग गर्दै सघन धान खेती (बर्खे र चैते) मार्फत उत्पादन एवं उत्पादकत्व बढाउँदै देशलाई खाद्यान्नमा आत्मनिर्भर र खाद्य सुरक्षातर्फ अग्रसर गराउने लक्ष्य छ । हिजो आइतबार २२ औँ राष्ट्रिय धान दिवस तथा रोपाइँ महोत्सव मनाइयो । यस पटक ‘धान बालीमा सघनता : खाद्य सुरक्षा र आत्मनिर्भरता’ भन्ने नारा तय गरिएको छ । मानो रोपेर मुरी उब्जाउने दिनका रूपमा नेपालमा यो दिवस २०६१ सालदेखि मनाइँदै आइएको छ । चालु आर्थिक वर्षमा कुल १४ लाख २० हजार ६३६ हेक्टर क्षेत्रफलमा धान खेती हुँदा कुल ५९ लाख ५५ हजार ४७६ मेट्रिक टन धान उत्पादन भएको थियो । अघिल्लो वर्षको तुलनामा १२८ प्रतिशत कम क्षेत्रफलमा धान रोपाइँ भए पनि हालसम्मको उच्चतम औसत उत्पादकत्वसँगै अघिल्लो वर्षभन्दा ४०४ प्रतिशतले धान उत्पादनमा बढोत्तरी भएको छ । यस पटक अब पनि सोही अनुपात धान रोपाइँ हुँदै छ । नेपाललाई आवश्यक पर्ने करिब ७० लाख मेट्रिक टन धानमध्ये करिब १० लाख मेट्रिक टन धान अझै अपुग छ । फलस्वरूप गत जेठमा करिब ३८ अर्ब ९४ करोड रुपियाँ बराबरको धान, चामल र कनिका आयात गरिएको थियो । आगामी दुई वर्षमा धानमा आत्मनिर्भर बनाउने उद्देश्य यस वर्षको बजेटमा उद्घोष भएको छ । त्यसका लागि चैते धानमा क्षेत्रफल विस्तार गर्ने, पहाडका पाखा बारीमा घैया धान लगाउने र बर्खे धानमा उत्पादकत्व वृद्धि कार्यक्रम तिनै तहका सरकारले सञ्चालन गर्दै छन् । नेपाल कृषि अनुसन्धान परिषद् (नार्क) बाट धानबालीका विभिन्न १४० भन्दा बढी जात तयार भएका छन् । नेपालमा हाइब्रिड धानका जातको विकास भएको छ । यसरी विकास भएको बिउको उपलब्धता सुनिश्चित गर्न बिउ वृद्धिका कार्यक्रम तिनै तहका सरकारमार्फत प्रवर्धनमा जोड दिइएको छ । प्रधानमन्त्री कृषि आधुनिकीकरण परियोजना अन्तर्गत सञ्चालित धानका २१ जोन र पाँच सुपरजोनमार्फत बर्खे र चैते दुवै सिजनमा धानको सम्पूर्ण मूल्य शृङ्खला विकासमा कार्यक्रम सञ्चालन गरिँदै छ । नेपालमा बहुदलीय व्यवस्था आउनुअघि पञ्चायतकालदेखि नै धानचामलमा परनिर्भर हुन थालेको हो । यो परनिर्भरता हटाई धानचामलमा आत्मनिर्भर बन्न सरकारले विभिन्न कार्यक्रम सञ्चालन गरेको छ । राष्ट्रिय गौरवका रूपमा सुरु गरेका सिँचाइ आयोजनामध्ये अधिकांश निर्माण सम्पन्न हुने चरणमा छन् । भेरी–बबई डाइभर्सन, सुनकोशी–मरिण डाइभर्सनलगायतका केही आयोजना अबको केही वर्षभित्र सम्पन्न हुँदै छन् । यी आयोजनाले कम्तीमा पनि थप पाँच लाख हेक्टर खेतमा बाह्रै महिना सिँचाइ सुविधा पुर्‍याउने क्षमता राख्छन् । तराईको सम्पूर्ण क्षेत्रमा बाह्रै महिना सिँचाइ सुविधा पुर्‍याउन सक्ने हो भने धानमा आत्मनिर्भर भई निर्यात समेत गर्न सकिने छ ।  """
"ताप्लेजुङमा पहिरोले घर पुरिँदा चार जना घाइते, एक गम्भीर","""साहारा लिम्बूफुङलिङ, असार १८ गते । ताप्लेजुङको सिदिङबा गाउँपालिकाको आङखोपमा पहिरोले घर पुरिँदा पाँच जना घाइते हुनुभएको छ । स्थानीय हस्तबहादुर कटुवालको घर पहिरोले पुरिँदा उहाँका ५० वर्षीया श्रीमती ठगमाया कटुवाल गम्भीर घाइते हुनुभएको छ भने अन्य चार जनाको अवस्था सामान्य रहेको छ । कुलोमा बगेको पानी छेकिएर घरमाथिको खेतमा पस्दा पहिरो खसेर घर पुरिँदा परिवारका अन्य चार जना घाइते भएको आङखोपका वडाध्यक्ष रत्नबहादुर खत्रीले जानकारी दिनुभयो । उहाँका अनुसार गएराति करिब १ बजे पहिरोले घर पुरिएको हो । पहिरोले एक्कासी घर पुरिएपछि छेउमा रहेको मतानमा सुतेका छोराबुहारीले आमाबुवाको तत्काल उद्धार गर्नुभएको थियो । पहिरोका कारण हस्तबहादुर, छोरा जगत कटुवाल, बुहारी सरस्वता कटुवाल र छोरी सम्झाना कटुवाल सामान्य घाइते हुनुभएको छ । घाइते ठगमायालाई गम्भीर चोट लागेकाले थप उपचारका लागि एम्बुलेन्स झिकाइएको वडाध्यक्ष खत्रीले बताउनुभयो । राति वर्षा नभए पनि सिँचाइका लागि ल्याइएको कुलो थुनिएर पानी खेतबारीमा खसेर पहिरो झरेको स्थानीयको भनाइ छ । घटनास्थलमा अहिले साब्लाखु प्रहरी चौकीको टोलीले अनुसन्धान तथा क्षतिको विवरण सङ्कलन गर्ने कार्य सुरु गरेको छ । """
यो वर्ष उत्पादन बढ्ने विश्वास,"""काठमाडौँ, असार १५ गते । असार १५ अर्थात् धान दिवस । मानो रोपेर मुरी उब्जाउने दिनका रूपमा नेपालमा मनाइँदै आएको छ । जस अनुसार देशभर उत्सवका रूपमा धान रोपाइँ हुँदै छ । प्रमुख खाद्यान्न बाली धान नेपालको खाद्य सुरक्षाको प्रमुख आधार मानिन्छ । धान एक बाली मात्र नभई औसत नेपालीको जीवन पद्धतिमा अभिन्न रहँदै आर्थिक, सामाजिक, सांस्कृतिक र धार्मिक रूपमा पनि उत्तिकै महत्वपूर्ण छ । त्यसैले पनि हरेक वर्ष उल्लासपूर्ण उत्सवका रूपमा धान रोपाइँ गरिने कृषि विभागका महानिर्देशक तथा धान दिवस मूल समारोह समितिका अध्यक्ष प्रकाशकुमार सञ्जेल बताउनुहुन्छ । यो वर्ष प्रिमनसुनदेखि नै वर्षा राम्रो भएकाले धान राम्रो उत्पादन हुने अनुमान कृषि विज्ञले गर्नुभएको छ । कृषि मौसमविद् रामेश्वर रिमालका अनुसार पूर्वी नेपालमा धान रोपाइँ धमाधम सुरु भइसकेको छ । उहाँका अनुसार असार १५ अघि नै पर्याप्त पानी पुगेका स्थानमा धान रोपाइँ सुरु भएको हो । पश्चिम नेपाल र तराईका अधिकांश भूभागमा पनि यस वर्ष छिट्टै धान रोपाइँ हुने अनुमान रहेको कृषि मौसमविद् रिमाल औँल्याउनुहुन्छ । जल तथा मौसम विज्ञान विभागका अनुसार असार १५ देखि कर्णाली, सुदूरपश्चिम, लुम्बिनीसहित तराईका भूभागमा राम्रो वर्षा हुँदै छ । यसले पनि धान रोप्न तयार भएका किसानमा खुसी छ । कृषि तथा पशुपन्छी विकास मन्त्रालयका अनुसार २२ औँ राष्ट्रिय धान दिवस तथा रोपाइँ महोत्सव २०८२ को नारा ‘धान बालीमा सघनता : खाद्यसुरक्षा र आत्मनिर्भरता’ रहेको छ । धान दिवस मूल समारोह समितिका अध्यक्ष सञ्जेलका अनुसार जलवायु अनुकूलित प्रविधिको अनुसन्धान र विकास एवं उपलब्ध प्रविधिको प्रयोग गर्दै सघन धान खेती (बर्खे र चैते) मार्फत उत्पादन एवं उत्पादकत्व बढाउँदै देशलाई खाद्यान्नमा आत्मनिर्भर र खाद्य सुरक्षातर्फ अग्रसर गराउने लक्ष्य लिइएको छ । चालु आर्थिक वर्षमा कुल १४ लाख २० हजार ६३६ हेक्टर क्षेत्रफलमा धान खेती हुँदा कुल ५९ लाख ५५ हजार ४७६ मेट्रिक टन धान उत्पादन भएको थियो । अघिल्लो वर्षको तुलनामा १२८ प्रतिशत कम क्षेत्रफलमा धान रोपाइँ भए पनि हालसम्मको उच्चतम औसत उत्पादकत्वसँगै अघिल्लो वर्षभन्दा ४०४ प्रतिशतले धान उत्पादनमा बढोत्तरी भएको मन्त्रालयले जनाएको छ । अब पनि सोही अनुपात धान रोपाइँ हुँदै छ । नेपाललाई आवश्यक पर्ने करिब ७० लाख मेट्रिक टन धानमध्ये करिब १० लाख मेट्रिक टन धान अझै अपुग छ । फलस्वरूप गत जेठमा करिब ३८ अर्ब ९४ करोड रुपियाँ बराबरको धान, चामल र कनिका आयात गरिएको थियो । आगामी दुई वर्षमा धानमा आत्मनिर्भर बनाउने उद्देश्य यस वर्षको बजेटमा उद्घोष भएको छ । त्यसका लागि चैते धानमा क्षेत्रफल विस्तार गर्दै बर्खे धानमा उत्पादकत्व वृद्धि कार्यक्रम तिनै तहमा लैजाने मन्त्रालयले जनाएको छ ।  नेपाल कृषि अनुसन्धान परिषद् (नार्क) बाट धानबालीका विभिन्न १४० भन्दा बढी जात दर्ता छन् । नेपालमा हाइब्रिड धानका जातको विकास भइरहेको र यसरी विकास भएका धानका जातको बिउको उपलब्धता सुनिश्चित गर्न बिउ वृद्धिका कार्यक्रम तिनै तहका सरकारमार्फत प्रवर्धनमा जोड दिइएको छ । प्रधानमन्त्री कृषि आधुनिकीकरण परियोजना अन्तर्गत सञ्चालित धानका २१ जोन र पाँच सुपरजोनमार्फत बर्से र चैते दुवै सिजनमा धानको सम्पूर्ण मूल्य शृङ्खला विकासमा कार्यक्रम सञ्चालन गरिने भएको छ । राष्ट्रपतिको शुभकामना राष्ट्रपति रामचन्द्र पौडेलले असार १५ को राष्ट्रिय धान दिवसका अवसरमा सबै नेपालीमा सुख, शान्ति र समृद्धिको कामना गर्नुभएको छ । शुभकामना सन्देशमार्फत राष्ट्रपति पौडेलले नेपालमा कृषिको महत्व बढाउँदै राष्ट्रिय खाद्य सुरक्षामा धानको भूमिकालाई बढाउने गरी धानको उत्पादन वृद्धि गर्नुपर्नेमा जोड दिनुभएको छ । नेपालको संविधानले प्रत्येक नागरिकलाई खाद्यसम्बन्धी हकको व्यवस्था गरे अनुसार खाद्यवस्तुको अभाव झेल्न नपर्ने गरी मौलिक हकको प्रभावकारी कार्यान्वयनका लागि धान खेतीको प्रवर्धन गर्नु आवश्यक रहेको उहाँले प्रस्ट पार्नुभएको छ । त्यसै गरी उपराष्ट्रपति रामसहायप्रसाद यादवले दिनुभएको शुभकामना सन्देशमा यो दिवस आत्मनिर्भर र समृद्ध नेपाल निर्माण गर्ने साझा लक्ष्यसहित उन्नत कृषि प्रणालीको विकास र आधुनिकीकरणप्रति दृढ सङ्कल्पको प्रतीक हो भन्नुभएको छ । """
तीन सय विपन्न परिवारको स्वास्थ्य बिमा,"""विजयकुमार साह ढल्केबर, असार १८ गते । धनुषाको सहिदनगर नगरपालिकाले तीन सय विपन्न परिवारका एक हजार पाँच सय जनाको स्वास्थ्य बिमा गरेको छ । नगरपालिकाको चालू आर्थिक वर्ष २०८१८२ को वार्षिक स्वीकृत कार्यक्रमअन्तर्गत यो स्वास्थ्य बिमा कार्यक्रम सञ्चालन गरिएको हो । नगर प्रमुख दिनेशप्रसाद यादवले पहिलोपटक नगरस्तरमा स्वास्थ्य बिमा कार्यक्रम लागू गरिएको बताउनुभयो । उहाँले विपन्न तथा कमजोर आर्थिक अवस्था भएका परिवारलाई लक्षित गर्दै स्वास्थ्य बिमा कार्यक्रम सुरु गरिएको जानकारी दिनुभयो । उहाँका अनुसार प्रत्येक घरपरिवारको नाममा तीन हजार पाँच सय रुपियाँका दरले बिमा गरिएको छ । कुल तीन सय घरपरिवार लाभान्वित हुने गरी करिब १० लाख ५० हजार रुपियाँको लागतमा स्वास्थ्य बिमा गरिएको हो । नगर प्रमुख यादवले नगरपालिकाबाट पहिलोपटक सञ्चालित यस कार्यक्रमलाई आगामी वर्षमा पनि निरन्तरता दिइने बताउनुभयो । उहाँले भन्नुभयो, “स्वास्थ्य जीवन नै समृद्ध नगरको आधार हो । हामी सबै नागरिकलाई स्वास्थ्य सेवाको पहुँचमा ल्याउन प्रतिबद्ध छौं ।” यस कार्यक्रमले नगरका निम्न आय भएका परिवारलाई स्वास्थ्य सेवामा पहुँच सुनिश्चित गर्ने अपेक्षा गरिएको छ । बिमासँगै बिमाको प्रचारप्रसार तथा जनचेतना अभिवृद्धि गर्ने कार्य पनि अघि बढाइएको नगर प्रमुख यादवले बताउनुभयो । """
माटोरहित प्रविधिमार्फत आलुको बिउ उत्पादन सुरु,"""सिन्धुपाल्चोक समाचारदाता सिन्धुपाल्चोक, असार १७ गते । आलुबाली विकास केन्द्र निगाले सिन्धुपाल्चोकले माटोरहित ‘एरोपोनिक्स’ प्रविधिमार्फत आलुको बिउ उत्पादन गर्ने कार्य थालेको छ । केन्द्रको रजत जयन्तीका अवसरमा उक्त प्रविधिबाट बिउ उत्पादन गर्न थालिएको हो । विसं २०३२ मा न्युक्लियस बिउ आलु उत्पादनका लागि स्थापना भएको आलुबाली विकास केन्द्र निगाले सिन्धुपाल्चोकले स्थापनाकालदेख नै गुणस्तरयुक्त बिउ आलु तथा आलुको बियाँ उत्पादन गरी देशभरका कृषक समुदायमा बिउ एवं प्रविधि हस्तान्तरण गर्दै आएको छ । उक्त प्रक्रियामार्फत आलु उत्पादन तथा उत्पादकत्व बढाई पोषण तथा खाद्य सुरक्षाको सुनिश्चितता र गरिबी निवारणमा सो केन्द्रले टेवा पुर्‍याउँदै आएको छ । स्थानीय जात र विभिन्न देशका आलुको जातबाट ‘टिस्युकल्चर’ प्रविधिमार्फत नयाँ पुस्ताको बिउ उत्पादन गर्दै आएको आलु बाली विकास केन्द्रले आलु बालीको पिबिएस र टिपिएस तथा विभिन्न पुस्ताका बिउ उत्पादन गरी बिक्रीवितरण गर्दै आएको केन्द्रका प्रमुख अरुण खनालले जानकारी दिनुभयो । आलु बालीको जातीय संरक्षण र संवर्धन गर्ने, आलु बालीका समस्या परीक्षण गर्ने, बिउ आलु उत्पादक कृषकलाई प्राविधिक सेवा, बिउ आलुको गुणस्तर नियन्त्रण तथा सुपरिवेक्षण जस्ता विभिन्न सेवा दिँदै आएको उहाँले बताउनुभयो । लिसङ्खुपाखर गाउँपालिका–५, मुडेस्थित निगाले बजारमा अवस्थित केन्द्रले समुद्री सतहभन्दा दुई हजार ५५० मिटर उचाइमा १०८ रोपनी १३ आना आफ्नै जग्गा र १७५ रोपनी भाडाको जग्गामा कार्य गर्दै आएको छ । केन्द्रले रोजिटा, कार्डिनल, जनकदेवलगायत विभिन्न जातका आलु बालीसम्बन्धी काम गर्दै आएको छ । रोजिटा आलु मुडेको ‘ब्रान्ड’ भनेर नेपालभर चिनिएको छ । सो केन्द्रले स्थानीयस्तरका प्राविधिक, अगुवा कृषक, आलुमा क्षमता वृद्धि गर्दै आएको छ । उक्त केन्द्रको ५० औँ वार्षिकोत्सव (स्वर्ण जयन्ती), फार्म डे तथा प्रविधि प्रदर्शन कार्यक्रममा कृषि तथा पशुपन्छी विकास मन्त्रालयकी सहसचिव डा जानुका पण्डितले स्थानीय र रैथाने जातका आलुको संरक्षण र संवर्धन गर्न मन्त्रालय लाग्ने र मातहतका कार्यालय पनि लाग्नुपर्ने धारणा राख्नुभयो । मुडेमा उत्पादित रोजिटालगायतका स्थानीय र रैथाने आलुलाई ‘गे्रडिङ’ र ‘ब्रान्डिङ’ गरी बाहिरी मुलुकबाट आयात हुने आलुलाई विस्थापित गर्नुपर्ने उहाँले बताउनुभयो । त्यसका लागि मन्त्रालय नीतिगत र पूर्वाधारमा सहयोग दिन सदैव तयार रहेको मन्त्रालयकी प्रवक्तासमेत रहेकी पण्डितले बताउनुभयो । मुडे आसपासका क्षेत्रबाट वार्षिक ७१ करोड रुपियाँ बराबरको आलु निर्यात हुने गर्छ । लिसङ्खुपाखर गाउँपालिकाकी उपाध्यक्ष मिठुदेवी लामाले मुडे र अन्य पालिकाका विभिन्न स्थानमा कृषकले उत्पादन गरेका आलुलगायतका कृषि उपजको चिस्यान केन्द्र स्थापना गरेको र केन्द्र छिटै सञ्चालनमा आउने जानकारी दिनुभयो । कृषिमा आधुनिकीकरण र यान्त्रिकीकरण गर्दै कृषि, पशुपालनमा गाउँपालिकाले कृषकलाई अनुदानलगायतको सहयोग गर्दै आएको लामाको भनाइ छ । कार्यक्रममा ५० भन्दा बढी जातका आलुका परिकार प्रदर्शनी गरिएको छ । आलु उत्पादन गरेर आत्मनिर्भर हुने कृषक, केन्द्रका पूर्वकर्मचारीलगायतलाई सम्मान गरिएको छ । """
जङ्गलको जाममा ट्रक,"""बोमलाल गिरी नवलपुर, असार १७ गते। बाढीले दुम्किवासस्थित विनयी खोलाको डाइभर्सन बगाउँदा जाममा परेका मालवाहक सवारी साधन चार दिनदेखि सडकमै थन्किएका छन्। पटक पटक डाइभर्सन बगाएकाले अब फेरि डाइभर्सन नबनाउने निष्कर्षमा सडक विभाग पुगेपछि मालवाहक सवारी साधन चार दिनदेखि कावासोतीको जङ्गलमै थन्किएका हुन्। वीरगन्जबाट धान लिएर परासी जाँदै गरेको ट्रकका चालक दीपक थारूले आफूहरू पाँच दिनदेखि कावासोती जङ्गलमै रोकिएको बताउनुभयो। उहाँले बाटोका कारण धेरै समस्या भएको भन्दै छिटो पुल सञ्चालनमा ल्याउन र बाटो विस्तारमा तिब्रता दिन आग्रह गर्नुभयो। यो जङ्गलमा मात्रै झण्डै एक सय ५० वटा मालवाहक सवारी साधन रोकिएका छन्। तर ट्राफिक प्रहरीले भने बाटो बन्द भएकाले नआउन सूचना निकाले पनि बेवास्ता गरेको बताएको छ। ‘‘वैकल्पिक मार्गबाट मालवाहक सवारी साधनहरू चल्न नसक्ने भएकाले हामीले सुचना निकालेरै बढी भार बोकेका र लामा मालवाहक सवारी साधन नचलाउन भनेका थियौ,’’ जिल्ला ट्राफिक प्रहरी कार्यालयका प्रमुख, प्रहरी निरीक्षक जनक बन्जराले भन्नुभयो, ‘‘सूचनालाई बेवास्ता गर्दा दुःख भएको छ, अझै केही दिन समस्या हुन सक्छ।’’ झण्डै एक दर्जन पटक खोलाले बगाएपछि अब नयाँ बनेको पुल सञ्चालनमा नआउन्जेल डाइभर्सन नबनाउने निर्णय गरिएको हो। निर्माण सम्पन्न भइसकेको पुल आगामी शनिबार साँझदेखि सञ्चालनमा आउने भएको छ। पुलको ढलान भएको करिब चार हप्तापछि पुल भएर नियमित रूपमा यातायात सञ्चालन हुने भएको हो। सडक आयोजनाको पूर्वी खण्डका प्रमुख ईश्वरबहादुर रिजालले चिनियाँ निर्माण कम्पनी, परामर्शदाता तथा आयोजना बिचको छलफल अनुसार शनिबार साँझदेखि पुल मार्ग खुला गरिने जानकारी दिनुभयो। यसअघि, विनयी खोलामा करिब ५२ वर्षअघि निर्माण गरिएको फलामे पुल गत पुस २६ गते भारतीय मालवाहक ट्रक चल्दा भाँचिएको थियो। त्यसपछि अस्थायी डाइभर्सनमार्फत यातायात सञ्चालन हुँदै आएको थियो।  """
‘समाज कल्याण परिषद्को भूमिका खुम्च्याउनु हुन्न’,"""मुलुकभर करिब ५६ हजारको हाराहारीमा गैरसरकारी संस्था समाज कल्याण परिषद्सँग आबद्ध छन् । तीमध्ये भन्डै १० हजार जति मात्रै सक्रिय भूमिकामा छन् । ती सबै संस्थाको नियमित मूल्याङ्कन, सुपरिवेक्षण तथा अनुगमनको काम परिषद्ले गर्दै आइरहेको छ । त्यसबाहेक परिषद्ले पछिल्लो समय संस्थागत सुशासन तथा संस्थालाई आर्थिक रूपमा सबल बनाउन विभिन्न प्रयास पनि गर्दै आइरहेको छ । यसै सेरोफेरोमा रहेर परिषद्का सदस्यसचिव मनोज भट्टसँग गोरखापत्र दैनिकका लागि सूर्यप्रसाद पाण्डेले गरेको कुराकानीको सम्पादित अंश : समाज कल्याण परिषद्ले राष्ट्रिय तथा अन्तर्राष्ट्रिय गैरसरकारी संस्थाको नियमनको काम कसरी गरिरहेको छ ? नेपालको संविधान २०७२ को धारा ५१ को ञ (१४) ले समाज कल्याण परिषद्को कार्य प्रकृति र जिम्मेवारीलाई स्पष्ट पारेको छ । सामुदायिक तथा राष्ट्रिय वा अन्तर्राष्ट्रिय गैरसरकारी सङ्घ संस्थाको लगानी र भूमिकालाई जवाफदेशी र पादर्शी बनाउँदै त्यस्ता संस्थाको स्थापना, स्वीकृति, सञ्चालन, नियमन र व्यवस्थापनका लागि एकद्वार प्रणाली अपनाउने र राष्ट्रिय आवश्यकता र प्राथमिकताका क्षेत्रमा मात्र त्यस्ता सङ्घ संस्थालाई संलग्न गराउने भन्ने संवैधानिक व्यवस्था छ । हामीले सोही व्यवस्था अनुसार समाज कल्याण ऐन, २०४९ भित्र रही जिम्मेवारी वहन गर्दै आएका छौँ । सामुदायिक, राष्ट्रिय वा अन्तर्राष्ट्रिय गैरसरकारी सङ्घ संस्थाको स्वीकृति, नियमलगायतका काम एकद्वार प्रणालीमार्फत परिषद्ले गर्ने जिम्मेवारी संविधानले नै दिएको रहेछ । यो व्यवस्था व्यवहारमा कार्यान्वयन भएको छ त ? परिषद् मूलतः समाज कल्याण परिषद् ऐन, २०४९ तथा त्यसको आधारमा बनेका अन्य कानुनको आधारमा सञ्चालित छ । त्यसबाहेक २०७२ सालको संविधानले समेत हाम्रो जिम्मेवारी स्पष्ट किटान गरेको छ । संवैधानिक व्यवस्था अनुसार हामीले पूर्णत जिम्मेवारी वहन गर्न पाएका छैनौँ । अहिले पनि धेरै कार्यक्रम तथा परियोजना परिषद्बाहेक अन्य मन्त्रालयबाट धेरै स्वीकृत तथा कार्यान्वयन भइरहेको अवस्था छ । अन्य मन्त्रालयसँगको सम्झौतामा कार्यान्वयन हुने कार्यक्रम तथा परियोजनाको हिस्सा हाम्रो स्वीकृति तथा सम्झौताबाट हुने कार्यक्रम भन्दा धेरै गुणा बढी हुने गरेको छ । जुन संविधानको भावनाविपरीत हो र समाज कल्याण ऐन विपरीत छ भन्ने हाम्रो बुझाइ छ । अहिले परिषद्ले स्वीकृत नदिएको परियोजनाको जवाफदेही पनि हामी हुनु परेको छ । त्यस्ता संस्था हाम्रो दायरामा आउन दिएका छैनौँ । संविधानले नै स्पष्ट किटान गरेको विषय किन कार्यान्वयन नभएको होला ? यसमा परिषद्को पनि कमजोरी छ कि ? अन्य मन्त्रालय जस्तै हामी पनि सरकारको एक अङ्ग हौ । हाम्रा पनि निश्चित दायरा तथा सीमा छन् । हामी पनि सरकारको नीति तथा कार्यक्रम अनुसार नै चल्ने हो । हामीलाई संविधान र समाज कल्याण ऐनले दिएकोे अधिकार हनन भयो भने विषय विगतमा पनि पटक पटक सार्वजनिक बहसमा आएका थिए । हामीले पनि विभिन्न मञ्चमा यो विषय उठाइरहेका छौँ । संसद्को दिगो विकास तथा सुशासन समितिले पनि विगतमा एकद्वार प्रणाली अनुसार समाज कल्याण परिषद्बाट विषयत र भौगोलिक प्राथमिकता तोकी गैरसरकारी संस्थाको परियोजना सञ्चालनसम्बन्धी कार्यविधि बनाई कार्यान्वयनको व्यवस्था गर्न नेपाल सरकारलाई निर्देशन दिएको थियो । अझै पनि कार्यान्वयन भएको छैन । साथै, समितिले अर्थ मन्त्रालय, परराष्ट्र मन्त्रालय र विकास साझेदार संस्थाबिच हुने पार्टनरसिप फ्रेमवर्क एग्रिमेन्ट अन्तर्गत सञ्चालित आयोजनाका विषयमा पनि प्रश्न उठाएको थियो । यी व्यवस्था कार्यान्वयन भएको भए सरकारको आवधिक योजना तथा नीतिलाई सहयोग पुग्ने थियो । विकास साझेदार संस्थाहरूबाट अन्तर्राष्ट्रिय गैरसरकारी संस्थालाई सिधै सहायता उपलब्ध गराउँदा के समस्या आउने रहेछ ? यस्ता संस्थाबाट प्राप्त हुने सहायता तथा परियोजना परिषद्को स्वीकृतिमा सञ्चालन गर्नुपर्ने भन्ने स्पष्ट कानुनी व्यवस्था छ । हाम्रो चाहना भएको कानुनी व्यवस्था कार्यान्वयन होस् भन्ने हो । हामीले स्थानीय तहको सिफारिसमा मात्र परियोजना सञ्चालनको स्वीकृति दिने मात्रै हो । हामीसँग सम्झौता भए अनुसार कार्यक्रम सञ्चालन भएको छ कि छैन भनेर अनुगमन तथा मूल्याङ्कन गर्ने मात्रै हो । परिषद्बाहेक अन्य निकायबाट कार्यक्रम कार्यान्वयन हुँदा राष्ट्रिय प्राथमिकता तथा आवश्यकताका क्षेत्रमा लगानी एवं परिचालन भए नभएको यकिन हुन सकेका भन्ने प्रश्न उठ्ने गरेको पाइन्छ, जसको अपजस समाज कल्याण परिषद्ले लिनु परेको छ । खर्चको पारदर्शिता, कार्यान्वयनको प्रभावकारिता तथा वित्तीय सुशासनमा पनि समय समयमा प्रश्न उठ्ने गरेको छ । यी सबै अपजसको भागीदार भने हामी हुनु परेको छ । यो विरोधाभासपूर्ण अवस्थाको अन्त्य होस् भन्ने हाम्रो चाहना हो । एकद्वार प्रणालीमार्फत अनुभव भएको परिषद्लाई थप जिम्मेवार बनाउँदै स्वायत्त निकायका रूपमा अघि बढाउँदा सङ्घ संस्थामार्फत विकासमा महìवपूर्ण भूमिका खेल्न सकिन्छ । समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियमानुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र परिषद् माथि लाग्ने गरेको आरोपले गर्दा भ्रम सिर्जना भएको छ । यस्ता परियोजना परिषद्सँग सम्झौता नगरी अन्य निकायबाटै परिचालन हुँदा कसलाई कति फाइदा हुने रहेछ ? समाज कल्याण ऐन, २०४९ को दफा ९ (ञ), १२ र १६ अनुसार सङ्घ संस्थाद्वारा सञ्चालित कार्यक्रम नियम अनुसार कार्यान्वयन हुन नसकेको कारण हाल देखिएको विकृति विसङ्गति र सङ्घ संस्थामार्फत र समाज कल्याण परिषद् माथि लाग्ने गरेको आरोपले गर्दा भ्रम सिर्जना भएको छ । अन्तर्राष्ट्रिय विकास सहायता नीति २०७६ मा राष्ट्रिय तथा अन्तर्राष्ट्रिय गैरसरकारी संस्थाले आफ्नै प्रयासम विकास सहायताको परिचालन गर्दा प्रचलित कानुनबमोजिम समाज कल्याण परिषद्मार्फत हुने छ भन्ने उल्लेख गरिएको छ । साथै त्यस्तो सहायतालाई व्यवस्थापन सूचना प्रणालीमा प्रविष्ट गर्नुपर्ने छ भन्ने व्यवस्था पूर्ण कार्यान्वयन होस भन्ने पनि हाम्रो चाहना हो । यसले समग्रमा मुलुककै हित गर्ने हो । पछिल्लो समय समाज कल्याण परिषद्को भूमिका प्रभावकारी भएन भन्ने गुनासो पनि सुन्ने गरिएको छ । अझै परिषद्को विकल्पमा अर्को संरचना बनाउने प्रयास भएको पनि चर्चा थियो । के यो आवश्यक छ ? हामी संविधानको धारा ५१ र समाज कल्याण ऐन, २०४९ ले निर्दिष्ट गरेको व्यवस्था अनुसार सञ्चालनमा छौँ । यी कानुनले हाम्रो भूमिका स्पष्ट पारिदिएका कारण हामीलाई काम गर्न नीतिगत समस्या छैन । हामीलाई जिटुजी गर्नेसम्मको अधिकार कानुनले दिएको छ । हाम्रो विषयलाई विविध भ्रममा पार्ने गरिएको छ । मैले संसदीय समितिमा पनि यो कुरा भनिसकेको छु । भ्रममा परेर होइन, तथ्य पत्ता लगाऔँ । सानो समूह बनाएर यसको तथ्य पत्ता लगाऔँ । जुन कुरा बाहिर आएको छ, त्यो सत्य होइन । सामजिक क्षेत्रमा काम गरेको हामीसँग लामो अनुभव छ । परिषद् बोर्डमा उच्च स्तरीय व्यक्ति हुनुहुन्छ । यति उच्च व्यक्ति हुँदाहुँदै पनि अर्को कुनै संस्था आएर राम्रो काम हुन्छ, जस्तो लाग्दैन । समाज कल्याणमार्फत आउने सबै रकमको राज्यलाई एक पैसा पनि दायित्व पर्दैन । समाज कल्याणले पैसा बाँडेको छ भन्ने भ्रम छ । हामीले स्वीकृत दिने मात्रै हो । राजनीतिक तहमा समेत स्पष्टता हुनु जरुरी छ । सञ्चार माध्यम पनि स्पष्ट हुनु जरुरी छ । यसलाई व्यवस्थित गर्न छोडेर अर्को संस्था बनाउन खोज्नु राम्रो होइन । बर्सौंदेखिको अनुभव भएको संरचनालाई बलियो र समय सापेक्ष बनाउनु राम्रो हुन्छ । नयाँ संरचनामा जाँदा गैरसरकारी संस्था र नागरिक समाजको संविघान प्रदत्त अधिकारलाई खुम्च्याउनु हुँदैन । यो दिशातर्फ जाँदा नयाँ संरचनालाई पनि अभ्यास गर्न मात्र बर्सौं लाग्ने भएकाले व्यावहारिक र वैज्ञानिक हुँदैन ।  परिषद्लाई राज्यले एक पैसा पनि सहयोग गरेको छैन भन्नुभयो, त्यसो भए यस संस्थाको आम्दानीको स्रोत के हो त ? विगतमा कुनै बेला परिषद्लाई राज्यले नियमित रकम उपलब्ध गराउँथ्यो । अहिले परिषद्मा राज्यको लगानी शून्य छ । तीन वर्षअघि म परिषद्मा सदस्यसचिव भएर आउँदा परिषद् अस्तव्यस्त अवस्थामा थियो । कर्मचारीले तलब खान नपाउने अवस्था थियो । कर्मचारी सेवानिवृत्त हुँदा उपदान नपाउने अवस्था थियो । पछिल्लो समय मन्त्रीस्तरीय निर्णय अनुसार भृकटीमण्डपलाई व्यवस्थापन गरियो । अहिले वार्षिक १७ करोड रुपियाँको हाराहारीमा आम्दानी हुन्छ । जसबाट सङ्घ संस्था कार्यक्रम स्वीकृत गरी गरिब, निमुखा र पछाडि परेका वर्गका सङ्घ संस्थामार्फत वैदेशिक अर्बौं रकम परिचालन गराइएको छ । अहिले कल्याणको मुख्य आम्दानीको स्रोत त्यही बनेको छ । राज्यले संस्थागत सुधार तथा परिषद्को व्यवस्थापनका लागि सहयोग गरिदिने हो भने हामी अझै प्रभावकारी रूपमा काम गर्न सक्छौँ । परिषद् सुधारका लागि तपाईंले नेतृत्व समालेपछि के के काम भयो त ? हामीले परियोजना अनुगमन मूल्याङ्कन तेस्रो पक्षबाट हुने गरी निर्देशिका संशोधन गरेका छौँ । सम्पत्ति शुद्धीकरण निवारणसम्बन्धी गैरनाफामूलक संस्थाबाट हुने वित्तीय कारोबार तथा पारदर्शिताका लागि आवश्यक पर्ने निर्देशिका र मसौदा तयार भएको छ । परिषद्को डिजिटलाइजेसनको कार्य अगाडि बढाइएको छ । भृकुटीमण्डपको आम्दानी झन्डै तीन गुनाले वृद्धि भयो । सङ्घ संस्थाले स्वीकृति लिनेको सङ्ख्या १२ सयको हाराहारीमा थियो । हाल २५ सय पुगेको छ ।  परिषद् सुधारका लागि सरकारबाट के अपेक्षा गर्नुभएको छ ? समाज कल्याण ऐन, २०४९ लाई थप बलियो बनाउँदै समयसपेक्ष बनाउनुपर्ने भूमिकामा सरकारको सहयोग चाहिन्छ ।  पछिल्लो समय प्रदर्शनीमार्गस्थित भृकुटीमण्डपको जग्गा, त्यहाँ बनेका संरचना भाडामा लगाएबापत रकम उठाउन नसकिएको विषय के होला ? भृकुटीमण्डपको जग्गा तथा संरचना भोगचलन गर्न दिने विषयमा आजभन्दा २०२५ वर्षअघि सम्झौता भएको थियो । सम्झौता गर्ने भाडा नदिने प्रवृत्ति पनि त्यतिबेलादेखि नै रहेछ । अहिले पनि त्यतिबेलादेखिकै बक्यौता छ । उक्त बक्यौता उठाउन अख्तियार दुरुपयोग अनुसन्धान आयोगले निर्देशन पनि दिइसकेको थियो । बक्यौता नउठेपछि महालेखा परीक्षकको कार्यालयले पनि हाम्रो नाममा बेरुजु निकालेको छ । असुलउपर गर्न सम्बन्धित निकायलाई पत्राचार पनि गरेका छौँ । प्रहरीलाई पत्राचार पनि गरेका छौँ । नतिर्नेलाई ठाउँ छोड्न पनि पत्राचार गरेका छौँ । सबै लब्ध प्रतिष्ठित व्यक्ति छन् । पैसा नतिर्नेलाई हामीले जबर्जस्ती गर्न भने सक्दैनौँ । यो उहाँहरूको नैतिकताको प्रश्न पनि हो । असुलउपर गर्न मन्त्रीस्तरीय निर्णय गरेर प्रक्रिया अघि बढाएका हौँ । सार्वजनिक सूचना पनि निकालिसकेका छौँ । बक्यौता असुलीका लागि कानुनी प्रव्रियामा गइसकेका छौँ । सम्बन्धित मन्त्रालयमार्फत अनामनगरस्थित तहसिलका कार्यालयमा पठाएका छौँ । हामीले गर्ने अधिकतम कानुनी प्रक्रिया त्यही हो ।  """
लोकसेवा तयारी विशेष : वस्तुगत प्रश्नोत्तर,"""१  सुदूरपश्चिम प्रदेशलाई साक्षर प्रदेश घोषणा कहिले गरिएको हो ?  विसं २०८२ असार १२ – प्रदेशको नौ वटै जिल्लामा रहेका १५ देखि ६० वर्ष उमेर समूहको जनसङ्ख्याको साक्षरता दर ९६१९ प्रतिशत रहेको तथ्याङ्कको आधारमा सुदूरपश्चिम प्रदेश सरकारले साक्षर प्रदेश घोषणा गरेको । – प्रदेशका नौ वटै जिल्लालाई यसअघि विभिन्न समयमा साक्षर जिल्ला घोषणा गरिसकिएको । – लक्षित उमेर समूहको जनसङ्ख्यामध्ये ९५ प्रतिशतभन्दा बढी साक्षर भए साक्षर घोषणा गर्न सकिने प्रावधान छ ।  २ यस वर्ष (२०८२) को मदन भण्डारी राष्ट्रिय पुरस्कार कसलाई प्रदान गरियो ?  वातावरण संरक्षण अभियन्ता एवं पर्यटन व्यवसायी आङ छिरिङ शेर्पा – शेर्पा विगत लामो समयदेखि जलवायु परिवर्तनप्रति चेतना अभिवृद्धिमा सक्रिय रहँदै आउनुभएको । – उहाँले सगरमाथा आधार शिविरबाट मानव मलमूत्र व्यवस्थापनका लागि ब्याग प्रविधि प्रयोग गरी हिमाल सफाइ अभियानमा संलग्न हुनुभएको । ३ गोपालप्रसाद रिमाल पुरस्कार– २०८२ बाट सम्मानित हुने स्रष्टा को हुनुहुन्छ ?  कवि मञ्जुल (मेघराज शर्मा नेपाल) ४ राष्ट्रिय उत्कृष्ट कृषक पुरस्कारबाट सम्मानित हुने कृषक को–को हुनुहुन्छ ?  कोशी प्रदेशबाट : सुरेशकुमार मेहता र रमेश साह, – मधेश प्रदेशबाट : भरतकुमार यादव र हीराबहादुर थापामगर, – बागमती प्रदेशबाट : चेतप्रसाद ढकाल र दयाराम मसामसी, – गण्डकी प्रदेशबाट : छिरिङढोका गुरुङ र बाटुली तिवारी, – लुम्बिनी प्रदेशबाट : जयपाल मौर्य र सुवास कुर्मी, – कर्णाली प्रदेशबाट : गोविन्द ओली र भरतनाथ योगी, – सुदूरपश्चिम प्रदेशबाट : प्रेमप्रसाद जोशी र लोकबहादुर थापा । – प्रत्येक प्रदेशबाट २ जना कृषकका दरले कषि व्यवसायमा उत्कृष्ट कार्य गरी छनोटमा परेका १४ किसानलाई राष्ट्रपति रामचन्द्र पौडेलद्वारा पुरस्कृत गरिएको । – राष्ट्रिय उत्कृष्ट कृषक पुरस्कार कार्यक्रम कार्यान्वयन कार्यविधि २०८१ अनुसार पुरस्कृत गरिएको । – पुरस्कार राशि जनही दुई लाख रुपियाँ रहेको । ५ मधेश प्रदेशको सदरमुकाम जनकपुरमा प्रथम राष्ट्रिय शिक्षा सम्मेलन कहिले सम्पन्न भएको हो ?  विसं २०८२ असार १०११ – उद्घाटन : मुख्यमन्त्री सतीशकुमार सिंह – आयोजना : जनकपुरधाम – १० बुँदे घोषणापत्र जारी गर्दै प्रथम राष्ट्रिय शिक्षा सम्मेलन २०८२ सम्पन्न भएको । – सो सम्मेलन शिक्षा तथा संस्कृति मन्त्रालय मधेश प्रदेशको आयोजनामा भएको । – सम्मेलनमा मधेश, गण्डकी, बागमती प्रदेशसहित शिक्षा क्षेत्रका विज्ञ, प्राध्यापक र सरोकारवालाको सहभागिता रहेको । ६ ‘एक पालिका एक खेल मैदान’ सुरु गर्ने प्रदेश कुन हो ?  लुम्बिनी प्रदेश ७  जुम्लाको सिञ्जा गाउँपालिकालाई पोषणमैत्री स्वास्थ्य संस्था गाउँपालिका घोषणा कहिले गरिएको हो ?  विसं २०८२ असार ९ (गाउँपालिकाका स्वास्थ्य संस्था पोषणमैत्री घोषित भएसँगै गाउँपालिकालाई नै पोषणमैत्री स्वास्थ्य संस्था गाउँपालिका घोषणा गरिएको ।) ८  नेपाल सरकारले राष्ट्रिय खेलकुद नीति २०८२ कहिले स्वीकृत गरेको हो ?  विसं २०८२ असार ९ ९  विकासका लागि वित्तपोषण (‘फाइनान्सिङ फर डेभलपमेन्ट’) सम्बन्धी चौथो अन्तर्राष्ट्रिय सम्मेलनमा भाग लिन प्रधानमन्त्री केपी शर्मा ओली कहिले स्पेन प्रस्थान गर्नुभएको हो ?  विसं २०८२ असार १४ (स्वदेश फिर्ती : असार २०) – संयुक्त राष्ट्रसङ्घद्वारा आयोजित सो सम्मेलन स्पेनको सेविला सहरमा सन् २०२५ जुन ३०–जुलाई ३ सम्मका लागि तय गरिएको । – स्पेनका प्रधानमन्त्री पेट्रो सान्चेज र संयुक्त राष्ट्रसङ्घका महासचिव एन्टोनियो गुटेर्रेसको निमन्त्रणामा प्रधानमन्त्री ओलीको स्पेन भ्रमण तय भएको परराष्ट्र मन्त्रालयले जनाएको । – अति कम विकसित देशको ‘ग्लोबल को–अर्डिनेसन ब्युरो’ को अध्यक्षको हैसियतमा प्रधानमन्त्री ओलीले सम्मेलनलाई सम्बोधन –जुन ३० मा) गर्नुभएको । – जुन ३१ मा प्रधानमन्त्री ओलीले अल्प विकसित मुलुकको उच्चस्तरीय बैठकको अध्यक्षतासमेत गर्नुभएको । १० राष्ट्रिय धान दिवस कहिले मनाइन्छ ?  असार १५ – विसं २०८२ (२२ औँ) को नारा : धान बालीमा सघनता : खाद्य सुरक्षा र आत्मनिर्भरता – नेपालमा धान समूद्र सतहबाट ६० मिटर उचाइदेखि ३०५० मिटर उचाइसम्म खेती गरिने । – मुलुकमा लगभग १४ लाख २० हजार हेक्टरमा धान खेती गर्ने गरिएको र ५९ लाख ५५ हजार मेट धान उत्पादन हुने । ११  सङ्घीय निजामती सेवा विधेयक प्रतिनिधि सभाबाट कहिले पारित भएको हो ?  विसं २०८२ असार १५ – असार १५ गते सङ्घीय मामिला तथा सामान्य प्रशासनमन्त्री राजकुमार गुप्ताको प्रस्तावमा विधेयक सभाले बहुमतले पारित भएको । – पारित विधेयक अनुसार अब निजामती सेवामा श्रेणी र तहगत दुवै व्यवस्था प्रचलनमा आउने । – सेवा प्रवेशको उमेर पुरुषका लागि ३५ वर्ष (यथावत्) र महिलाका लागि ३९ वर्ष बनाइएको । – अवकाशको उमेर हद ५८ बाट ६० वर्ष पु¥याइएको । – अवकाशको व्यवस्था वार्षिक रूपमा क्रमशः लागु हुने व्यवस्था गरिएको । – शाखा अधिकृतको खुला प्रतिस्पर्धा ६० प्रतिशत कायम गरिएको । – नायब सुब्बाको खुला प्रतिस्पर्धा हटाइएको । – १३ औँ तहको विशिष्ट श्रेणीको पदका रूपमा अतिरिक्त सचिवको व्यवस्था गरिएको । – स्थानीय तहको प्रमुख प्रशासकीय अधिकृत र प्रदेश मन्त्रालयका सचिव सङ्घीय निजामतीकै कर्मचारी हुने व्यवस्था गरिएको तर १० वर्षसम्म मात्र सङ्घको कर्मचारी खटाउने व्यवस्था गरिएको । – निजामती सेवाको उच्च पद मुख्य सचिवको कार्यकाल अब दुई वर्षको हुने । अहिले तीन वर्ष कायम छ । – यस्तै सचिवको कार्यकाल पाँच वर्षबाट चार वर्ष बनाइएको । यो व्यवस्था हाल कार्यरतका हकमा लागु हुने छैन तर अवकाशका लागि बढाइएको उमेर हद भने सबैका लागि लागु हुने छ । – निजामती सेवाबाट अवकाश वा राजीनामा दिएका कर्मचारीले अब दुई वर्षसम्म कुनै सरकारी वा संवैधानिक नियुक्ति लिन नपाउने प्रावधान । – सङ्घीय संसद्का दुवै सदनबाट विधेयक पारित भई प्रमाणीकरण भएपछि अन्तरप्रदेश सरुवाको बाटो खुल्ने । – दुवै प्रदेशका मन्त्रीपरिषद्को सहमतिमा अन्तरप्रदेश र अन्तरस्थानीय तहको सरुवा खुला गरिएको । – प्रदेश लोक सेवा आयोगमार्फत पदपूर्ति भएका पदमा पनि १० वर्ष पछि अन्यत्र सरुवा हुने व्यवस्था गरिएको । – निजामती कर्मचारीको ट्रेड युनियनसम्बन्धी व्यवस्था यथावत् राखिएको । १२ विश्वका आठ हजार मिटरभन्दा अग्ला सबै १४ हिमालको सफल आरोहण गर्ने पहिलो नेपाली महिला को हुन् ?  दावा याङजुम शेर्पा (दोलखा) १३ साउथ एसियन ट्राभल अवार्डस् (साटा), २०२४ मा भिजिटर्स च्वाइस अवार्ड अन्तर्गत गोल्ड अवार्ड जित्ने एयरलायन्स कुन हो ?  श्रीलङ्कन एयरलायन्स १४ बेसीसहरदेखि हिमाली जिल्ला मनाङसम्म पुग्ने गरी सञ्चालनमा ल्याइएको वैकल्पिक पदमार्गलाई के नामकरण गरिएको छ ?  लालुपाते पदमार्ग १५ नेपालमा उत्पादित हाइड्रोजनबाट पहिलो पटक सवारीसाधन सञ्चालन कहिले गरिएको हो ?  विसं २०८० चैत १८ १६ संयुक्त राष्ट्रसङ्घीय कृषि तथा खाद्य सङ्गठन (एफएओ) ले बालीको रोग पत्ता लगाउन सञ्चालनमा ल्याएको एप्स कुन हो ?  टेलिप्लान्ट डाक्टर (सन् २०२४ फेबु्रअरी) १७ सङ्गीत क्षेत्रको विश्वकै प्रतिष्ठित ग्रामी अवार्डमा लगातार चार पटकसम्म ‘एल्बम अफ दी इयर’ अवार्ड हात पार्न सफल गायिका को हुन् ?  अमेरिकी गायिका टेलर स्विफ्ट १८ २०७८ को जनगणना अनुसार नेपालको मातृ मृत्युदर कति रहेको छ ?  १५१ जना (प्रति एक लाखमा), सबैभन्दा बढी मातृ मृत्युदर भएको प्रदेश लुम्बिनी र कम भएको प्रदेश बागमती रहेका । १९ कुनै पनि प्राणी तथा वनस्पतिको आनुवंशिक गुण बोक्ने शरीरको सबभन्दा सानो एकाइलाई के भनिन्छ ?   वंशाणु (जिन) २० कवि क्षेत्रप्रताप अधिकारीको सम्झनामा स्थापित क्षेत्रप्रताप स्मृति साहित्य पुरस्कार कसलाई प्रदान गरियो ?  वरिष्ठ साहित्यकार सरुभक्त २१ हङकङ साहित्यिक साझा शृङ्खला पुरस्कार तथा सम्मान– २०२५ बाट सम्मानित स्रष्टा को हुन् ?  कवि तथा प्राज्ञ शशी लुमुम्बू – सम्मानको राशि रु ५५ हजार ५०५ रुपियाँ रहेको प्रस्तुतकर्ता : टङ्क केसी """
यो वर्ष ६० हजारभन्दा बढीमा डेङ्गु सङ्क्रमण हुने आँकलन,"""काठमाडौँ, असार १८ गते । यो वर्ष ६० हजारभन्दा बढीमा डेङ्गु सङ्क्रमण पुष्टि हुन सक्ने आँकलन गरिएको छ । इपिडिमियोलोजी तथा रोग नियन्त्रण महाशाखाका अन्तर्गतको किटजन्य शाखाका प्रमुख डागोकर्ण दाहालले यो वर्ष ६० हजारभन्दा बढीमा डेङ्गु सङ्क्रमण पुष्टि हुने आँकलन गरिएको जानकारी दिनुभयो । डेङ्गु फैलने समय आएकोले जति बेला पनि जुनसुकै ठाउँमा डेङ्गु सङ्क्रमण तीव्र गतिमा फैलिने सक्ने हुँदा सचेत रहन उहाँले आग्रह गर्नुभयो । साउनदेखि कात्तिक अन्तिमसम्म अत्यधिक मात्रमा डेङ्गु सङ्क्रमण बढ्ने उच्च जोखिम छ । उहाँका अनुसार हालसम्म ७३ जिल्लाबाट १६ सय को हारहारीमा डेङ्गु सङ्क्रमण पुष्टि भएको छ । बिरामीमा लक्षण नदेखिने, डेङ्गु परीक्षण नहुँदा, परीक्षण भए पनि रिपाेर्ट नदिने कारणले डेङ्गु सङ्क्रमणको तथ्याङ्क कम देखिएको उहाँको भनाइ छ । ४० देखि ८० प्रतिशत बिरामी उपचारको दायरामा नआउने गरेको उहाँले सुनाउनुभयो । उहाँका अनुसार १० हजारको हाराहारीमा डेङ्गुका बिरामी समाजमा छन् । उहाँ भन्नुहुन्छ,“तथ्याङ्कमा डेङ्गु सङ्क्रमण कम देखिए पनि समाजमा १० हजारभन्दा बढी बिरामी उपचारको दायरामा नआएको हुँदा समाजमा डेङ्गु सङ्क्रमण फैलिने सम्भावना उच्च छ ।” डादाहालले डेङ्गु बढ्ने अनुमान गरी कार्ययोजना तथा प्रदेशसँग समन्वय गरी डेङ्गु नियन्त्रण गर्ने तयारी गरेको बताउनुभयो । यो आर्थिक वर्षका लागि डेङ्गु नियन्त्रण गर्न करिब १० करोड बजेट विनियोजन गरेको उहाँले जानकारी दिनुभयो । उहाँका अनुसार डेङ्गु रोकथाम तथा नियन्त्रणका लागि पाँच वर्षीय बहुनिकाय योजना तयार भई स्वीकृतिका लागि अन्तिम अवस्थामा छ । डेङ्गुबाट हुने मृत्युको जोखिमलाई कम गर्न निजी तथा सरकारी अस्पतालका १७ सय बढी चिकित्सक तथा स्वास्थ्यकर्मी डेङ्गु रोगको राष्ट्रिय उपचार पद्धतिका बारेमा अभिमुखीकरण गरी अस्पताललाई तयारी अवस्थामा राखेको उहाँको दाबी छ । महाशाखाले डेङ्गु रोकथाम तथा नियन्त्रण गर्न लामखुट्टेको वासस्थान खोजी नष्ट गर्ने अभियानलाई चुस्त दुरुस्त बनाउने काम अगाडि बढाएको उहाँले जानकारी दिनुभयो । डा दाहालका अनुसार डेङ्गु परीक्षणका लागि यो आर्थिक वर्षमा ५७ हजार किट प्रदेश तथा स्थानीय तहमा वितरण गरिसकेको छ । हाल ३० हजार किट प्रदेशमा पठाई सकिएको र २५ हजार  किट स्वास्थ्य सेवा विभागमा मौज्दात रहेको उहाँको भनाइ छ । डेङ्गु नियन्त्रण गर्न व्यक्ति स्वयं पनि जिम्मेवार भएकाले डेङ्गु नियन्त्रण गर्ने उपाय अपनाउन उहाँले सबैलाई आग्रह गर्नुभयो । """
यस्तो छ आजको सागसब्जी र फलफूलको थोक मूल्य,"""काठमाडौँ,   असार १८ गते । कालीमाटी फलफूल तथा तरकारी बजार विकास समितिले आजका लागि कृषि उपजहरूको थोक मूल्य निर्धारण गरेको छ । समितिका अनुसार प्रस्तुत सागसब्जी र फलफूलको अधिकतम थोक मूल्य निर्धारण गरिएको हो । गोलभेँडा ठूलो (नेपाली) प्रतिकिलो रु ८०, गोलभेँडा सानो (लोकल) प्रतिकिलो रु ३२, गोलभेँडा सानो (टनेल) प्रतिकिलो रु ४५, आलु रातो प्रतिकिलो रु ४५, आलु रातो (मुडे) प्रतिकिलो रु ३८, प्याज सुकेको (भारतीय) प्रतिकिलो रु ५०, गाजर (लोकल) प्रतिकिलो रु ८०, बन्दा (लोकल) प्रतिकिलो रु ३५, काउली स्थानीय प्रतिकिलो रु ६०, रातो मूला प्रतिकेजी रु ५०, सेतो मूला (हाइब्रिड) प्रतिकिलो रु २५, भन्टा लाम्चो प्रतिकिलो रु ३०, भन्टा डल्लो प्रतिकिलो रु ४०, तने बोडी प्रतिकिलो रु ४० र मकै बोडी प्रतिकिलो रु ७० कायम भएको छ । यसैगरी, मटरकोसा प्रतिकिलो रु १८०, घिउ सिमी (लोकल) प्रतिकिलो रु ५०, घिउ सिमी (हाइब्रिड) प्रतिकिलो रु ४०, घिउ सिमी (राजमा) प्रतिकिलो रु १२०, टाटे सिमी मूल्य प्रतिकिलो रु ८०, भटमास कोसा प्रतिकिलो रु १२०, तीतो करेला प्रतिकिलो रु ४०, लौका प्रतिकिलो रु ४०, परबर (लोकल) प्रतिकिलो रु ४५, परबर (तराई) प्रतिकिलो रु ५०, चिचिण्डो प्रतिकिलो रु ३०, घिरौला प्रतिकिलो रु ६०, झिगुनी प्रतिकिलो रु ५५, फर्सी पाकेको प्रतिकिलो रु ४५, फर्सी हरियो (लाम्चो) प्रतिकिलो रु ३०, हरियो फर्सी (डल्लो) प्रतिकिलो रु ४०, भिण्डी प्रतिकिलो रु ४५ कायम गरिएको छ । यस्तै, सखरखण्ड प्रतिकिलो रु ८०, पिँडालु प्रतिकिलो रु ७०, स्कूस प्रतिकिलो रु ५०, रायोसाग प्रतिकिलो रु ८०, पालुङ्गो साग प्रतिकिलो रु १६०, तोरीको साग प्रतिकिलो रु १२०, हरियो प्याज प्रतिकिलो रु १८०, च्याउ (कन्य) प्रतिकिलो रु २००, च्याउ (डल्ले) प्रतिकिलो रु ३५०, कुरिलो प्रतिकिलो रु ३००, निगुरो प्रतिकिलो रु १३० निर्धारण गरिएको छ । ब्रोकाउली प्रतिकिलो रु ८०, चुकुन्दर प्रतिकिलो रु ७०, सजिवन प्रतिकिलो रु १७०, रातो बन्दा प्रतिकिलो रु १२०, जिरीको साग प्रतिकिलो रु १००, ग्याठकोभी प्रतिकिलो रु ७०, सेलरी प्रतिकिलो रु १५०, पार्सले प्रतिकिलो रु १०००, सौफको साग प्रतिकिलो रु १२०, पुदिना प्रतिकिलो रु १५०, इमली प्रतिकिलो रु १७०, तामा प्रतिकिलो रु १२०, तोफु प्रतिकिलो रु १२० र गुन्द्रुक प्रतिकिलो रु ३५० तोकेकोे छ । समितिले स्याउ (झोले) प्रतिकिलो रु २५०, स्याउ (फुजी) प्रतिकिलो रु ३३०, केरा (दर्जन) रु १४५, कागती प्रतिकिलो रु १५०, अनार प्रतिकिलो रु ३५०, आँप (माल्द) प्रतिकिलो रु १००, अङ्गुर (हरियो) प्रतिकिलो रु २५०, मौसम प्रतिकिलो रु २००, जुनार प्रतिकिलो रु २५०, भुइँकटहर प्रतिगोटा रु १७०, काँक्रो (लोकल) प्रतिकिलो रु ७०, काँक्रो (हाइब्रिड) प्रतिकिलो रु २०, रुखकटहर प्रतिकिलो रु ५०, नास्पाती (चाइनिज) प्रतिकिलो रु २६०, मेवा (भारतीय) प्रतिकिलो रु १०० निर्धारण गरिएको छ । यसैगरी, अदुवा प्रतिकिलो रु ११०, खुर्सानी सुकेको प्रतिकिलो रु ४००, खुर्सानी हरियो प्रतिकिलो रु ३५, खुर्सानी हरियो (बुलेट) प्रतिकिलो रु २५, खुर्सानी हरियो माछे प्रतिकिले रु ७०, खुर्सानी अकबरे प्रतिकिलो रु ३५०, भेडे खुर्सानी प्रतिकिलो रु १२०, हरियो धनियाँ प्रतिकिलो रु २००, लसुन सुकेको चाइनिज प्रतिकिलो रु २००, लसुन सुकेको नेपाली प्रतिकिलो रु १७०, छ्यापी सुकेको प्रतिकिलो रु २००, छ्यापी हरियो प्रतिकिलो रु १२०, ताजा माछा (रहु) प्रतिकिलो रु ३३०, ताजा माछा (बचुवा) प्रतिकिलो रु ३२०, ताजा माछा (छडी) प्रतिकिलो रु २४०, राजा च्याउ प्रतिकिलो रु ३०० निर्धारण गरिएको छ ।  रासस """
शिक्षा क्षेत्रको बजेट सङ्घीय संरचना अनुकुल छ : मन्त्री पन्त,"""गोरखापत्र अनलाइन काठमाडौँ, असार १८ गते । शिक्षा, विज्ञान तथा प्रविधिमन्त्री रघुजी पन्तले शिक्षा क्षेत्रको बजेट विनियोजन सङ्घीय संरचना अनुकुल रहेको स्पष्ट पार्नुभएको छ । राष्ट्रिय सभाको बुधबारको बैठकमा शिक्षा मन्त्रालयको विनियोजन विधेयकमाथि उठेका प्रश्नको जवाफ दिँदै मन्त्री पन्तले शिक्षा क्षेत्रअन्तर्गतको अधिकांश बजेट स्थानीय तहमार्फत कार्यान्वयन हुने बताउनुभएको हो । उहाँले सङ्घीय सरकारले कुनै निश्चित विद्यालय तोकेर बजेट विनियोजन नगरेको स्पष्ट पार्दै स्थानीय तहले प्राथमिकताका आधारमा बजेट उपयोग गर्नसक्ने बताउनुभयो । उहाँले मन्त्रालयले स्रोतको उप क्षेत्रगत विनियोजन पनि प्राथमिकता र आवश्यकताको आधारमा गरेको जिकिर गर्नुभयो । उहाँले शिक्षा, विज्ञान तथा प्रविधि मन्त्रालयको बजेट विद्यालय सङ्ख्या, विद्यार्थी सङ्ख्या तथा नीति–निर्देशनको आधारमा तय गरिएको उल्लेख गर्दै कुनै पनि भौगोलिक क्षेत्रलाई बेवास्ता नगरिएको स्पष्ट पार्नुभयो । उहाँले भन्नुभयो, ‘शिक्षा, विज्ञान तथा प्रविधि मन्त्रालयको विनियोजन विश्लेषण गर्दा शिक्षाको अधिकांश बजेट स्थानीय तहमै छ । जुन तहको जे जिम्मेवारी हो त्यही अनुसार बजेट विनियोजन गरिएको छ । सङ्घबाट कुनै निश्चित विद्यालय तोकेर बजेट विनियोजन गरिएको छैन । स्थानीय तहले आफ्नो प्राथमिकताकै आधारमा बजेट उपयोग गर्नसक्ने भएकोले यो बजेट सङ्घीयता अनुकुल छ ।’ मन्त्रालयका लागि उपलब्ध भएको स्रोतको उपक्षेत्रगत विनियोजन पनि प्राथमिकताकै आधारमा गरिएको छ । शिक्षा, विज्ञान तथा प्रविधि क्षेत्रको बजेट विद्यालय सङ्ख्या, विद्यार्थी सङ्ख्या र क्षेत्रगत नीति लगायतका विषयका आधारमा तय गरिएकाले यो कुनै भौगोलिक क्षेत्रलाई बेवास्ता गर्ने वा कुनै जिल्ला र निर्वाचन क्षेत्रमा केन्द्रिकृत हुने हिसाबले ल्याइएको छैन । उपलब्ध स्रोतको अनुसार अधिकतम बजेट नै यसै क्षेत्रमा विनियोजन गरिएको छ । राज्यको स्रोत बढ्दै जाँदा बजेटमा शिक्षा क्षेत्रले नै प्राथमिकता पाउने विषयमा आस्वस्त पार्न चाहन्छु ।’ मन्त्री पन्तले राज्यको स्रोत बढ्दै जाँदा शिक्षा क्षेत्रलाई नै प्राथमिकता दिइने प्रतिबद्धता व्यक्त गर्नुभयो । """
झोरबाट देखिएको काठमाडौँ,"""काठमाडौँ, असार १८  गते । काठमाडौँ टोखा नगरपालिका१, झोरबाट बुधबार बिहान देखिएको काठमाडौँका बस्ती र आसपासको  क्षेत्र """
किसानलाई कृषि औजार वितरण,"""भोजपुर,  असार १८ गते ।  पौवादुङमा गाउँपालिकाले किसानलाई कृषि औजार वितरण गरेको छ । गाउँपालिकाले किसानसँगको लागत साझेदारीमा २८ लाख बराबरका कृषि सामग्री वितरण गरेको हो । गाउँपालिकाका प्रमुख प्रशासकीय अधिकृत नवीन भट्टराईका अनुसार किसानको मागका आधारमा ४२ वटा मिनीटिलर र २६ वटा घाँस काट्ने मेसिन वितरण गरिएको हो । गाईपालन कार्यक्रममा सहभागी किसानलाई कृषि औजार वितरण गरिएको हो ।  किसानलाई आनुधिक खेती प्रणालीमा जोड्दै यन्त्रिकीकरण गर्ने उद्देश्यले कृषि औजार वितरण गरिएको उहाँले बताउनुभयोे । गाउँपालिकाले व्यवस्थित खेती प्रणालीमा जोड दिएको जानकारी दिँदै गाउँपालिका उपाध्यक्ष ज्योत्सना राईले गाउँपालिकामा करोडौँको अकबरे खुर्सानी उत्पादन भइरहेको तथा किसानलाई यस्तै नगदेबालीमा प्रोत्साहन गर्न उपकरण वितरण गरिएको बताउनुभयो । महिलालाई उद्यममा जोड्न महिला विकास बोर्डमार्फत विविध कार्यक्रम सञ्चालन भइरहेका उहाँले जानकारी दिनुभयो । रासस """
जापानमा ९०० भन्दा बढी भूकम्पका झड्का :  टापुवासीको निद्रा भङ्ग,"""टोकियो, असार १८ गते । जापानको दक्षिणी भागमा रहेको एक टापुमा गएको दुई सातामा ९०० भन्दा बढी भूकम्पीय झड्काको महसुस गरिएको छ । भूकम्पका कारण कुनै ठुलो क्षति भएको खबर प्राप्त भएको छैन तर जापानको मौसम विज्ञान एजेन्सी (जेएमए)ले क्युशु क्षेत्रको दक्षिणमा रहेको तोकारा टापु शृङ्खलामा अपराह्न ३ः३० बजे ५५ म्याग्निच्यूडको भूकम्प गएपछि आपतकालीन पत्रकार सम्मेलन गरेको थियो । भूकम्प तथा सुनामी अवलोकन विभागका निर्देशक आयताका एबिताले भन्नुभयो, “जुन २१ देखि टोकारा टापु श्रृङ्खला वरपरका समुद्रमा भूकम्पीय गतिविधि निकै सक्रिय छ । “आज अपरान्ह ४ बजेसम्ममा यो सङ्ख्या ९०० नाघेको छ”, उहाँले भन्नुभयो, “यसको अन्त्य कहिले हुन्छ अनुमान गर्न कठिन भएको छ ।” टोकारा गाउँ प्रशासनले आफ्नो वेबसाइटमा भनेको छ, “लगातारको भूकम्पीय गतिविधिका कारण त्यहाँका बासिन्दाहरूमा ठुलो भूकम्पको त्रास बढेको छ । उनीहरू केही दिनदेखि राम्ररी सुत्नसम्म सकेका छैनन् । थकित भएका छन् ।” एक स्थानीयले क्षेत्रीय प्रसारक एमबिसीसँग भने, “यो टापु निरन्तर हल्लिएको जस्तो महसुस भइरहेको छ । निदाउन पनि धेरै डरलाग्दो अवस्था छ ।” “यो सबै कहिले अन्त्य हुन्छ भन्ने स्पष्ट छैन । मैले आफ्ना बच्चाहरूलाई अन्यत्र सार्ने वा घर खाली गर्ने कि नगर्ने भनेर सोच्नुपर्ने भएको छ,” अर्का एक बासिन्दाले भने । जेएमएका अनुसार यसअघि, सेप्टेम्बर २०२३ मा टोकारा क्षेत्रमा तीव्र भूकम्पीय गतिविधि देखिएको र ३४६ वटा भूकम्प रेकर्ड गरिएको थियो । राससएएफपी """
बढ्न थाल्यो रकमान्तर,"""गोरखापत्र समाचारदाता काठमाडौँ, असार १८ गते । चालु आर्थिक वर्ष २०८१८२ को अन्तिम महिनातिर सरकारले रकमान्तर बढाएको छ । कुनै एक बजेट शीर्षकमा राखिएको रकम अर्को बजेट शीर्षकमा विनियोजन गर्नु रकमान्तर हो । तोकिएको शीर्षकमा खर्च हुन नसकेपछि सरकारले आवको अन्त्यतिर रकमान्तर गरेर खर्च बढाउने गर्छ । यो क्रम वर्षका अन्तिम महिनातिर बढ्न थालेको अर्थ मन्त्रालयको तथ्याङ्कले देखाउँछ । मन्त्रालयका अनुसार चालु आवको वैशाखमा मात्रै पुँजीगततर्फ चार अर्ब ५० करोड रुपियाँभन्दा बढी रकमान्तर भएको छ । यो रकम पुँजीगततर्फ एक करोड रुपियाँभन्दा बढीको एक बजेट उपशीर्षकबाट अर्को बजेट उपशीर्षकमा गरिएको रकमान्तर हो । चैतमा यस्तो रकमान्तर दुई अर्ब ५० करोड रुपियाँ थियो । यो रकमबाहेक पनि सरकारले वैशाखमा रकमान्तरमार्फत थप बजेट निकासा गरेको छ । यस्तो रकम ८८ करोड ५३ लाख रुपियाँभन्दा माथि छ । पुँजीगत शीर्षकतर्फ भएको रकमान्तरमध्ये सबैभन्दा धेरै भौतिक पूर्वाधार तथा यातायात मन्त्रालय अन्तर्गतको काठमाडौँ–तराई मधेश फास्ट ट्र्याक उपशीर्षकबाट सुरुङमार्ग विकास कार्यक्रम उपशीर्षकका लागि रकमान्तर गरिएको अर्थ मन्त्रालयले जनाएको छ । यस्तो रकम ९० करोड रुपियाँ छ । भौतिक मन्त्रालय धेरै रकमान्तर हुने मन्त्रालयको शीर्ष स्थानमा पनि छ । त्यसपछि सहरी विकास मन्त्रालय अन्तर्गतका कार्यक्रममा रकमान्तर भएको देखिन्छ । पुँजीगततर्फ रकमान्तर भएका मन्त्रालयमा ऊर्जा, जलस्रोत तथा सिँचाइ मन्त्रालय, खानेपानी मन्त्रालय, गृह मन्त्रालय र शिक्षा, विज्ञान तथा प्रविधि मन्त्रालयसमेत रहेका छन् । महालेखा परीक्षक कार्यालय, संसदीय समितिलगायत सरोकारवाला निकायले आवको अन्तिममा रकमान्तर नगर्न बारम्बार सरकारलाई सुझाव तथा निर्देशन दिँदै आएका छन् । सरकारले पनि बजेट वक्तव्यमार्फत रकमान्तर नगर्ने नीति अख्तियार गरे पनि वर्षको अन्तिमतिर मन्त्रीपरिषद्बाट निर्णय गराएर रकमान्तरको प्रवृत्तिलाई निरन्तरता दिँदै आएको छ । """
सचिवालयका नाममा मनपरी,"""कालीकोट समाचारदाता कालीकोट, असार १८ गते ।  सङ्घीय तथा प्रदेशका मन्त्री जस्तै स्थानीय तहका जनप्रतिनिधिले पनि सचिवालय गठन गरी विकास बजेट खर्च गरेको पाइएको छ । पदाधिकारी तथा सदस्यको सेवा सुविधासम्बन्धी ऐन, २०७७ को दफा १५ को २ मा निर्धारण गरेका बाहेक अरू सेवासुविधा लिन नपाउने उल्लेख छ तर स्थानीय तहका प्रमुखले ऐनविपरीत सचिवालयमा आफन्त तथा कार्यकर्तालाई भर्ती गरेर राज्यकोषको विकासे बजेटमाथि दोहन गर्ने गरेको पाइएको हो । यहाँको रास्कोट नगरपालिका प्रमुख धर्मराज शाहीले आफ्नो सचिवालय गठन गरी वार्षिक १४ लाख १३ हजार खर्च गर्ने गरेको पाइएको छ । नगरप्रमुख शाहीको सचिवालयमा छ जना कार्यरत छन् । ती सबै उहाँका दलका कार्यकर्ता हुन् । तिनीहरूको वार्षिक तलब मात्र १४ लाख १३ हजार खर्च हुने गरेको छ । यसमा नगर उपप्रमुख मनिराज बरालको पनि भाग छ । उहाँले पनि सचिवालयमा भनेर एक जना कर्मचारी राख्नुभएको छ । उता नरहरिनाथ गाउँपालिकाले पनि सचिवालयको नाममा रकम खर्च गर्दै आएको छ । नरहरिनाथ गाउँपालिकाले वार्षिक छ लाख ६२ हजार खर्च गर्ने गरेको महालेखाले सार्वजनिक गरेको प्रतिवेदनमा उल्लेख छ । तिलागुफा नगरपालिकाले आफ्नो अधिकार क्षेत्रभन्दा माथि हस्तक्षेप गरेर ८३ जना करार कर्मचारी राखेर वर्षमा दुई करोड नौ लाख ८४ हजार ३८२ रुपियाँ खर्च गर्दै आएको छ । शिक्षक ७६ जनाको तलब भार अलग छ । तिलागुफा नगरपालिका प्रमुख शङ्करप्रसाद उपाध्यायले चलाखीपूर्ण तरिकाले सचिवालयका व्यक्तिलाई करारको सूचीमा राख्नुभएको छ । शुभकालिका गाउँपालिकाले पनि आफ्नो कार्यक्षेत्रभन्दा बाहिर सदरमुकाम मान्मलगायतका ठाउँमा सबैतिरको घरभाडामा मात्र २७ लाख ३९ हजार नौ सय खर्च गरेको महालेखाको प्रतिवेदनमा उल्लेख छ । कुनै पालिकाले सिधै सचिवालय भनेर बजेट दुरुपयोग गरेका छन् भने कतिपयले कागजी प्रक्रिया फरक गरेर कर्मचारी राखेर सचिवालय खडा गरी मन्त्रीको कार्यकक्ष जस्तै सञ्चालन गरिरहेका छन् । """
रारालाई 'लेक सिटी'को रूपमा विकास गरौं : सांसद जबरा,"""काठमाडाैँ, असार १८ गते । राष्ट्रिय प्रजातन्त्र पार्टीका सांसद डा धवलसमशेर जबराले रारालाई 'लेक सिटी'को रूपमा विकास गर्न माग गर्नुभएको छ । बुधवारको अन्तर्राष्ट्रिय सम्बन्ध र पर्यटन समितिको बैठकमा बोल्दै उहाँले यस्तो प्रश्ताव गर्नुभएको हो । उहाँले नेपालमा धेरै अवसर रहेको बताउँदै रारा क्षेत्रलाई 'लेक सिटी' क्षेत्रको रूपमा विकास गर्न जरुरी रहेको बताउनुभयो । रारालाई 'लेक सिटी'को रूपमा विकास गर्नसके कर्णालीको कायापलट हुने जिकिर गर्नुभयो । उहाँले भारतीय पर्यटकहरूलाई नेपालमा चोरको जस्तो व्यवहार गर्ने गरेको बताउनुभयो। उहाँले भन्नुभयो, ""रारालाई हामीले एउटा लेक सिटी बनाउन डिपिआर त गरौँ । अनि न लगानीकर्ता आउँछ । यस्ता विकासले कर्णालीको कायापलट हुन्छ ।"" सांसद जबराले भारत र चीनका पर्यटक भित्र्याउन सके अन्य देशहरूलाई हेर्न नपर्ने बताउनुभयो । """
आयुर्वेदमा जनविश्वास बढ्दो,"""गोरखापत्र समाचारदाता काठमाडौँ, असार १८ गते । आयुर्वेद तथा प्राकृतिक चिकित्सा प्रणालीप्रति जनविश्वास बढ्दै गएको र मुलुक सङ्घीय प्रणालीमा गइसकेपछि आयुर्वेद चिकित्सा प्रणाली विकासमा उलेख्य प्रगति भएको धारणा व्यक्त गरिएको छ । नेपाल आयुर्वेद विद्यार्थी समाज (नम्स नेपाल) द्वारा मङ्गलबार यहाँ आयोजित ‘सङ्घीय स्वास्थ्य प्रणालीमा आयुर्वेद र वैकल्पिक चिकित्सामार्फत प्राथमिक स्वास्थ्य सेवाको सुदृढीकरण’ विषय सामूहिक विमर्शका वक्ताले त्यस्तो बताउनुभएको हो । कार्यक्रममा आयुर्वेद काउन्सिलका अध्यक्ष प्राडा श्याममणि अधिकारीले नेपालजस्तो मुलुकमा आयुर्वेद उपचार प्रणाली अमृततुल्य रहेको चर्चा गर्नुभयो । स्वास्थ्य तथा जनसङ्ख्या मन्त्रालयका आयुर्वेद तथा वैकल्पिक चिकित्सा विभागका प्रमुख डा पुष्पराज पौडेलले मुलुक सङ्घीय प्रणालीमा गएपछि आयुर्वेद चिकित्साको क्षेत्रमा उल्लेख्य प्रगति भएको बताउँदै यस प्रणालीप्रति दिनका दिन जनविश्वास बढ्दै गएको उल्लेख गर्नुभयो । उहाँले आयुर्वेद चिकित्साको विकास मन्त्रालयको प्राथमिकतामा रहेको बताउँदै आर्थिक वर्ष २०८२८३ मा यस चिकित्सा प्रणाली विकासका लागि एक अर्ब ४० करोड रुपियाँ बजेट विनियोजन गरिएको जानकारी दिनुभयो । सङ्घीय प्रणालीले आयुर्वेद चिकित्सा प्रणालीलाई न्याय गरेको उहाँको भनाइ थियो । डा पाण्डेले योगकै उद्गम स्थलका रूपमा रहेको नेपालमा योग चिकित्सालाई राज्यको तर्फबाट उचित स्थान र वैधानिकता नदिएको गुनासो गर्नुभयो । उहाँले भन्नुभयो, “योग तथा प्राकृतिक चिकित्साका लागि राज्यको स्वास्थ्य कार्यक्रममा एउटा पनि दरबन्दी सिर्जना गरिएको छैन ।” उहाँका अनुसार नेपालमा योग तथा प्राकृतिक चिकित्सा प्रणालीका ७३ जना चिकित्सक छन् । नम्स नेपालका अध्यक्ष डा जिवा सुवेदी, काउन्सिलका अध्यक्ष प्राडा श्याममणि अधिकारी, डा रवीन भुसाल, डा प्रतीक्षा पाण्डे र कविराज निरीक्षक गोकुल पराजुलीलगायतले नेपालमा आयुर्वेद चिकित्साले ठुलो फड्को मारिसकेको धारणा व्यक्त गर्नुभएको थियो । कार्यक्रमका अतिथिले नेपाल आयुर्वेद विद्यार्थी समाजद्वारा प्रकाशित जर्नल ‘आयुर भिजन’ को १८ औँ अङ्कको लोकार्पण गर्नुभएको थियो ।  """
‘लगानी सुरक्षाको जिम्मा सरकारको’,"""गोरखापत्र समाचारदाता काठमाडौँ, असार १६ गते । ऊर्जा, जलस्रोत तथा सिँचाइमन्त्री दीपक खड्काले नेपालमा हुने स्वदेशी तथा विदेशी लगानीको सुरक्षाको जिम्मा सरकारले लिने बताउनुभएको छ । चीनको राजधानी बेइजिङमा आयोजित ट्रेड फेस्टलाई सम्बोधन गर्दै उहाँले यस्तो बताउनुभएको हो । बेइजिङमा रहेका नेपाली समुदायलाई स्वदेशमा ऊर्जालगायतका प्रतिफलयुक्त क्षेत्रमा लगानी गर्न आग्रह गर्नुभयो । नेपालमा जलस्रोतको अपार सम्भावना रहेको उल्लेख गर्दै उहाँले ऊर्जा क्षेत्रमार्फत आर्थिक समृद्धि हासिल गर्न सकिने विश्वास व्यक्त गर्नुभयो । “जो जहाँ भए पनि नेपालीको माया नेपालमै हुन्छ । सरकारले लगानीको वातावरण निर्माण गरिसकेको छ,” उहाँले भन्नुभयो, “अब हामी सबै मिलेर देशको विकासमा जुट्नु पर्छ ।” मन्त्री खड्काले सरकारले सन् २०३५ सम्ममा २८ हजार पाँच सय मेगावाट जलविद्युत् उत्पादन गर्ने लक्ष्य राखेको र सोमध्ये १५ हजार मेगावाट भारतलगायत तेस्रो मुलुकमा निर्यात गरिने सुनिश्चित भइसकेको जानकारी दिनुभयो । नेपालले बङ्गलादेशलाई अहिले ४० मेगावाट विद्युत् बिक्री गरिरहेको र आउँदा वर्षमा सो परिमाण बढाएर पाँच हजार मेगावाट पु¥याउने समझदारी भएको समेत बताउनुभयो । संसद्मा छलफलका क्रममा रहेको विद्युत् विधेयक चाँडै पारित गराउने प्रतिबद्धता व्यक्त गर्दै मन्त्री खड्काले नीतिगत अस्पष्टता हटाएर लगानीमैत्री वातावरण सिर्जना गर्न लागेको प्रस्ट पार्नुभयो ।  उहाँले ऊर्जा विकास मार्गचित्र–२०८१ मार्फत ऊर्जा क्षेत्रमार्फत मुलुकको विकासका लागि सरकार स्पष्ट नीति र कार्ययोजनासहित अघि बढिरहेको धारणा राख्नुभयो । भेटका क्रममा नेपाली समुदायका प्रतिनिधिले विगतका अनुभवलाई स्मरण गर्दै सरकारले लगानी सुरक्षालाई प्राथमिकता दिनुपर्नेमा जोड दिएका थिए । """
