शीर्षक,विवरण
मनसुनको हावापानीको अवस्था अद्यावधिकः मधेस प्रदेशको दक्षिण भूभागमा कम वर्षा हुने,"काठमाडौं, २० असार । जल तथा मौसम विज्ञान विभागले जुलाईदेखि सेप्टेम्बर (असार १७ देखि असोज १४) सम्मको तीन महिनामा मधेस प्रदेशका दक्षिणी भू–भागमा सरदरभन्दा कम वर्षा हुने अद्यावधिक आकलन सार्वजनिक गरेको छ । विभागले कोशी प्रदेशका दक्षिणी भूभागमा सरदर र देशका बाँकी भूभागमा सरदरभन्दा बढी वर्षा हुने सम्भावना रहेको अद्यावधिक विवरण सार्वजनिक गरेको विभागका सूचना अधिकारी दिनाकर कायस्थले जानकारी दिए । यसअघि विभागले गत जेठ १८ देखि असोज १४ सम्मको चार महिनाको मनसुन ऋतुमा देशका अधिकांश स्थानमा सरदरभन्दा बढी वर्षा हुने सम्भावना रहेको तथा अधिकतम तापक्रम र न्यूनतम तापक्रमसमेत देशभर सरदरभन्दा बढी रहने आकलन सार्वजनिक गरेको थियो । अहिले फेरि मनसुनको हावापानीको अवस्था अद्यावधिक गर्दै विभागले नयाँ आकलन सार्वजनिक गरेको हो । जसअनुसार कर्णाली प्रदेशको पूर्वी भूभाग, लुम्बिनीको उत्तरी भूभाग र गण्डकीको अधिकांश भूभागमा सरदरभन्दा बढी वर्षा हुने सम्भावना विगतको आकलनझैँ ५५ देखि ६५ प्रतिशत रहेको छ । सुदूरपश्चिम प्रदेशको दक्षिणी भूभाग, लुम्बिनीको पश्चिमी भूभाग, गण्डकीको उत्तरपूर्वी भूभाग, बागमती र कोशी प्रदेशको उत्तरी भूभागमा सरदरभन्दा बढी वर्षा हुने सम्भावना ४५ देखि ५५ प्रतिशत रहेको विभागका सूचना अधिकारी दिनाकर कायस्थले बताए ।
सुदूरपश्चिमको उत्तरी भूभाग, लुम्बिनीको दक्षिणपूर्वी भूभाग, बागमतीको दक्षिणी भूभाग र कोशी प्रदेशको मध्य भूभागमा सरदरभन्दा बढी वर्षा हुने सम्भावना ३५ देखि ४५ प्रतिशत छ । कोशी प्रदेशका दक्षिणी भूभागमा सरदर वर्षा हुने सम्भावना ३५ देखि ४५ प्रतिशत रहेको छभने मधेस प्रदेशका मध्य तथा पूर्वी भूभागमा सरदरभन्दा कम वर्षा हुने सम्भावना ३५ देखिदेखि ४५ प्रतिशत रहेको विभागले जनाएको छ । उक्त अद्यावधिक आकलन विश्व मौसम सङ्गठनको विश्वभर तथा क्षेत्रीयस्तरको जलवायु सूचना तथा उत्पादन गर्ने केन्द्रको हावापानीको प्रारुपहरूको आकलन र साउथ एसियन सेसन क्याइमेट आउटलुक फोरकको आकलनका आधारमा गरिएको हो । यस्तै नेपालको मनसुन ऋतुको जलवायु प्रभाव पार्ने पूर्वी प्रशान्त महाशाखामा विकसित हुने एल्निनो र साउदर्न ओसिलिएसन तथा हिन्द महासागरमा विकसित हुने इन्डियन ओसन डिपोलको हालको अवस्था तथा जलवायु प्रारुपको मनसुन ऋतुको आकलन, युरोप तथा एसियामा गत हिउँद तथा प्रिमनसुन ऋतुमा परेको हिउँ, अन्तरऋतु परिवर्तनका कारकहरूका आधारमा आकलन गर्ने गरिएको विभागका सूचना अधिकारी दिनाकर कायस्थको भनाइ छ । "
‘प्रधानमन्त्रीको स्पेन भ्रमणबाट मित्र राष्ट्रसँगको सम्बन्ध थप सुदृढ बनाउन सहयोग पुगेको छ’,"काठमाडौं, २० असार । सरकारले प्रधानमन्त्री केपी शर्मा ओलीबाट स्पेनको सेभियामा भएको संयुुक्त राष्ट्रसङ्घीय ‘विकासका लागि वित्तसम्बन्धी चौथो अन्तर्राष्ट्रिय सम्मेलन’मा सहभागिता र त्यसक्रममा भएका उच्चस्तरीय भेटघाटले स्पेनसहितका राष्ट्रहरूसँगको सम्बन्ध थप सुदृढ बनाउन सहयोग पुगेको स्पष्ट परेको छ । प्रधानमन्त्री ओली स्वदेश फर्किएपछि त्रिभुवन अन्तरराष्ट्रिय विमानस्थलको अतिविशिष्ट कक्षमा आज आयोजित पत्रकार सम्मेलनमा प्रधानमन्त्रीको यही असार १६ देखि १९ गतेसम्म भ्रमणबाट नेपाल र संयुक्त राष्ट्रसङ्घबीचको सम्बन्ध र सहकार्यलाई थप मजबुत बनाउन मद्दत पुगेको परराष्ट्रसचिव अमृतबहादुर राईले बताए । उनले भने, “सम्मेलनका क्रममा प्रधानमन्त्रीबाट भएका भेटघाटले स्टोनिया, स्पेन, पोर्चुगल, इजिप्टलगायतका राष्ट्रसँगको सम्बन्ध थप सुदृढ बनाउन सहयोग पुगको छ, साथै नेपाल र संयक्त राष्ट्रसङ्घसँगको सम्बन्ध र सहकार्यलाई थप मजबुत बनाउन मद्दत पुगेको छ ।”। परराष्ट्रसचिव राईले सम्मेलनमा प्रधानमन्त्रीको सहभागिता एवं सक्रियाताले अन्तरराष्ट्रिय मञ्चमा नेपालको छवि अभिवृद्धि भएको जनाउँदै अतिकम विकसित मुलुकको समूहका अध्यक्षका रूपमा धारणा प्रस्ततु गर्नुका साथै नेपालको दिगो विकास तथा स्तरोन्नतिका लागि अन्तरराष्ट्रिय सहयोगको आह्वान गरेको जानकारी दिए । उनले भने, “स्पेनको व्यावसायिक समुदाय र तथा प्रवासी नेपालीसँग गर्नुभएको अन्तरक्रियाबाट नेपालमा लगानी प्रवर्द्धन गर्न सहयोग पुग्ने अपेक्षा गरिएको छ ।”। त्यसैगरी, उनका अनुसार प्रधानमन्त्रीले इजिप्टका प्रधानमन्त्रीसँगको भेटमा हमासले बन्दी बनाएका विपिन जोशीको रिहाइका लागि हालसम्म इजिप्टले गरेको सहयोगका लागि धन्यवाद दिँदै निरन्तर रिहाइको पहलका लागि अनुरोध गरेका थिए । प्रधानमन्त्री ओलीले नेपाली राजदूतावास म्याड्रिडद्वारा आयोजित स्पेनका व्यावसायिक समुदायसँको अन्तरक्रियामा जलविद्युत्, पर्यटन, कृषि, सूचना प्रविधिलगायत क्षेत्रमा लगानी गर्न आह्वान गरेका थिए । प्रधानमन्त्री ओलीले अतिकम विकसित मुलुकहरूसम्बन्धी उच्चस्तरीय कार्यक्रममा गरिबी, भोकमरी, कुपोषण, व्यापार घाटाजस्ता समस्या भोग्नुपरेको तथा ऋणको साँवाब्याज भुक्तानीमा ठूलो रकम छुट्याउन परेकाले जननताका शिक्षा, स्वास्थ्यजस्ता आधारभूत आवश्यकता पूरा गर्न कठिन भएको बताएका थिए । त्यस अवसरमा विकासका लागि वित्त सम्मेलनमा व्यक्ति भएका प्रतिबद्धता कार्यान्वयन गर्न ठोस कदम चाल्न तथा वित्तीय खाडल न्यूनीकरणका लागि व्यावहारिक कार्ययोजना अघि सार्न पनि प्रधानमन्त्रीले आह्वान गरे । एक प्रश्नको जवाफमा परराष्ट्रसचिव राईले भने, “नेपालप्रति अन्तर्राष्टिय जगत्को धेरै ठूलो सद्भाव छ, स्वाभाविक रूपमा युरोपेली मुलुकले गहिरो र ठूलो सद्भाव राख्छन्, त्यो सद्भावलाई नेपालका प्रतिष्ठा अभिवृद्धि गर्ने र आर्थिक समृद्धिमा प्रयोग गर्ने सवालमा यस्ता भ्रमणलाई अन्तरराष्ट्रिय मञ्चलाई प्रयोग गर्ने गरेका छौँ ।”। अन्तर्राष्ट्रिय मञ्चमा नेपाल त्यसै पनि ४६ वटा अतिकम विकसित मुलुकको अध्यक्षको नाताले ठूलो भूमिकामा रहेको जनाउँदै उनले दश वर्षको अवधिमा हुने यो सम्मेलनले दिगो विकास लक्ष्य पूरा गर्न कसरी आर्थिक सहयोग उपलब्ध गराउने केन्द्रित रहेकाले पनि त्यो आवाजलाई मुखरित गर्न नेपाल सफल भएको प्रतिक्रिया दिए । "
बाल्टीको पानीमा डुबेर शिशुको मृत्यु,"कञ्चनपुर, २० असार । भीमदत्त नगरपालिका–८ स्थित तिलाचौडका सुरज सिंहकी डेढ वर्षीया छोरी प्रियाको बाल्टीको पानीमा डुबेर मृत्यु भएको छ । जिल्ला प्रहरी कार्यालयका सूचना अधिकारी सागर बोहराका अनुसार आज दिउँसो स्नानगृहको बाल्टीको पानीमा डुबेर शिशुको मृत्यु भएको हो । शिशु डुबेको अवस्थामा फेला परेपछि महाकाली प्रादेशिक अस्पतालमा उपचारका लागि लगिएको थियो । उनको उपचारका क्रममा मृत्यु भएको हो । "
बिपी राजमार्गको काभ्रे खण्डमा रातको समयमा सवारी चलाउन नपाइने,"काभ्रेपलाञ्चोक, २० असार । बिपी राजमार्गअन्तर्गत काभ्रेपलाञ्चोक–खण्डमा आगामी आइतबारदेखि राति साढे १० घण्टा यातायात सञ्चालनमा रोक लगाइएको छ । जिल्ला प्रशासन कार्यालयले राजमार्गअन्तर्गत काभ्रेभञ्ज्याङदेखि सिन्धुलीको सिमाना नेपालथोकसम्म आइतबार साँझ ६ः३० देखि बिहान ५ः०० बजेसम्म एक महिनाका लागि सडक सञ्चालनमा रोक लगाउने जनाएको हो । कार्यालयद्वारा आज जारी सार्वजनिक सूचनामा मनसुन सक्रिय भएको अवस्थामा बिपी राजमार्गमा बाढीपहिरोको सम्भावित जोखिम रहेकाले विपद्जन्य घटनाको जोखिम न्यूनीकरण गर्न उल्लेखित क्षेत्रमा एक महिनाका लागि यातायात सञ्चालनमा रोक लगाएको जनाइएको छ । यसअघि यही असार ६ गते काभ्रेपलाञ्चोक, सिन्धुली र रामेछाप जिल्लाको सुरक्षा समितिका पदाधिकारीको अन्तरजिल्ला समन्वय समितिको निर्णयले बिपी राजमार्गमा असार ७ गतेदेखि सोही समयमा करिब १० घण्टा १५ दिनका लागि सडक सञ्चालनमा रोक लगाएको थियो । मनसुनजन्य विपद्बाट हुनसक्ने जोखिमलाई मध्यनजर गर्दै राजमार्गमा सञ्चालन हुने सार्वजनिक र निजी सवारीसाधनलाई यसअघि १५ दिनका लागि राति सञ्चालनमा रोक लगाइएको काभ्रेपलाञ्चोकका प्रमुख जिल्ला अधिकारी उमेश ढकालले बताए । उनका अनुसार वर्षामा बाढीपहिरोको जोखिम भएकाले यस अवधिमा काठमाडौंबाट जाने सवारीलाई काभ्रेपलाञ्चोकको काभ्रेभञ्ज्याङ र काठमाडौंतर्फ आउने सवारीलाई सिन्धुलीको खुर्कोटमा रोकिएको थियो । आइतबारदेखि काठमाडौंबाट जाने सवारीलाई काभ्रेपलाञ्चोकको काभ्रेभञ्ज्याङ र काठमाडौंतर्फ आउने सवारीलाई सिन्धुलीको सिमाना नेपालथोकमा रोकिने छ । गत वर्ष असोजको बाढीपहिरोले बिपी राजमार्गअन्तर्गत काभ्रेपलाञ्चोकको चौकीडाँडाबाट सिन्धुलीको बर्खेखोलासम्मको आठ किलोमिटर सडकखण्ड सडक नै बगाएको थियो । पूर्वी नेपाल जोड्ने छोटो दूरीका रूपमा रहेको यस राजमार्गबाट दैनिक हजारौँ यातायातका साधन आवतजावत गर्छन् । बाढीपहिरोले राजमार्गको कुल १६० किमीमध्ये तेस्रोखण्डअन्तर्गत सिन्धुलीको खुर्कोटबाट नेपालथोकसम्म ३४ किमी र चौथो खण्ड नेपालथोकबाट काभ्रेपलाञ्चोकको धुलिखेलसम्म ५० किमी गरी ८४ किमी सडकको विभिन्न स्थानमा बढी क्षति पुर्‍याएको डिभिजन सडक कार्यालय भक्तपुरले जनाएको छ । क्षतिग्रस्त राजमार्ग निर्माणका लागि चार खण्डमा ठेक्का प्रक्रिया अघि बढेको छ । "
स्वास्थ्यमन्त्री पौडेल डिस्चार्ज,"काठमाडौं, २० असार । स्वास्थ्य तथा जनसङ्ख्यामन्त्री प्रदीप पौडेलको अस्पतालबाट डिस्चार्ज भएका छन् । स्वास्थ्यमा सुधार आएपछि मन्त्री पौडेल वीर अस्पतालबाट उपचारपछि घर फर्किएको अस्पतालका निर्देशक प्रा.डा. दिलीप शर्माले जानकारी दिए । अस्पतालका निर्देशक प्रा.डा. शर्माको नेतृत्वमा चिकित्सकको प्रत्यक्ष निगरानीमा मन्त्री पौडेलको उपचार भएको थियो । मन्त्री पौडेलले थाइल्याण्डमा आयोजित कार्यक्रममा सहभागी भई स्वदेश फर्के लगतै ज्वरो आएपछि यही असार १४ गते अस्पतालमा भर्ना भएका थिए । "
प्रधानमन्त्री ओली स्वदेश फिर्ता (तस्वीरहरूसहित),"काठमाडौं, २० असार । प्रधानमन्त्री केपी शर्मा ओली स्पेनको भ्रमण सकेर स्वदेश फर्किएका छन् । प्रधानमन्त्री संयुक्त राष्ट्रसंघको विकासको लागि वित्तसम्बन्धी चौथो अन्तर्राष्ट्रिय सम्मेलनमा सहभागी भएर स्वेदश फिर्ता भएका हुन् । प्रधानमन्त्री ओलीको प्रतिनिधिमण्डल १४ गते स्पेन प्रस्थान गरेको थियो । तस्वीरहरू–। "
पार्टीले भन्यो भने राजीनामा दिन्छु : समिति सभापति खतिवडा,"काठमाडौं, २० असार । राज्य व्यवस्था तथा सुशासन समितिका सभापति रामहरि खतिवडाले पार्टीले भन्यो भने सभापति पदबाट राजीनामा दिने बताएका छन् । केन्द्रीय समितिको बैठकमा जवाफ दिँदै उनले पार्टीले भन्यो भने राजीनामा दिने बताएका हुन् । उनले भने, ‘मेरो पनि सभापतिको हैसियतमा केही गल्ती कमजोरी छ, अहिले नै पार्टीले बाहिर बस् भन्यो भने म तयार छु, तर पार्टीकै साथीहरू बाहिर गएर बदनाम गर्ने ढङ्गले प्रस्तुत हुँदै हुनुहुन्छ ।’। "
असार मसान्तभित्र सुझाव पठाउन एमालेको निर्देशन,"काठमाडौं, २० असार । नेपाल कम्युनिष्ट पार्टी (एमाले) ले पार्टीको विधान महाधिवेशनमा प्रस्तुत गरिने सङ्गठनात्मक प्रतिवेदनका सम्बन्धका आवश्यक सुझावसहितको प्रतिवेदन पठाउन मातहतका कमिटीलाई निर्देशन दिएको छ । एमाले प्रचार विभाग प्रमुख राजेन्द्र गौतमले विधान महाधिवशेनमा प्रस्तुत गरिने सङ्गठनात्मक प्रतिवेदनका सम्बन्धमा लिखित सुझावसहितको प्रतिवेदन पठाउन प्रदेश र जिल्ला कमिटीलाई निर्देशन दिइएको जानकारी दिए । “सङ्गठनात्मक प्रतिवेदनमा प्रदेश र जिल्ला कमिटीले आवश्यक सुझावसहित यही असार मसान्तभित्र लिखित प्रतिवेदन पठाउन निर्देशन दिएका छौँ”, उनले भने, “ती सुझावसहित आएका प्रतिवेदनमा केन्द्रीय कमिटीमा छलफल गरेर महाधिवेशनमा लगिनेछ ।”। एमालेको दोस्रो विधान महाधिवेशन आगामी भदौ २० देखि भदौ २२ गतेसम्म ललितपुरको गोदावरीमा हुने तय भएको छ । महाधिवेशनका लागि राजनीतिक प्रतिवेदन प्रधानमन्त्री तथा अध्यक्ष केपी शर्मा ओली, विधान संशोधन प्रस्ताव उपाध्यक्ष विष्णुप्रसाद पौडेल र सङ्गठनात्मक प्रतिवेदनको जिम्मेवारी महासचिव शङ्कर पोखरेललाई दिएको हो । "
१० अर्ब ऋण लिन विद्युत् प्राधिकरणलाई सरकारको स्वीकृति,"काठमाडौं, २० असार । सरकारले दश अर्ब ऋण लिन नेपाल विद्युत् प्राधिकरणलाई स्वीकृति दिएको छ । अर्थ मन्त्रालयले अल्पकालीन ऋण लिने प्राधिकरणको प्रस्ताव स्वीकृत गरेको हो । प्राधिकरणका कार्यकारी निर्देशक हितेन्द्रदेव शाक्य पद सम्हाले लगत्तै प्राधिकरण ऋण लिनुपर्ने अवस्थामा रहेको बताउँदै दश अर्ब ऋण लिन लागेको जानकारी दिएका थिए । "
एसपीलाई धम्क्याएको आरोपमा जसपा मधेस प्रदेश अध्यक्षविरुद्ध पक्राउ पुर्जी जारी,"सर्लाही, २० असार । सर्लाहीका एसपीलाई धम्क्याउने जनता समाजवादी पार्टी मधेश प्रदेश अध्यक्षविरूद्व पक्राउ पुर्जी जारी भएको छ । मधेस प्रदेश अध्यक्ष अशोक यादवविरुद्ध एसपी योगेन्द्रकुमार खड्कालाई धम्क्याएको आरोपमा पक्राउ पुर्जी जारी भएको हो। उनीविरूद्व आपराधिक उपद्रवको कसुरमा पक्राउ पुर्जी लिइएको हो । यादवले टेलिफोनमा अपशब्द प्रयोग गर्दै एसपीलाई तराइमा लुट्न आएको लुटेरा भन्दै धम्क्याएको अडिओ सार्वजनिक भएको थियो । "
रविको पक्षमा हस्ताक्षर गरेका सई हेडक्वार्टर तानिए,"काठमाडौं, २० असार । राष्ट्रिय स्वतन्त्र पार्टीका सभापति रवि लामिछानेको पक्षमा हस्ताक्षर गरेका ट्राफिक प्रहरीका सईलाई प्रहरी प्रधान कार्यालय तानिएको छ । जिल्ला ट्राफिक प्रहरी कार्यालय बाँकेमा कार्यरत प्रहरी नायव निरीक्षक (सई) कमल खड्कालाई प्रधान कार्यालय तानिएको हो । लामिछानेमाथि राजनीतिक प्रतिशोध साँधिएको भन्दै रास्वपाले हस्ताक्षर अभियान चलाइरहेको छ । "
कर्णाली राजमार्गमा ठूला सवारीसाधन सञ्चालनमा रोक,"सुर्खेत, २० असार । कर्णाली राजमार्गअन्तर्गत कालीकोट तिलागुफा नगरपालिका–६ गोठिभिरमा सडक भत्किएपछि ठूला सवारीसाधन सञ्चालनमा रोक लगाइएको छ । आज बिहान त्यस ठाउँमा सडक भत्किएकाले ठूला सवारीसाधन सञ्चालनमा रोक लगाइएको जिल्ला प्रहरी कार्यालय, कालीकोटले जनाएको छ । प्रहरी नायब उपरीक्षक टेकबहादुर रावलले भने, “अविरल वर्षाका कारण राजमार्गमा यात्रा गर्दा अत्यन्त जोखिम भएका कारण आवश्यक सजगता अपनाउन हुनसमेत अनुरोध गर्दछौँ ।”। "
"देश बनाउने हो, केपी ओली सरकारमा आएपछि के–के भयो ?","– टेकराज पौडेल। हामी देश विकास भएन भन्छौँ ! नेताहरुले काम गरेनन् भन्छौँ । देशमा सम्पन्न भएका र निकट भबिश्यमा सम्पन्न हुन गइरहेका यी योजनाहरुले देश विकास हुँदै छ भन्ने आभास अवस्य दिनेछन् । नेपालका यी परियोजना सुरू भएको धेरै लामो समय भएको छैन । यी योजनाको परिकल्पनाकार को थियो ? यी परियोजना नेपालका लागि गेम चेन्जर थिए वा थिएनन ? यी योजनामा बजेट बिनियोजन कुन सरकारले गरेको थियो ? अलि छिटो सम्पन्न गर्न कार्यन्वयन पक्ष जोडबल कसले कुन सरकारले गरेको होला ?। सम्पन्न भैसकेका र केही समयपछि सम्पन्न हुने योजनारूको निम्नानुसार याद गरौँ–। -केही दिनअघि उद्घाटन भएको ग्वार्को फ्लाइओभर, ललितपुर (२०७८ बैशाखमा सुरू, २०८२ आसारमा उद्घाटन) । -सुनधारास्थित धराहरा (२०७५ जेष्ठ सम्पन्न, २०७८ आसारमा उद्घाटन) । -रानी पोखरी (२०७५–२०७७)। -भानु माध्यामिक विद्यालय (२०७५–२०७७)। -बसन्तपुर दरबार (२०७५–२०७८)। -ललितपुर गोदावरी स्थित सभाहल (२०७५–२०७८)। -बल्खु स्थित सुख्खा बन्दरगाह ९२०७७( २०८१०। -सिंहदरबारस्थित संसद भवन (२०७६–२०८२ हस्तान्तरण हुन बाँकी) । -भैँसेपाटीस्थित मन्त्री क्वाटर्स (२०७७–२०८१)। -मुख्यमन्त्री र प्रदेश प्रमुख भवन (२०७७–२०८१) भैँसेपाटी) । -रास्ट्रपति भवन र निवास (२०७७–२०८०) । -प्रहरी प्रधान कार्यालय र काभ्रेमा आधुनिक तालिम केन्द्र (२०७६–२०८०)। -अन्तर्राष्ट्रिय ध्यान केन्द्र लुम्बिनी ५००० जना क्षमताको (२०७७–२०८१)। -अन्तर्राष्ट्रिय सम्मेलन केन्द्र, बुटवल (२०७७–२०८०)। -अन्तर्राष्ट्रिय विमानस्थल भैरहवा र पोखरा (२०७२ –२०८०)। -हुलाकी सडक १२०० किमी सम्पन्न २०७४ (अझै २० प्रतिशत बाँकी)। -पुस्पलाल राजमार्ग मध्यपहाडी क्षेत्र अवस्थामा २२०० किमीको ७०५ (२०६६-७०५ सम्पन्न ३०५ बाँकी)। -मदन भन्डारी राजमार्ग (चुरे माथि) ५०० किमी निर्माण (२०७४ बाँकी ८०० किमी)। -बिराटनगर इटहरी संखुवासभा हुँदै किमाङ्गथान्का-चीन सडक (२०७४ मा सुरु भई ६० प्रतिशत काम भैसकेको छ) । -गैडाकोट हुँदै कालिगण्डकी  करिडोर-कोरोला नाका ३५० किमी ट्र्याक खोल्ने काम साथ साथै ७० प्रतिशत काम सम्पन्न
(२०७५ मा सुरु ३० प्रतिशत बाँकी) । -२०७५ सालमा सुरु भएको नेपालगन्ज-सुर्खेत-जुम्ला-हुम्ला-सिमिकोट हुँदै हिल्सा सडकको करिब ५० प्रतिशत काम सम्पन्न । -तराईका २२ जिल्लाका प्रत्यक जिल्ला सदरमुकाम जोड्ने सडक ४ लेनमा बिस्तार र सौर्न्दर्यकरण हुँदै सम्पन्न (२०७४ सुरु २०७८ मा सम्पन्न) । -कलन्की फ्लाइओभर कन्सेप्ट र सम्पन्न (२०७२-२०७४) । -झापामा विशाल बहुउद्देश्यीय भवन निर्माण र सम्पन्न (२०७६-२०८१) । -त्रिभुवन अन्तरास्ट्रिय एअरपोर्टमा २४ सै घन्टा ल्यान्डिङ्ग र उडान ब्यबस्था (२०७६ देखि २०७८) । -काठमाडौस्थित बिमानस्थल बिस्तारको ठुलो योजना अन्तिम चरणमा (२०७८ मा सुरु हाल ७० प्रतिशत काम सम्पन्न) । -प्रत्यक पालिकामा १५ सैय्याको अस्पताल बनाउन निर्देशन अनुसार देशभरमा १६९ अस्पतालमा सेवा सुरु, २०९ अस्पताल रङ्गरोगन हुँदै आगामी बर्ष सम्पन्न हुने अवस्थामा र बाँकी पालिकाहरुलाई छिटोभन्दा छिटो काम अघि बढाउन निर्देशन । -देशभरका १६५ क्षेत्रका एक एक कम्तिमा ५ किमी सडकलाई क्षेत्रीय योजनाको लागि सिलान्यास भएकामध्य करिब ८० वटा सम्पन्न, बाँकी ८५ लाई आगामी २ बर्षसम्म सम्पन्न गर्ने । -पुरानो महेन्द्र राजमार्ग कपिलवस्तुको चन्द्रौटा देखि पुर्व क्षेत्र काकडभित्तासम्म ६ देखि ४ लेनमा बिस्तार अन्तरगत अबको ३ बर्षभित्र सम्पन्न हुने अवस्थामा (२०७५ देखि सुरु भई अबको तीन बर्षमा सम्पन्न हुने) । -मृत्यु मार्ग समेत रहेको दाउन्ने भिरको १४ किमि सडकमा पुरै ४ लेन सडक बिस्तार गर्दा भीरमा पहिरोबाट बचाउन पर्खाल  निर्माणको अन्तिम तयारीमा (२०७६- हालसम्म ७० प्रतिशत काम सम्पन्न) । -पोखरा मुग्लिङ्ग सडक बिस्तार आयोजना अन्तिम अवस्थामा पुग्दै (८० प्रतिशत सम्पन्न २० प्रतिशत बाँकी) । -आगामी पुस महिनाबाट सन्चालन अवस्थामा थानकोट तल सिस्ने अनडरपास परियोजना २.६ किमी करिब १६ अरब रुपियाँमा निर्माण सम्पन्न हुने । -रुपन्देही र पाल्पा जोड्ने सिद्धबाबामा मृत्यु मार्ग भनेर चिनिने स्थानमा १.२ किमीको अन्डरपास परियोजना ५० प्रतिशत काम सम्पन्न (२०८० मा सुरु २०८३ मा सम्पन्न हुने) । -काठमाडौ निजगढ फास्ट ट्र्याक परियोजनामा ६० प्रतिशत काम सम्पन्न (२०७३ मङसिरमा सिलान्यास, २०८४ मा सम्पन्न हुने)। – जनकपुर-जयनगर ९० किमीसम्म आधुनिक रेल लिक निर्माण र रेल खरिद र सन्चालन (२०७५-२०७८) । -काकाडभित्ताबाट ६४ किमी नजिक कालुघाट र ३०० किमी टाढा बनारसमा समुन्द्री मार्गको उपयोग हुने गरि बन्दरगाह निर्माण अन्तिम चरणमा । -दैलेखको दुल्लुमा पेट्रोलियम पदार्थको अन्वेषण र हालैको रिपोर्ट अनुसार नेपाल आगामी ५० बर्षको लागि इन्धनमा स्वाबलम्बी बन्न सक्ने स्थिति बनेको छ । -नवलपरासी जिल्लाको धुवादीमा फलाम खानीको उत्खनन र गुणस्तर जाचको अन्तिम तयारी अवस्थाम पुर्याउनु पनि चानचुने बिषय होइन (२०७६ मा अन्वेषण २०८० मा स्याम्पल संकलन र जाँचको लागि चीन पठाइएको) । -मध्ययुगिन अवस्थाको चित्रण हुने देश भरका अति आबश्यक करिब ४०० तुइनको सट्टामा केही पक्कि पुल र अधिकाश झोलुङ्गे पुल निर्माण सम्पन्न भएका छन् (२०७२ चैत्र- २०७७ मा ४०० वटा हटेका) । -२०१५ सन अर्थात २०७२ सालमा गएको भुकम्पबाट क्षतिग्रस्त ब्यक्तिका छ लाख घरमध्य ९५ प्रतिशत घर निर्माण यहि समयमा भएका छन् र बिध्यालय, स्वास्थ्य चौकी, अस्पताल, मन्दिर, लगायतका करिब ९९ प्रतिशत भग्नावशेषमा पुगेका संरचना निर्माण सम्पन्न भएका छन् । -यो देशमा पृथ्वी नारायण शाह र बहादुर शाहको पालादेखि पछि नेपालको भूभाग घटेको । थियो तर २०७६ सालको सम्सदमा तात्कालीन प्रधानमन्त्रीले सम्सदमै संविधानमा राख्ने गरि नेपालको २८६ किमी भूभाग वृद्धि भएको छ । कुटनैतिक पहलबाट भारतीय सैनिक हाम्रो क्षेत्रबाट हटाउन भारतलाई अन्तरास्ट्रिय दबाब शृजना हुने स्थिती आएको छ । -बिगत इतिहासमा हाम्रो देश दक्षिण छिमेकीबाट ३ पटक नाकाबन्दी गरेर नेपाललाई निमोठ्ने गरि अन्यायमा पारिएको छ । यहि बिचमा एउटा छिमेकी सत्रु बनेको खन्डमा अर्कोले साथ देला भन्ने अभिप्रायको साथ चीनका छ वटा स्थानमा पारबहन सुबिधा पाउने गरि दुई देशबीचमा प्रोटोकलमा सिग्नेचर हुन गइ अब कहिलै नाकाबन्दी हुन नसक्ने अवस्थामा देश पुर्याइएको छ । -तराइको ६ जिल्लाको सिंचाई १८० हजार हेक्टर जमिनमा सिचाई र ७४ मेगावाट बिजुली निकाल्ने गरि सुनकोशी मरिन ड्राइभको काममा ३० प्रतिशत काम अघि बढिसकेको छ । -यहि जेष्ठ महिनामा मधेश प्रदेशका ८ जिल्लाका ६४ सडक पक्की निर्माणको ३२० किमी सडकको लागि १.२०अरब बजेट सुनिश्चित गर्दै कामको सिलान्यास (२०८२ जेष्ठमा सुरु २०८४ बैशाखमा सम्पन्न हुनु पर्ने) । -२०७२ सालमा उर्जा संकट समाप्त गर्न १० बर्षे कार्ययोजना निर्माण र हरेक बर्ष उर्जामा लगानी बढाउने योजना अन्तरगत २०७२ सम्म करिब १२० बर्ष सम्म ६०० मेगावाट बिध्युत उत्पादन उपयोग गरिरहेको नेपालमा उत्पादन नीति र उपयोग नितिमा ल्याएको नीतिगत परिवर्तनका कारण आज देशमा करिब ३२०० मेगावाट विद्युत उत्पादनको स्थिती बनेको छ । अझै हिउँदमा अप्रायाप्त र बर्षामा खेर जने समस्या समाधान गर्न र देशको लागि उद्योगहरुको पुरानो बक्यौता उठाउने र उध्योगहरुलाई निरन्तर बिजुली दिन निर्देशन । -२० बर्ष देखि थाँती रहेको टि आर सि बिधेयक ल्याउने र द्वन्दरत पक्षको सल्लाहमा बेपत्ता छानबिन र सत्यनिरूपण जस्ता महत्वपूर्ण काम गर्ने सहमतिमा ल्याउन सक्ने नेतृत्वलाई कमजोर आंकन मिल्छ ? । र देशमा आएको राजनैतिक परिबर्तन र त्यसले बोकेको आर्थिक दर्शनका कारण उध्योग धन्दा राज्यले चलाउन नसक्ने भन्दै ती सबै निजीकरण हुन पुगेका थिए । तर आज हिजोको सट्टामा हजारौं उद्ध्योग संचालनमा छन् । नेपालले खुला र पूंजीवादी अर्थतन्त्रको मनग्यै उपयोग गर्न पाएन । बहुदल आएको ४/५ बर्षभित्रै द्वन्दको सामना गर्न बाध्य भयो । १० बर्षे हिंशात्मक गृहयुद्ध र थप १० बर्ष द्वन्दको शान्तिपूर्ण समाधानको लागि समय धनराशी र नेपाली राजनैतिक क्षेत्रको उर्जा सबै त्यसैमा खर्च गर्नु पर्यो । अत्यधिक सहमतिमा २०७२ सालमा नेपालमा संघीयत लोकतान्त्रिक गणतन्त्रको संबिधान जारी भएपछि मात्र देशले बल्ल विकासको नियमित प्रगतिको श्वास फेर्न सुरु गरेको हो । आजको अमेरिका र युरोप बनेका पनि रातारात होइन । ती देशको भूगोलको सुगमता र प्रयाप्त आर्थिक श्रोत र विकासप्रतिको नेतृत्वको निरन्तर पहलकदमीबाट सम्भव भएको हो । अर्थात ती देशमा २÷३ सय बर्षसम्म अघि देखीको प्रारम्भले त्यो सम्भव भएको हो ।
हाम्रोमा विगतमा अर्थात राजा महेन्द्र र वीरेन्द्रको कार्यकालमा विश्वमा एक अर्काका दुस्मन र आफ्नो ग्रीपमा उक्त मुकुकलाई पार्ने र भारतले नेपाललाई गरेको अर्घेल्याईलाई ध्यान दिएर विदेशी अनुदानमा केही हजार किमी पक्की सडक ३०/४० वटा बिदेशी सहयोगमा आधारित उद्योग खुलेका थिए । २०७२ मा आएको भूकम्प र त्यही साल नेपालले भोग्नु परेको नाकाबन्दीको क्षतिपूर्ति गर्नु पनि यहि अवधिमा परेकोले नेपालले हाल जुन प्रगतिको पाइला अघि बढाउनु परेको छ त्यो दौडाई प्रती घन्टा ८० किमी भन्दा कमले नहुने भएको छ । देशको कुल आयबाट विकास गर्ने त एक पैसा पुग्दैन । बिगत लामो समयदेखि साधारण खर्चलाई मात्र धान्ने राष्ट्रिय बजेट बनिरहेको अवस्थामा नेपालले अति बिपन्न रास्ट्रको हिसाबमा १५ प्रतिशत भन्दा कमको ब्याजदरमा विदेशी संस्थाबाट सके अनुदान सहयोग नपाए ऋण नै ल्याउन पर्ने बाध्यता छ । देशको जिडीपिको हिसाब गर्ने हो भने नेपाल अब बिस्तारै अत्यधिक ऋणको मात्रा ५० खर्ब भन्दा बढी अनुत्पादक हुन सक्दछ । "
"योग, ज्ञान र निरोगी नेपाल","–केपी शर्मा ओली। आज जुन २१ तारिख अथवा वर्ष भरिको सबैभन्दा लामो दिन । आज योग प्रारम्भ भएको दिन । हजारौँ वर्षअघि भगवान् शिवले आफ्ना सप्तऋषि भनिने शिष्यहरुलाई अगाडि राखेर पहिलो योग शिक्षा प्रदान गर्नुभएको दिन, उत्तरायनबाट सूर्य दक्षिणयान लाग्ने दिन योग प्रारम्भ भएको शास्त्रअनुसार मानिन्छ । त्यसै दिनलाई संयुक्त राष्ट्रसङ्घले विश्व योग दिवसका रुपमा मानेको छ । यस दिवसको सन्दर्भमा म सबैमा हार्दिक शुभकामना व्यक्त गर्न चाहन्छु । योग मानव जातिको कल्याणका लागि, मानिसको शारीरिक स्वास्थ्य, मानसिक स्वास्थ्य र मानिसको मानवीय प्रवृत्ति अर्थात् सामाजिकपन, सामाजिक प्रवृत्तिको विकास र त्यसको कार्यान्वयनका लागि योग सिर्जना र विकास हुँदै आएको छ ।
बीचमा योग अलिकति लुप्त भयो । आज योग अलिकति भड्किन पनि खोजेको छ । योगबाट योगातिर जान खोजेको छ । योगा होइन, योग हो । ‘योगा’को कुनै अर्थ हुँदैन, योगको अर्थ हुन्छ । दीपक नाम मैले भन्दा बत्ति हुन्छ, ज्योति हुन्छ, उज्यालो हुन्छ, अनेक होला तर बिगारेर अर्को नाम राखेँ भने त्यसको अर्थ हुँदैन । त्यस्तै योगलाई योगा बनाउनुु हुँदैन । योग हो । योग पहिलो भगवान् शिवबाट उत्पत्ति भएको थियो अर्थात् यस धर्तीमा योग उत्पत्ति भएको थियो । यहाँका पूर्खाहरुबाट, यहाँका अग्रजबाट भएको हो । हामी पूर्खालाई भगवान्् भन्छौँ । हामी भगवान् दुईवटा चिजलाई मान्छौँ । एउटा पूर्खाहरुलाई मान्छौँ, शिव, दुर्गा, मातादेवी, देवता, विष्णु, ब्रह्मा जेसुकै भन्नुस्, जति देवताको नाम लिइन्छ, ती सबैै पुर्खा हुन् । पुर्खालाई हामी देवतुल्य मान्छौंं र देवता भन्छौँ । अर्को हामी प्रकृतिलाई देवता मान्छौँ । अघि यहाँ गायत्री संस्थाले गायत्री वाचन भनिरहेको थियो–सूर्य देवता, चन्द्र देवता, वरुण, मरुत देवता आदि अथवा पानी पनि देवता हो, जसले हाम्रो जीवन चलाएको छ । मरुत अर्थात् हावा जसले हामीलाई बचाएको छ । जीवनका लागि सबैैभन्दा महत्वपूर्ण हावा अर्थात् अक्सिजन छ । जुन बिना हामी दुई तीन मिनेटभन्दा बढी बाँच्न सक्दैनौं । त्यस्तो अक्सिजन, त्यो हाम्रा लागि भगवान् हो, हाम्रा लागि जीवनदायीनी हो । त्यसकारण हामी गर्भमा हुँदा पनि अक्सिजनबाट बाँचेका हुन्छौंँ र जन्मपश्चात् पनि अक्सिजनबाट बाँचेका हुन्छौँ । जीवनभर अक्सिजनबाट बाँचेका हुन्छौँ । त्यो सबैैभन्दा महत्वपूर्ण हुन्छ । त्यसकारण वायु जो देखिदैन, वायुमा धुलो उड्यो भने धुलो देखिन्छ तर वायु देखिंदैन । वायु अदृश्य छ । वायु पनि देवता हो भनेर अघि भर्खर मन्त्र उच्चारण भयो । अर्थात् हाम्रा पूर्वजहरु धेरै ज्ञानी थिए, विश्व शान्ति भने, वनस्पतय शान्ति भने, आकाश शान्ति भने, पृथ्वी शान्ति भने सबैैतिर शान्ति भने । आज आकाश शान्तिको कति अर्थ र महत्व रहेछ, पृथ्वी शान्तिको कति महत्व रहेछ, त्यो हामी बुझ्दै छौँ । धेरै सोचेर, चिन्तन गरेर निष्कर्षहरु निकालेर, अनुभूतिहरुलाई ज्ञानमा परिणत गरेर, ज्ञानहरु सङ्ग्रह गर्दै ज्ञानलाई व्यवहारमा हेर्दै, अनुभूतिलाई अनुभवमा बदलेर, अनुभवहरुलाई संहग्र गर्दै ज्ञानमा बदलेर, ज्ञानलाई प्रयोगहरुमार्फत् तिनलाई सिद्धान्त र सूूत्र बनाएर अगाडि बढ्ने कामहरु भइरहेको छ । यसै सन्दर्भमा आज हामी जुन अष्टाङ्ग योगका चर्चा गर्छौंं, म त्यसको अलिकति मात्रै चर्चा गर्न चाहन्छु । पहिले योगको प्रारम्भ भयो शिवबाट । त्यसकारण शिवलाई आदियोगी भनिन्छ । त्यसपछि विश्वामित्रको समय आयो र विश्वामित्रले योग विकास गर्नुभयो । विश्वामित्रले योग मात्रै विकास गर्नु भएन, विश्वामित्रका सुपुत्र सुश्रुतले लगभग तीन हजार वर्ष अगाडि ‘सर्जरी’विद्याको विकास गर्नुभयो । त्योभन्दा अगाडि चरकले जसरी आयुर्वेदको विकास गर्नुभयो, यी सबैै योगबाट प्रारम्भ भएका छन् । विश्वामित्रका पिताजीले आफ्ना नाती चरकलाई सर्जन डाक्टर बनाउनुभयो । अहिले पनि सङ्ग्रहालयहरुमा चरकले चलाएका सर्जरीका उपकरणहरु अहिलेसम्म पाइन्छ । चरकसंहिता लिखित रुपमा पाइन्छ । जो, तीन हजार वर्ष लगभग अगाडि हो । जति बेला अक्षरहरु दुनियाँमा आए । अक्षरहरु आएपछि ३२ सय वर्षको आसपासका बेला अथवा महाभारत युद्धको लगत्तैपछि जसको समयमा हुनुपर्छ, अक्षरहरु आएपछि त्यसैबेला वेदव्यासले श्रुति र स्मृतिमा रहेको वेदलाई अपौरुषीय अथवा मानवद्वारा निर्मित वेद होइन भनिएको हो । किनभने कोही रचनाकार थाहा छैन, अज्ञात रचनाकार, यो परम्परा हुँदै आयो, कसले बनायो भन्ने थाहा छैन । त्यसो भएको हुनाले यसलाई अपौरुषीय समेत भनियो । अथवा मानव निर्मित होइन, देव निर्मित भनियो भन्ने भनाइ छ । वेदलाई वेदव्यास भनिन्छ, किनभने उनले लिपि सिकेर लिपिमा वेदलाई उतारेपछि यो मानवीय अथवा मानव भयो । वेदव्यासको आलोचना पनि भयो, विरोध पनि भयो । यो अलौकिक मानवताभन्दा बाहिरको, मानव सिर्जितभन्दा बाहिरको अपौरुषीय चिजलाई पौरुषीय अथवा मानवको सिर्जना, यो असिर्जनीय चिजलाई सिर्जनामा परिणत गराए र यो पाप कर्म गरे यिनले भन्ने खालका धर्मान्धहरुले भने । जनकको समयमा वेदको गार्गी, मैत्री आदि ऋषिमुनि, विदुषीहरुले तयार गर्दा ती लिपिमा तयार गरिएको थिएन, वाणीमा तयार गरिएको थियो, मनमनै रचना गरेर प्रस्तुत गरिएको थियो । त्यो श्रुतिबाट स्मृतिमा रहेको थियो । स्मृतिबाट फेरि प्रवचनमा गएर फेरि श्रुतिमा जान्थ्यो । यो सिलसिलाबाट आयो । "
"“म झोले हो” अभियान : भारतीय “मैं भी चौकीदार” को झल्को, नेपाली राजनीतिमा नयाँ प्रयोग","-शारदा गैरे/दैनिक नेपाल। नेपालको राजनीतिक परिवेशमा शब्दको जादू कति चल्छ ? सायद, धेरै नै। अनि जब त्यही शब्द ‘झोले’ हुन्छ, कुरा केवल जादूमै सिमित रहँदैन, बरु राजनीतिक रणनीति र जनमत निर्माणको केन्द्रविन्दु बन्छ। नेकपा (एमाले)का अध्यक्ष तथा प्रधानमन्त्री केपी शर्मा ओलीले सामाजिक सञ्जालमार्फत चलाएको नारा “म झोले हो” नेपाली राजनीतिक भाषामा फेरि एउटा नयाँ अध्यायको सुरुआत हुन सक्ने संकेत देखिन्छ। प्रधानमन्त्री ओलीले आज आफ्नो अफिसियल फेसबुक पेजमा लेखेका थिए – “जोआज एउटालाई भगवान बनाउनु पर्‍यो भने सामूहिकतामा विश्वास राख्नेहरुलाई पहिले झोले भनेर लखेटिन्छ र समाजलाई भीडमा बदलिन्छ । भीडसँग बल अवश्य हुन्छ, तर सत्य नहुन सक्छ। सामाजिक सञ्जालमा झोले भनेर खेदियो भन्दैमा सत्य अँगाल्न नछोडौं । सामूहिक र संगठित आक्रमणबाट हरेकले आफ्नो निजत्व जोगाउनु पर्छ।”। प्रधानमन्त्रीले सुरू गरेको “म झोले हो” अभियान आज “ट्रेण्ड” बनेको छ । ‘झोले’ शब्दको यात्राः गालीदेखि गौरवसम्म। विगत केही वर्षदेखि ‘झोले’ शब्द नेपाली राजनीतिक संवादको एउटा व्यंग्यात्मक गालीझैँ प्रयोग हुँदै आएको छ। राप्रपा, रास्वपा लगायतका स्वतन्त्र धारणाका पक्षधरहरूले मुख्यतः कांग्रेस, एमाले र माओवादीका कार्यकर्तालाई “झोले” भन्दै हेप्ने भाषा विकास गरेका थिए। ती दलहरूमा जनसरोकारभन्दा नेतापरस्ती बढी देखिन्छ भन्ने आरोप त्यसमा लुकेको थियो। तर, प्रधानमन्त्री केपी शर्मा ओलीले त्यसै शब्दलाई उल्टाएर प्रयोग गर्ने निर्णय गरे। उनले भने, “हो, म झोले हुँ। देशका लागि सपना बोकेको, विचार बोकेको, परिवर्तन बोकेको झोला बोकेको मान्छे।” यति भनिएपछि, फेसबुक, ट्विटर, टिकटक हुँदै हजारौं समर्थकहरूले आफ्नो पोस्टमा ‘म झोले हो’ लेख्न थालेका छन् । भारतको ‘मैं भी चौकीदार’ सन्दर्भ। यो शैली भारतीय प्रधानमन्त्री नरेन्द्र मोदीले सन् २०१९ मा चलाएको ‘मैं भी चौकीदार’ अभियानसँग मिल्दोजुल्दो देखिन्छ। जब कांग्रेस नेता राहुल गान्धीले “चौकीदार चोर है” भने, मोदीले त्यसैलाई आत्मसात् गर्दै आफ्ना सबै नेताहरूलाई ‘चौकीदार’ घोषणा गराए। त्यो नारा भावनात्मक समर्पणको प्रतीक बन्यो। नतिजा- भाजपा बहुमतसहित पुनः सत्तामा फर्कियो। राजनीतिमा ब्रान्डिङको शक्ति। आजको राजनीति केवल विचारको लडाइँ होइन- ब्रान्डिङको लडाइँ पनि हो। सञ्चार माध्यम, सामाजिक सञ्जाल र मेसेजिङले जनताको भावनालाई गहिरोसँग छुन्छ। ओलीको “झोले” अभियान पनि ब्रान्डिङकै एउटा नयाँ अध्याय हो – जसले विगतमा आलोचनाको रूपमा प्रयोग भएको शब्दलाई गर्वको प्रतीक बनाउने प्रयत्न गर्छ। “झोले” अब केवल बोकेको झोला होइन, सपना बोकेको झोला हो-  यही भावना एमाले फैलाउन खोजिरहेको छ। “झोले” शब्द अब गाली मात्र होइन एउटा आत्मपहिचान, समर्पण र सङ्घर्षको प्रतीक बन्दै गएको छ। "
व्यंग्य विनोद !,"-टेकराज पौडेल। संसदमा बोल्न भुलेको बिषय सम्झाएको छु ! नाताबादसँग सम्बन्धित भएकोले सम्सदमा हङ्गामा गर्नु हुने अपेक्षा गरेको छु !। माननीय हरि ढकाल ज्यु !
चितवन क्षेत्र न.१ बाट तपाईंसङ्ग चुनाब हारेको बिस्वनाथ पौडेल गभर्नर बनेको नाताबादको कारण हो भनेर सम्सदको रोस्ट्रमबाट थर्काएको हेर्ने सुन्ने मन छ!। माननीय ज्यु, बोल्नुस ‘नाताबादमा लिप्त भयो देश’ !। जनजातीको छोरा बर्षमान पुनलाई हटाएर गतबर्ष रास्ट्रपती रामचन्द्र पौडेलले आफ्नै भाई बिष्णु पौडेललाई उपप्रधानमन्त्री सहित अर्थमन्त्रालयको सपथ खुवाएको दुनियाँलाई थाहा भएकै कुरा हो !। एक जना भट्ट जो रास्ट्र बैन्ककै निर्देशक थिए १ पश्चिम डोटि दिपायल तिरका थिए सायद ! पौडेलहरुके थर लेख्नु भन्दा अघि आजका पौडेलहरुले आफ्नो थर ‘भट्ट’ लेख्ने गर्दथे । भट्ट पनि हाम्रै पुर्खा हुन भनेर बुझेको भए बिष्णु पौडेलको आज टाउको लुकाउने ठाउँ पाउथे होला ! तर अर्थ मन्त्री बिष्णु पौडेलले पौडेलको नाम न आउन्जेल सिफारिस समितिको बैठक नै डाकेनन् ! जब कतैबाट आउने देखेनन आफ्नै सिफारिस समितिमा रहेका पौडेललाई राजीनामा गराएको के दुनियाँले देखेको छैन र ? विश्वनाथ पौडेल र बिष्णु पौडेल दुई भाइ बाबुका छोराहरु हुन सक्दछन भन्ने पौडेलले भैँसेपाटी र चितवनमा जग्गाको श्रेस्ता हेर्दा थाहा भैहाल्दछ नि हरि सर माननीय ज्यु !। तपाईसङ्ग निर्वाचन लडेर हारे पछि पनि त्यो मुर्खले कहीं मुख देखाउन हुन्छ ? अझ प्रतिष्पर्धी भएपनि ठिकै भन्न हुन्थ्यो तेश्रो पो ! भएको मान्छे हुन् ! एक पटक निर्वाचन हारीसके पछि म असक्षम भनेर देशै छोड्नु पर्ने हो ! धेरै नेपाली देशमा काम गर्न नजानेर चुनाब जित्न नसकेर बिदेश भासिएको देख्दा देख्दै अझ अमेरिका पढेर उतै नबसेर देशमा असक्षम बन्न आएको हुतिहारा ! यस्तोले त जनतामा मुख देखाउन हुने थिएन !। तपाईसङ्ग निर्वाचन हारेर लुकेर बस्नु पर्ने मान्छेले  तपाईं संसदमा चिच्याए बापत् पाउने पारिश्रामिक रुपी तलबभत्ताको हजार हजारको नोटमा बिश्वनाथ पौडेलको हस्ताक्षर भएको पैसा कसरी बुझ्ने ? यो तपाईं माथिको सरासर षडयन्त्र हो भन्ने कसले बुझेको छैन र ? बिष्णु पौडेलले एक तिरबाट दुई निसाना लगाएका छन् ? आफू अर्थमन्त्री भएको बेला आफू मातहतको मन्त्रालय भित्र पर्ने रास्ट्र बैन्कको गभर्नर आफ्नै भाई बनाएका छन भने अर्को इतिहासमा अहिलेसम्म नोटमा भट्टराई , श्रेष्ठ , खतिवडा, नेपाल , सबै जसो भएका छन तर देश भरमा सबै भन्दा धेरै जनसंख्या रहेको पौडेलको हस्ताक्षर नभएको देखेकाले पनि पौडेललाई बनाएका हुन भनेर यस्तो श्वेत आरोप लगाउदा तपाइलाई संसद मै ताली नलाउने कुनै सांसद हुन्नन् होला ! आफुले साधारण खर्च र पुजिगत खर्चमा गाउँ शहरमात्र होइन दुरदराजमा पठाउने नोटमा किन पौडेलले नै सिग्नेचर गरेको रकम नपठाउने भनेरै विश्व पौडेललाई गभर्नर बनाएका हुन ! यस तथ्यलाई अझ सम्सदमा कपाल हल्लाउदै चिच्याएर भन्नू पर्दछ !। हो हिजो काङ्ग्रेस-एमाले एक अर्काका शत्रु थिए । चुनाब लड्दा एक अर्काकाविरुद्द आक्रामक भएर लडे ! त्यति मात्र होइन एमालेलाई हराउन काङ्ग्रेसले एमालेबिरुद्ध गठबन्धन समेत बनायो । तपाइको क्षेत्रमा तपाईले जित्नु हुन्छ भन्ने थाहा पाएको भए के हुन्थ्यो थाहा छैन तर मुख्य शत्रु भएर लडेका पार्टी नेकाबाट चुनाब हारेको मान्छेलाई त मुखै नहेर्नु नि लाजै भएन ! यिनिहरुले आफ्नो नाताको भनेर ल्याएको प्रस्ट छ ! म नाताबादमा बिष्णु पौडेलले विश्व पौडेललाई ल्याएको भन्ने कुरामा फोकटको आरोप लगाएको छैन हेर्नुस् पौडेल बंश महा संघले बिज्ञप्ती नै निकालेर स्वागत गरेको ! भन्न नछुटाउनु होला । हुन त देउवा दादाले पनि भट्टलाई पश्चिम कै भनेर बनाउन चाहनु भएको थियो भन्ने पनि सबैलाई थाहा छ । पस्चिमको भट्ट जो त्यही राष्ट्र बैंकमै काम गरेको पनि हुन् । कालान्तरमा आफू त्यही बैंकमा भएकोले अधिकारले पाएको हुन भन्दै पछि आफैँलाई नटेर्ला जस्तो लागे होला ! बिष्णु पौडेलले आर्जु भाउजू मार्फत पौडेललाई गभर्नर बनाए पछि आफ्नै सिग्नेचर भएको पैसा छापेर आफै एक ट्रक पैसा बोकेर आउन सक्ने भन्ने खासखुस भएको अनुमान लगाउन गार्हो छैन ! फेरि भाउजू पनि हरेक नियुक्ति , सरुवा बढुवा र ठेक्कापट्टामा अलिकन भाग खोज्छिन् भन्ने बूढानीलकण्ठका नजिक पुग्नेहरु कस्लाई थाहा छैन ?  यो त झन गम्भीर कुरा हो ! जहातहीँ भन्न मिल्दैन आज देखि बूढानीलकण्ठ जाने बाटोमा ट्रकको निगरानीको लागी संसदमै कुरा उठाउनु पर्दछ ढकाल माननीय ज्यु !। अझ उफ्रीउफ्री बोल्न पर्यो कि माननीय ज्यु यता बिष्णु पौडेलले देशब्यापी पौडेलहरु भरिरहँदा प्रधानमन्त्री केपी ओलि किन चुक्क बोल्नु हुन्न ?बुझी सक्नु छैन ! केही बर्षअघि आफ्नै बहिनी कोमल ओलीलाई राष्ट्रिय सभाको सांसद बनाएका ओलीले उनको कार्याकाल सकिएपछि दाङ ३ को निर्वाचनमा प्रत्यक्ष निर्वाचनको लागि टिकट दिइएको थियो ! त्यसैगरी सालो विद्यासुन्दर शाक्यलाई काठमाडौंको मेयर र अर्को सालो सानुराजा शाक्यलाई लुम्बिनी विकास कोषको सदस्य सचिव बनाएपछि प्रधानमन्त्री ओलीको नाताकै सालो श्रीमती राधिका शाक्यले यी माथी नाम आएका मेरा भाइ आफन्त हैनन् पर्दैन भनेर हुन्छ ? राधिका शाक्यसँग थर मिलेपछि चाहे इलामको होसकी काठमाडौं होस कि ललितपुर को मतलब ? अस्ति भर्खर विद्युत प्राधिकरणको कार्यकारी निर्देशक बनाइएका शाक्य इलामका भए पनि शाक्य होइनन् भनेर कस्ले भन्ने ?हितेन्द्र शाक्यलाई कस्ले भन्दछ प्रधानमन्त्री ज्युको सालो होइन भनेर ! के हितेन्द्रले कसम खाएर भन्न सक्दछन् म कसैको सालो पर्दैन भनेर ?होइन भन्ने दावालाई साबित गर्न सक्दछन् भने शाक्य थर आफ्नो नामबाट हटाउनु पर्दछ ! पूर्व राजदुत र हालको राष्ट्रिय सभाकी सांसद अन्जान शाक्य त ललितपुर कै हुन त !। प्रधानमन्त्री ओलीले सालो हितेन्द्रदेब शाक्यलाई विद्युत प्राधिकरणको कार्यकारी निर्देशक बनाएर गाली खाइरहेको देखेकाले पनि कुनै ओली वा शाक्य तत्काल बनाउन नसकिने भएकोले नै बिष्णु पौडेलको बिरोध गर्ने स्थिति बनेन भन्ने त बुझ्न नजान्ने मान्छे हो र माननीय ज्यु तपाईं ? एउटा गोप्य सुचना दिन्छु तपाईलाई तीन महिना अघि मात्र बाठा बिष्णु पौडेलले रिक्त खाली रहेको कर्मचारीहरुको प्रमुख पद मुख्यसचिव बनाउन पौडेलको खोजी गर्नुभयो ! सिंहदरबार वरिपरि खुबै खोजी भयो आफ्नो नजिकको नपाएपछि पौडेलको साटो गोत्रसम्म फरक नपार्ने गरि अर्याललाई मुख्य सचिव बनाए ! पौडेल, अर्याल सिग्देल, फुल्लेल र पानी पोख्रेल, थापाहरु समेत आत्रेय गोत्रका हुन् । पौडेल नै नपाउँदा त गोत्र मिल्नेसम्म त राख्नु पर्यो नि !। तपाईं अध्यक्ष लामिछानेलाई कसरी सहकारीको ठगीबाट बचाउन सकिन्छ भनेर उता व्यस्त भएका बेला खुसुक्क एक नारायण अर्याललाई मुख्य सचिब बनाएको थाहा नै पाउनु भएन ! उनलाई मुख्य सचिब बनाएको भित्रि रहस्य अझ गम्भीर छ । गोत्र त मिलि नै हाल्यो नै एकनारायण र बिष्णु पौडेलको जन्म स्थलो स्याङजा कै भएपछि अरु के चाहियो ?। यति मात्र कहाँ होर माननीय ज्यु ! यी बिष्णु पौडेल यति बाठा छन् २०६८/६९ तिर सोझा प्रधानमन्त्री बाबुराम भट्टराई नेतृत्वको संयुक्त सरकारमा मुख्य सचिवमा लिलामणी पौडेललाई मुख्य सचिव बनाउन पहल बढाउने यिनै बिष्णु पौडेल हुन् ! लिलामणी कसरी मुख्य सचिव भए भन्ने अब बुझ्नु भयो होला नि !। माननीय ढकाल ज्यु तपाईलाई यति क्लू दिएपछि अबको एक हप्ता संसद तताउनु पर्दछ है ! म त टिभी खोलेर तपाईलाई खोज्दै हुनेछु १!
(कपिलवस्तु)। "
देशको लागि अवसर नै अवसर बनेको केपी शर्मा ओली नेतृत्व,"–रेखा न्यौपाने। कुनै–कुनै घडीहरूले समयको पर्खालमा यस्तो गहिरो छाप कोर्छन्, जस्लाई पखाल्न इतिहासकै ठूलो आँधी आउनुपर्छ । केपी शर्मा ओलीको नेतृत्व नेपालका लागि त्यस्तै एक घडी हो । एक यस्तो घडी, जसले थकित मनहरुमा उठ्न सक्ने आँट भर्‍छ र भुल्न लागेका सपनाहरूलाई फेरि उज्यालो तिर फर्काउछ । जब नेतृत्व भविष्यको दिशानिर्देशक बन्छ, देशले नयाँ उचाइ चुम्ने मौका पाउँछ । नेपालजस्तो संक्रमणशील देशमा केपी शर्मा ओली जस्ता नेताहरूको उदय केवल एउटा व्यक्तिको उदय होइन, यो एक युगको संकेत हो, जहाँ राष्ट्रले नयाँ अवसर र चुनौतीको सामना गर्छ । नेपालको राजनीति लामो समयदेखि अपूर्ण क्रान्तिहरूको थाति बनेको थियो । एकपछि अर्को परिवर्तनका नारा लागे तर परिवर्तनका वचनहरू प्राय सिँढी चढ्ने भर्याङ्मा मात्र सीमित रहन्थे । जनताले मुठीमा बाँधेका सपना पटक–पटक फुस्किएका थिए, बिलाएका थिए । यस्तै विषण्णताको बगरमा केपी शर्मा ओलीको नेतृत्व एउटा पानीको फोहरा जस्तै फुट्न पुग्यो जो चिसो झरी थिएन, भीषण उर्जा थियो । दशकौँसम्म अस्थिर राजनीति भोगेका जनता थाकिसकेका थिए । आन्दोलन, क्रान्ति र परिवर्तनका नाममा खाली आश्वासन बाँड्नेहरूको भीडले देशलाई घाइते बनाएको थियो । यस्तो बेला केपी शर्मा ओलीको नेतृत्वले राजनीतिमा साहस र स्वाभिमानको नयाँ कथा लेख्न सुरु गर्‍यो । उग्र संकट, राजनीतिक अस्थिरता र राष्ट्रियतामाथिको चुनौतीबीच उहाँले नेतृत्व सम्हाल्नुभयो जहाँ उहाँलाई राम्रै थाहा थियो यो यात्रा सजिलो छैन, आँधीहुरीसँग मुस्कुराउँदै जुद्नु पर्ने छ, आलोचनाका बाणसँग कठोरताका साथ खोल्नु पर्नेछ । नाकाबन्दीको कालो रातमा जब देश आंशिक मृत्युलाई अँगालिरहेको थियो, केपी शर्मा ओलीले गर्वका साथ भन्नुभएको थियो, “हामी आफ्नै खुट्टामा उभिन सिक्नुपर्छ ।” यो आवाज केवल संसद् भवनमा गुञ्जिएको थिएन, त्यो आवाज गाउँका परालका छानामुनि, सहरका कारखानामा, खेतका भलभलाउने पैताला मुनी पनि गुञ्जिएको थियो । यो त हराएको नेपाली आत्मालाई फेरि जगेर्ना दिने उद्घोष थियो । इतिहास साक्षी छ, राष्ट्रलाई आत्मसम्मानको हिँडाइ तिर फर्काउने नेताहरू बिरलै जन्मन्छन् । केपी शर्मा ओली त्यसैमध्ये एक हुनुभयो । भारतसितको सम्बन्धमा कठोरता देखाउन सक्ने नेपाली प्रधानमन्त्री बिरलै देखिएका मध्ये अडिग उहाँ बन्नुभयो । सीमालाई लत्याउने निर्णयको जवाफ स्वरुप नयाँ नक्सा जारी गर्दा केपी शर्मा ओलीले देखाएको दृढता कुनै साधारण साहस हैन, त्यो सयौँ वर्षसम्म नेपाली आत्मसम्मानको प्रतीक बन्ने ऐतिहासिक कदम बनेको छ । प्रधानमन्त्री भएर पहिलो सम्बोधनमा उहाँले भन्नुभएको थियो , “अब विकासको ढोका बन्द रहनेछैन ।” त्यो वचन केवल शब्दको बनावट थिएन, त्यो योजनाको ब्लूप्रिन्ट बन्यो । मेलम्ची परियोजना, गौतमबुद्ध विमानस्थल, पोखरा विमानस्थल, यी केवल संरचनाहरू हैनन्, यी भविष्यका सम्भावनाहरू प्रमाणित हुँदै छन्, जसमा सहर, व्यापार र पर्यटनको सपनाहरू पलाइरहेका छन् । विद्युतीय रेलको सपना, अन्तरदेशीय रेल जोड्ने योजना, कृषि यान्त्रिकीकरण, जलविद्युत निर्यात, यी सबै दीर्घकालीन विचारहरू हुन् जसले नेपाललाई उत्पादनशील राष्ट्रमा रूपान्तरण गर्ने बीउ रोप्छ । जलविद्युत उत्पादनमा लोडसेडिङको अन्त्य मात्र होइन, निर्यात गर्न सक्ने स्थितिमा पुर्‍याउने ठोस प्रयास छ । उहाँको दृष्टिमा एउटा स्पष्ट नक्सा छ । जस्ले चिच्याएर भन्छ “नेपाल, जसले आफ्नो भूमिमै रोपेर आफ्नो पेट भर्न सक्छ। नेपाल, जसले आफ्नै खुट्टामा हिँड्न सक्छ । नेपाल, जसले कसैको टुप्पी समाएर होइन, निधार ठोकेर संसारसँग कुरा गर्न सक्छ ।”। केपी शर्मा ओलीको अवसर सिर्जना केवल भौतिक विकासमा मात्र छैन । यो मानसिक क्रान्तिमा पनि छ । उहाँले नेपाली जनतामा ‘हामी सधैं माग्ने होइन, दिने बन्न सक्छौं’ भन्ने विश्वास रोप्नुभएको छ । आत्मनिर्भरता उहाँको राजनीतिक दर्शनको मेरुदण्ड हो । उहाँले बारम्बार भन्नुभयो, “सहायता होइन, साझेदारी चाहिन्छ ।” यो सोचाइले नेपालको परराष्ट्र नीतिलाई नयाँ परिभाषा दिँदैछ । चीनसँग बीआरआई सम्झौता गर्दै, भारतसित तिनैतर्फ चुसिएको सम्बन्धमा सम्मानजक सन्तुलन ल्याउँदै र पश्चिमी शक्तिहरूसँग व्यवहारिक सम्बन्ध विस्तार गर्दै केपी शर्मा ओलीले नेपालको अन्तराष्ट्रिय राजनीति सन्तुलनमा राख्ने प्रयास गर्नु भयो । न त एकअर्कालाई अत्यधिक निकटता, न त एकअर्कालाई अत्यधिक तिरस्कार, यस्तो सन्तुलन कायम राख्न सक्नु, नेपालको भू–राजनीतिक अवस्थालाई विचार गर्दा, असाधारण सफलता हो । तर यो यात्रामा केवल फूलै फूलको बगैँचा थिएन, काँडाहरूको तगारो पनी थियो । तर काँडाबीच बाटो बनाएर अघि बढ्ने नाम नै त नेतृत्व हो । जहाँ प्रकाश हुन्छ, त्यहाँ केही छाया पनि हुन्छ । केपी शर्मा ओलीको नेतृत्वले आलोचनाबाट उन्मुक्ति पाएन । उहाँप्रति आरोप लाग्न थाले, सत्ताकेन्द्रित हुन थालेको, आलोचना नसहने स्वभाव बढेको । केपी शर्मा ओलीले आलोचना सहँदै अघि बढ्नु भयो । कहिलेकाहीँ गल्ती पनि गर्नु भयो होला, असहमति व्यवस्थापनमा कमजोरी देखाउनु भयो होला, तर इतिहासमा स्थान बनाउनेहरू सधैँ शतप्रतिशत सन्तुलित हुँदैनन् । उनीहरू समयका आँधीहरूलाई चिर्दै, भुल्दै, सिक्दै, सुधार्दै अगाडि बढ्ने साहस राख्छन् । केपी शर्मा ओली त्यस्तै साहसी पात्र बन्नुभयो । भारतसित लिपुलेक, कालापानी र लिम्पियाधुरा मुद्दामा स्पष्ट अडान लिदै केपी शर्मा ओलीले नेपाली अस्तित्वको उद्घोष गर्नुभयो । जब राष्ट्रियता दबिन्छ, तब देश केवल भूगोल रहन्छ, राष्ट्र रहँदैन । केपी शर्मा ओलीले नेपाली भूगोललाई फेरि राष्ट्रमा रूपान्तरण गर्ने प्रयास गर्नु भयो र अझै गर्दै हुनुहुन्छ । अर्कोतिर, अन्तर्राष्ट्रिय मञ्चहरुमा पनि नेपाललाई सजिलै दबाउन नसकिने सन्देश दिनुभयो । उहाँले भन्न थाल्नुभयो, “नेपाललाई हेर्ने दृष्टिकोण फेरिनुपर्छ ।” र साँच्चिकै नेपाललाई हेर्ने नजरमा आत्मसम्मानको चमक थपियो । आजको नेपाल हेर्दा प्रष्ट देखिन्छ, केपी शर्मा ओलीको नेतृत्वले न केवल तत्कालीन यथास्थितिमा आँधी ल्यायो, बरु नेपालको भविष्यका लागि नयाँ सम्भावनाहरूको बीज रोप्यो । स्थायित्वको अनुभूति, भौतिक पूर्वाधारको थालनी, आत्मनिर्भरता र स्वाभिमानको पुनर्जागरण, यी सबै केपी शर्मा ओली नेतृत्वले दिएको मूल्यवान अवसरहरू हुन् । यदि आजको पुस्ताले यो अवसर सम्हाल्न सक्यो भने नेपाल दक्षिण एसियाको उदाउँदो शक्तिका रूपमा उदाउन सक्छ । भविष्यको नेपाल कल्पना गर्दै, जहाँ विदेशी भिख माग्न हामी जाँदैनौँ, जहाँ उत्पादन बढ्छ, जहाँ सीमाको रक्षा हुन्छ, जहाँ नेतृत्व हिम्मती हुन्छ, त्यस नेपालको प्रारम्भिक रेखाचित्र कोर्न केपी शर्मा ओलीले एउटा ऐतिहासिक ब्रश चलाउनु भएको छ । अब त्यो चित्रमा रङ भर्ने कि फेरि त्यही पुरानो शैलिमा बिग्रन दिने, त्यो भने अब हामी सबै नेपालीहरूको विवेक र निर्णय क्षमतामा निर्भर छ । जब हामी भविष्यका सपना बुन्छौँ, जहाँ नेपाली युवा आफ्नै देशमा उज्यालो भविष्य देख्न सक्छ, जहाँ नेपाली कृषकले पसिना बेचेर होइन, उत्पादन बेचेर बाँच्न सक्छ, जहाँ नेपाली श्रमिकहरूले विदेशमा सस्तो श्रम होइन, स्वदेशमा समृद्धि पाउन सक्छन्, ती सबै सपना देख्दा केपी शर्मा ओलीको झल्को आउने निश्चित छ । केपी शर्मा ओलीको नेतृत्व राष्ट्रको लागि केवल एउटा अवसर नभएर, चेतनाको क्रान्ति हो जहाँ आत्मनिर्भरता, स्वाभिमान र स्वतन्त्रता फुल्दछ । नेतृत्व सधैँ परिपूर्ण हुँदैन । गल्ती हुन्छन्, असफलता हुन्छन् । तर इतिहासले मूल्यांकन गर्छ, कसले राष्ट्रको आँच बचाउन प्रयास गर्‍यो, कसले राष्ट्रको मेरुदण्ड सीधा बनाउन आँट गर्‍यो । केपी शर्मा ओली त्यस्तो नेता हो, जसले नेपाललाई फेरि एकपटक ढाड सीधा गरेर संसार सँगै हिँड्न सिकाउने साहस देखाउनु भएको छ । प्रश्न अब केवल इतिहास लेख्ने मात्र हो र ? त्यो इतिहासलाई साँच्ने र भविष्यमा रूपान्तरण गर्ने हो । प्रश्न केवल आलोचना र समर्थनको होइन । प्रश्न हो, के हामी केपी शर्मा ओलीले सिर्जना गरेको आत्मनिर्भरताको यात्रालाई निरन्तरता दिन सक्छौँ ? के हामी त्यो अवसरलाई जोगाउन सक्छौँ ? कि फेरि विगतका झुटा सपना र भुत्ते राजनीतिमा फसेर स्वाभिमान गुमाउनेछौँ ? उत्तर हाम्रो हातमा छ । इतिहासले प्रमाण दिने छ । कुनै दिन, एक जना केपी ओली हुनुहुन्थ्यो, जसले देशलाई फेरि सपना देख्न सिकाउनु भएको थियो । एउटा मानिस उठेको थियो, जसले नेपाली मनमा फेरि एकपटक देशप्रेम बल्झाएको थियो । जसले बुझेको थियो साँच्चै राष्ट्र बनाउन स्वाभिमान, साहस र सपना जरुरी हुन्छ । सपना केवल देखेर होइन, बाँचेर पूरा गर्नु पर्छ । त्यसका लागि आजको पुस्ताले आगो बोक्नुपर्छ, त्यो आगो जुन एउटा नेताले मात्र होइन, एउटा स्वाभिमानी देश प्रेम र चेतनाले जलाएको होस् । केपी शर्मा ओलीको नेतृत्वले सम्भावनालाई जन्माएको हो । अब त्यो सम्भावना पूर्णतामा फुल्ने कि ओइलाउने, यस्को उत्तर आजको पुस्ताले दिनुपर्नेछ, हामीले भार बोक्नु पर्छ । "
चुनौतीको चक्रव्यूहमा नेपाली अर्थतन्त्र,"-रमेश कुमार बोहोरा। नेपालको अर्थतन्त्र अहिले अनेकौं घरेलु र बाह्य चुनौतीको दोहोरो चक्रव्यूहमा फसेको छ । महामारीपछिको पुनरुत्थान, वित्तीय अनुशासनको कमी, कर्जा वितरणको विकृति, र संस्थागत कमजोरीका कारण आर्थिक प्रणाली अस्तव्यस्त बनेको छ । अझ नियमनकारी संस्थाहरूको कमजोरीले लघुवित्त र सहकारी क्षेत्रहरूमा देखिएको अव्यवस्थाले अर्थतन्त्रमा गम्भीर संकट निम्त्याएको छ । कर्जाको अत्यधिक प्रवाह, त्यो पनि अनुत्पादक क्षेत्रमा, र सरकारी खर्चमा जवाफदेहिताको कमीले गर्दा आर्थिक वृद्धिमा अपेक्षित योगदान हुन सकेको छैन । निर्माण तथा सेवा क्षेत्रका भुक्तानी समस्याले निजी क्षेत्रको लगानी र रोजगारी सिर्जनामा नकारात्मक प्रभाव पारेको छ । मौद्रिक नीतिमा धेरै भरोसा गरेपछिको असर
विश्वका धेरै देशले कोरोनापछि वित्तीय र राजस्व नीतिको संयोजनमार्फत पुनरुत्थानको प्रयास गरे । तर नेपाल भने मौद्रिक नीतिमा मात्र निर्भर रह्यो । यो एकतर्फी दृष्टिकोणले अर्थतन्त्रमा आवश्यक ऊर्जा भरिन सकेन । आर्थिक सन्तुलन कायम राख्न अब बहुआयामिक नीति संयोजन अपरिहार्य देखिन्छ । विश्वव्यापी संकट र नेपालमाथिको प्रभाव
संयुक्त राष्ट्रसंघले हाल विश्वलाई ‘पूर्ण आँधी’को अवस्थामा रहेको बताउँदा त्यसको असर नेपालमा खुला र आयातमा निर्भर अर्थतन्त्रमा झन् गहिरो रूपमा परेको छ । विश्वभर जलवायु अस्थिरता, द्वन्द्व, शरणार्थी संकट, सैन्य खर्चको वृद्धि र सामाजिक असमानताले आर्थिक स्रोतमा कटौती गरिरहेको छ । स्टकहोम पिस रिसर्च इन्स्टिच्युट अनुसार, २०२४ मा मात्र सैन्य खर्च ९.४ प्रतिशतले बढेर २.७ ट्रिलियन डलर पुगेको छ । यस्तो अवस्थामा स्वास्थ्य, शिक्षा र पूर्वाधारमा आवश्यक अन्तर्राष्ट्रिय लगानी घट्दै गएको छ । वैदेशिक सहायता घट्दै जाँदा सिर्जिने समस्याहरू
धनी देशहरूले वैदेशिक सहायता कटौती गर्दा नेपालमा यसको प्रत्यक्ष असर देखिन्छ । अमेरिकाले नेपालमा स्वास्थ्य क्षेत्रमा दिने भनिएको ९५ अर्बभन्दा बढीको सहायता रोकेको सन्दर्भमा देखिएझैं, दाताहरूको प्राथमिकता परिवर्तनले विकास योजनाहरू प्रभावित भएका छन् । ओइसिडीका अनुसार सन् २०२५ मा सहायता १७ प्रतिशतले झर्ने छ । यस्तो अवस्थामा घरेलु स्रोत परिचालनको प्रभावकारिता वृद्धि गर्नु, अनुदानको सट्टा ऋणद्वारा आउने सहायताप्रति सचेत रहनु अत्यावश्यक देखिन्छ । अन्तर्राष्ट्रिय ऋणको बढ्दो प्रवृत्ति र जोखिम
विकासशील देशहरूमा ऋणमार्फत सहयोग बढ्दो छ । सन् २०२१–२२ बीच अनुदान आठ प्रतिशतले घट्दा ऋण ११ प्रतिशतले बढेको तथ्यांकले यस्तो संकेत गर्छ । ऋणको बोझ बढ्दा ऋण सेवा खर्चमा जाने रकमले स्वास्थ्य, शिक्षा, पूर्वाधार विकासजस्ता क्षेत्र ओझेलमा परिरहेका छन् । नेपालको सन्दर्भमा पनि कूल गार्हस्थ उत्पादनको ४९ प्रतिशतभन्दा बढी ऋणको अनुपात पुगेको छ भने चालु वर्षको बजेटमा २२ प्रतिशतभन्दा बढी रकम ऋणको साँवाब्याज तिर्न छुट्ट्याइएको छ । व्यापार युद्ध र विश्वव्यापी वित्तीय अस्थिरता
अमेरिका–चीन व्यापार युद्ध, र अन्य राष्ट्रहरूबीचको भूराजनीतिक तनावले विश्व व्यापार प्रवाहलाई अस्थिर बनाएको छ । यस्तो अवस्थामा विकासशील मुलुकहरूको निर्यात क्षमतामा ह्रास आएको छ । विश्वबजारको अनिश्चितता, मुद्रा अवमूल्यन, लगानी प्रवाहमा रोकावटजस्ता समस्याले नेपाली अर्थतन्त्र प्रभावित हुँदै गएको छ । अन्तर्राष्ट्रिय मुद्रा कोषका अनुसार सन् २०२५ मा विश्वको आर्थिक वृद्धि केवल २.८ प्रतिशत रहने छ । यस्तो सुस्त अवस्थाले नेपालजस्ता देशका वित्तीय प्रवाह, विनिमय दर र आयात लागतमा गहिरो असर पार्ने छ । जलवायु परिवर्तनको आर्थिक असर
जलवायु परिवर्तनबाट नेपालको कूल गार्हस्थ उत्पादनमा वार्षिक १.५ देखि दुई प्रतिशतसम्मको क्षति भइरहेको छ । सन् २०५० को दशकसम्म यो घाटा तीन प्रतिशत पुग्ने प्रक्षेपण छ । धान, मकै, बाली उत्पादनमा गिरावट, बाढीपहिरोबाट पूर्वाधारको क्षति र पर्यावरणीय संकटले आर्थिक पुनर्निर्माणमा ठूलो बोझ थप्ने छ । जलवायु परिवर्तनले वित्तीय प्रणालीमा जोखिम बढाउने छ, जसले सरकारी र निजी दुवै लगानीमा असहजता ल्याउने सम्भावना छ । दक्षिण एसियाली भूराजनीति र क्षेत्रीय आर्थिक निष्क्रियता
भारत–पाकिस्तान द्वन्द्व र अन्तरक्षेत्रीय अविश्वासका कारण दक्षिण एसियाली क्षेत्रीय व्यापार केवल पाँच प्रतिशतमा सीमित छ । दक्षिणपूर्वी एसियामा यो अनुपात २५ प्रतिशतभन्दा बढी छ । यस्तै नीतिगत अड्चनले साझा पूर्वाधार निर्माण, मूल्य शृंखलामा सहकार्य, र क्षेत्रीय निर्यातमा विविधीकरणमा ठूलो अवरोध खडा गरेको छ । नेपालको अर्थतन्त्र यस्तो असहयोगी भूराजनीतिक घेराबाट पनि प्रभावित हुँदै आएको छ । बजेट व्यवस्थापन र नयाँ सार्वजनिक व्यवस्थापनको आवश्यकता
नेपालको बजेट निर्माण र कार्यान्वयन पद्धति परम्परागत ढर्रामा आधारित छ । उदाहरणस्वरूप, सन् १९८० को दशकमा न्युजिल्याण्डले अपनाएको परिणाममुखी बजेट प्रणाली आज पनि अन्तर्राष्ट्रिय अभ्यासमा अनुकरणीय मानिन्छ । यस ढाँचामा परिणामलाई प्राथमिकता दिइन्छ, नीति र कार्यान्वयनबीच स्पष्ट जिम्मेवारी बाँडफाँड हुन्छ, र वित्तीय पारदर्शितामा जोड दिइन्छ । नेपालको बजेटमा यस्ता अवधारणा अझै प्रभावकारी रूपमा कार्यान्वयन भएको छैन । संरचनागत कमजोरी
नेपालको आर्थिक विकासमा सबैभन्दा ठूलो अवरोध भनेको कम उत्पादकत्व र औद्योगिक क्षेत्रको खस्किँदो अवस्था हो । उत्पादन र रोजगारी सिर्जना गर्नुपर्ने समयमै ती क्षेत्रहरू सुस्त छन् । पर्यटन, कृषि, ऊर्जाजस्ता सम्भाव्य क्षेत्रहरूमा पूर्वाधार अभाव, नीति अस्पष्टता, र निजी क्षेत्रको सहभागिता न्यून छ । रेमिट्यान्समा निर्भरता पनि बढ्दो छ, जसले ‘डच डिजिज’ को खतरा बढाएको छ । यसले उत्पादन क्षेत्रमा लगानी घटाउँछ र आयातमुखी अर्थतन्त्र बनाउँछ । वित्तीय क्षेत्रको जोखिम र नियमनको चुनौती
नेपालको बैंकिङ क्षेत्रले खराब ऋण, कमजोर नियमन, र पारदर्शिताको अभावको समस्या खेपिरहेको छ । एफएटिएफले नेपालको नियमन प्रणालीलाई असन्तोषजनक मानेर ‘ग्रे लिस्ट’मा राखेको छ । यसले अन्तर्राष्ट्रिय लगानीकर्ताको भरोसा गुमाउने र वित्तीय लेनदेनमा अवरोध ल्याउने खतरा बनाएको छ । एफएटिएफले औंल्याएका तीन मुख्य क्षेत्र– घरजग्गा वित्त, सीमापार रेमिट्यान्स, र असामान्य वित्तीय लेनदेनमा स्वचालित निगरानी प्रणाली आवश्यक छ । तर, नेपाल राष्ट्र बैंकको क्षमता अझै सुदृढ बनाइनु आवश्यक छ । ऋणको व्यवस्थापन र खर्चको प्राथमिकता पुनरावलोकन
विकास खर्चमा निकै ढिलाइ हुनु, बजेट खर्चको अधिकांश हिस्सा साधारण खर्चमा जानु र संघ–प्रदेश–स्थानीय तहबीच समन्वयको अभावले समग्र अर्थतन्त्रलाई कमजोर बनाएको छ । चालु खर्चमा ६५ प्रतिशत बजेट छुट्याइँदा पूर्वाधार विकासको सम्भावना सीमित हुन्छ । राजस्व वृद्धिका लागि कर प्रशासनमा सुधार, कर छुट नीतिमा पुनरावलोकन र आर्थिक क्षेत्रको औपचारिकता आवश्यक छ । संघीयता र वित्तीय स्रोतको वितरण
संघीयताको सफल कार्यान्वयनका लागि संघीय, प्रदेश र स्थानीय तहबीचको वित्तीय स्रोतको पारदर्शी वितरण आवश्यक हुन्छ । तर संघको स्रोत खुम्चिँदा प्रदेश र स्थानीय तहको वित्तीय स्वायत्तता संकुचित हुँदै गएको छ । यसले संघीय शासन प्रणालीप्रतिको जनविश्वास घटाउने सम्भावना छ । समाधानका उपायहरू
नीतिगत समन्वयः मौद्रिक, वित्तीय र औद्योगिक नीतिबीच समन्वय आवश्यक छ । परिणाममुखी बजेट प्रणालीः न्युजिल्याण्ड मोडलजस्तै पारदर्शी, जवाफदेही र परिणाममुखी बजेट ढाँचा अपनाउनुपर्छ । निजी क्षेत्रको परिचालनः लगानीमैत्री वातावरण सिर्जना गर्दै विदेशी र स्वदेशी निजी क्षेत्रलाई आकर्षित गर्नुपर्ने छ । संस्थागत सुधारः नियमनकारी संस्थाहरूमा दक्षता वृद्धि, स्वचालित निगरानी प्रणालीको स्थापना र एफएटिएफको मापदण्डअनुसार सुधार कार्यान्वयन आवश्यक छ । जलवायु वित्तः अन्तर्राष्ट्रिय जलवायु कोष र अनुकूलन कार्यक्रमहरूबाट थप स्रोत परिचालन गर्न कूटनीतिक प्रयास गर्नुपर्छ । संघीय वित्तीय प्रणाली सुदृढीकरणः स्पष्ट कार्यविभाजन, स्रोतको समुचित बाँडफाँड र वित्तीय अनुशासन अनिवार्य हुनुपर्छ । नेपालको अर्थतन्त्र चुनौतीको चक्रमा फसेको अवस्था हो । यसबाट निस्कन ठोस नीति, कार्यान्वयन क्षमताको सुधार, र समग्र आर्थिक संरचनामा पुनर्संरचना आवश्यक छ । बाह्य निर्भरता घटाउँदै उत्पादनशीलता र संस्थागत क्षमता विकासमा केन्द्रित भएर मात्र अर्थतन्त्रलाई पुनः लयमा ल्याउन सकिन्छ । (लेखक अर्थ सवाल साप्ताहिकका सम्पादक तथा नेपाल पत्रकार महासंघ काठमाडौं शाखाका सचिव हुन्)। "
को बन्ला त्रिविको उपकुलपति ?,"-टेकराज पौडेल। काठमाडौं, २८ बैशाख । देशको सबै भन्दा ठूलो र पुरानो विश्व विद्यालय हो त्रिभुवन विश्व विद्यालय । जुन विश्व बिध्यालय करिब डेढ महिनादेखि उपकुलपतिविहीन छ । उपकुलपति डा. केशरजङ्ग बरालले राजीनामा दिएपछि यसको नेतृत्वमा को आउलान् भनेर बहश र चर्चा शुरु भएको छ । कुलपति तथा प्रधानमन्त्री केपी शर्मा ओलीले विश्व बिध्यालयको प्राध्यापक कर्मचारी, विद्यार्थी र सरकारसम्मको समन्वयमा काम गर्न सक्ने परिपक्क योग्य र विश्व विध्यालयको हितमा काम गर्न सक्ने नेतृत्वको खोजी भएको सहजै अनुमान लगाउन सकिन्छ । अघिल्लो नेतृत्वले नयाँ आएका प्रधानमन्त्री एवम् कुलपतिसँग विश्व विद्यालयको समस्या र समाधानका विषयमा कुलपतिसङ्ग समन्वय गर्ने काम त जहाँसुकै जावोस् मिलेर काम गर्न अनिक्षा देखाउँदै राजिनामा दिएर अनुहार लुकाए । यसै कारण पनि डेढ महिनासम्म खाली रहन गएकोले प्रधानमन्त्रीबाट यथाशिघ्र शिक्षा नेतृत्वसँग प्रकृया अगाडी बढाउन आग्रह गरिरहेका बुझिन्छ । अघिल्लो हप्तासम्म विश्व विद्यालयको उपकुलपतिको नाममा विद्वान विभिन्न ब्यक्तित्वहरु नाममा चर्चा चले पनि पछिल्लो समय प्रधानमन्त्री कार्यालय सचिवालयमा प्रा. डा मोतिलाल शर्मा भुषालको नाम चर्चा हुन थालेको छ । त्रिभुवन विश्व विद्यालय रसायन शास्त्रका विभाग प्रमुख विद्वान व्यक्तित्व प्रा. डा. शर्मालाई उपकुलपति बनाउन पर्ने लबिङ्ग शुरु भएको हो । को हुन प्रा.डा. मोतिलाल शर्मा भुषाल ?। विगत ३० बर्षदेखि त्रिभुवन विश्व विद्यालयको रसायन शास्त्रका प्राध्यापक, शालिन बौद्धिक र सबैका प्रिय गुरु हुन्। करिब एक दर्जन पुस्तकका लेखक र सहलेखन कार्यका साथसाथै रसायनशास्त्रीको नाताले कतिब ३ दर्जन मिडियामा उनका रसायन शास्त्र सम्बन्धी लेख÷रचना प्रकाशित भएका छन्। सबैलाई मिलाउन सक्ने क्षमता भएका भुषाल। त्रिभुवन विश्व विद्यालय अन्तर्गतको एमाले निकटको प्राध्यापक सङ्गठनको पनि निकै लामो समयदेखि उपल्लो नेतृत्वमा रहेर काम गरिरहेकाले पनि प्रगतिशील प्राध्यापक सङ्गठनले पनि भुषाललाई नै अघि सार्न चाहेको देखिन्छ । सङ्गठनले भुषालमा अथाह क्षमता र सम्भावनाको खानी भएको र सङ्गठनलाई अत्यन्तै माया गर्ने भएकोले उनकै सम्मानको खातिर पनि भुषाललाई अघि बढ्न आग्रह गरेको बुझिन्छ । हुन त उपकुलपतिको लागि धेरैको दौड धुप चलेको बताइन्छ । बालुवाटार श्रोतका अनुसार त्रिभुवन विश्व विद्यालयका पूर्वरजिस्ट्रार डिल्लिराज उप्रेती, जलवायु तथा मौसम विभागका पूर्वप्रमुख डा. दिपक अर्याल त्यसैगरी विगतमा विभिन्न जिम्मेवारीमा रहेर क्षमताको प्रदर्शन गरिसकेका डा. उपेन्द्र कोइराला पनि चर्चाको शिखर मै छन् । यसैगरी बर्तमान निमित्त उपकुलपति डा. खड्क केसीको सम्भावना पनि उत्तिकै रहेको बताइन्छ । "
"‘अरुले आएर देश बनाइदिन्न, हामी सबै मिलेर विकास गर्नुपर्छ’","-केपी शर्मा ओली
आज खुशीको कुरा हो । गोन्द्राङ–पुुल्चोक खण्ड एसियाली मापदण्डको सडकको कार्यसम्पन्न भएर उद्घाटन भएको छ । कार्यसम्पन्न हुनुु खुशीको कुरा हो । कार्यसम्पन्न भएर यो उद्घाटित भएको छ । यस अवसरमा यो कार्यमा सहयोग र सहयोगी हात अगाडि बढाउने सबैलाई धन्यवाद भन्न चाहन्छुु । यसमा योगदान गर्ने झन् योगदानका पात्र हुँदै हुनुहुन्छ । वास्तवमा यो पूर्व–पश्चिम राजमार्गलाई एसियाली स्ट्याण्डरमा विकास गर्नुथियो र यसलाई यसै ठाउँबाट मैले सुरु गर्न किन चाहे भने बुुटवल–भैरहवा पनि यहाँबाट नजिकै पर्छ, हेटौडा–विरगञ्ज पनि नजिकै पर्छ, काठमाडौँ जाँदा पनि सेन्टर नै पर्छ, पोखरा जाँदा पनि सेन्टर पर्छ । यो सबै ठाउँको सेन्टर छ । विकासको हिसाबले, पर्यटकीय हिसाबले, शिक्षा, स्वास्थ्यका हिसाबले र अनेक हिसाबले यो केन्द्रको रुपमा छ । यसलाई तदअनुसार नै भरतपुरलाई विकास गर्नुपर्छ, चितवनलाई विकास गर्नुपर्छ भन्ने मेरो धारणा हो । त्यसअन्तर्गत नै यस ठाउँबाट सुरु गर्नुपर्छ भनेर नै मैले सडक विकासको काम एसियाली मापदण्डमा निर्माणको काम यहीँबाट थालिएको थियो । यहाँहरु सबैलाई थाहा छ, सोच कसैले बनाउनुुपर्छ । त्यस सोचलाई अगाडि बढाउन सबैको साथ चाहिन्छ । सबैको तत्परता चाहिन्छ, सबैको योगदान चाहिन्छ । जजसले जहाँबाट योगदान पुु¥याउन सकिन्छ, सबैको योगदान चाहिन्छ । त्यसैकारण अघि मैले भनेको हुँ, यसमा योगदान गर्ने सबै धन्यवादका पात्र हुनुहुन्छ । देश अनेक उचार चढावहरुबाट अगाडि बढ्दै आएको छ । यद्यपि २०४७ सालभन्दा पछि हामी यत्ति अल्झिनुु र अल्मलिनुु हुँदैनथ्यो होला । योभन्दा अलिक लोकतान्त्रिक मूल्य मान्यताअनुसार सुशासनको काम र देशलाई विकासको मार्गमा तीव्रताका साथ अगाडि बढाउने काममा हामी बिना अल्मल तीव्र गतिमा लाग्नुु पर्दथ्यो होला । आफ्नो ठाउँमा आआफ्नो भूमिकामा रहेर भूमिका पूरा गर्नु पर्दथ्यो । केही कमिहरु रहेका छन् । अलिक ढिला भएको छ तर विकासले गति लिएको छैन भन्ने कुरा होइन । हामीले सडकमा काफी उन्नती गरेका छौं । यसभन्दा अघिल्लो मेरो प्रधानमन्त्रीत्वकालमा मैले देश विकासमा पूर्वाधारमा जोड दिनुुपर्दछ, आधारभूत रुपमा पूर्वाधार तयार भएपछि अरु विकासलाई त्यस पूर्वाधारमा, त्यस जगमा टेकेर अगाडि बढ्न सकिन्छ भनेर कामहरु अगाडि बढाएको थिए । त्यसमा पनि कनेक्टिभिटी, विद्युुतजस्ता कुराहरु आवश्यक छ । कनेक्टिभिटीमा बाटा पुलहरु, हवाइ यातायात त पर्ने नै भयो, गर्मी ठाउँबाट चिसो ठाउँमा फुत्त गएर आराम गर्नुप¥यो भने केवलकार चाहियो, एकैछिनमा पुुग्ने, प्रदूूषणको पनि समस्या छैन । सञ्चारको राम्रो प्रबन्ध हुनुुप¥यो, सञ्चारको विकास हुनुुप¥यो । त्यसकारण ७७ वटै जिल्लामा अप्टिकल फाइबर ओछ्याएर इन्टरनेट पुु¥याउने कार्यहरु तीव्रताका साथ गर्नुपर्छ भनेर मैले नै सुुरु गरेको हुँ । त्यो पूरा भएको छ । आज इन्टरनेट सेवा केही दुुर्गम ठाउँहरुमा पुुग्दैन तर आमरुपमा भन्ने हो भने इन्टरनेट सेवा पुुगेको छ । जहाँ पुुग्दैन, जहाँ पुुगेको छैन र जहाँ अत्यावश्यक छ, जस्तै अस्पताल, विद्यालय त्यहाँ दूरसञ्चार कर्पोरेशनबाट हामी बन्दोवस्त गर्न सक्छौं । त्यसै गरेर अरु विभिन्न पूर्वाधारका क्षेत्रहरुका साथै यस बीचमा विद्युत उत्पादनमा असाधारण र उल्लेख्य प्रगति भएको छ । खेलकुुदका क्षेत्रमा जम्मा एउटा दशरथ रंगशाला थियो । त्यो पनि २०७२ सालको भूकम्पले भत्काएपछि देश रंगशालाबिहीन थियो । अहिले देशका विभिन्न ठाउँमा विभिन्न रंगशालाहरु निर्माण भइरहेका छन् । दशरथ रंगशाला निर्माण भएको छ, पोखरा रंगशाला निर्माण भएको छ, सुर्खेत रंगशाला निर्माण भएको छ । अरु पनि रंगशालाहरु निर्माण भएका छन् र काम अगाडि बढिरहेको छ । एकैचोटी हामीले यति धेरै कामहरु गरिरहेका छौं । हामीले विकासको गतिलाई अगाडि बढाएका छौं । खानेपानीको क्षेत्रमा भन्ने हो भने आश्चर्यचकित भइन्छ । अहिले विश्व बैंकले तथ्याङ्कहरु निकालेको छ । जो हामी आफैँ पनि आश्चर्य लाग्ने खालका तथ्याङ्कहरु छन् । यस बीचमा अलिकति गति अवरुद्ध भएको थियो । त्यसका पछाडि केही राजनीतिक कारणहरु थिए । तर ती कुराहरुलाई पनि हामीले सल्टाएका छौं र विकासको गतिलाई अब तीव्रता दिएका छौं । विकासका लागि स्थिरता र स्थायित्व चाहिन्छ, अहिले देशका प्रमुख दुुई पार्टीहरु मिलेर स्थायित्व र स्थिरता दिने संकल्प र अठोटका साथ अघि बढिएको छ । स्थिरताका साथ देश विकासको कामलाई तीव्रता दिइएको छ । अहिले सुशासन र देश विकासको कामलाई अगाडि बढाइएको छ । अहिले एउटा मान्यता स्थापित भएको छ, जोसुकै होस्, कानुन तोड्छ, देशमा विध्वंस मच्चाउन खोज्छ, देशमा संविधान विपरीतका क्रियाकलाप गर्छ वा खासगरी अपराधिक क्रियाकलाप गर्छ भने कोही पनि कानुनभन्दा माथि हुन सक्दैन । त्यस कुरालाई वर्तमान सरकारले कोही पनि कानुुनभन्दा माथि छैन भन्ने कुरा बताइरहेको छ । शान्ति सुुव्यवस्था, भ्रष्टाचार नियन्त्रणका यी कामहरु दृढताका साथ गरिने छ । सुशासनको प्रत्याभूति गर्दै जनतालाई राम्ररी सेवा सुविधाहरु यथाशक्य क्षमता अनुसार उपलब्ध गराउँदै जाने, त्यसका निम्ति पूर्वाधार र अन्य मानव संशाधनको पक्षसमेत विकास गर्दै जाने, शिक्षा र स्वास्थ्यका क्षेत्रमा विकास गर्दै अगाडि बढ्ने नीतिका साथ हामी अगाडि गइरहेका छौं । त्यसैको फलस्वरुप अघि भर्खर मैले कुरिनटारमा इच्छाकामना गाउँपालिका भवनको उद्घाटन गरेर आएँ । यहाँ बाटो शिलान्यास भएको होइन, निर्माण कार्य सम्पन्न भएको हो । शिलान्यास त भयो बन्ला कि नबन्ला भन्ने कुरा होइन, बनिसकेपछिको यो उद्घाटन हो । त्यसकारण काम हुन्छ, हुँदैछ काम भइरहेको छ र हुनेछ भन्ने कुराको एउटा दृष्टान्त हो । एक ठाउँमा मात्रै होइन, देशभरी पूर्व–पश्चिमका आठ खण्डमा यसलाई विभाजन गरेर यसको स्तरोन्ती हुँदैछ । मध्यपहाडी राजमार्ग निर्माण कार्य तीव्रताका साथ हुँदैछ । मदन भण्डारी राजमार्ग केही केही कारणहरु, जस्तै पहिलेकै बाटोसँग जोडेर लानुु पर्ने अवस्था छ, केही वनका र निकुञ्जका आरक्षजस्ता कारणले केही केही ठाउँमा अझै ती समस्याको समाधान गरेर निर्माण गर्नुपर्नेछ । नत्रभने कामहरु लगभग सम्पन्न भएका छन् । हुलाकी राजमार्ग मैले भनिरहनुु परेन । अलिकति आरक्षले गर्दा ठोरीदेखि यता रोकिएको छ । चितवनको खासगरी तीन नम्बर क्षेत्र माडी र पश्चिमको क्षेत्रलाई जोड्ने ठाउँमा बाटो छुटेको छ । नारायणीमा थप पुलको विकास गर्नुपर्नेछ । नारायणीको तटबन्धलाई सम्पूर्णरुपमा निकट भविष्यमा सुदृढ ढंगले सम्पन्न गर्नुपर्दछ । यी कुराहरु तर्फ सरकारको ध्यान गएको छ । यो जिल्ला बहुतै ऐतिहासिक जिल्ला छ । यहाँको इतिहास अहिलेको मात्रै होइन, यस ठाउँको इतिहास त्रेतायुुगदेखिको छ । रामजन्मदेखिको इतिहास छ । त्यहाँदेखिको लामो इतिहास छ । यो भूूभाग हाम्रो वास्तवमा एउटा सभ्यताको सुरुवात भएको भूभाग हो । जनकपुरजस्ता, चरताजस्ता ठाउँहरु वा अरु विभिन्न ठाउँहरु, त्यसपछि द्वापरयुुगमा विभिन्न दार्शनिकहरुको यहाँ जन्म भएको थियो । तीन हजार वर्षभन्दा यताका मात्रै कुरा गर्ने हो भने स्वास्थ्य विज्ञान, त्यसको पुरानो इतिहास छ । त्यसलाई हामीले विकास गर्न सकिराखेका थिएनौं । अहिले हामी ध्यान दिइरहेका छौं । त्यस क्षेत्रमा पनि आयुर्वेद र परम्परागत उपचार पद्धति, हाम्रा जडिबुुटीहरुको समेत विकास गरेर हामी लिएर जाँदैछौं । यहाँ क्यान्सर अस्पताल, टिचिङ अस्पताल र अरु विभिन्न अस्पतालहरु बनेका छन् । त्यसबाट विद्यार्थीहरु उत्पादन भइराखेका छन् । अब धेरै नयाँ नयाँ कुराहरु यहाँका अस्पतालहरुले गर्दै छन् भन्ने कुरा मैले थाहा पाएको छुु । तसर्थ, यस ठाउँलाई हामीले त्यसैगरी एउटा फराकिलो पन र फराकिलो मनका साथ यसलाई विकास गर्नुुपर्छ । म धेरै कुरा देख्दै, भोग्दै र पचाउँदै आएको मान्छे हुँ । जे आउँछ मज्जाले पचाउँछ भनेको जस्तै म सबै कुरा डाइजेष्ट गरिहाल्छुु । तर, अहिले चुनाव लागेको पनि छैन, चुनाव प्रचार गर्नु प¥या पनि छैन । त्यतापट्टि गइहाल्नुुपर्ने आवश्यकता पनि छैन । म सबैलाई आग्रह गर्न चाहन्छुु, सधैं राजनीति मात्रै, सधैं चुनाव मात्रै होइन, हामीले विकासमा ध्यान दिऊ । हामीले एक भएर देश बनाउनुु पर्नेछ । मदभेदमा होइन, एकतामा जोड दिउँ । विचारमा र अरु कुरामा विविधता हुनसक्छ तर देशको विकास गर्ने कुरामा मतभेद नराखौं । देशको विकास गर्नुपर्छ, सबैले विकास गर्नु पर्छ । हामी सबै मिलेर विकास गर्ने हो । अरुले आएर हाम्रो देश बनाउँदैन, कसैले बनाइदिंदैन । जे सहयोग मान्छेहरु वा देशहरुले गर्ने गरेका थिए, अहिले विभिन्न सहयोगहरु धरापमा पर्ने गरेको हामीले देखेका छौं । अरुको भर पर्दा के हुँदो रहेछ, कतिवटा देशले अरुका बलमा लड्ने लडाइँ, अरुका बलमा गरिने विकास यी सबै कुरा पनि हामीले देखेका छौं, काम लाग्दैन । आफ्नो बलमा, आफ्नो राष्ट्रिय एकताका साथ एकजुट भएर हामीले अगाडि बढेर हामीले विकास गर्नु पर्छ । त्यसरी मात्रै हामीले हाम्रो देशलाई सुदृढ गर्न सक्छौं, एकताबद्ध गर्न सक्छौं, हाम्रो राष्ट्रियतालाई मजबुुत पार्न सक्छौं, हाम्रो अर्थतन्त्रलाई बलियो बनाउन सक्छौं, हाम्रो डेमोक्रेसीलाई मजबुत पार्न सक्छौं । त्यसकारण डेमोक्रेसीलाई मजबुुत पार्ने, राष्ट्रियता बलियो बनाउने, सुशासन र विकासको गतिलाई अगाडि बढाउने कुरामा एकजुटताका साथ अगाडि बढ्न म सबैलाई आग्रह गर्न चाहन्छुु । अहिले एसियन स्ट्याण्डरको भनेर हामीले झण्डै सात ९६.०८० किलोमिटर एसियन स्ट्याण्डरमा एउटा बाटो पहिलो बनाएका छौं । यो हाइवे पूर्वदेखि पश्चिमसम्म (काकडभिट्टादेखि गड्डाचौकीसम्म) यो स्ट्याण्डरको बाटो हुनुुपर्दछ । एउटा कुरा के भन्दा यत्तिकै फराकिलो, यत्तिकै सुविधा सम्पन्न ग्रामीण क्षेत्रमा पनि बनाउनुुपर्ने अथवा खाली क्षेत्रमा पनि बनाउनुुपर्ने वा जंगल क्षेत्रमा पनि बनाउनु पर्ने भन्ने हुँदैन । यो शहरी क्षेत्रमा भएको हुनाले एउटा नमुना हो । यो भन्दा अलिक साँघुराले पनि एसियन स्ट्याण्डर हुन्छ । त्यसकारण हामीले शहरी क्षेत्रमा चौडा बाटाहरु बनाएका छौं, हाइवेलाई पनि र अरु बाटाहरुलाई पनि ताँकी शहरका सवारीका चाँपहरुदेखि लिएर सबै कुरालाई ध्यानमा राखेर । जेहोस् यसलाई हामी चौडा गर्दैछौं, अघि पनि मैले भनेँ आठ खण्डमा हामीले निर्माण कार्य अगाडि बढाएका छौं, सबै ठाउँलाई एसियन स्ट्याण्डरमा बनाउने भनेर । यसमा आठ लेनभन्दा ठूलो छ, फुटपाथ पनि चौडा छ । यस्ता बाटाहरु शहरी क्षेत्रमा निर्माण गर्दै जानुपर्छ । मुख्यमन्त्रीजीले भन्नुभयो, बनाउँदै फेरि भत्काउँदै, भत्काउँदै बनाउँदै, एउटा नाममा भत्काउने त्यसो नगरौं । कुनै चिजको निर्माण सम्पूर्ण रुपमा एकैचोटी गरौं । ढलको निर्माण, खानेपानी पाइपलाइनको विस्तार, बिजुली वा टेलिफोनको छ भने बाटो निर्माण हुनुुभन्दा अगाडि गर्नु पर्छ । यति स्ट्याण्डरको बाटो बनाएपछि फेरि गैती लिएर बीचमा टङ्¥याङ टङ्¥याङ खन्ने खालका कामहरु बीचमा गर्नु हुँदैन । त्यसका लागि पहिले नै समग्र डिजाइन गर्नुपर्छ । डिजाइनिङभित्र सर्भिस लेनहरु, अरु सबै कुराको हामीले प्रबन्धहरु गरेका छौं । त्यसरी नै अगाडि बढाउनुपर्छ । यो स्ट्याण्डरमा सडक बनेको छ, म खुशी व्यक्त गर्न चाहन्छु । देश नै विकासको बाटोमा अगाडि बढ्दै छ । यहाँका जनताहरुलाई यो सुुविधा उपलब्ध भएको छ, म बधाई भन्न चाहन्छुु । यहाँका सबै जनताले साथ र सहयोग दिनुुभएको छ । म महानगरपालिका र अन्य पालिकाहरुलाई धन्यवाद दिन चाहन्छु । यहाँका नागरिकहरु कतिले आफू बसोबास गरिरहेको ठाउँ छोड्नुुपरेको होला । विसं २०२२ मा यसको निर्माण गर्ने कार्यको सुुरुवात भयो भनौं अथवा लगभग परिकल्पनाको स्थितिबाट अगाडि बढ्न थाल्यो । त्यसबेलादेखि बसिरहेका ठाउँहरु हुनसक्छन् । ती छोड्नुु परेको होला । जेसुकै भए पनि आफ्नो घर भत्किँदा मान्छेलाई रमाइलो लाग्दैन तर देशको विकासका लागि त्यस्तो कामहरु गर्नुपर्ने हुन्छ । त्यसको वैकल्पिक व्यवस्था गर्नुपर्ने हुन्छ । वैकल्पिक व्यवस्था पहिला नगरिएको भए पनि आजको समयमा र जनताका पीरमर्काप्रति हामी अत्यन्त संवेदनशील छौं । त्यसकारण जनतालाई परेका पीरमर्काहरुको वैकल्पिक व्यवस्था गरेर नै अगाडि बढेका छौं र त्यसै गरी अगाडि बढ्छौं । म यस सफलताका लागि खुुशी व्यक्त गर्दै बधाइ र शुुभकामना भन्न चाहन्छुु । नयाँ वर्ष पनि भर्खरै प्रारम्भ भएको छ । नयाँ वर्ष अझै ३६० दिन चोखै बाँकी छन् । यी सबै दिनहरु सबैका निम्ति सुखमय, सफलताका र सुुस्वास्थ्यका दिनहरु रहुुन् । धेरै धेरै शुुभकामना छ । (सम्माननीय प्रधानमन्त्री केपी शर्मा ओलीले ५ वैशाख, २०८२ मा पूर्व–पश्चिम राजमार्गको पुल्चोक–गोन्द्राङ सडकको उद्घाटनसभालाई गर्नुभएको सम्बोधनका आधारमा स्वकीय सचिवालयबाट तयार गरिएको ।)। "
सौताको रिसले पोइको काखमा पिसाब फेर्न सकिँदैन !,"–टेकराज पौडेल। कुनै पनि देशले समृद्धि हासिल गर्न २००/३०० वर्ष लाग्छ । आजको अमेरिका, युरोप पनि आज जुन विकासको गतिमा छन्, तिनीहरु कम्तिमा २५० वर्षको निरन्तर विकासको गतिमा छन् र आजको वैभव कायम गरेका हुन् । विकासले खुशी ल्याउन पर्ने हो तर अमेरिकाकै कुरा गर्नुहुन्छ भने विकासले त चरम सुख ल्याए होला । तर स्कुल गएको १२ वर्षको छोरा सकुशल घर आउँछ कि स्कुलमै साथीसंगी र शिक्षक शिक्षिकालाई गन पड्काएर सिध्याएर प्रहरीको कब्जामा पुग्यो भन्ने ग्यारेन्टी छैन । युरोपका विकाशिल देशको हाल पनि त्योभन्दा फरक छैन । विकासको सङ्गती नमिल्दो रहेछ । ५ हजारको ढाका टोपी लगाएका मान्छेको जुत्ताको तलवा फाटे जस्तै हो । हो, नेपालमा हामीले विकासको मोडल विकास गरेको धेरै भएको छैन । २०७४ सम्म विकासको अधिकार पहुँचवाला कै थियो । त्यसपछि पनि पालिकामा टाउको गनेर पैसा जान थालेको छ तर अझै पनि संघीयतामा मुलुक गयो भने पनि केन्द्र सरकारले नै तल पठाउने बजेट निकै कम मात्र छ । स्थानिय तहको सरकारले विकास खर्च गर्ने ल्याकत अझै विकास गरेका छैनन भन्ने विश्वासमा छन् । जसले गरे पनि जसरी भए पनि सडक सञ्जाल नै विकास हो । देशमा अब पूर्वपश्चिमका तीन राजमार्ग पूरा हुँदै छन् । हुलाकी राजमार्ग, पूर्वपश्चिम लोकमार्ग, पुष्पलाल मार्ग अब पूरा हुने स्थितिमा छन् । चुरेको नजिकै मदन भण्डारी राजमार्गले पनि जनतालाई विकाससँग जोड्ने भएको छ । उत्तर दक्षिण जोड्ने (सुनसरी–किमाङ्गथान्का, काठमाडौं–रसुवा, नारायणघाट–कोरोला नाका, नेपालगन्ज हुम्ला–हिल्सा) करिब आधा दर्जन सडकमार्गहरु पूरा हुने स्थितिमा छ । हवाई मार्गको लागि तीन वटा अन्तर्राष्ट्रिय एअरपोर्ट बनेका छन् भने डोमेस्टिक एअरपोर्ट १८/२० वटाले १८ घण्टा यात्रु बोकेर उड्न सक्ने अवस्थामा छन् । आज पनि मुलुक लोककल्याणकारी राज्यजस्तो छ । पौने तीन करोड जनसंख्या भएको नेपालमा ३९ लाख नेपालीले वार्षिक ५० हजार मासिक नगद बुझ्ने गरेका छन् । एक लाखसम्मको वार्षिक औषध उपचार खर्च पाउने घरसंख्या ६० लाख छ । एकदेखि ५ वर्षसम्मका बालबलिकाको पोषण बापतको मासिक ६०० भत्ता बुझ्ने परिवार १४ लाख छ । बालबालिकाको लागि विद्यालयमा खाजा खाने कम्तिमा ५ लाख विद्यार्थी छन् । सामाजिक सुरक्षा कोषमार्फत अनौपचारिक क्षेत्रमै काम गरेका मान्छेले सरकारी कर्मचारी सरह पेन्सन पाउने संख्या पनि १० लाख छ । दुर्गम क्षेत्रमा बसे बापत दलित र पिछडिएको जनसंख्याले पाउने भत्ता पनि ६ लाख छ । आज शुद्ध खानेपानी खाने जनसंख्या ७० प्रतिशतभन्दा माथि छ भने बिजुली बाल्नेहरुको संख्या ९५ प्रतिशतको हाराहारीमा छन । आज सडकमा हुने बालबालिकाको संखया शून्य बराबर नै छ । वयस्क र वृद्धहरु सडकमा सहजै देख्न पाइँदैन । आज बालबालिकाको भर्नादर विद्यालयमा ९९ प्रतिशत पुगेको छ भने मातृशिशु मृत्युदर घटेर २.५ प्रतिशतभन्दा तल छ । पौने तीन करोड जनसंख्या भएको देशमा ६ लाख सिमकार्ड प्रयोग गर्ने भएका छन । एक जनाले मासिक ४०० रुपैयाँ फोनको रिचार्ज गर्ने गरेको डेटा छ । हिजो तीज, दशैं, तिहारमा पनि मीठो चोखो खान नपाउनेहरुको घरमा चामल दालको स्टक छ । हो जनताले चाहे जस्तो भएको छैन । होस पनि कसरी ? देशमा प्रजातन्त्र आएको केही वर्ष मै दरबार र छिमेकी देशले प्रजातान्त्रिक व्यवस्था कमजोर गराउन खेल खेलेको त तपाईं हामीले देख्यौँ । त्यतिखेर नै देश द्वन्दात्मक हिंसात्मक दाउपेचमा पर्‍यो । प्रजातान्त्रिक व्यवस्थालाई अफाप्सिद्ध पार्न २०५१ सालमा सुरु भएको आन्तरिक संर्घष १० वर्ष लामो भयो । देशले विकास गर्ने खर्चको पैसाले बम बारुद र गोली किन्न खर्च भयो । अर्को १० वर्ष त्यहिँ द्वन्दलाई समाधान गर्न लाग्यो । अर्थात २०५१ देखि २०७२ सालसम्म के मात्र भएन द्वन्द्वात्मक शक्तिको दाबी अनुसार पनि ८० प्रतिशत भूभाग उनीहरुकै कब्जामा भएपछि विकास हुने कुरा भएन । विकास खर्च ती ठाउँमा पुग्ने कुरा भएन भने २०६३ देखि २०७२ सम्म देशमा आफ्ना अधिकारको लागि भनेर महिनौ दिन बन्द, हट्ताल र जुलुसका कारण राज्यले विकासको लागि उपयुक्त विकासको गति लिन नपाएको नै हो । तर पनि पुगनपुग ३५ वर्ष बहुदलीय व्यवस्थामा सरकारले विकासको वातावरण पाएको पुगनपुग १२/१४ वर्ष मात्र हो । यति छोटो समयमा यति हुनु ठूलो कुरा हो । २०७२ सालमा भूकम्प नआइदेको भए राष्ट्रले १० हजार नागरिक र १० औँ खर्बको भौतिक संरचनाको नोक्सानी व्यहोर्न पर्दैनन्थ्यो । राज्यले पुनस्थापना गर्ने कार्यमा ४/५ वर्ष डिस्ट्रब गरेको तपाईं हाम्रो आँखैले देखोको होइन र ? त्यति मात्र कहाँ हो र छिमेकी देशले गरेको नाकाबन्दी पनि हामीले यही अवधिमा व्यहोरेका हौँ । अबको दिनमा नेपालले कहिल्लै नाकाबन्दी नव्योहोरोस् भनेरै त्यस विरुद्धको तयारीको लागि उत्तरी देशसँगको नाका खोल्ने र त्यस्को प्रोटोकल निर्माण गर्ने काम भएको छैन र ?। नेपालको आफ्नै पेट्रोलियम खानीको लागि गणतन्त्रको उपहार जनतालाई दिन दैलेखमा पेट्रोलियम पदार्थको उत्खनन् देखि नवलपरासीको ध्ववादीमा फलामखानीको उत्खनन् पनि यही अवधिका उपलब्धि होइनन् र ? २०५४ सालदेखि आफ्नै देशको बजेटले मात्र साधारण खर्च धान्ने परिस्थिति रहेको छ । पुँजीगत खर्च जुटाउन र नेपालीहरुको तीव्र विकास प्रतिको आकांक्षलाई परिपूर्ति गर्न हामीले विदेशसँग अनुदान सहयोग र ऋण माग्न हात अगाडि बढाउनु बाहेक हामीसँग कुनै उपाय छैन । हिजो अन्तर्राष्ट्रिय दातृ राष्ट्रको अर्कै स्वार्थको कारण हामीमाथि सहयोग थुपारिदेका थिए तर आज सहयोग माग्दा ऋण लेउ भन्दछन् । त्यहिँ कारण पनि आज वैदेशिक ऋणको भार २६ खर्ब भइसकेको छ । हामीलाई विकासको गति छिटोभन्दा छिटो चाहिएको छ । विकासप्रतिको जनताको आकांक्ष जुनसुकै मूल्यमा परिपूर्ति हुन जरुरी छ । गणतन्त्र आएपछि सबै कुरा राम्रै भएको छ भन्ने होइन । खुलापनले समाजमा थुप्रै विकृति विसङ्गती र अराजकता मौलाएको छ । विकास पनि जहाँ सिम त्यहिँ कुलो जस्तो भएको छ । पावोरवाला नेता, मन्त्री, सांसदको क्षेत्रमा मात्र बजेटको खोलो बग्दछ । समान हिसाबले विकास नहुँदा नागरिकहरुमा चरम विकास विभेदको निरासाले उनीहरु गणतन्त्रकै दोष हो भन्न पनि हिच्किचाउँदैनन् । गणतन्त्रमा लैङ्गिक समानताको फाइदा आर्जु राणा र महालक्ष्मी अग्रवालले, मधेशी जनजातिको फाइदा विनोद चौधरी र अमृता अग्रहरीहरुले नै बारम्बार पाइरहने हो भने गणतन्त्रले सिमान्तकृत जनतालाई के दियो ? भन्ने प्रश्नको जवाफ दिने ठाउँ पनि छैन । गणतन्त्र शब्दजालले मात्र सुजडित अनमोल शब्द भएर भएन । राज्यसञ्चालनमा रहेका नेता, मन्त्री र समान हिसाबले वितरण गर्ने ठाउँमा रहेकाहरुको सुसंस्कृति बन्नु पर्ने होइन र ?। गणतन्त्रमा राजनैतिक पार्टीको चरित्र व्यवहार र कार्यशैलीमा सुधार गर्नुपर्ने थुप्रै ठाउँ छन् । गणतान्त्रिक व्यवस्थाका अवयवहरु प्रहरी, प्रशासन, अदालत र जनतासँग प्रत्यक्ष जोजिएका कार्यालयहरुका काम कार्बाही र जवाफदेहिता उत्तरदायित्वयुक्त जनमैत्री छन ? बहुदलीय गणतन्त्रलाई जनताले व्यहोर्ने यिनै संस्था हुन् । यिनमा अझै राणाकालीन चेत र व्यवहार छ । राजतन्त्र कति निर्मम, कति निष्ठुरी र कति तानासाही हुन्छ भनेर देखेका नेपाली जनता गणतन्त्रलाई हटाएर राजतन्त्र ल्याउन चाहान्नन् भन्ने बुझेर नै राजनीतिक दलहरु आफ्ना यी कमजोरी स्वीकार गर्न र सुधार गर्न तयार छैनन् ! १२ वर्ष कुकुरको पुच्छर ढुङ्ग्रोमा हाले पछि बाङ्गाको बाङ्गै जस्तो नहोस् भनेर हामीले पुकार गरेर पनि नहुने भएको छ । हामीले लडेर रगतसित साटेर ल्याएको गणतन्त्रको विकल्प पछौटे युग, दाशता र रैती बन्ने बाटो होइन बरु हामीलाई अझ उन्नत, अझ विकसित, अझ उज्यालो व्यवस्थाको लागि लड्न, बलिदान दिन तयार हुनु पर्दछ । सौताको रिसले पोइको काखमा पिसाब फेर्ने उखानलाई चरीतार्थ गर्न सक्दैनौँ । "
‘नयाँ वर्ष नवीन आशा र विश्वासका साथ समृद्धिको द्वार खुल्ने ऐतिहासिक वर्ष बन्नुपर्छ’,"–विद्यादेवी भण्डारी। नयाँ वर्ष २०८२ को पावन अवसरमा, म स्वदेश तथा विदेशमा रहनुहुने सम्पूर्ण नेपाली दिदीबहिनी तथा दाजुभाइहरूको सुख, शान्ति, समृद्धि र उत्तरोत्तर प्रगतिका लागि हार्दिक शुभकामना व्यक्त गर्दछु । साथै, नयाँ वर्षको यस आगमनले बितेका दिनका कतिपय असमझदारी, तीक्तता, निराशा र अवरोधलाई समीक्षाको विषय बनाएर विस्मृत तुल्याउन तथा आफ्नो, समाज र सिङ्गो राष्ट्रकै भविष्य सुरक्षित, सुनिश्चित, सुन्दर एवं गतिशील बनाउन  सबैलाई प्रेरणा प्रदान गर्ने विश्वाससमेत लिएको छु । हामी सबैलाई ज्ञात भएकै विषय हो कि, नेपाली जनताले इतिहासमा सदियौँसम्म सामन्ती शोषण तथा उत्पीडनको पीडा ब्यहोर्न बाध्य हुनुपरेको थियो । त्यसका अवशेषहरू अझै बाँकी नै छन् । विकास प्रक्रियाको गत्यावरोध तोड्न, अन्याय–अत्याचारको दुष्चक्रबाट मुक्त हुन र स्रोतसाधनले सम्पन्न सुन्दर यस मलुकलाई विश्वकै समृद्ध एवं प्रतिष्ठित देशको कोटीमा पुर्‍याउने अभियान तीव्र पार्न जनताले अनेकौँ बलिदानीपूर्ण सङ्घर्षसहित अद्वितीय योगदान गर्दै अगाडि बढिरहेको यथार्थ हामी सबैका सामू छर्लङ्ग छ । अर्थात्, हामीहरू हाम्रा पूर्वज र अभिभावकको मुलुक समृद्ध बनाउने तथा जोगाउने दृढ सङ्कल्प र वीरताबाट प्रेरणा लिएर देशप्रतिको आफ्नो कर्तव्य र दायित्व पूरा गर्न सदा कटिबद्ध रहिआएका छौँ । पुर्खाले आर्जेको हाम्रो प्यारो राष्ट्रको अखण्डतामा आँच आउन नदिन, नेपाली राष्ट्रियताको प्रवद्र्धन गर्न र जनताको जीवनस्तर माथि उठाउन गरिएका अनेकौँ प्रयासका क्रममा परिस्थितिले निर्धारण गरेका विभिन्न जिम्मेवारीमा रहेर हामीले भूमिका निर्वाह गरिनै रहेका छौँ । हाम्रा यी घरेलु समस्या समाधानका निम्ति हामीले जनजागरण, दबाब र सङ्घर्षको नीति मात्र अवलम्बन गरेनौँ, बरु सघन संवाद, सहमति र सहकार्यको लोकतान्त्रिक एवम् सिर्जनात्मक माध्यमसमेत अपनाउँदै आएका छौँ । यस्ता हाम्रा असल प्रयासहरू भविष्यमा समेत कायमै रहनुपर्दछ भन्ने मलाई लागेको छ । देश र जनताको सामाजिक–आर्थिक उन्नतिका निम्ति हामीले समर्पण गरेको समय, मिहिनेत र प्रयासका बाबजुद सो उद्देश्य र लक्ष्य प्राप्तिमा अपेक्षित सफलता हासिल हुन नसक्नु विडम्बना नै हो । अनि यो असाध्यै दुःखको विषय समेत हो । स्वदेशमै कमाउन र रमाउन नसक्ने ठानी गहभरि आँसु पारेर अहिले लाखौँ युवाहरू विदेसिन बाध्य भएका छन् । स्थिरता र सुशासनको पूर्ण प्रत्याभूति दिलाउन नसक्दा व्यवसायी तथा सेवाग्राहीहरू दुःखित र निराश बन्न पुगेका छन् । कृषिलाई आधुनिकीकरण गरी उत्पादन र उत्पादकत्व बढाएर कृषिमा आधारित उद्योगसहित अनेक आधुनिक औद्योगिक प्रतिष्ठानहरू विस्तार गर्न नसक्दा बेरोजगारहरूको ठूलो सङ्ख्या दिनप्रतिदिन बढिरहेको अवस्था छ । कर्मचारी प्रशासनलाई जवाफदेही, कार्यमुखी र गतिशील तुल्याउन नसक्दा सर्वसाधारणले अनेकोँ झमेला र दुःख ब्यहोर्न बाध्य हुनुपरेको छ । यी यावत् समस्या, अवरोध र नकारात्मक प्रवृत्तिले गर्दा हाम्रो मौलिक संस्कृति, पहिचान र धर्मसमेत रक्षात्मक स्थितिमा पुगेको ठानिँदैछ । त्यसैले, विगत वर्षका यस्ता समस्या र नकारात्मक प्रवृत्तिहरूबाट गम्भीर पाठ सिकेर नयाँ वर्षको अवसरमा आजकै दिनबाट नयाँ सङ्कल्पका साथ विकास प्रक्रियालाई तीव्र तुल्याउनु पर्दछ । स्वाधीन, सवल र आत्मनिर्भर अर्थतन्त्र निर्माणका दिशामा सरकारले आफ्ना प्रयासहरू थप तीव्र बनाउनु पर्दछ । राष्ट्रियता सुदृढीकरण, अग्रगमन र जनसमस्याको समाधानको नाममा हामीले पटक–पटक व्यवस्था र संविधान बदल्यौँ तर अवस्था बदल्ने हाम्रो सपना अझै पूरा हुन सकिरहेको छैन । सामाजिक–आर्थिक रूपान्तरण प्रक्रियाले तीव्रता पाउन सकेको छैन । अनेक राजनीतिक विकल्पहरूको अभ्यासपछि पनि जनतामा चरम निराशा छाउने स्थिति किन उत्पन्न भयो ? सङ्घीय लोकतान्त्रिक गणतन्त्रको स्थापनापछि देशको कायापलट हुने विश्वास हामीले जनतालाई दिलाएका हौँ, खोजेको व्यवस्था प्राप्त भएपछि पनि जनताको जीवनस्तरमा आशातीत परिवर्तन किन हुन सकिरहेको छैन ? यस्ता प्रश्नहरूमा अब चिन्तामात्र प्रकट गरेर जनताको सहानुभूति बटुल्न खोज्नुभन्दा निर्मम आत्मसमीक्षा गर्दै फेरि पनि निरन्तर इमान्दार प्रयास गर्नुको विकल्प छैन । यस दिशामा सम्बद्ध सबैको ध्यान जाओस् । हाम्रो देशमा यहीँ विकसित भएको मौलिक विचारको खाँचो थियो–जसले मुलुकलाई सामाजिक न्याय र समानतामा आधारित समुन्नत समाज बनाउन मार्गदर्शन गर्न सकोस् । अब त्यो सिद्धान्त हामीले पाइसकेका छौँ । यस प्रगतिशील सिद्धान्तको प्रभावकारी कार्यान्वयन गरी देश विकास गर्नुको विकल्प छैन । यो देशको सामाजिक–आर्थिक रूपान्तरणको मौलिक सिद्धान्त जनताको बहुदलीय जनवादका प्रणेता जननेता मदन भण्डारीको सपना आफ्ना सहकर्मी सहयात्रीहरूलाई राज्यसत्तासम्म पु¥याउने इच्छामा मात्र सीमित थिएन, बरु यस सिद्धान्तलाई कार्यान्वयन गर्दै जनताको जीवनस्तर बदल्ने र राष्ट्रको गौरव बढाउने थियो । बहुदलीयता र बहुलवादलाई आत्मसात् गरी सक्रियता, पहलकदमी, जनसेवा र प्रतिस्पर्धामा श्रेष्ठता हासिल गर्दै अरू राजनीतिक शक्तिहरूलाई समेत मुलुकका साझा विषयमा अग्रसर र गतिशील बनाउने नै जननेताको चाहना हो । मदनको विचार र भावनाअनुरूप अगाडि बढ्न हामीलाई कसैले कतैबाट अवरोध त पैदा गरिरहेको छैन ? यस प्रश्नमा आत्मचिन्तन गर्ने समय आएको छ । मदन भण्डारीले देश र जनतालाई केन्द्रविन्दुमा राखेर धारणा बनाउने गर्नुहुन्थ्यो । निजी स्वार्थ, लोभ र महत्वाकाङ्क्षाभन्दा माथि नउठेसम्म जनआकाङ्क्षालाई सम्बोधन गर्ने चेत, इमानदारिता र दृढ मनोबल उत्पन्न हुन नसक्ने उहाँको ठम्याइ थियो । त्यसैले, हामी सबैले जननेताको सपना पूरा गर्ने अठोट फेरि एकपटक दोहो¥याउनुपर्ने बेला भएको छ । नेपालको राजनीतिक आन्दोलन र सामाजिक–आर्थिक रूपान्तरणको अभियानमा ऐतिहासिक भूमिका निर्वाह गरी अपार जनविश्वास आर्जन गर्न सफल बनिसकेको जननेताको विरासत बोकेको पार्टी नेपाल कम्युनिष्ट पार्टी (एमाले) ले राज्यप्रतिको विश्वास र भरोसा थप अभिवृद्धि गर्न ढिला नगरी ठोस कार्ययोजना अघि सारेर त्यसको कार्यान्वयनमा तदारुकता देखाउनु पर्दछ । राष्ट्रहित भन्दा महत्वपूर्ण अर्को कुनै विषय हुन सक्दैन र जनताको मुहारमा मुस्कान ल्याउनुभन्दा ठूलो अर्को कुनै खुसी हुँदैन । देशले दिनसक्ने जति अवसर हामीलाई दिइसकेको छ । अबको हाम्रो समय केवल राष्ट्रको नाममा समर्पण गर्नुपर्दछ । यस्तो दृढ अठोटबिना देश बदल्ने सपना पूरा हुन असम्भव छ । नयाँ वर्षको आगमनसँगै हामी सबैले जनताका समस्यालाई टुलुटुलु हेरिरहने र समाधानका प्रयासहरूबाट आफूलाई अलग राख्ने प्रवृत्ति त्याग्नै पर्दछ । यो नयाँ वर्ष नवीन आशा र विश्वासको दियो बाल्ने वर्ष बन्नुपर्छ, समृद्धिको द्वार खुल्ने ऐतिहासिक वर्ष बन्नुपर्छ । नयाँ वर्षको पावन अवसरमा दृढ अठोट र ऊर्जाका साथ नयाँ वर्षलाई देशोपयोगी बनाउने सामर्थ्य हामी सबैमा प्राप्त होस् भन्ने शुभेच्छासहित सबैलाई हार्दिक शुभकामना !। "
‘लोकतन्त्रलाई कमजोर पार्ने र पछाडि फर्काउने हर्कतका विरुद्ध सबै एकजुट हौँ’,"–डा. बाबुराम भट्टराई। हामीले लामो सङ्घर्ष गरेर सङ्घीय लोकतान्त्रिक गणतन्त्र ल्यायौँ । त्यसले जनतालाई अधिकार सम्पन्न बनाएसँगै देश क्रमशः सकारात्मक दिशातर्फ अघि बढिरहेको छ । तर विकास, समृद्धि र रोजगारीको आवश्यकता पूरा हुन नसक्दा जनतामा केही असन्तुष्टि भने देखिएको छ । प्रशासन, न्यायालय, सुरक्षा अङ्गलगायत राज्यका संस्थाहरू कमजोर भएकाले पनि चाहेको जस्तो सुशासनको प्रत्याभूति हुन सकिरहेको छैन । तर यो एउटा पाटो मात्र हो । यसलाई लोकतान्त्रिक ढङ्गले समाभान हल गर्दै जानु प्रभावकारी हुन्छ । केही समययता सडक र सामाजिक सञ्जालमा अस्वाभाविक रूपले फेरि राजतन्त्रलाई फर्काउने र संविधानका सकारात्मक पक्षलाई उल्ट्याउने भन्ने किसिमका गतिविधिहरू हुन थालेका छन् । यो चिन्ताको विषय हो । बहुदलीय लोकतन्त्रमा दल र विचारहरू फरक हुनसक्छन् । समाजमा अगाडि बढ्ने, यथास्थितिमा रहने र पछाडि फर्कने प्रवृत्ति जहिले पनि भइरहन्छ । यस्ताखालका समस्याको समाधान पनि लोकतान्त्रिक विधिमार्फत खोज्नुपर्छ । तर अहिले जसरी प्रायोजित हिसाबले हल्ला चलेको छ, म त्यस्तो सम्भावना देख्दिँन । यस्तो प्रवृत्तिले अनावश्यक समय र शक्ति बर्बाद गर्छ । पूर्वराजाले कुनै भूमिका खोज्ने हो भने नेपालको वर्तमान संविधानअन्तर्गत त्यो ठाउँ छैन । किनकी सार्वभौमसत्ता, भौगोलिक अखण्डता र स्वाधीनता तथा जनतामा नीहित सार्वभौमसत्तालाई संविधानको असंशोधनीय प्रावधान भनेर राखिएको छ । यस्तो अवस्थामा यो सम्भव नहुने विषय हो । राजतन्त्रमा एउटा व्यक्ति र परिवारमा सर्वाधिकार रहन्छ । यो सिधैँ वर्तमान संविधानसँग बाँझिन्छ । जनताको बलिदान र सङ्घर्षमार्फत संविधानसभाबाट जारी भएको संविधानलाई उल्टयाइयो भने थप समस्या सृजना गर्दछ । नेपालजस्तो जटिल भूराजनीतिमा रहेको मुलुकमा कसैको आग्रह वा बहकाउमा लागेर यस्ता गतिविधि गर्न थालियो भने देश र जनतालाई ठूलो नोक्सान पुग्छ । देश र जनतालाई माया गर्नेहरू सबैले यस्ता विषयलाई खेलबाड गर्नुहुँदैन । लोकतन्त्रका कमजोरी हुन्छन्, त्यसलाई लोकतन्त्रभित्रैबाट सच्याउनुपर्छ । लोकतन्त्रको विकल्पमा उन्नत लोकतन्त्र खोज्ने हो । यसलाई अझ सहभागितामूलक, पारदर्शी र सुशासनयुक्त बनाउनुपर्छ । त्यसमा सबै दलबीच सहमति र समन्वयमार्फत छलफल हुनुपर्छ । लोकतन्त्रलाई नै अन्त्य गरेर अलोकतान्त्रिक वंशाणुगत कुनै प्रणाली ल्याउने भन्नु देश र जनतामा हितकारी हुँदैन । यसले गम्भीर समस्या सिर्जना गर्छ । किनकी विश्वमा देखिएका विभिन्न शक्ति केन्द्रहरुले अहिले हाकाहाकी आफ्नो प्रभूत्व विस्तारका निम्ति अर्को देशको स्वाधीनता र सार्वभौमिकतामाथि सिधैँ हमला गरिरहेका छन् । यस्तो युगमा हाम्राजस्तो जटिल भूराजनीति भएको मुलुकमा लोकतन्त्रलाई खलबल्याउने र अस्थिरता ल्याउने काम गरिएमा देश र जनताका लागि घात हुन्छ । कसैबाट पनि त्यो नहोस् । यसप्रति सबै गम्भीर बनौँ । लोकतन्त्रलाई कुनै पनि ढङ्गबाट कमजोर पार्ने काम कसैबाट पनि नहोस् । लोकतन्त्र भनेको कहिल्यै पनि पूर्ण हुँदैन । संविधान निर्मातामध्ये म पनि एक व्यक्ति हुँ । त्यतिबेलादेखि नै संविधानको कतिपय कुरा राम्रा छन्, कतिपय कुरा अपुग छन् भनेर ‘आधा गिलास भरिएको, आधा खाली’ छ भनेको थिएँ । संविधानमा नपुगेको कुरालाई पूर्णता दिँदै हिजोको शीतयुद्धकालीन अवस्थामा बनेको पूँजीवादी र साम्यवादी विचार युगसापेक्ष भएनन् । जनतालाई यथाशीघ्र प्रभावकारी सेवा दिने, सुशासन कायम गर्ने र समृद्धि चाहने हो भने अब नयाँ युगअनुसारको वैकल्पिक राजनीतिक शक्ति निर्माण गर्नुपर्छ भन्ने अभियानमा हामी छौँ । यो लोकतन्त्रभित्रै रहेर गरिएका अभ्यास हुन् । तर यो लोकतन्त्रलाई नै उल्ट्याउने ढङ्गबाट केही प्रयत्न भएका छन् । त्यो शङ्कास्पद र रहस्यमय देख्छु । त्यसले कुनै समाधान गर्दैन । लोकतन्त्रलाई मासेर अलोकतान्त्रिक तरिकाले मुलुकमा विद्यमान समस्या समाधान कसरी हुन्छ ? यसबाट सुशासन, समृद्धि र शान्ति कायम हुन्छ ? भूराजनीतिक संवेदनशीलता हट्छ ? केही पनि हट्दैन । यस्ता विषयमा दलहरूका बीचमा गहन संवाद हुनुपर्‍याे । पुराना पार्टीका केही नेताहरूको अझै पनि कतिपय विषयमा अहम् देखिन्छ । तर त्यसलाई बहाना बनाएर अलोकतान्त्रिक अभ्यास गर्न मिल्दैन । त्यसैले हामी सबै संवदेनशील बनौँ । कुनै पनि बहानामा लोकतन्त्रलाई कमजोर पार्ने र पछाडि फर्काउने क्रियाकलापविरुद्ध सबै एक भएर उभिनुपर्छ भन्ने मेरो आग्रह हो । हामीले सुधारिएको संसदीय प्रणाली अपनाएका छौँ । प्रत्यक्ष र समानुपातिक निर्वाचनसम्बन्धी मिश्रित प्रणालीले अस्थिरता ल्याउँछ भन्ने पूर्वानुमान गरिएकै थियो । दुई पटकको चुनावले त्यो देखियो । नेपालजस्तो बहुजातीय, बहुभाषिक र बहुसांस्कृतिक मुलुकमा प्रत्यक्ष निर्वाचनले मात्रै वर्तमान समस्या हल गर्दैन । प्रत्यक्ष निर्वाचित कार्यकारी राष्ट्रपतीय प्रणाली सङ्घमा र प्रत्यक्ष निर्वाचित मुख्यमन्त्री प्रदेशमा हुने व्यवस्था गरियो भने पाँच वर्षसम्म कार्यकारी स्थिर हुन्छ । त्यो कार्यकारीले योग्य व्यक्तिमध्येबाट मन्त्री छनोट गरी सरकार चलाउँछ । यसोगर्दा सुशासनको राम्रो प्रत्याभूति हुन्छ । संसद् र प्रदेशसभा विधायिकी काम र सरकारलाई खबरदारी गर्न केन्द्रित हुन्छ । त्यसो हुँदा मात्रै देशमा स्थिरता र समावेशी, समानुपातिक र सुशासन कायम हुन्छ । त्यो बाटो उपयुक्त हो । त्यसका लागि सबै मिलेर संविधान संशोधन गरौँ । नेपाल संसारको सबभन्दा पुरानो मध्येको एउटा राज्य हो । यसको स्वाधीन र स्वतन्त्र अस्तित्वको ऐतिहासिक आधार छ । नेपाल बन्दैन, हुँदैन भनेर निराश हुनुपर्ने कुनै कारण छैन । हामीभन्दा कमजोर साधनस्रोत भएका देशहरू सम्पन्न बनेका छन् । लोकतान्त्रिककरणको प्रक्रिया अलि ढिला हुँदा हामी केही पछाडि परेका हौँ । बल्ल लोकतन्त्र आएको छ, यसलाई समृद्ध पार्दै देशमा बसेर नै यहाँ भएका साधनस्रोतको समूचित प्रयोग गरियो भने एक दशकभित्रै नेपाल विश्वका सम्पन्न मुलुक बन्न सक्छ । मेरो आग्रह के हो भने देशविदेश जानुस्, घुम्नुस्, आउनुस्, तर यो देशै बन्दैन भन्ने भाष्य निर्माण गर्नु उपयुक्त हुँदैन । देश बन्छ, बनाउनुपर्छ, त्यसका निम्ति हामी सबै मिलौँ । कमीकमजोरी हटाऔँ । दल र नेता राम्रा नभएमा लोकतान्त्रिक तरिकाले राम्रा दल र नेता छानौँ र देशलाई बनाऔँ । "
‘गरिब छु र पहुँच छैन् भनेर महिलाहरु चुप लागेर बस्नु हुँदैन’,"–शुभद्रा आले। म २०४१ सालमा भर्ना भएर २०७१ सालमा नेपाल प्रहरीको प्रहरी सहायक निरीक्षक (असई)बाट सेवानिवृत्त भएकी हुँ । मैले सेवा गर्दा धेरै चुनौतिहरु थिए । अहिले खुसी लाग्छ, त्यो बेला जिल्लाभरीमा एक्लै महिला प्रहरी थिए । अहिले जिल्लामा १०/१५ जना महिला प्रहरी आउनु भएको छ । धेरै महिलाहरु नेपाल प्रहरीमा प्रवेश गरिरहनुभएको छ । यो एकदमै खुसीको कुरा हो । अहिले म एकल महिला डब्लुएचआरको जिल्ला अध्यक्ष भएर काम गरिरहेको छु । महिला सशक्तिकरणका लागि धेरै संघ संस्थामा बसेर काम गरिरहेको छु । महिला अधिकारको कुरा गर्दा अहिले एकल महिलाको सुरक्षा भत्तासम्बन्धी कुराहरु आइरहेका छन् । एकल महिलाहरुलाई सशक्तिकरण गर्ने, शान्ति स्थापना गर्ने कुराहरुमा काम गरिरहेका छौँ । द्धन्द्ध पीडित, सिमान्तकृत, एकल महिलाहरुका लागि हाम्रो समूहले काम गरिरहेको छ । समूह गठन गरेर कसरी न्याय दिने, न्यायमा पहुँच कसरी पुर्याउने भनेर काम गरिरहेका छौँ । यस क्षेत्रमा काम गरेको आठ वर्ष नै भइसक्यो । हामीले जिल्ला प्रहरी हाताभित्र लैङिगक हिंसा नियन्त्रण सञ्जाल बनाएर मलाई नेतृत्व दिनुभयो । डब्लु एचआरलगायत अन्य संस्थामा रहेर काम गर्दा महिला, जेष्ठ नागरिक र बालवालिकाको हकहितको लागि काम गरिरहेका छौँ । अहिले ११५औँ अन्तर्राष्ट्रिय महिला दिवसको युरोपियन देशबाट सुरु भएको भन्ने छ । त्यहाँ महिलाहरुले मत दिन नपाउने, महिलामाथि थिचोमिचो गर्ने, अधिकारबाट बञ्चित गर्ने भएर त्यहाँ एउटा श्रमिक दिवस मनाउने गरेको पाइन्छ । त्यस बेलादेखि हाम्रो देशमा पनि महिला देशको अंग हो भनेर हामीले पनि अन्तर्राष्ट्रिय श्रमिक महिला दिवसमा भनेर मनाउदै आइरहेका छौँ । अहिले केही श्रमिक महिलाहरुलाई दिवसको अवसरमा विभिन्न संगठनहरु र मन्त्रालयहरु मिलेर काम गरिरहेका छौँ । धनुषा जिल्लाको सबै कुना कन्दरासम्म पुगेर काम गरिरहेको छु । अहिले छिनेश्वरनाथमा एकल महिलाको समूह गठन गरेर न्याय दिने काम गरिरहेका छौँ । त्यहाँको महिलाहरुलाई स्थानीय सरकार केहो, सुरक्षाभत्ता पाउने कसरी भन्ने पनि थाहा थिएन । हामीले समूह गठन गरेपछि सक्षम भएका छन् । महिला हिंसा भएको थाहा पाउनेवित्तिकै हामी तुरुन्त घटनास्थलमा पुगिहाल्छौँ । पूर्वको चराकोटदेखि दक्षिणको मुखियापट्टी, पश्चिमको बट्टेश्वर सबै ठाउँमा पुगेर काम गरिरहेका छौँ । केही ठाउँको अवस्था एकदमै दयनीय छ । मुसहर, दलित, पिछडिएका समुदायको अवस्था दयनीय छ । त्यस्तो ठाउँमा पुग्दा न्याय, शिक्षा, स्वास्थ्यको लागि अवस्था कमजोर भएको देख्दा हामीले मन्त्री समेत लगेर बस्ने बास त चाहिन्छ भनेर कुरा गरेका थियौँ । म खाद्य सञ्जाल फ्यान नेपालको अध्यक्ष पनि भएँ । त्यसबाट पनि उहाँहरुलाई केही घरहरु बनाएर सहयोग गर्यौं । बोर्डरको समस्या थियो । बोर्डरले मिचेको जग्गा जमिनको समस्या थियो । म संस्थामा बसेर काम गर्दा कुन संस्थाले के काम गर्ने त्यसलाई फोकस गरेर काम गरेका थिए । पहिलाको तुलनामा महिलाहरु अलि जागरुप भएका छन् । कतिपय महिलाहरुलाई केही थाहा नै छैन्, कहाँ जाने अधिकारका लागि भनेर । हामीसँग समन्वय भएकाहरुलाई त सम्बन्धित निकायसम्म पुर्‍याएर न्यायको लागि काम गरेका छौँ । अझ पनि धेरै ठाउँहरुमा गर्न अझै बाँकी छ । धेरै ठाउँमा पुगेका छौ कामको सिलसिलामा । कानून के हो, स्थानिय सरकार के हो ? भन्ने नै बुझनु भएको छैन । यस्ता कुराहरु हामी पुगेको ठाउँमा त बुझाइरहेका छौँ । अझै बुझाउन बाँकी छ । सरकारी निकायमा पनि महिला भनेपछि होच्याउने चलन छ । त्यहाँ पहुँच पुग्न सकेको छैन । सरकारी निकायमा भएका महिलाहरुले पनि त्यति नै कठिनाइ भोगिरहनु भएको छ । सरकारबाट पाउने अधिकार छ त्यो पनि भनेको जस्तो पाएको छैन् । महिलाहरु राजनीतिमा पनि जसको पहुँच छ उसलाई सहज भएको छ । तर सबैको पुहँच पुगेको छैन् । महिलाहरु सक्रिय भएर गन्तब्यमा पुग्छु भन्ने छ । तर जहाँ पुग्नुपर्ने त्यो ठाउँसम्म चाहीं पहुँच पाएको छैन । ३३ प्रतिशत भन्ने त छ तर कार्यान्वयन छैन् । त्यसलाई बुँदामा मात्र राखिएको छ । महिला भनेर छुट्टयाउने चलन अहिले पनि छ । पितृसत्तात्मक सोच अहिले पनि हटेको छैन । अन्यथा नहोस् ३३ प्रतिशत मात्र कार्यान्वयन भयो भने महिलाहरु त्यसैपनि अगाडि गइहाल्छन् । तर ३३ प्रतिशत कार्यान्वयन चाहिँ हुन पर्‍यो । कार्यन्वयन होस् । संस्थामार्फत मैले तराई मधेशका धेरै जिल्लामा घुमिरहँदा जिल्ला अनुसार महिलाहरुको अवस्था फरक फरक छ । अन्य जिल्लाको तुलनामा रौतहट र बारातिर बढी समस्या छ । महिला दिवसको अवसरमा हामीले श्रमिक महिलाहरुको आत्मनिर्भर गराउन, श्रमिक महिलाहरुलाई कसरी प्रोत्साहन गर्ने भनेर काम गर्नुपर्नेछ । श्रमिक महिलालाई सम्मान र प्रोत्साहन दियो भने राम्रो हुन्छ भन्ने लाग्छ । पुरुषले त्यही काम गर्दा उच्च स्तरमा ज्याला पाउनुहुन्छ तर महिलाले आधा मात्र पाउँछन् त्यो बराबर होस् । हामी समान ज्यालाको लागि आवाज उठाइरहेका छौँ । राज्यले महिलाहरुले पाउनुपर्ने अधिकार जुन ३३ प्रतिशत भनेको थियो त्यो पूर्णरुपमा कार्यान्वयन हुनुपर्छ । शिक्षा र रोजगार भयो भने महिलाहरु आत्मनिर्भर हुन्छन् । महिलाहरुले हिम्मत नहारिकन श्रमिक हौँ, गरिब छौँ भनेर कहिले पनि हिम्मत नहार्नु होला । तपाईंहरुको साथमा हामी छौँ । आफ्नो अधिकार, न्यायमा पहुँचको लागि हामी छौँ । सबैले अधिकार र पहुँचमा पुग्नुपर्छ । यसका लागि सामूहिक रुपमा अग्रसर हुनुपर्छ । (महिला अधिकारकर्मी शुभद्रा आले धनुषामा क्रियाशील छिन् । उनी महिला प्रहरीको जागिरबाट अवकाश पाएपछि अधिकारका लागि सक्रिय भएकी हुन्)। "
