शीर्षक,विवरण
असुरक्षित बुहारी,"मानिस सामाजिक प्राणी हो। निश्चित सेरोफेरो, संस्कृति र जीवन प्रणाली समेटिएर समाज बनेको हुन्छ। समाजका हरेक सदस्य सामाजिक लक्ष्य पूरा गर्नुलाई नै आफ्नो चेतना विकासको सूचक ठान्छन्। चेतनशील समाज नै त्यस स्थानको महत्वपूर्ण सम्पत्ति पनि हो। यस्तो समाजले त्यस क्षेत्रको हरेक वस्तुको मूल्य उच्च बनाएको हुन्छ। त्यसैले त समाज सुधारका प्रयासमा सरकार र विभिन्न संस्थाले करोडौं रुपैयाँ वर्षेनी खर्चने गर्ने गरेका छन्। चेतनाको विकास, नैतिक उत्तरदायित्व, जात, धर्म, पेशा, भाषा र संस्कार संस्कृतिको संरक्षणले समाजलाई सुन्दर बनाएको हुन्छ। त्यस्तो समाजमा हुर्कने जो कोहीले जीवन जिउने सही पाठ सिक्छन् र व्यवहारमा लागू गर्छन्। तर, समाजमा हुने गलत संस्कारको विकासले मानिसलाई यतिसम्म क्रूर बनाउँछ कि परिवारभित्रै एकले अर्काको त्रासमा बस्नुबाँच्नु पर्ने अवस्था पनि आउँछ। पछिल्लो समय हुने आपराधिक क्रियाकलापमा घरभित्रै हुने हत्या र हिंसाका घटनाको तथ्यांक पनि उच्च छ। घरभित्रै एकले अर्काको हत्या गरेका समाचार पनि आइरहन्छन्। त्यति मात्रै होइन, परिवारकै सदस्य मिलेर बुहारीको हत्या गरेका घटना समाजमा नौलो छैनन्। अझै यस्ता घटना तराईका जिल्लामा धेरै हुने गरेको छ। विषेशगरी दाइजो प्रथा र अनमेल विवाहसँग जोडेर बढी हुने यस्ता घटना पछिल्लो समय अन्य कारणले पनि भइरहेका छन्। यस्तैमध्ये पछिल्लो एक उदाहरण हो, महोत्तरीको लोहारपट्टी७, भ्रमरपुराकी २६ वर्षीया सुजिता ठाकुरको हत्या। उनको शव घरबाट एक किलोमिटर पर रहेको खेतमा खाल्डो खनी गाडिएको अवस्थामा भेटियो। माइतीको जाहेरीमा प्रहरीले उनको परिवारमाथि अनुसन्धान गरिरहेको छ, हत्याको कारण खुलेको छैन। परिवारले अर्कैसँग गएको बताए पनि अवस्था त्यस्तो पाइएन। यस्ता घटनाले तराईका महिला पुनः त्रसित र आतंकित छन्। तराईमधेसमा शक्तिशाली पितृसत्तात्मक सोचका कारण अझै पनि महिला घरभित्रै बस्नुपर्ने अवस्था छ। घरायसी कार्यका निर्णयदेखि उच्च निकायमा पुग्नसमेत महिलालाई त्यति सहज छैन। नेपालमा विभिन्न कालखण्डमा भएका ठूला ठूला परिवर्तनहरूमा मधेसको सहभागिता महŒवपूर्ण छ। तर वैधानिक कानुन २००४ देखि नेपालको संविधान २०७२ सम्मले पनि मधेसी महिलाहरूलाई यथेष्ट हक अधिकार दिन सकेको देखिँदैन। महिला हकहितलाई संरक्षण गर्न महिला आयोगसमेत गठन गरिएको छ। आयोगले मधेसी महिलाको समस्या समाधानका लागि अहिलेसम्म उल्लेख्य काम गरेको देखिँदैन। देश संघीय संरचनामा गएसँगै तहमा न्यायिक निकाय छन्। यस्ता न्याय दिने भनेर स्थापना भएका संरचनाले पनि महिलाको पीडामा मलम लगाउन सकेका छैनन्। यस क्षेत्रका महिला अहिले पनि हत्या र हिंसाको सिकार बनिरहेका छन्। चेतना विकासको महत्वपूर्ण पक्ष शिक्षा हो, तर मधेसका चेलीबेटी अझै पनि शिक्षाबाट वञ्चित छन्। यौनजन्य अपराध बढ्नुको मुख्य कारण यौन शिक्षा र दाइजो नल्याएको निहुँमा हत्याहिंसा हुनुमा कानुनको ज्ञान अभाव नै मुख्य कुरा हो। यस्ता घटना बढी हुने क्षेत्रको पहिचान गरी शिक्षा दिने र हत्या हिंसामा सहभागीलाई कडा सजाय दिए धेरै महिलाको ज्यान सुरक्षित राख्न सकिन्छ। ज्यान जाने अवस्थासम्म पुग्नुअघि उनीहरूले कति मानसिक तनाव भोगे ? त्यसको कुनै आँकलन पनि हामी गर्न सक्दैनौं। अहिले पनि विभिन्न कारणले मानसिक रूपमा विक्षिप्त भएर धेरै महिला बाँचेका छन् भन्ने यस्ता घटनाले सहजै अनुमान गर्न सकिन्छ। प्रदेश २ का जिल्लाहरूमा अझै पनि महिला हिंसासम्बन्धी घटनाहरू बढ्दो क्रममा रहेको विभिन्न अध्ययनले देखाएका छन्। जबर्जस्ती करणी, शारीरिक यातना, बलात्कारजस्ता महिला हिंसा र हत्याका सिकार ससाना नानीदेखि किशोरी, विवाहित महिला, अधबैंसे महिलासमेत हुने त्यस्ता अध्ययनले देखाउँछ। अवैध दाइजो प्रथा, बहुविवाह लगायतका कारण धेरै महिला घरेलु हिंसाको रापमा पिल्सिरहेका छन्। सामान्य निहुँ र रिसइबीका कारण महिलाहरूले कुटपिट भोग्नुपर्ने र ज्यान नै गुमाउनुपरेका घटना बढ्दैछन्। महिलामा हुने हिंसा र हत्याका घटना रोक्न सामुदायिक विद्यालयका छात्रालाई आत्मरक्षा तालिम दिन सुरु गरिए पनि त्यो क्रम सबै क्षेत्रमा पुगेको छैन। यो राम्रो प्रयास भएकाले यसको विस्तार आवश्यक छ। तहमा बनेका न्यायिक निकायले अन्यायमा परेका महिलालाई खोजेर पनि न्याय दिनुपर्छ। सरकारले लैंगिक हिंसा न्यूनीकरण गर्ने बनेका कानुनको कडाईका साथ कार्यान्वयन गर्नुपर्छ। नत्र अझै धेरै महिलाले ज्यान गुमाउनुपर्ने अवस्था आउन सक्छ।"
बाँदर भुलाउन फल खेती,"गोरखा : बाँदरले खेतीबाली खाएर हैरान बनाएपछि गोरखाका किसानले नयाँ जुक्ति लगाएका छन्। खेतबारी र घरभित्रै थन्क्याएको फसल पनि सत्यानाश पार्न थालेपछि किसानले बाँदरका लागि जंगलमै फलफूल लगाएर फकाउने अभ्यास सुरु गरेका हुन्। पालुङटार नगरपालिका९ का किसानले स्थानीय जंगलको दुई हेक्टरभन्दा धेरै क्षेत्रफलमा बाँदरका लागि फलफूल लगाइदिएका छन्। सधंै बिहान झिस्मिसेदेखि राति अबेरसम्म मकैबारी कुर्नुपर्ने। आँखा झिम्क्याउन पाएको छैन, बाँदरको हुल पसेर सत्यानाश पार्ने। एउटा बस्तीबाट धपायो, अर्कोमा पुगेर हैरान पार्ने, स्थानीय दरांैदीडाँडा सामुदायिक वन उपभोक्ता समितिका अध्यक्ष रुपलाल कुमाल भन्छन्, त्यसैले यसपालिदेखि हामीले बाँदरलाई जंगलमै आहारा मिलोस् भन्ने उद्देश्यले वनजन्य फलपूल रोपेका छौं। सामुदायिक वनमा हर्रो बर्रो, अमला, अम्बा, लप्सी लगाएको उनले बताए। वनमासासहित जंगल मिचाहा प्रजातिका बिरुवा फाँडेर उनले फलफूल रोपेका हुन्। जंगलमै प्रसस्त फलफूल पाएपछि बाँदर मानव बस्ती र खेतबारीसम्म आउँदैन कि भन्ने हाम्रो अनुमान हो, उनले भने। किसानको योजनामा डिभिजनल वन कार्यालयले सहयोग गरेको उनले बताए। यस वर्ष वन कार्यालय गोरखाले जिल्लाका विभिन्न चारवटा सामुदायिक वनलाई नयाँ अभ्यासका लागि सहयोग गरेको छ। पहिलो चरणमा यस वर्ष जिल्लाभरका चारवटा सामुदायिक वनको नौ हेक्टर क्षेत्रफलमा वनजन्य फलफूल लगाउन सामुदायिक वनलाई सहयोग गरेका छौं, डिभिजनल वन अधिकृत अशोक श्रेष्ठले भने, वन अतिक्रमण भएर बाँदर बस्ती र खेतबारीमा पसेको हुनसक्छ। यदि वनमै पर्याप्त फलफूल पायो भने किसानले सास्ती पाउँदैनन् कि भन्ने सोचेर यस्तो कार्यक्रम बनाएका हौं। यसको प्रभावकारिता अध्ययन गरेर आगामी वर्ष पनि यसलाई विस्तार गरिने उनले बताए। गोरखा नगरपालिका १० को टक्सारटारी सामुदायिक बनको एक हेक्टर, पालुङ्टार ९ को दरौंदीडाँडा सामुदायिक वनको दुई हेक्टर, धार्चे गाउँपालिका ५ गुम्दाको गुङगाङ सामुदायिक वनमा दुई हेक्टर, बारपाक सुलिकोट ४ को थामपाखा सामुदायिक वनको एक हेक्टर क्षेत्रमा फलफूल लगाइएको उनले बताए। बाँदरले सबैभन्दा धेरै दुःख दिने गुनासो आएका ठाउँमा पहिलो चरणमा सहयोग गरिएको कार्यालयका सूचना अधिकारी सहायक वन अधिकृत महेश पौडेलले बताए। यी ठाउँ बाँदरले सबैभन्दा धेरै दुःख दिने ठाउँ हो, पौडेलले भने, अहिले वनजन्य फलफूल लगाइएको ठाउँ बस्ती नजिकका सामुदायिक वन पनि हुन्। बाँदर सोझै बस्तीका खेतीबालीमा नपुगोस् भनेर ती ठाउँ छनौट गरिएको उनले बताए। सामुदायिक वनको मागका लागि कार्यक्रम सञ्चालन गरिएको हो। एक हेक्टरमा करिब १ हजार ६ सय वटाका दरले बिरुवा रोपिएको छ। सामुदायिक वनलाई फलफूलको बिरुवा रोप्न वन डिभिजन कार्यालयले अनुदान दिएको सहायक वन अधिकृत महेश पौडेलले बताए। चिउरी, बेल, अम्बा, लप्सी जस्ता बनजन्य फलफूल बाँदरका लागि रोपिने उनले बताए।"
सामाजिक सुरक्षा कोषबाट ३ हजार लाभान्वित,"काठमाडौं : सामाजिक सुरक्षा कोषबाट ३ हजारभन्दा बढीले सेवा सुविधा पाउन थालेका छन्। दुई वर्षअघि सञ्चालनमा आएको योगदानमा आधारित सामाजिक सुरक्षा कार्यक्रमबाट ३ हजार ५३ जनाले नियमित सुविधा पाइरहेको कोषले जनाएको छ। उनीहरूले कोषबाट ११ करोड ६२ लाख रुपैयाँ पाएका छन्। कोषका अनुसार सबैभन्दा बढी वृद्धअवस्था सुरक्षा योजनामा ८ सय ७४ योगदानकर्तालाई ६ करोड ९७ लाख रकम भुक्तानी गरिएको छ। औषधिउपचार, स्वास्थ्य तथा मातृत्व सुरक्षा योजनाबाट बढी योगदानकर्ता लाभान्वित भएका छन्। यस योजनाबाट २ हजार ४७ योगदानकर्ताले ३ करोड ९१ लाख रुपैयाँ लाभ पाएका छन्। कोषले दुर्घटना तथा अशक्तता योजनामा ९१ योगदानकर्तालाई २६ लाख ९१ हजार दाबी भुक्तानी गरेको छ। त्यस्तै आश्रित परिवार सुरक्षा योजनामा ४१ आश्रित परिवारलाई ४८ लाख ३ हजार रुपैयाँ दाबी भुक्तानी गरेको छ। कोषका कार्यकारी निर्देशक कपिलमणि ज्ञवालीले पछिल्लो समयमा कोषप्रति आकर्षित हुने क्रम बढ्दै गएको बताए। कोषमा आबद्ध नभएका कुनै कम्पनीका कर्मचारी समस्यामा परेमा कोषले समन्वय गरेर कम्पनीबाटै सेवासुविधा असुल उपर गराउँदै उनले बताए। कोषका अनुसार हालसम्म १४ हजार ५ सय ८० रोजगारदाता सामेल भएका छन्। ती रोजगारदाताका २ लाख ५१ हजार २ सय ९२ श्रमिकले नियमित योगदान गर्छन्। कोषमा हालसम्म ६ अर्ब ३९ करोड ३५ लाख योगदान रकम संकलन भइसकेको छ। कोषका अनुसार विभिन्न २२ क्षेत्रका रोजगारदाता र श्रमिक कोषमा सामेल भएका छन्। शिक्षातर्फ २ हजार ८ सय ७५, उत्पादनतर्फका १ हजार ८ सय ३५, फाइनान्स (बैंक,वित्त तथा सहकारी) तथा बिमातर्फ १ हजार ६ सय १२, होलसेल तथा रिटेलतर्फ १ हजार ५ सय ३८, सेवा क्षेत्रका १ हजार ३ सय ६५, एड्मिनेसन, सपोर्ट सर्भिस क्षेत्रमा १ हजार ३ सय ३० रोजगारदाता कोषमा सामेल भएका छन्। त्यस्तै स्वास्थ्य तथा सामाजिक क्षेत्रतर्फ ८ सय २०, सूचना प्रविधितर्फ ५ सय ६५, प्रोफेसन साइन्स एन्ड टेक्नोलोजीतर्फ ५ सय ४६, कृषि तथा वनतर्फ ४ सय ९०, निर्माणतर्फ ३ सय ७१, इलेक्ट्रीसिटी, ग्यास तथा एयर कन्डिसनतर्फ २ सय २९, यातायाततर्फ १ सय ९९, रियल स्टेट सम्बन्धित बिजनेसतर्फ १ सय ४७ रोजगारदाता कोषमा सामेल भएका हुन्। केन्द्रीय तथ्यांक विभागको आर्थिक गणनाअनुसार मुलुकभर ९ लाख व्यावसायिक प्रतिष्ठान छन्। ती प्रतिष्ठानमा ३४ लाख श्रमिक छन्। एक हजारभन्दा बढीलाई रोजगारी दिनेको हजारभन्दा बढी छैन। एक जना मात्रै आबद्ध भएर कम्पनी रजिष्ट्रार कार्यालयमा दर्ता हुनेको संख्या अधिक छ। सरकारले माघ २९ गते सामाजिक सुरक्षा योजना सञ्चालन कार्यविधिको दोस्रो संशोधन गरेको थियो। कार्यकारी निर्देशक ज्ञवालीले संशोधनपश्चात् सुरक्षा कार्यक्रम रोजगारदाता तथा श्रमिकहरूमा थप उत्सुकता बढेको बताए। कार्यविधिको दोस्रो संशोधन पछि मात्रै कोषमा १ हजार ३ सय २८ रोजगारदाता र ६४ हजार ९ सय ५६ श्रमिक सामेल भएका छन्। उनीहरूबाट माघयता मात्रै २ अर्ब २१ करोड १२ लाख रुपैयाँ संकलन भएको छ। सरकारले २०७६०७७ भित्र सूचीकृत भई वृद्धावस्था सुरक्षा योजनाअन्तर्गतको संकलित योगदान रकमको लगानीबाट प्राप्त प्रतिफल योगदानकर्तालाई दिने निर्णय गरेको छ। वितरण योग्य रकम ३ करोड ८० लाख रुपैयाँ कोषमा सम्बन्धित योगदानकर्ताको योगदान रकम दाखिला भएको आधारमा ८ प्रतिशत प्रतिफल वितरण गर्ने निर्णय गरेको छ। कोषले सो रकम योगदानकर्ताको सामाजिक सुरक्षा कोषको खातामा जम्मा गर्ने जनाएको छ। सरकारले बजेटमार्फत जेठ र असार महिनाको योगदान रकम जम्मा गर्ने निर्णय गरेको थियो। सरकारले गत मंसिर ११ गते घोषणा गरेको योगदानमा आधारित सामाजिक सुरक्षा कार्यक्रममा ०७६ साउन १ गतेदेखि योगदान सुरु भएको थियो। कोषका कार्यकारी निर्देशक ज्ञवालीले दोहोरो कर नभई कर छुटको व्यवस्था गरिएको बताए। ३ लाखको दायरालाई संशोधन गरी ५ लाखसम्म छुट दिएको दिएले उनले जानकारी दिए। न्यूनतम पारिश्रमिक १ लाख २५ हजारभन्दा कम पाउनेले दोहोरो कर तिर्नु नपर्ने व्यवस्था गरिएको छ। सोभन्दा माथि न्यूनतम पारिश्रमिक हुनेले सामाजिक सुरक्षा कोषमा रकम जम्मा गर्दा र झिक्दा ३० प्रतिशत कर तिर्नुपर्ने व्यवस्था गरिएको छ। १ लाख २५ हजारभन्दा बढी न्यूनतम पारिश्रमिक पाउनेको करिब ६ हजार छन्। पछिल्लो समयमा नेपाल बैंकर्स संघ र सामाजिक सुरक्षा कोषबीच जुहारी चलिरहेको छ। बैंकका कर्मचारीसमेत कोषमा सामेल हुन आनाकानी गरिरहेका छन्। सरकारले प्रतिष्ठानका श्रमिकलाई समेटी सकेपछि अनौपचारिक क्षेत्र समेट्ने यसअघि उल्लेख गरेको थियो। अनौपचारिक क्षेत्रका श्रमिक उल्लेख्य मात्रामा आउन नसके पनि सरकारले आउने वर्षदेखि नै अनौपचारिक क्षेत्रका श्रमिकलाई समेट्ने योजना बनाइसकेको छ। ज्ञवालीले आउने आर्थिक वर्षको प्रथम चौमासिकभित्र कार्यविधि बनाएर असंगठित (अनौपचारिक) श्रमिकलाई समेट्ने बताए। स्वरोजगारका श्रमिकलाई पनि समेट्ने सरकारको योजना छ। यस कार्यक्रमबाट श्रमिक तथा रोजगारदाता दुवै लाभान्वित हुन्छन्। सामाजिक सुरक्षा कोषमा श्रमिकले ११ प्रतिशत र रोजगारदाताले २० प्रतिशत योगदान गर्नुपर्छ। कोषमा आए पनि रोजगारदाताले थप व्यायभार व्यहोर्नु पर्दैन। कोषका उपकार्यकारी निर्देशक विवेक पन्थीले श्रम ऐन र सामाजिक सुरक्षा कोष ऐन अनिवार्य कार्यान्वयन गर्ने बताए। योगदानकर्ताको मृत्यु भए श्रीमान् वा श्रीमतीलाई अन्तिम आधारभूत पारिश्रमिकको ६० प्रतिशतले जीवित रहेसम्म मासिक निवृत्तिभरण (पेन्सन) पाइन्छ। त्यस्तै १८ वर्ष उमेर पूरा नभएको सन्ततिलाई १८ वर्षको उमेरसम्म ४० प्रतिशत सन्तति शैक्षिक वृत्ति पाइने व्यवस्था छ। योगदानकर्ताको एकाघरको पति वा पत्नी वा छोराछोरी कोही पनि नभएको अवस्थामा आश्रित बाबुआमालाई जीवित रहँदासम्म मासिक ६० प्रतिशत रकम पाइने व्यवस्था छ। वृद्धवस्था सुरक्षा योजनाअन्तर्गत योगदानकर्ताको अवकाशपछि जीवित रहेसम्म निवृत्तिभरणको व्यवस्था गरिएको छ। मातृत्व सुरक्षा योजनाका लागि १८ महिनाको अवधिमा १२ महिना योगदान गर्नुपर्छ। दुर्घटना तथा अशक्तता वृत्ति योगदान गरेको समयदेखि प्राप्त गर्ने हुन्छ।"
२ अर्ब लागतमा अन्नपूर्ण केबलकार,"पोखरा : आउँदो दसैं र तिहारबीच फेवाताल, पोखरा बजार, अन्नपूर्ण, धौलागिरी, माछापुच्छेलगायतका हिमाल आकाशबाटै अवलोकन गदै अब केबलकारबाट ८ मिनेटमै सराङ्कोट पुगिने भएको छ। फेवातालको किनार पोखरा१८ सेदीबगरबाट सराङ्कोट जाने गरी निर्माण भइरहेको केबलकारको निर्माण सकिएले अब सञ्चालनको तयारीमा रहेको अन्नपूर्ण केवलकार प्रालिका निर्देशक तीर्थराज त्रिपाठीले जानकारी दिए। कोरोना संकटका कारण केबलकार निर्माणमा ढिला भएको थियो। पहिलो लकडाउन हटेलगतै जापानी प्राविधिक टोली आएर लठ्ठो टाँग्ने र डब्बा राख्ने काम सकेपछि केबलकार सञ्चालनको तयारीमा थियो। कोरोनाको दोस्रो लहरका कारण सञ्चालन पछि सरेको हो, प्रालिका निर्देशक त्रिपाठीले भने। कोरोना संक्रमण नियन्त्रणमा आएलगतै जापानी प्राविधिक टोली पोखरा आउनेछन्। केबलकार व्यावसायीक रूपमा सञ्चालनअघि पूर्ण परीक्षण सुरु गरेर दसैं र तिहारको बीचमा सञ्चालन गरिने उनले बताए। केबवलकारमा सराङ्कोटसम्मको शुल्क पनि निर्धारण भइसकेको छ। नेपालीलाई प्रतिव्यक्ति ६ सय रुपैयाँ लाग्नेछ। यसैगरी एसियन पर्यटकलाई प्रतिव्यक्ति ७ सय र अन्य मुलुलकका पर्यटकलाई ८ सय लाग्ने गरी टिकट शुल्क तय भएको त्रिपाठीले जानकारी दिए। विद्यार्थी र वृद्धवृद्धालाई २० देखि २५ प्रतिशतसम्म छुट दिइने पनि निर्देशक त्रिपाठीले बताए। पोखरा महानगरपालिकाको राजस्व निर्धारण समितिसहितको टोलीले शुल्क निर्धारण गरेको हो। केबलकार सञ्चालनसँगै पोखरा आउने पर्यटकका लागि नयाँ पर्यटकीय आकर्षणको केन्द्र बन्ने भएको छ। मान्छे बोक्ने १७ र एक सामान बोक्ने गुण्डला (डब्बा) सहित १८ वटा डब्बा केबलकारमा सञ्चालन हुनेछ। लठ्ठो तानेर डब्बा फिक्स गरेर अहिले केबलकार तायारी अवस्थामा राखिएको छ। प्रालिले सराङ्कोटमा भ्यूटावर पनि तयार गरिसकेको छ। रेस्टुरेन्टको काम पनि फिनिसिङ मात्र बाँकी रहेको उनले बताए। केबलकार निर्माणमा लागत भने बढेको छ। केबलकार सञ्चालनका लागि थप जग्गा खरिद, स्टिल र फलामको स्ट्रक्चर निर्माण गरिने भनिएकोमा कंक्रिट र ढलानको स्ट्रक्चर निर्माण गुर्नपर्ने, स्थायी सम्पत्तिमा लगानी बढी हुनुलगायतका कारण लागत बढेको त्रिपाठीले बताए। केबलकार सम्पन्न हुँदा १ अर्ब लगानी हुने भनिएकोमा लागत बढेर करिब २ अर्ब पुगेको त्रिपाठीको भनाइ छ। केबलकारले प्रतिघण्टा १ हजार ५ सय जनालाई सेवा दिने सक्ने क्षमताको भएको उनले बताए। पोखराको युवा व्यवसायी अन्नपूर्ण केबलकार प्रालिका अध्यक्ष कालु गुरुङसहितको टोलीले ४ वर्षअघि केबलकार निर्माण सुरु गरेको थियो।"
खुल्यो भन्दैमा खेलाँची नगरौं,"काठमाडौं : कोरोना संक्रमणको चेन ब्रेक नहुँदै सडकमा सवारी साधनको चाप बढेको छ। आर्थिक गतिविधि खस्किँदा र दैनिक जीवनयापनमा समस्या आउन थालेपछि सरकारले निषेधाज्ञा निकै खुकुलो पारेको छ। यससँगै रोग प्रसारको जोखिम भने बढेको छ। विज्ञहरू भन्छन्, सावधानी अपनाउनु अत्यावश्यक छ। भाइरोलोजिष्ट एवं इपिडिमियोलोजी तथा रोग नियन्त्रण महाशाखाका पूर्वनिर्देशक डा बासुदेव पाण्डेका अनुसार, अहिले कोरोना संक्रमणको चेन ब्रेक भएको छैन। संक्रमणको जोखिम कायमै छ। चेन ब्रेक भएर आवागमन खुला गरिएको होइन, डा पाण्डेले भने, संक्रमणको जोखिम हटेको छैन। बाहिर निस्कँदा सतर्कता अपनाउनै पर्छ। काठमाडौं उपत्यकामा मंगलबारदेखि निषेधाज्ञा थप खुकुलो बनाउँदै एक साता थपिएको छ। काठमाडौं, भक्तपुर र ललितपुरका प्रमुख जिल्ला अधिकारीको बैठकले यस्तो निर्णय गरेको हो। अब २५ सिट क्षमताभन्दा माथिका बस जोरबिजोर प्रणालीका आधारमा चल्नेछन्। चालक, सहचालक र यात्रुले अनिवार्य स्वास्थ्य मापदण्ड भने पालना गर्नुपर्नेछ। स्वास्थ्य मन्त्रालयका पूर्वप्रमुख विशेषज्ञ डा सुशीलनाथ प्याकुरेल लामो समय बन्द भएर घाटा व्यहोरिरहेका सार्वजनिक यातायातले स्वास्थ्य मापदण्ड पालना नगरी यात्रु कोच्ने संभावना रहेको बताउँछन्। डा प्याकुरेल भन्छन्, बसका सिटमा भौतिक दूरी कायम राख्नुपर्छ। प्रत्येक सिटमा सेनिटाइजर हुनुपर्छ। यसलाई कडाइका साथ अनुगमन गर्ने हो भने निषेधाज्ञा खुकुलो गर्नु ठिकै हो। प्रभावकारी अनुगमन गरी स्वास्थ्य मापदण्ड पालना गर्नेतर्फ ध्यान दिनु जरुरी छ। काठमाडौंका प्रमुख जिल्ला अधिकारी कालीप्रसाद पराजुलीले जारी गरेको निषेधाज्ञाको आदेशमा खाद्यान्न, दूध तथा दुग्धजन्य पदार्थ, फलफूल, तरकारी, माछा, मासु, पूजा सामग्री पसल, खेलकुद सामग्री पसल र स्टेसनरी पसल साँझ ६ बजेसम्म खुल्ने उल्लेख छ। यसअघि सरकारले असार १७ गतेदेखि आन्तरिक हवाई उडान पनि खोल्ने निर्णय गरिसकेको छ। पछिल्लो २४ घण्टामा काठमाडौं उपत्यकाका तीन जिल्लामा ५ सय १४ जनामा संक्रमण पुष्टि भएको स्वास्थ्य मन्त्रालयले जनाएको छ। उपत्यकामा अहिले पनि ८ हजार ३ सय ९७ जना सक्रिय संक्रमित छन्। शुक्रराज टपिकल तथा सरुवा रोग अस्पताल, क्लिनिकल रिसर्च युनिट संयोजक डा शेरबहादुर पुन संक्रमणको जोखिम यथावत नै रहेको बताउँछन्। उनले भने, संक्रमणको पहिलो र दोस्रो लहरबीचको अवधि जस्तो पनि छैन। दुई हजारको हाराहारीमा त अहिले पनि नयाँ संक्रमित भेटिएकै छन्। चेन ब्रेक भइहालेको भनि यकिन गर्न सकिँदैन। पछिल्लो २४ घण्टामा ११ हजार ६ सय ४० जनाको परीक्षण गरिएको थियो। तीमध्ये २ हजार ४ सय ४४ जनामा संक्रमण पुष्टि भएको छ। आन्दोलन पनि सँगसँगैविघटित प्रतिनिधि सभा पुनस्र्थापना र पेट्रोलियम पदार्थमा गरिएको मूल्य वृद्धि फिर्ताको माग गर्दै विद्यार्थी संगठनहरूले सडक आन्दोलनसमेत गर्दै आएका छन्। यसले पनि संक्रमणको जोखिम झन् बढाएको विज्ञहरूको भनाइ छ। सत्तारुढ एवं विपक्षी दलका गुटगत भेलाले पनि संक्रमणको जोखिम बढाएको हो। २५ जनाभन्दा बढी भेला हुन नपाउने प्रोटोकल स्वं दलहरू उल्लंघन गरिरहेका छन्। स्वास्थ्य मन्त्रालयका एक उच्च अधिकारीले भने, सडक प्रदर्शन बढ्दै गए संक्रमणको तेस्रो लहरलाई निमन्त्रणा दिए सरह हुनेछ। संक्रमितहरूमध्ये कतिपय आइसोलेसनमा छन्। आइसोलेसनमा बस्दा वाक्क लाग्यो भन्दै सडकमा ओर्लने संभावना पनि उत्तिकै छ। आइसोलेसनको अनुगमन (मनिटरिङ) भएकै छैन। मान्छेहरू जथाभावि हिँड्न थालिसकेका छन्। आइसोलेसनमा इमान्दारीपूर्वक नबस्ने व्यक्तिबाट हुन सक्ने संक्रमणको जोखिम छ। स्वास्थ्य मन्त्रालयका प्रवक्ता डा कृष्णप्रसाद पौडेलका अनुसार, कोरोना संक्रमण तुलनात्मक रूपमा घटे पनि जोखिम हटेको छैन। उनले भने, निषेधाज्ञा खुकुलो भए पनि संक्रमणको जोखिम उत्तिकै छ। काम नपरी घर बाहिर निस्कनु हुँदैन। अत्यावश्यक काममा निक्लनै परे वा नियमित कार्यालय जान परेमा सावधानी अपनाउनु जरुरी छ।"
मोरङमा धमाधम रोपाईँ (फोटोफिचर),विराटनगर : आज असार १५ । मोरङका कृषक धान रोपाईँमा व्यस्त छन् । मंगलबारसम्ममा मोरङमा १२ प्रतिशत धान रोपाइँ भएको छ । कृषि विकास निर्देशनालय प्रदेश १ विराटनगरका अनुसार मोरङमा ८३ हजार ३ सय हेक्टर धान खेति हुने क्षेत्रफलमध्ये ९ हजार ९ सय ९६ हेक्टर क्षेत्रफलमा धान रोपाईँ भएको हो । आज विभिन्न स्थानमा दही चिउरा खाएर सामूहिकरुपमा समेत कृषकले धान रोपिरहेका छन् । प्रदेश १ मा भने हालसम्म १८ प्रतिशत धान रोपाई भएको छ । प्रदेश १ को मध्य पहाडि जिल्लामा सबैभन्दा बढी २८ प्रतिशत र सबै भन्दा कम तराईका जिल्लामा १४ प्रतिशत धान रोपाइँ भएको निर्देशनालयले जनाएको छ । धान रोप्नलाई ठिक्क पारिएको खेत।
प्रधानन्यायाधीशको प्रश्न  धारा ७६ (५) को प्रक्रिया पूरा नगरेपछि विकल्प खोज्नु पर्ने थिएन ?,"काठमाडौं : नायव महान्यायाधिवक्ता पद्मप्रसाद पाण्डेयले नेपालको संविधानअनुसार प्रधानमन्त्री नियुक्तिका लागि आधार नदेखिएपछि राष्ट्रपतिले प्रतिनिधिसभा विघटन गर्नुपरेको तर्क गरेका छन्। प्रतिनिधिसभा विघटनविरुद्धको मुद्दामा सरकारी पक्षबाट बहस गर्दै पाण्डेयले प्रधानमन्त्री बन्ने आधार स्पष्ट नभएपछि विघटन भएको बताएका हुन्। संवैधानिक इजलासमा प्रतिनिधिसभा विघटनसम्बन्धी मुद्दाको सुनुवाइका क्रममा सरकारी पक्षबाट बहस गर्दै उनले प्रधानमन्त्रीका लागि केपी ओली र देउवा दुवैको आधार स्पष्ट नभएपछि संविधानअनुसार विघटन गरिएको तर्क गरेका हुन्। नेपालको संविधानको धारा ७६ (५) को प्रक्रिया पूरा नगरेकाले प्रश्न उठेको हो, विकल्प खोज्नु पर्ने थिएन र ? भन्ने प्रधानन्यायाधीश चोलेन्द्र शम्शेर राणाको प्रश्नको जवाफमा नायव महान्यायाधिवक्ता पाण्डेयले भने, दुवैको आधार नदेखेपछि राष्ट्रपतिले अस्वीकार गर्नुभयो, यो विषयलाई अदालतले हेर्न पनि मिल्दैन । प्रधानन्यायाधीश राणाले पाण्डेयलाई लगातार प्रश्न गरेका छन्। कुनै दुईमध्ये एकलाई नगर्दा यो अवस्था आएको हो कि हैन ? भारतलगायत देशमा के अभ्यास छ ?, प्रधानन्यायाधीश राणाले फेरि प्रश्न गरे। जसको जवाफमा नायब महान्यायाधिवक्ता पाण्डेयले भने, भारतमा पनि पटकपटक संसद् विघटन भएको छ, भारतमा संसद् विघटनपछि सरकार स्थिर भयो, जहाँ सरकार स्थिरता हुन्छ, त्यहाँ विकास हुन्छ, विघटनले प्रजातन्त्र कमजोर हुँदैन । महान्यायाधिवक्तासहित ११ जनाले सरकारी पक्षबाट बहस गर्ने तय भएको छ। त्यसमध्ये महान्यायाधिवक्ता रमेश बडालले सोमबार बहस गरिसकेका छन्। प्रधानन्यायाधीश चोलेन्द्रशम्शेर जबरा, वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा बहस जारी छ। रासस"
यो बहुदलीय व्यवस्था हो कि निर्दलीय ?,"काठमाडौं : संवैधानिक इजलासमा विपक्षी राष्ट्रपति कार्यालय, प्रधानमन्त्री केपी शर्मा ओली, प्रधानमन्त्री तथा मन्त्रिपरिषद्को कार्यालय र सभामुख अग्निप्रसाद सापकोटाका कानुन व्यवसायीको बहस सुरु भएको छ। प्रतिनिधि सभा विघटनविरुद्ध कांग्रेस सभापति शेरबहादुर देउवासहित १ सय ४६ सांसदले दायर गरेको निवेदनको तर्फको बहस सकिएपछि सोमबारबाट विपक्षी सरकारतर्फका कानुन व्यवसायीको सुरु भएको हो। सरकारका तर्फबाट महान्यायाधिवक्ता रमेश बडालले बहस गरेका छन्। महान्यायाधिवक्ता बडालले देउवाले प्रधानमन्त्रीको लागि राष्ट्रपतिसमक्ष बुझाएको दाबीको वैधानिकतामाथि प्रश्न उठाए। त्यो कागज देउवालाई प्रधानमन्त्री बनाउनकै लागि तयार गरिएको हो त ? कतै कम्प्युटर टाइप छ, कतै हस्तलिखित छ, कतै टिपेक्स लगाइएको छ। यो त मज्जाक हो। केरमेट गरेको कागज बुझाएर प्रधानमन्त्री बनाएन भन्ने ? बडालले संवैधानिक इजलासमा बहस गर्दै प्रश्न गरे। राष्ट्रपतिले संविधानबमोजिम नै ७६ (५) को सरकार बन्ने सम्भावना नदेखेको उनले तर्क राखे। बडालले राष्ट्रपतिविरुद्ध मुद्दा दिने र आरोपित गर्ने निवेदक पक्षले आफ्नै बेइज्जती गरेको दाबी गरे। राष्ट्रपतिले उहाँहरूको इज्जत जोगाइ दिएकै हो। राष्ट्रपतिलाई मनपरी गाली गरेर उहाँहरूले राष्ट्रपतिको मात्रै होइन आफ्नै बेइज्जत गर्नुभएको छ, उनले भने। प्रधानमन्त्री केपी शर्मा ओलीले धारा ७६ को ३ अनुसारको सरकार सञ्चालन गर्न नचाहेकै कारण नयाँ सरकार गठनको प्रक्रिया सुरु भएको उनको दाबी छ। महान्यायाधिवक्ता बडालले ७६(५) को सरकार बन्न नसक्नुको दोष प्रधानमन्त्रीलाई दिन नमिल्ने जिकिर गरे। राष्ट्रपतिले बहुमतको आधार हेर्ने हो। त्यस्तो आधार विवादास्पद वा संकाजन्य भएमा अस्वीकार गर्ने छुट त हुन्छ नि, बडालले भने। बडालले संविधानको धारा ७६(५) बमोजिमको प्रधानमन्त्री नियुक्तिका लागि आह्वान हुँदा केपी शर्मा ओलीले दाबी गर्न नमिल्ने भनेर कतै नलेखिएको जिकिर गरे। संविधानको धारा ७६ (५)को प्रधानमन्त्रीमा केपी ओलीले दाबी गर्ने होइन भनेर कहाँ लेख्या छ ? उनको प्रश्न थियो। उहाँहरूले भन्नुभयो संविधानको धारा ७६ को उपधारा (१), उपधारा (२), उपधारा (३) बमोजिम प्रधानमन्त्री तैं हुने अनि उपधारा (५) बमोजिम पनि तैं दाबी गर्ने ? उनले संवैधानिक इजलासको बहसका क्रममा भने, जनताले केपी ओलीलाई मत दिए त गर्ने के ? पहिला जनताले मत दिए र संविधानको धारा ७६ (२) बमोजिमको प्रधानमन्त्री भए। दल एकता भयो सरकार संविधानको धारा ७६(१) मा आयो। दल एक रहने अवस्था भएन र फेरि सरकार संविधानको धारा ७६(२) मा पुग्यो। जसपाका ३२ सांसदले समर्थन गरेपछि जेठ ७ मा नयाँ सरकारको प्रधानमन्त्रीमा ओलीले दाबी गरेको महान्यायाधिवक्ता बडालले स्पष्ट पारे। रातारात राजनीतिक परिस्थिति परिवर्तन भएर ओलीले पनि प्रधानमन्त्रीमा दाबी गरेको उनको जिकिर थियो। उपधारा ७६(४) अनुसार विश्वासको मत नपाए पनि (५) मा दाबी पेश गर्न मिल्छ, उनले भने, रातारात परिस्थिति परिवर्तन हुन्छ, परिस्थिति परिवर्तन भएपछि उहाँ (५) मा जानुभयो। बडालले प्रतिनिधि सभा विघटनसम्बन्धी मुद्दा संवैधानिक इजलासको क्षेत्राधिकारभित्र नपर्ने दाबी गरे। उनले यो मुद्दा संवैधानिक इजलासमा सुनुवाइ हुनु कानुनी दृष्टिले त्रुटिपूर्ण रहेको बताए। धारा ७६(५) को निर्णय विशुद्ध राष्ट्रपतिले गर्ने जिकिर गर्दै बडालले भने, त्यसमा न्यायालयले हात हाल्न मिल्दैन। रिट निवेदकहरूले गरेको दाबीबमोजिम संवैधानिक इजलासमा प्रतिनिधि सभा विघटनको मुद्दा आउनै नपर्ने महान्यायाधिवक्ताको तर्क छ। निवेदकहरूले रिटमा के लेख्नुभयो र अदालत कहाँनेर झुक्कियो ? यो संवैधानिक इजलासमा आइपुग्नुपर्ने मुद्दा नै होइन। जुन धारा टेकेर मुद्दा दिइएको छ, त्यो धाराको कुरा यहाँ उठेन, बडालले भने। महान्यायाधिवक्ताले इजलासले निर्दलीय पञ्चायती व्यवस्था रहने वा नरहने निक्यौल दिनुपर्नेसमेत बताए। यो बहुदलीय व्यवस्था हो कि होइन ? मित्रहरूको बहस सुन्दा हामी २०४६ सालको अन्त्यतिर छौं जस्तो लाग्यो। हामी त निर्दलीय पञ्चायती व्यवस्था राख्ने कि फाल्ने भन्नेमा निर्णायक बहस गर्दै रहेछौं, बडालले भने। महान्यायाधिवक्ता बडालले धारा ७६(५) मा दलीय निर्देशन र ह्विप लाग्ने दाबी गरे। बडालले उपधारा ५ अनुसार स्वतन्त्र रूपमा निर्वाचित सांसदहरू पनि सरकार बनाउने दाबी लिएर जान सक्ने व्याख्या गरेका छन्। दलका सदस्य भए दलको पत्र चाहिन्छ। दलको सदस्य नभए स्वतन्त्र रूपमा जान सक्छन् भनेको हो, इजलासमा उनले भने, दलचाहिँ चाहिन्छ, यो संविधानले निर्दललाई स्थान नै दिएको छैन। एउटा दलभित्रबाट निर्वाचित प्रतिनिधि सभा सदस्य विपक्षी दलको सांसदलाई प्रधानमन्त्री बनाउन जान्छ भने निर्दल हुँदोरहेछ कि, दल त्याग गरेको हुन्छ कि के हुन्छ ? बडालले प्रश्न गरे, एउटा दलबाट निर्वाचित हुने अनि प्रतिस्पर्धी दलको नेतालाई प्रधानमन्त्री बनाउन जान्छु भन्ने ? अनि सम्मानित अदालतबाट कार्यान्वयन गरिपाऊँ भनेर आउन मिल्छ श्रीमान् ? राजनीतिक दल हुन समान राजनीतिक विचारधारा, दर्शन र कार्यक्रम हुने भएको कुरा स्मरण गर्नुपर्ने बडालको तर्क छ। उनले दलको टिकटबाट निर्वाचित भएर आएपछि सोही दलको निर्णय मान्नु पर्ने बाध्यता रहेको बताए। दलको चुनाव चिह्नबाट सांसद हुने अनि दललाई म चिन्दिनँ भन्ने ? प्रश्न गर्दै उनले यो कुरा लागू भएमा संविधानका धेरै धारा निष्क्रिय हुन पुग्ने दाबी गरे। धारा ७६(४) बमोजिम विश्वासको मत लिनुपर्ने अनिवार्यताबारे रिट निवेदक पक्षमै एकमत नरहेको महान्यायाधिवक्ता बडालले बताए। उपधारा (४) बमोजिम विश्वासको मत नदिई अगाडि बढ्न मिल्छमिल्दैन भन्नेमा उहाँहरूकै कुरा एकमत छैन। तर (३) को प्रधानमन्त्री निरन्तर हुनुपर्छ भने विश्वासको मत लिनैपर्ने, नत्र नलिएर मार्ग प्रशस्त गरिदिए हुन्छ। विश्वासको मत प्राप्त गर्ने अवस्था छैन र आधार छैन भने (५) का लागि मार्ग प्रशस्त गर्ने हो, वडालले भने। कांग्रेस सभापति शेरबहादुर देउवाले सांसद गणेश पहाडी र सरला यादव समेतको हस्ताक्षर दुरुपयोग गरेको जिकिर गरेका छन्। हस्ताक्षर दुरुपयोग गरिएका कारण लिखतसम्बन्धी कसुरमा कारबाही अगाडि बढाउन इजलासले आदेश गर्नुपर्ने महान्यायाधिवक्ता बडालले माग गरे। प्रधानन्यायाधीश चोलेन्द्रशमशेर राणाले बडाललाई प्रश्न गरे, जुन प्रयोजनको लागि सही गरेको हो, त्यो दुरुपयोग भयो भन्ने अधिकार उहाँहरूकै होइन ? जवाफमा बडालले भने, हामी जग्गा किचलो मुद्दामा बहस गर्दै छैनौं, प्रधानमन्त्री नियुक्तिबारे बहस भइरहेको हुनाले लिखतबारे इजलासले हेर्नुपर्छ। संविधानको धारा ७६ को उपधारा ५ मा आधार प्रस्तुत गरेमा भनिएको छ। त्यसलाई स्वीकार गर्ने या नगर्ने भन्ने राष्ट्रपतिको अधिकारको बेस प्रिन्सिपल के हो ?, प्रधानन्यायाधीश राणाले महान्यायाधिवक्ता बडाललाई प्रश्न गरेका थिए। महान्यायाधिवक्ता बडालले सर्वोच्चमा दायर मुद्दामा ५ जनाको मात्र हस्ताक्षर रहेको रिट निवेदनमा १ सय ४६ जना निवेदक रहेको भन्न नमिल्ने बताए। रिट निवेदनमा शेरबहादुर देउवा, पुष्पकमल दाहाल प्रचण्ड, माधवकुमार नेपाल, उपेन्द्र यादव र दुर्गा पौडेल गरी कुल ५ जनाको मात्र हस्ताक्षर छ, वडालले इजलासमा बहस गर्दै भने, ५ जनाको मात्र हस्ताक्षर रहेको निवेदनमा १ सय ४६ जना निवेदक रहेको कुरा विद्वान अधिवक्ताहरूले आफ्नो बहसका क्रममा भन्नुभयो तर त्यो त भन्न मिल्दैन। महान्यायाधिवक्ता बडालले ३ घण्टाभन्दा बढी बहस गरेका छन्। संवैधानिक इजलासमा प्रधानन्यायाधीश चोलेन्द्रशमशेर राणा, न्यायाधीश दीपककुमार कार्की, मीरा खड्का, ईश्वरप्रसाद खतिवडा र आनन्दमोहन भट्टराई छन्। असार ९ गतेदेखि संवैधानिक इजलासमा सुनुवाइ भइरहेको छ। रिट निवेदकका तर्फबाट छुट्ट्याएको बहसको १२ घण्टाको समय आइतबार सकिएपछि सरकारी पक्षको बहस सुरु भएको छ। सरकारी पक्षलाई बहसका लागि १५ घण्टा छुट्ट्याइएको छ। जसमा १ घण्टा सभामुख अग्निप्रसाद सापकोटाका तर्फका कानुन व्यवसायीलाई दिइएको छ। त्यसपछि एमिकस क्युरीले आफ्नो राय दिनेछ। एमिकस क्युरीमा वरिष्ठ अधिवक्ता राघवलाल वैद्य, उषा मल्ल पाठक, कोमल प्रकाश घिमिरे र प्रकाशबहादुर केसी छन्।"
भूमिसम्बन्धी समस्या समाधान गरेरै छाड्छौँ: ज्ञवाली,"रौतहट: भूमि सम्बन्धी समस्या समाधान आयोगका केन्द्रीय अध्यक्ष देवी ज्ञावलीले भूमि सम्बन्धी समस्या जटील भए पनि सहजतापूर्वक समाधान खोजिने बताएका छन् । मंगलबार रौतहटको चन्द्रनिगाहपुरमा आयोजित भूमि सम्बन्धी समस्या समाधान विषयक अभिमुखीकरण कार्यक्रममा अध्यक्ष ज्ञावलीले आयोगले भूमिहीन दलित र भूमिहीन सुकुम्बासीको दिगो रुपमा समस्या समाधानको लागि काम गरिहेको बताए । हालसम्म करिब १० लाख भन्दा बढी नागरिकले जमिन प्राप्तिका लागत फारम भरेको जानकारी दिँदै उनले देशभर करिब २० देखि २१ लाख आवेदन पर्नसक्ने आंकलन गरेका छन् । २०१६ सालमा तत्कालीन प्रधानमन्त्री बीपी कोइरालाले बिर्ता उल्मुलन ऐन ल्याएकै कारण २०१७ सालमा सरकार ढलेको स्मरण गर्दै अध्यक्ष ज्ञवालीले जस्तोसुकै अफ्ठेरो आए पनि यो आयोगले यसपटक भूमिहीनहरुको व्यवस्थापन गरेरै छाड्ने विश्वास व्यक्त गरेका छन् । सुकुम्बासीहरुको पहिचान र समस्या समाधान खासगरी स्थानीय तहहरुबाट नै हुने हुँदा यो अवसरलाई नगुमाउन पनि अध्यक्ष ज्ञवालीले स्थानीय तहका प्रमुखहरुलाई आग्रह गरे । सुकुम्बासी तथा अव्यवस्थित जमिनहरुको लगत उठाउने मुख्य जिम्मा नै स्थानीय सरकारको भएकोले चाँडो भन्दा चाँडो लगत संकलन गर्न उनले स्थानीय सरकार प्रमुखहरुलाई आग्रह गरेका छन् । रौतहटको चन्द्रपुर नगरपालिकाले मात्रै लगत संकलन सम्पन्न गरेको र अन्य १७ वटा स्थानीय तहहरुसँग पनि काम गर्न सम्झौता भएको तर लगत संकलन कार्य नभएको आयोगका रौतहट जिल्ला अध्यक्ष उद्धब रेग्मीले जानकारी दिएका छन् । कार्यक्रममा रौतहटको बृन्दावन नगरपालिकाका प्रमुख राम स्नेही यादव,गढीमाई नगरपालिकाका प्रमुख श्याम यादव, प्रमुख प्रशासकीय अधिकृत नागेन्द्र यादव, गुजरा नगरपालिकाका प्रमुख शन्तलाल चौधरी, प्रमुख प्रशासकीय अधिकृत विनोद जयसवाल, चन्द्रपुर नगरपालिकाका प्रमुख प्रशासकीय अधिकृत सुरेन्द्र प्रधान, गरुडाका प्रमुख तथा प्रशासकीय अधिकृत लगायत जिल्लाका ९ वटा नगरपालिकाका प्रतिनिधिहरुको सहभागिता थियो । रौतहटमा १८ स्थमनीय तहमध्ये हालसम्म चन्द्रपुर नगरपालिकाले मात्रै लगत संकलन कार्य सम्पन्न गरेको छ ।"
सट्टेबाजलाई समाउँदै मोरङ प्रहरी,"विराटनगर: अनलाइनमार्फत खेलिने अवैध जुवाजन्य खेल सट्टेबाजीको एउटा समूहलाई प्रहरीले विराटनगरबाट २०७७ कात्तिक २ गते पक्राउ गर्यो । इन्डियन प्रिमियर लिग (आईपीएल) मा सट्टेबाजी लगाउँदै गर्दा २६ हजार रुपैयाँसहित पक्राउ पर्नेमा विराटनगर महानगरपालिका१६ का ३७ वर्षीय पुरुषोत्तम साह, ३५ वर्षीय मञ्जीत साह र विराटनगर१५ का २८ वर्षीय अपजर अली छन् । प्रहरीका अनुसार उनीहरु विराटनगरमा सट्टेबाजको सञ्जाल सञ्चालन र विस्तारमा सक्रिय थिए । सट्टेबाजीसँगै जोडिएका विराटनगर१५ का ३८ वर्षीय मुन्ना भनिने सत्यजीत साह असोज १३ गते पक्राउ परे । उनको साथबाट प्रहरीले ६० हजार रुपैयाँ नगद बरामद गर्यो । सट्टेबाजीमा हारेको रकम उठाउन व्यक्तिको अपहरण, शरीर बन्धक एवं कुटपिट गरिएको घटनालाई लिएर असोज २५ गते विराटनगर११ का २५ वर्षीय रोनल कँडेल पक्राउ परे । त्यतिबेला सट्टेबाजी खेल्ने र खेलाउनेहरुको लिस्ट बोकेर सूचनाकर्ता बन्दै प्रहरी कार्यालयमा पुगेका कँडेलतर्फ नै प्रहरीको कारवाही केन्द्रित थियो । उल्लेखित घटना र मोरङ प्रहरीले सार्वजनिक गरेको एक वर्षको कार्यप्रगति विवरणबाट प्रदेश १ को राजधानी विराटनगर प्रतिबन्धित जुवाजन्य खेल सट्टेबाजी (फाट्का)को केन्द्र बन्दै गएको पुष्टि हुन्छ । विभिन्न खेलकुद प्रतियोगिता एवं गतिविधी र समसामयिक परिवेशको पक्ष एवं विपक्षमा ठूलो रकम हारजीत हुने गरी पैसाको बाजी लगाएर आनलाइनमार्फत खेलिने प्रतिबन्धित जुवाजन्य खेल सट्टेबाजी हो । सट्टेबाजविरुद्ध मोरङमा एसपी सन्तोष खड्काको नेतृत्वमा चलाइएको विशेष अप्रेशनबाट प्रहरीले राम्रो सफलता प्राप्त गरेको छ । खड्काको कार्यकालमा सट्टेबाजी सञ्चालन गर्ने ठूलाठूला एवं मजवुत गिरोहको सञ्जाल भत्काउन प्रहरी सफल भएको हो । जालो तोड्ने क्रममा एक वर्षको अवधिमा मात्रै मोरङमा जुवा एवं सट्टेबाजी खेल्ने र खेलाउने गिरोहका ७४ जनालाई प्रहरीले पक्राउ गरेर मुद्दा चलाएको छ । पक्राउ परेकाको साथबाट २८ वटा सवारी साधन र १५ लाख ८८ हजार सात सय रुपैयाँ नगद प्रहरीले बरामद गर्यो । त्यसअघि प्रहरीले विराटनगरमा व्यापक रूपमा भइरहेको सट्टेबाजीको सुइँकोसम्म पाएको थिएन । मोरङ प्रहरी प्रमुख बनेर एसपी खड्का आउनुअघि सट्टेबाजीको सञ्जाल विराटनगरमा भित्रभित्रै विस्तार भइरहेको थियो । खड्का नेतृत्वमा प्रहरी कडा बनेर कारवाहीमा उत्रिएपछि केहीले यो पेसा नै परिवर्तन गर्न थालेका छन् । सट्टेबाजसँग जोडिएको प्रतिबन्धित भारतीय नोट बोकेर नेपाल प्रवेश गर्ने गिरोहमाथि पनि प्रहरी कडा बन्यो । सट्टेबाजीकै लागि भारतबाट ल्याइएको चार लाख ७३ हजार भारतीय र स्रोत नखुलेको १७ हजार नेपाली रुपैयाँसहित सात जना व्यक्तिहरुलाई नेपालभारत सीमा क्षेत्रबाट पक्राउ गरेर कानुनको दायरामा ल्याइएको मोरङ प्रहरीका निमित्त प्रमुख डीएसपी मञ्जील मुकारुङले बताए । धेरै रकमको हारजीत हुने भए पनि अनलाइनमार्फत गोप्य तरिकाले खेलिने भएकाले सट्टेबाजलाई पत्ता लगाउन र नियन्त्रणमा लिन चुनौतीपूर्ण एवं जटिल थियो, उनले भने, तर निक्कै मिहिनेत र लामो अध्ययन एवं अनुसन्धानपछि अवैध जुवाजन्य खेल खेल्ने र खेलाउने गिरोहलाई तहसनहस बनाउन प्रहरी सफल भयो । कतै यसका अवशेष बाँकी छन् कि भनेर प्रहरीले अहिले सुक्ष्म रूपमा निगरानी गरिरहेको जानकारी मुकारुङले दिए । मुकारुङले नै जिम्मेवारी लिएका धेरै अप्रेशनमा मोरङ प्रहरी सफल भएको देखिन्छ । प्रहरीको विशेष ब्युरो काठमाडौंमा सरुवा भएका एसपी खड्काको कार्यकालमा जघन्य प्रकृतिका अपराध नियन्त्रण, अनुसन्धान, शान्ति सुरक्षादेखि सट्टेबाजी, हतियार एवं लागूऔषध कारोबार, मानव बेचबिखन, अवैध मुद्रा, चोरीतस्करी, सीमा अपराध, सामाजिक सञ्जालको दुरुपयोग, कोरोना महामारी नियन्त्रण लगायत मोरङ प्रहरीको प्राथमिकतामा थिए । अपराध नियन्त्रण, अनुसन्धान र द्धन्द्ध व्यवस्थापनमा अब्बल देखिएका एसपी खड्का एक वर्षको अध्ययन र अनुसन्धानबाट मुलुकका अन्य स्थानभन्दा मोरङमा अपराधको शैली नै फरक किसिमको पाइएको बताउँछन् । एक वर्षमा फेसबुक एवं सामाजिक सञ्जालसँग जोडिएका एक सय १३ वटा अपराध मोरङमा भएका छन् । जटिल अनुसन्धानबीच ६९ वटा फेसबुक अकाउण्ट बन्द गरिएको छ,डीएसपी मुकारुङले भने, यससँग जोडिएर अपराध गर्नेलाई कानुनी काराबाहीको दायरामा ल्यायो । मोरङमा कोरोना महामारीमा निषेधाज्ञा उल्लंघन गर्ने दुई हजार तीन सय ४५ जनालाई पक्राउ गरेर १२ लाख ८१ हजार एक सय जरिवाना असुल गरिएको छ । प्रहरीको चोरीतस्करी नियन्त्रण अभियानबाट चार करोड ७७ लाख २८ हजार रुपैयाँ राजस्व संकलन भएको छ । तस्करीमा संलग्न ६४ जना मानिस र ८२ वटा सवारी साधन प्रहरीले नियन्त्रणमा लियो । नदीजन्य वस्तुको अवैध उत्खनन् र चोरीनिकासीमा प्रयोग भएका दुई सय ५४ सवारी साधनसहित १२ जनालाई पक्राउ गरेर २७ लाख ६३ हजार चार सय २० रुपैयाँ जरिवाना गरिएको डीएसपी मुकारुङले बताए । उनका अनुसार विभिन्न मुद्दामा अदालतले दोषी ठहर गरे पनि फरार रहेका एक सय २१ जना प्रतिवादी एक वर्षको अवधिमा मोरङबाट पक्राउ परेका छन् । उनीहरुबाट ५३ वर्ष ११ महिना एक दिन कैद तथा २९ लाख ४६ हजार सात सय ३५ रुपैयाँ जरिवाना असुल भएको मुकारुङले बताए । एक वर्षमा ११ हजार छ सय ५८ लिटर अवैध घरेलु र १३ हजार आठ सय ८१ बोतल चलानी मदिरा प्रहरीले नियन्त्रणमा लिएको छ । मदिरासँग जोडिएका सात जना मानिस र १६ वटा सवारी साधन पक्राउ परेको मुकारुङको भनाइ छ । उनका अनुसार हराएका एवं चोरी भएका २१ वटा मोटरसाइकल र चार सय ४१ वटा मोबाइल फेला पारेर सम्बन्धित धनीलाई बुझाइएको छ । मोरङ प्रहरीले एक वर्षको अवधिमा लागुऔषध गाँजा एक सय ७३ किलो बरामद गर्यो । त्यस्तै नाइट्राभेट, लुपिजेसिक, डाइजापाम, एभिल, नाइट्रोसन, डाइजेल्याब, स्पास्मोप्रोक्सिभन, नाइट्राजेपाम, फेनारगन, नुरफिन लगायतका लागुऔषध पनि ठूलो परिणाममा बरामद भएको मुकारुङको भनाइ छ । उनका अनुसार लागुऔषध ओसारपसार, बेचबिखनसमेतमा जोडिएका दुई सय ६८ जनालाई पक्राउ गरेर मुद्दा चलाइएको छ । मोरङमा सबै अपराधको अनुसन्धानमा प्रहरीले सफलता प्राप्त गरेको मुकारुङले बताए । कोरोना महामारी नियन्त्रण, सट्टेबाज र मिटरब्याजमा पैसा लगानी गरेर सर्वसाधारणलाई उठिबास लगाउने गिरोहमाथिको कारबाही एसपी खड्काको कार्यकालमा उत्कृष्ट देखियो । मिटरब्याजका नाममा सर्वसाधारणमा आतंक सिर्जना गर्ने, धम्क्याउने, थर्काउने र गरिबको सर्वस्व सक्ने गिरोहमाथिको प्रहरी कारवाही सबैभन्दा प्रभावकारी बनेको हो । २०७७ जेठ ९ गते मोरङमा हाजिर भएका खड्काको ठाउँमा मोरङ प्रहरी प्रमुखका रूपमा प्रहरी प्रधान कार्यालय कर्मचारी प्रशासन शाखामा कार्यरत एसपी जनार्दन जिसीको सरुवा भएको छ । जिसी बुधबार मोरङ हाजिर हुँदैछन् । मोरङ प्रहरी प्रमुख एसपी सन्तोष खड्का ।"
प्रतिनिधिसभा विघटन : आज सरकारी पक्षबाट कसले गर्दैछ बहस ?,"काठमाडौं : प्रतिनिधिसभा विघटनसम्बन्धी रिट निवेदनमा मंगलबार पनि सरकारकी पक्षको बहस हुनेछ। सोमबार महान्यायाधिवक्ता रमेश बडालले सरकारी पक्षको नेतृत्व गर्दै तीन घण्टाभन्दा बढी बहस गरेका थिए। उनले प्रतिनिधिसभा विघटन संविधानसम्मत भएको तर्क राखे। महान्यायाधिवक्ता बडालसहित सरकारी पक्षबाट ११ जनाले बहस गर्दैछन्। अब १० जनाले बहस गर्न बाँकी छ। प्रधानन्यायाधीश चोलेन्द्रशम्शेर जबरा, वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा मंगलबार नायब महान्यायाधिवक्ता पद्मप्रसाद पाण्डेले दुई घण्टा बहस गर्नेछन्। उनले राष्ट्रपतिले दुवैको दावी अस्वीकार गर्न मिल्ने नमिल्ने सम्बन्धमा नेपालको संविधानमा भएका व्यवस्थाको विश्लेषण गर्नेछन्। साथै नेपालको संविधानको धारा ७६ को सरकार गठनमा ह्विप लाग्ने नलाग्ने र फ्लोर क्रससम्बन्धी अन्य देशको व्यवस्थाको बारेमा व्याख्या गर्नेछन्। त्यसैगरी अर्का नायब महान्यायाधिवक्ता विश्वराज कोइरालाले राजनीतिक प्रश्न र न्याय निरुपणयोग्य मापदण्डको विषयमा २० मिनेट व्याख्या गर्नेछन्। नायब महान्यायाधिवक्ता टेकबहादुर घिमिरले पनि २० मिनेट बहस गर्नेछन्। उनले संविधानको धारा ७६ (५) बमोजिमको सरकार गठनमा राजनीतिक दलको भूमिका र भएको अभ्यासको विश्लेषण गर्नेछन्। अर्का नायब महान्यायाधविक्ता श्यामकुमार भट्टराईले संविधानले आत्मसात् गरेको मूल्यको दृष्टिले प्रस्तुत विवादको सान्दर्भिकताका विषयमा १० मिनेट व्याख्या गर्नेछन्। सहन्यायाधिवक्ता गोपालप्रसाद रिजालले एकपटक विश्वासको मत लिन सक्दिन भनेपछि पुनः प्रधानमन्त्रीका लागि दावी गर्न मिल्ने नमिल्ने र प्रधानमन्त्रीको दुराशय रहे नरहेको विषयमा १५ मिनेट व्याख्या गर्नेछन्। सरकारी पक्षबाटै सहन्यायाधिवक्ता सञ्जीवरा रेग्मीले ३० मिनेट बहस गर्नेछन्। उनले प्रतिनिधिसभा विघटनसम्बन्धमा यसभन्दा अगाडि भएका आदेशमा भएको व्याख्या र प्रस्तुत विवादमा त्यसको सान्दर्भिकता प्रस्तुत गर्नेछन्। अर्का सहन्यायाधिवक्ता लोकराज पराजुलीले राष्ट्रपतिको दावीमा विश्वास प्राप्त हुने आधारका बारेमा राष्ट्रपतिले मूल्याङ्कन गर्ने विषयमा १५ मिनेट बहस गर्नेछन्। त्यस्तै सहन्यायाधिवक्ता खेमराज्ञ ज्ञवालीले राष्ट्रपतिको अधिकारको विषयमा १० मिनेट बहस गर्नेछन्। अर्का सहन्यायाधविक्ता उदपप्रसाद पुडासैनीले विधिशास्त्रीय दृष्टिले विघटनसम्बन्धी निर्णयको विवेचनाका विषयमा १० मिनेट र उपन्यायाधिवक्ता दशरथ पङ्गेनीले सरकार गठनका लागि धारा ७६ ले गरेका व्याख्या र भएका अभ्यासका साथै राजनीतिक घटनाक्रमको विश्लेषण गर्नेछन्। सरकारी पक्षलाई १५ घण्टा समय दिइएको छ। आइतबार रिट निवेदक नेपाली कांग्रेसका सभापति शेरबहादुर देउवासहित १४६ सांसदले दायर गरेको रिट निवेदनमाथि सुनुवाइ सकिएको थियो। निवेदक पक्षलाई १२ घण्टाको समय दिइएको थियो। उक्त समयमा रिट निवेदकका तर्फबाट ३६ कानून व्यवसायीले बहस गरेका थिए। निवेदक पक्षका कानून व्यवासयीले बहुमत सांसद पक्षमा रहेको जिकिर गर्दै नेपाली कांग्रेस सभापति शेरबहादुर देउवालाई प्रधानमन्त्री नियुक्त गर्नुपर्ने माग गरेका छन्। सरकारी पक्षको बहसपछि सभामुखका कानून व्यवसायीले एक घण्टाको सयम पाउनेछन्। त्यसपछि निवेदक पक्षले जवाफ दिनेछन्। जवाफ सकिएपछि अदालतको सहयोगी (एमीकस क्युरी) को बहस हुनेछ। त्यसपछि फैसला हुनेछ। सोही फैसलालाई राखेर प्रतिनिधिसभा विघटनसम्बन्धी मुद्दाको सुनुवाइ गरिन्छ। उक्त विवादमा ३० वटा रिट निवेदन परेका थिए। गत जेठ ८ गते मन्त्रिपरिषद्को सिफारिसमा प्रतिनिधिसभा विघटन गरी आगामी कात्तिक २६ र मङ्सिर ३ गते मध्यावधि निर्वाचन तोक्ने गरी राष्ट्रपतिको जेठ ८ गतेको निर्णय बदर गरेर असंवैधानिक र गैरकानूनी घोषणा गर्ने माग ती निवेदनमा गरिएको छ।"
"जबज, मदन भण्डारी र मार्क्सवादको भरोसा","मार्क्सवाद विश्वमा असफल भएको होइन, बरु सोभियत नमुना मात्र असफल भएको हो संकटमा जसको सम्झना हुन्छ, ऊ आशा र भरोसाको एउटा पुञ्ज हो। जीवनले जीवित वा विचारले जीवित यस्ता आशा र भरोसाकाबिम्बहरू सीमित हुन्छन् जसले फलोअरहरूलाई आशा, भरोसा र उर्जा प्रवाह गरिरहन्छन्। संसारभर कम्युनिष्ट आन्दोलन रक्षात्मक भइरहेका बेला नेपालमा मौलिक ढंगले मार्क्सवादको व्याख्या, पुनर्ताजगी र पुनर्एकीकरण गर्ने व्यक्ति मदन भण्डारी यस्तै भरोसाका पुञ्ज सावित भइरहेका छन्। हरेक नेपालीले नेपालको राष्ट्रिय एजेण्डा वा कम्युनिष्ट आन्दोलन समस्यामा परेको अनुभूत गर्नासाथ सम्झन्छन् मदन भण्डारी हुनुभएको भए यस्तो हुन्थेन। नेपाली कम्युनिष्टलाई बुझ्ने जोकोहीले भन्छन्, मदन भण्डारी हुनुभएको भए नेपाली कम्युनिष्ट आन्दोलन विश्वकै उत्कृष्ट हुन्थ्यो। अझ सशक्त आन्दोलनको बलले विश्वलाई समाजवादी बाटोमा अझ उत्प्रेरित गरिरहने थियो। भौतिक रिक्तताले मदनप्रतिको भरोसा झन् बढायो। मदन भण्डारीले नेपाली राजनीतिलाई कम्युनिष्ट पार्टीहरूको एकीकरण र नयाँ राजनीतिक रूपान्तरणको लागि नीतिगत र कार्यक्रमिक पुनर्संरचनाको खाका सिकाउनुभएको थियो। यही काम नै भण्डारीको जीवनपर्यन्त र आजसम्म अमीट छाप छोडेर उभिइरहेको छ। तत्कालीन नेकपा माले र मार्क्सवादीबीच २०४७ पुस २२ मा विधिवत् एकीकरण भएपछि बनेको नेपाल कम्युनिस्ट पार्टी (एकीकृत मार्क्सवादी लेनिनवादी(एमाले) को केन्द्रीय संगठन समितिको महासचिव मदन भण्डारी हुनुभयो।एकतापछिको सांगठनिक संरचनालाई राजनीतिक मार्गनिर्देश गर्न उहाँले जनताको बहुदलीय जनवाद (जबज) जस्तो मौलिक सिद्धान्तको निर्माण गर्नुभयो। जसले कम्युनिष्ट पार्टीहरूलाई राजनीतिक प्रतिस्पर्धाबाट जनताको बीचबाट स्थापित गराउने राम्रो शिक्षा दियो। ३० वर्षअघि मदनले लिएको त्यो बाटोले संसारभरका कम्युनिष्टहरूलाई सशस्त्र क्रान्तिको बाटो छाडेर शान्तिपूर्ण राजनीतिक प्रतिस्पर्धामा विश्वास गर्दा टिकिने रहेछ भन्ने नयाँ सन्देश प्रवाहित गर्न सफल भयो। नेपालमा पनि कम्युनिष्ट पार्टीको नेतृत्वमा गणतन्त्र र समाजवादी व्यवस्थाको स्थापनाको नाममा जब युद्ध, द्वन्द्व, कटुतापूर्ण प्रतिस्पर्धा हुन थाल्यो कम्युनिष्ट पार्टीभित्रकै सिर्जनात्मक सोचहरूलाई जबजकै पेरिफेरिमा नयाँ रूपान्तरण खोज्न प्रेरित गर्यो। सशस्त्र युद्धरत कम्युनिष्ट पार्टी पनि बहुदलीय प्रतिष्पर्धामा सहभागी हुँदै जनमतमा विश्वास गर्ने ठाउँमा उभियो। नेपालमा पछिल्ला समय दुई ठूला कम्युनिष्ट पार्टीहरूबीच एकता भइरहँदासम्म मदन भण्डारीको विचारको उपस्थितिले नेतृत्व गरिरहेको अनुभूति भएको थियो। कहिले तिक्ततापूर्ण सम्बन्ध र कहिले बाममोर्चा हुँदै कार्यगत एकता र पार्टी एकतासम्म आइपुगेको कम्युनिष्ट आन्दोलन फेरि टुटफुटको बाटोमा ओरालो लाग्ने अवस्था निर्माण भएको छ। नेकपा एमाले र नेकपा माओवादी (केन्द्र) भित्र पनि भएको विभाजनले कम्युनिष्ट आन्दोलनलाई थप रक्षात्मक बनाएको छ। यस्तो बेलामा मदन भण्डारी हुनुभएको भए भनेर फेरि एकपटक रिक्तताको महसुस गर्दै उर्जाको अपेक्षा गरेका छन्। लोकतन्त्र, अग्रगमन, स्वाभिमान र समृद्धिको खुला सिद्धान्तका रूपमा रहेको जनताको बहुदलीय जनवादको जगमा नै पार्टी एकता भएको थियो भलै राजनीतिक कार्यक्रमको रूपमा जनताको जनवाद शब्द राखिए पनि। जनताको जनवादका विशेषता पनि जनताको बहुदलीय जनवादभन्दा भिन्न थिएनन्।खँदिलो वैचारिक एकता र उत्तम राजनीतिक लाइन वा समृद्ध र सिर्जनात्मक सिद्धान्तबिना राजनीतिक दल आफूभित्र बलियो हुँदै जनताको दिलमा बस्न सक्दैन। आफू र आफ्नो दललाई जनताको सेवक र देशको सच्चा निर्माताका उभ्याउँदै जनताको हित, जीविका, स्वाभिमान, समृद्धि, दिगो विकास र एकतालाई सर्वस्व ठान्न सक्नुपर्छ। जब यो निष्ठा धर्मराउँछ, पार्टीहरू विगठनको बाटोमा जान्छन्। जबज, माओवाद, प्रचण्डपथ र २१औं शताब्दीको जनवाद नेपालका सन्दर्भमा लेनिनवादको जगमा माओले समृद्ध पारेको नौलो जनवादका नेपाली संस्करण हुन्। २१औं शताब्दीको विश्वसँग प्रविधि र विश्वव्यापीकरणको नेटवर्कमा हामीले गर्नुपर्ने प्रतिस्पर्धाका लागि हाम्रो देश समृद्ध एवं बलियो र जनता सुखी हुन जरुरी छ। मदन भण्डारीले सुरु गर्नुभएको जबज नेपालका लागि मात्र नभै विश्व कम्युनिष्ट आन्दोलनकै लागि आशाको पुञ्ज बनिरहेको थियो। त्यसको एक दृष्टान्त अमेरिकी पत्रिका न्यूजविक ले २७ मे १९९१ मा गरेको प्रकाशन हो। नेपाल, जहाँ कार्ल माक्र्स जीवित छन् शीर्षकमा छापेको जननेता भण्डारीको अन्तर्वार्ताले विश्वलाई नयाँ सन्देश दिएको थियो। मदन भण्डारीको राजनीतिक, वैचारिक र सांगठनिक रूपमा सच्चा उत्तराधिकारी बन्ने अवसर नेपाली कम्युनिष्ट आन्दोलनलाई आएको थियो। तर अझै पर्याप्त ध्यान दिएर नसच्चिने हो भने यो अवसरबाट समकालीन नेतृत्व विमुख हुनेछ। टुटफुट र ओरालो यात्रामा जाने वातावरणको हिस्सेदारहरूले मदन भण्डारीको बाटोमा छु भन्दा दुनियाँले पत्याउने अवस्था नहुन सक्छ। जनताको बहुदलीय जनवादनेपाली क्रान्तिको मौलिक र माटो सुहाउँदो कार्यक्रम हो। यसले बहुदलीय पुँजीवादी जनवादी क्रान्तिको कार्यक्रमभन्दा भिन्न विशेषता ग्रहण गरेको छ। संविधानको सर्वोच्चता, बहुलवादी खुला समाज, शक्ति पृथकीकरणको सिद्धान्त, स्वाधीनता, मानवाधिकारको रक्षा, आवधिक निर्वाचन, स्वाभिमानमा आधारित विदेशनीति आदि यसका विशेषता हुन्। यी सैद्धान्तिक विशेषतालाई कम्युनिस्ट आन्दोलनको लोकतान्त्रीकरण कार्यक्रम भनेर पनि चिनियो। यही कार्यक्रमका आधारमै विश्व कम्युनिष्ट आन्दोलनले कम्युनिष्टहरूको लोकतान्त्रिकरणलाई आफ्नो भविष्यको रूपमा बुझ्ने र व्यवहार गर्ने मौका पाए। पार्टी एकताका समयमा शक्तिमा भन्दा सम्मानमा रूपमा भन्दा व्यवहार र भावनामा एकता गर्नुपर्ने सन्देश सहित नीजि चाहना, पदीय अभिमानहरूलाई कहिल्यै कतै पनि उठ्न नदिनुभएका मदनको सांगठानिक कार्यशैली सधैका लागि अनुकरणीय रह्यो। पार्टीको आन्तरिक जीवनको संवेदनशील घडीमा संयम, फरक मत प्रतिको सम्मान, विरोधका स्वर सुन्न सक्ने धैर्यता, जनताप्रति उत्तरदायी, जनताबाट नियन्त्रित हुनुपर्ने मदन भण्डारीको विचारलाई व्यवहारमै उतार्न सके मात्रै उहाको पदचाप पछ्याउन सकेको ठहरिनेछ। यी व्यवहारमा सुधार नल्याउनेहरूमुलुकको मियो बन्न सक्दैनन् भन्ने जननेता भण्डारीको भविष्यवाणीलाई राजनीति गर्नेले गुरुमन्त्रको रूपमा लिनुपर्छ। यसर्थ भण्डारी कम्युनिष्ट राजनीतिका लागि मात्र नभै सिंगो राजनीतिका गुरु हुन्।राष्ट्रियताका सवालमा मदन भण्डारीले लिनुभएको अडानलाई तत्कालीन शासकहरू अर्थात् तराजतन्त्र पक्षधरहरूले समेत समर्थन गर्ने गरेका थिए। उनीहरू स्वयं आफ्नो प्रशंसा गर्नैपर्ने भएकाले भन्थे राजाभन्दा पछि राष्ट्रवादी त कम्युनिष्ट पो हुँदा रहेछन्। जबजमा मदनले भन्नुभएको छ १९औं शताब्दीको सुरुदेखि नै नेपाल राष्ट्रिय स्वाधीनताका निम्ति संघर्षमा उत्रन बाध्य भएको छ। ब्रिटिस इन्डिया, स्वतन्त्र भारत तथा ब्रिटेनसँग असमान एवं अपमानपूर्ण, राष्ट्रिय हित र स्वाधीनतामाथि आघात पार्ने अनेक सन्धिसम्झौताहरू भएका छन् र कायम पनि छन्। अन्तर्राष्ट्रिय वित्तीय संस्थाहरूसँग पनि हाम्रो राष्ट्रिय हितप्रतिकूल हुनेगरी सम्झौताहरू भएका छन्। यसकारण नवउपनिवेशी शोषणबाट मुक्त हुने स्वाधीनताको संघर्ष जारी छ। जबजले उतिबेलै भनेको थियो क्रान्ति समाजको प्रथम र अनिवार्य लक्ष्य भएको बेला सामाजिक क्रान्तिको कार्यक्रम र क्रान्तिपछि निर्माण तथा विकासलाई पार्टीको लक्ष्य बनाउनुपर्छ। अहिले नेपाली समाजमा सामाजिक क्रान्तिको अनिवार्यता छ, यसैलाई प्राथमिकता दिनु जरुरी छ। सामन्तवाद र साम्राज्यवादको शोषण उत्पीडनलाई अन्त्य नगरी नेपाली समाजको प्रगतिशील विकास सम्भव छैन।नेपाली कम्युनिष्ट आन्दोलन धर्मराएजस्तो अवस्थामा रहेका बेला सिंगो कम्युनिष्ट आन्दोलनप्रति भरोसा राख्नेहरूले एकपटक छातीमा हात राखेर आफूहरूले लिएको गलत बाटोको जिम्मेवारी लिँदै सच्चिने संकल्प गर्न जरुरी छ। जबज, माओवाद, प्रचण्डपथ र २१औं शताब्दीको जनवाद नेपालका सन्दर्भमा लेनिनवादको जगमा माओले समृद्ध पारेको नौलो जनवादका नेपाली संस्करण हुन्। २१औं शताब्दीको विश्वसँग प्रविधि र विश्वव्यापीकरणको नेटवर्कमा हामीले गर्नुपर्ने प्रतिस्पर्धाका लागि हाम्रो देश समृद्ध एवं बलियो र जनता सुखी हुन जरुरी छ। जननेता भण्डारीले ५७ मे १९९३ मा कलकत्तामा आयोजितसमकालीन विश्वपरिस्थिति र मार्क्सवादको सार्थकता विषयक कार्यपत्रमा उल्लेख गर्नुभएको थियोमार्क्सवाद विश्वमा असफल भएको होइन, बरु सोभियत नमुना मात्र असफल भएको हो। मार्क्सवादप्रतिको प्रतिबद्धतासँगसँगै उहाँले मार्क्सवादको प्रयोग नेकपा एमालेले नयाँ ढंगले गरिरहेको उल्लेख गर्दै यसका लागि वाम आन्दोलनको ४० वर्ष खर्चिएर जबजका कार्यक्रम तय गरिएको बताउनुभएको थियो। यही जबजकै जगमा फेरि छरिएका वामपन्थी दलहरूलाई एकीकृत पार्नेदेखि राष्ट्रिय र अन्तर्राष्ट्रिय परिवर्तित राजनीतिक वस्तुस्थितिमा मार्क्सवादलाई बहुदलीय प्रतिस्पर्धात्मक लोकतन्त्र र गणतन्त्रलाई जोगाउँदै समाजवाद स्थापनाको गन्तव्यमा पुग्न सके मात्रै मदन भण्डारीको पदचाप पछ्याउन सकिन्छ।"
"कांग्रेस महाधिवेशन : निधि, कोइराला र सिंहबीच चाक्सीबारीमा भेटवार्ता","काठमाडौं : १४ औं महाधिवेशन नजिकिएसँगै नेपाली कांग्रेस नेताहरु नेतृत्व लागि आआफ्नै तयारी र रणनीतिमा सक्रिय भएका छन्। सभाापतिका लागि आकांक्षी देखिएका दोस्रो पुस्ताका नेताहरूबीचको अलगअलग जमघट तीव्र भएको छ। खासगरी दोस्रो पुस्ताका तीन नेताहरू कांग्रेस उपसभापति विमलेन्द्र निधि, महामन्त्री डा शशांक कोइराला र पूर्वमहामन्त्री प्रकाशमान सिंहको साझा सक्रियताले कांग्रेस वृत्त तरंगित भएको छ। यी नेताहरूबीच तेस्रो पटक मंगलबार पनि भलाकुसारी भएको छ। कांग्रेसका संस्थापक वीपी कोइराला, महेन्द्रनारायण निधि र गणेशमान सिंहका पुत्र तीनै जनाले सभापति आकांक्षा राखेका छन्। सभापति शेरबहादुर देउवाविरुद्ध गठबन्धन बनाएर महाधिवेशनसम्म सहकार्यको तयारीमा रहेका नेताहरु सिंहको निवास चाक्सीबारीमा छलफलमा जुटेका हुन्। एक्लाएक्लै अघि बढ्दा देउवालाई झन् सजिलो हुने भएकोले मिलेर साझा उम्मेदवारी दिने रणनीतिअनुसार छलफल भइरहेको छ। सभापति शेरबहादुर देउवासँग नजिक मानिएका उपसभापति निधि अहिले संस्थापनतिर छैनन्। उनी आफैँ सभापतिको उम्मेदवार बन्ने तयारीमा बढेका छन्। सिंहका स्वकीय सचिव यूपी लामिछानेका अनुसार नेताहरूबीच महाधिवेशन केन्द्रित भएर निरन्तर छलफलमा व्यस्त भएका हुन्। उनकाअनुसार यसअघि निधि र सिंह कोइराला निवास महाराजगञ्ज र त्यसभन्दा पहिले कोइराला र सिंह निधि निवास बानेश्वरमा पुगेर छलफल गरेका थिए। तीनजनाबीचको शृखंलावद्ध भलाकुसारीबाट नेतृत्वका लागि आकांक्षी देखिएका अरू नेताहरू पनि झस्केका छन्। तीनजना पात्र मिलेमा कांग्रेस महाधिवेशनको अंकगणितसमेत उथलपुथल हुने भएकोले यो सक्रियतालाई महत्वका साथ हेरिएको छ। यस अगाडिको छलफलपश्चात पत्रकार माझ निधीले भनेका थिए, हामी नयाँ गुट बनाउन होइन, आगामी चुनाव र कांग्रेस महाधिवेशनको विषयमा छलफल गर्न बसेका हौं। यसैगरी महामन्त्रीडा शशांक कोइराला भने, हामीमा सहमतिको सम्भावना प्रबल बनेको छ। हाम्रो मुख्य उद्देश्य भनेकै पार्टीलाई एकजुट बनाउनु हो। हामी सहमतिमै को सभापति, को महामन्त्री बन्ने निर्णय गर्छौं। अहिले मात्र होइन, महाधिवेशनपछिसम्म पनि एक भएर जाने सम्भावना बढेर गएको छ। पूर्वमहामन्त्री सिंहले आगामी महाधिवेशनमा सबैलाई लैजानसक्ने प्रयासबारे छलफल भइरहेकाले अब हामी निरन्तर बैठक गर्ने र छलफल सकारात्मक दिशामा अगाडि बढेको प्रतिक्रिया दिएका थिए। यता सोमबार कांग्रेसका केन्द्रीय सदस्य एवम् पूर्व उपप्रधानमन्त्री सुजाता कोइराला निवास मण्डिखाटारमा वरिष्ठ नेता रामचन्द्र पौडेल र पूर्वमहामन्त्री कृष्णप्रसाद सिटौला छलफलमा जुटेका थिए। सहमति, सहकार्य र एकताका साथ आसन्न महाधिवेशन अगाडि बढाउने भन्ने बारेमा केन्द्रीत रहेर छलफल भएको केन्द्रीय सदस्य कोइरालाले जानकारी दिइन्। उनले भनिन्, गुट उपगुटका कारण पार्टी कमजोर भयो, आगामी महाधिवेशनमा पार्टीलाई कसरी बलियो र एकताबद्ध बनाउन सकिन्छ भन्ने बारेमा छलफल भएको हो। यसैगरी सोमबारै केन्द्रीय सदस्य शेखर कोइरालाले वरिष्ठ नेता रामचन्द्र पौडेललाई भेटेका थिए। नेपाली कांग्रेसको सभापतिमा उठ्ने तयारी गरेका कोइरालाले पौडेललाई भेट्न उनकै निवास बोहराटार पुगेका थिए। पौडेल र कोइरालाले एकअर्कालाई महाधिवेशनमा सहयोग मागेको बताइएको छ। स्रोतकाअनुसार कोइरालाले पौडेललाई भावी प्रधानमन्त्रीमा सहयोग गर्न सकिने बताएका छन् भने पौडेलले आफू सभापति हुने इच्छा गरेको जवाफ दिएका थिए। यस्तै, सभापति देउवाले पनि आगामी महाधिवेशनमा अन्तिम पटक सभापति लड्ने भन्दै आफूनिकट केन्द्रीय सदस्यहरुसँग छलफल अगाडि बढाएका छन्। कांग्रेसको सभापतिका लागि १२ जनाभन्दा बढीले दाबी गरेका छन्। वरिष्ठ नेता रामचन्द्र पौडेल पक्षमा मात्रै ८ जना दाबेदार छन्। सभापति शेरबहादुर देउवा पक्षमा देउवासहित विमलेन्द्र निधि र गोपालमान श्रेष्ठको दाबी छ। कृष्णप्रसाद सिटौलासमेत सभापतिको चर्चामा छन्। पौडेलले आफू एक पटक मात्रै चुनाव लड्ने भन्दै सहयोगका लागि आग्रह गरेका छन्। अब देउवा र पौडेलबाट नचल्ने भएकाले आफूलाई उम्मेदवार बनाउन अन्य नेताले आग्रह गरेका छन्। डाशेखर कोइरालाले विगत लामो समयदेखि सभापतिका लागि भन्दै अभियान नै सञ्चालन गरिरहेका छन्। कांग्रेस महाधिवेशन भदौ १६ देखि १९ गतेसम्म निर्धारित छ। पटकपटक सर्दै आएको महाधिवेशन कोरोना भाइरसका कारण हुनेनहुनेमा भने अधिकांश नेता नै सशंकित छन्।"
संसद्को अधिकार अपहरण भयो : सभामुख सापकोटा,"काठमाडौं : सभामुख अग्निप्रसाद सापकोटाले संसदको अधिकार अपहरण भएको बताएका छन्। मंगलबार सम्पादकसँगको छलफलमा सभामुख सापकोटाले यस्तो बताएका हुन्। उनले राष्ट्रपतिबाट कार्यक्षेत्र अतिक्रमण भएको र अदालतको निर्णय उलंघन हुँदा संसद्को अधिकार अपहरण भएको बताएका हुन्। संसदको कार्यक्षेत्रमा राष्ट्रपतिबाट अतिक्रमण भएपछि संसदको अधिकार अपहरण भयो, उनले भने। पुस ५ गते पहिलो पटक प्रतिनिधिसभा विघटन भएपछि सर्वोच्च अदालतले त्यसलाई असंवैधानिक भनेको फैसलाको पूर्णपाठ प्राप्त नहुँदै फेरि प्रतिनिधिसभा विघटन हुँदा अदालतको निर्णय उलंघन भएको उनको ठहर छ । प्रतिनिधिसभा विघटनविरुद्ध सर्वोच्च अदालतले दिएको आदेशको पूर्ण पाठ नआउँदै प्रतिनिधिसभा पुनः विघटन भयो, सभामुख सापकोटाले भने, यसले अदालतका निर्णय उलंघन भएको देखिन्छ । संविधान निर्माणको क्रममा यसका मूल्य मान्यता मेहनतका साथ समेटेका थियौँ, उनले भने, तर, अहिले संविधान अतिक्रमित भयो । प्रतिनिधिसभा विघटनपछि २७५ सांसदको अधिकार सभामुखमा निहित हुन गएको भन्दै उनले जनताका समस्या समाधारका लागि गम्भीर बन्नुपर्ने समय आएको बताए। आफ्नो भूमिकामाथि प्रश्न उठेको भन्दै सापकोटाले तटस्थता राष्ट्रिय हितमा केन्द्रित हुने बताए। परिस्थिति अनुसार राष्ट्रिय विषयमा धारणा सार्वजनिक गर्दा तटस्थ हुनुपर्छ भन्ने आवाज उठेको उनले बताए। सभामुख सापकोटाले आफूले बोलाएको सर्वदलीय बैठकमा प्रधानमन्त्री केपी ओली अनुपस्थित भएको गुनासोसमेत गरेका छन्।"
ओलीले बोलाए ०७५ जेठ २ अगाडिको एमाले केन्द्रीय कमिटी बैठक,"काठमाडौं : नेकपा (एमाले) ले दसौँ राष्ट्रिय महाधिवेशन आयोजक समितिलाई रुपान्तरण गरी पूर्ववत् केन्द्रीय कमिटीको बैठक आव्हान गरेको छ । पार्टीभित्र असन्तुष्ट रहेका पक्षको मागका आधारमा एमालेको मंगलबार सम्पन्न स्थायी कमिटीले बुधबार हुने आयोजक कमिटीको बैठकबाट त्यसलाई अनुमोदन गराउने निर्णय गरेको हो । प्रधानमन्त्री निवास बालुवाटारमा सम्पन्न मंगलबारको स्थायी कमिटीको बैठकले मुलुकको पछिल्लो राजनीतिक अवस्था जटिल र संकटपूर्ण भएको निष्कर्षसहित केन्द्रीय कमिटीको बैठक असार १८ गते आव्हान गर्ने निर्णय गरेको पार्टीका प्रवक्ता प्रदीपकुमार ज्ञवालीले जानकारी दिए। एमाले अध्यक्ष केपी ओलीले केही शर्तसहित गत जेठ २३ गते पार्टीलाई एकताबद्ध बनाउन २०७५ जेठ ३ गते नेकपा (माओवादी केन्द्र) सँगको एकतापूर्वको संरचनामा सञ्चालन गर्न तप्पर भएको घोषणा गरेका थिए । अध्यक्ष ओलीले नेपाली कांग्रेसका सभापति शेरबहादुर देउवालाई प्रधानमन्त्री बनाउने प्रस्तावमा जोडिएका नेपाल पक्षका केही तत्कालीन सांसद्ले हस्ताक्षर फिर्ता गर्नुपर्ने शर्त अगाडि सारेका थिए। उक्त हस्ताक्षर फिर्ता भएमा पार्टीले गरेका कारबाही फिर्ता गरिने र यसबीचका विवादका कारण कसैप्रति पूर्वाग्रह नराखिने अध्यक्ष ओलीको प्रस्ताव थियो । यसअघि स्थायी कमिटीको यही असार १३ गतेको बैठकले सर्वोच्च अदालतमा विचाराधीन प्रतिनिधिसभा विघटनसम्बन्धी मुद्दा, पार्टीको महाधिवेशन आयोजक कमिटीमाथि उठाइएका विवादलगायत विषयमा छलफल गर्न १६ गते बिहान ११ महाधिवेशन आयोजक कमिटीको बैठक बस्ने तय गरेको थियो । सर्वोच्च अदालतको गत फागुन २३ गतेको फैसलाबाट एमाले र माओवादी एकतापूर्वको अवस्थामा रहेपछि एमालेको गत फागुन २८ गतेको केन्द्रीय कमिटीको बैठकले आयोजक कमिटी गठन गरेको थियो । उक्त निर्णयमा नेता माधवकुमार नेपाल पक्ष असन्तुष्ट रहँदै आएकामा वार्ता र संवादबाट पार्टी एकतालाई कायम राख्ने कोशिश भइरहेको छ ।"
मोरङमा धमाधम रोपाईँ (फोटोफिचर),विराटनगर : आज असार १५ । मोरङका कृषक धान रोपाईँमा व्यस्त छन् । मंगलबारसम्ममा मोरङमा १२ प्रतिशत धान रोपाइँ भएको छ । कृषि विकास निर्देशनालय प्रदेश १ विराटनगरका अनुसार मोरङमा ८३ हजार ३ सय हेक्टर धान खेति हुने क्षेत्रफलमध्ये ९ हजार ९ सय ९६ हेक्टर क्षेत्रफलमा धान रोपाईँ भएको हो । आज विभिन्न स्थानमा दही चिउरा खाएर सामूहिकरुपमा समेत कृषकले धान रोपिरहेका छन् । प्रदेश १ मा भने हालसम्म १८ प्रतिशत धान रोपाई भएको छ । प्रदेश १ को मध्य पहाडि जिल्लामा सबैभन्दा बढी २८ प्रतिशत र सबै भन्दा कम तराईका जिल्लामा १४ प्रतिशत धान रोपाइँ भएको निर्देशनालयले जनाएको छ । धान रोप्नलाई ठिक्क पारिएको खेत।
स्याङ्जामा करिब ३० प्रतिशत रोपाईं,"स्याङ्जा : स्याङ्जाका किसानलाई धान रोप्न चटारो थपिएको छ। यस वर्ष मनसुन छिटै सुरु भएकाले धान रोपाइँ पनि छिटो सुरु भएको हो। पाकेको मकै थन्क्याउने र धान रोपाइँको चटारोले किसानलाई भ्याइनभ्याइ छ। अघिल्ला वर्षभन्दा यसवर्ष छिटो मनसुन सुरु भयो। जेठको महिनामै किसानले धान रोप्न सुरु गरे। पानीको अभावमा साउनसम्म कुर्नुपर्ने टारी खेतहरु यसपटक रोपिइसकेका छन्। जिल्लाका माथिल्ला क्षेत्र आँधीखोला, फेदिखोला, पुतलीबजार, विरुवा, अर्जुनचौपारी र भीरकोटका पालिकामा धान रोपाइँ सुरु भइसकेका छन्। तर, तल्लो क्षेत्र गल्याङ चापाकोटलगायतका क्षेत्रमा भने रोपाइँ त्यति भएका छैनन्। यी क्षेत्रमा अलिपछि रोपाइँ हुन्छन्। समग्र जिल्लामा अहिलेसम्म २५ देखि ३० प्रतिशत रोपाइँ सकिएको कृषि ज्ञान केन्द्रका कृषि अधिकृत इश्वरीप्रसाद अर्यालले जानकारी दिए। मकै भाँच्न र डाँठ पन्छाउनदेखि धान रोप्नुपर्ने किसानका लागि यतिबेला दोहोरो तेहोरो काम थिएको छ। बाँझा खेत जति धान रोपिएका छन्। कति त खेतमा मकै र चैते धान नपाकेका कारण धान रोप्न पाएका छैंनन्। स्याङ्जाका आँधीखोला किनार, कालीगण्डकी नदी किनार, ज्याग्दीखोला किनार, चापाकोट टार, रत्नपुर, कुवाकोट , गल्याङका क्षेत्र, सेतीदोभान फाँटहरु र बिरुवा फाँटहरु धान खेतीका उर्वर क्षेत्र हुन। यहाँ तराईंका फाँटमा झैं धान उत्पादन हुन्छन्। स्याङजाका अन्नभण्डार हुन् यी क्षेत्र। यसैगरी, दहथुम, स्वरेक, खिलुङ, पुतलीबजार नगरपालिका वालिङ नगरपालिका, चापाकोट, रत्नपुर, मल्यांकोट, चिन्नेवास, सेतीदोभान, बिरुवा, बिर्घा, अर्जुनचौपारी, राङभाङ, तुलसीभन्ज्याङ, जगतभन्ज्याङ, गल्याङ धान प्रमुख उत्पादक क्षेत्र हुन । स्याङ्जामा सावित्री, मन्सुरी, रामधान लगायतका केही उन्नत जातका धान रोप्ने गरिन्छन् भने केही स्थानीय जातका धान पनि रोप्ने गरिन्छ। सिंचित खेतमा जेठको अन्तिम सातादेखि र सिंचाई नपुगेको जग्गामा साउनको अन्तिम सातासम्म पनि धान रोप्ने गरिन्छ। यस वर्ष पनि छिटो मनसुन सुरु भएको र समयमा धान रोप्न पाएकाले धान उत्पादन बढ्न सक्ने वरिष्ठ कृषि अधिकृत बिनोद हमालको अनुमान छ। अहिले कोरोनाका कारण घर फर्केकाले धेरै युवायुवतीले बाझा रहेका जग्गाजमिनमा खेती गरेका छन्।"
६२ दिनपछि जोर बिजोर प्रणालीमा उपत्यकामा सार्वजनिक यातायात सञ्चालन,काठमाडौं : दुई महिनापछि काठमाडौं उपत्यकामा सार्वजनिक यातायात जोर बिजोर प्रणालीमा आजदेखि सञ्चालन हुन थालेको छ । वैशाख १६ गतेदेखि नयाँ भेरियन्टसहितको कोरोना भाइरसबाट बच्न निषेधाज्ञा जारी गरिएसँगै सार्वजनिक यातायात बन्द भएको थियो । काठमाडौँ उपत्यकाका तीनै जिल्लाका प्रमुख जिल्ला अधिकारीको सोमबारको बैठकले आजदेखि जोर बिजोर प्रणालीमा २५ सिट क्षमताभन्दा बढीका सार्वजनिक यातायात सञ्चालन गर्न दिने निर्णय गरेको थियो । निर्णयबमोजिम आज उपत्यकामा बिजोर नम्बरका सवारी सञ्चालन भएसँगै चहलपहल केही बढेको छ । निषेधाज्ञा जारी भएसँगै उपत्यकाबाहिर गएका यातायात मजदूरका कारण सबै यातायात भने चल्न सकेका छैनन् । नेपाल यातायात व्यवसायी राष्ट्रिय महासङ्घले भने २५ भन्दा बढी सिट क्षमताका जोर बिजोर प्रणालीबाट सवारी चलाउँदा भीड बढेर कोरोना सङ्क्रमण बढ्ने खतरा रहेको भन्दै सबै यातायात खुला गरिनुपर्ने माग गरेको छ । दुई महिनादेखि यातायात सञ्चालन बन्द हुँदा सबै मजदूरलाई बिहान बेलुकाको छाक टार्नसमेत समस्या रहेको भन्दै महासङ्घले उपत्यका बाहिरका सवारी पनि खुलाउनुपर्ने माग गरेको हो । महासङ्घका अध्यक्ष योगेन्द्रनाथ कर्माचार्य सोमबारको निर्णयले विभेद गरेको भन्दै यसलाई सच्याउन माग गरिएको बताए । विसं २०६९ देखि नै सार्वजनिक यातायातको भाडा नबढाइएकाले भाडा समायोजन गर्नसमेत महासङ्घले माग गर्दै आएको छ । डिजेलको मूल्य ९५ हुँदा तोकिएको भाडा भाउ बढेर १०९ पुग्दासमेत समायोजन हुन नसकेकाले यससम्बन्धी गृहकार्य थाल्न आग्रह गरिएको बताए ।
पाल्पामा ५० प्रतिशत खेतमा धान रोपाइँ,"तानसेन : यस वर्ष जेठ महिनादेखि प्रशस्त पानी परेपछि असार १५ सम्म पाल्पाका फाँटमा आधाभन्दा बढी रोपाइँ भएको छ । यतिबेला पाल्पाका अधिकांश ठूला ठूला फाँटमा कृषक रोपाइँमा व्यस्त छन् । जेठ महिनामै पानीको मुल फुटेपछि कृषकले जेठ महिनाबाटै रोपाइँ सुरु गरेका हुन् । यतिबेला पाल्पाका कृषकलाई भ्याईनभ्याई छ । कृषकले ठूलाठूला फाँटमा आधुनिक कृषियन्त्रको प्रयोग गरेका छन् भने टारी खेतहरुमा भने अझै पनि हल गोरु लगाएर रोपाइँ गर्ने प्रचलन पाल्पामा रहेको छ । पाल्पाका ठूला फाँट रामपुर, झेडेवा, माडी, कचल, अर्गली, हुगी, सर्देवा, छेरलुङ्ग चहलामा प्रशस्त मात्रामा धान खेति हुने गरेको छ । पानी समयमै परेकाले पाल्पाका टारी खेतमा पनि रोपाइँ भएको हो। कोरोना संक्रमणका कारण सहर बजार सुनसान रहेपनि गाउँघरमा भने परिवारका सदस्यहरु मिलेर, ज्यालादारी गरेर अरिमपरिम गर्दै कृषक खेतीपातीमा जुटेका छन्। असारमा मानो रोपेर मंसिरमा मुरी उब्जाउन पाल्पाका कृषक फाँटहरुमा खटिएका हुन् । जिल्लामा प्रशस्त मात्रामा सबै किसिमको रासायनिक मल रहेको र सहकारी मार्फत गाउँ गाउँमा पुगेपछि कृषक खुसि देखिएको तानसेन ९ दमकडाकी कृषक विनिता लुईटेलले बताइन् । यसैगरी तानसेन नगरपालिका र कृषि ज्ञान केन्द्र पाल्पाको संयुक्त आयोजनामा माडी फाँटमा धान रोपेर धान दिवश मनाइएको हो । तानसेन नगरपालिकाका उप प्रमुख लक्ष्मीदेवी पाठकको नेतृत्वमा, माधवी कृषि महिला समुहको सहभागितामा खेतमै धान रोप्दै असारे गीत गाउँदै माडी फाँटमा धान दिवश मनाइएको हो । धान दिवशको अवशरमा खेताला तथा सहभागीलाई दही चिउरा, पुवा अचार खुवाएर अतिथि सत्कार गरिएको थियो । धान दिवशको अवशरमा तानसेन नगरपालिकाकी उप प्रमुख लक्ष्मीदेवी पाठक, वडा नं ९ का वडा अध्यक्ष हरी सुमर रेग्मी, कृषि ज्ञान केन्द्र पाल्पाका प्रमु्ख शिव अर्याल, दमकडा माध्यमिक विधालयका प्रधानाध्यापक मदन सापकोटा, मदनपोखरा बहु प्राविधिक शिक्षालयका प्रिन्सिपल संजय यादव लगायतका टोली धान रोपाइँमा सहभागी भएका थिए । पाल्पामा ३६ हजार ५ सय ३७ हेक्टरमा खेती हुँदै आएकोमा ८ हजार ६ सय २० हेक्टरमा वर्षेधान, ७ सय ५ हेक्टरमा चैते धान र २७ हजार २ सय १२ हेक्टरमा अन्य खेती हुँदै आएको छ ।"
माओवादीले कारबाही गरेका मेयरलाई काम गर्न दिन सर्वोच्चको अन्तरिम आदेश,"रौतहट : दल त्याग गरेको भन्दै निर्वाचन आयोगले पदमुक्त गरेका रौतहटका दुईजना मेयरलाई सर्वोच्च अदालतले पुर्नवाहाली गरेको छ । रौतहटको मौलापुर नगरपालिकाकी मेयर रिनाकुमारी साह र कटहरिया नगरपालिकाका मेयर सियाराम कुश्वाहलाई पदमुक्त गर्ने निर्वाचन आयोगको निर्णय तत्काल कार्यन्वयन नगर्न नगराउन आदालतले अन्तरिम आदेश दिएको हो । निर्वाचन आयोगलाई विपक्षी बनाइ मेयर रिनाकुमारी साह र शियाराम कुश्वाह अन्तरिम आदेशको माग गर्दै अदालत पुगेका थिए । अदालतको आदेशमा उनीहरुले राजीनामा नदिएको, अर्को दलको सदस्यता नलिएको, अर्को दल गठन गरेको अवस्था नदेखिएको भन्दै कामलाई निरन्तरता दिनू भनेको छ । निर्वाचित जनप्रनिधिलाई निर्वाचन आयोग, माओवादी केन्द्रको पत्रचार तथा कार्वाही रिट निवेदनको अन्तिम टुगो नलागेसम्म कार्यान्वयन नगर्नु नगराउन आदेश भएको हो । न्यायाधीश डाकुमार चुडालको एकल इजलासले मंगलबार मेयर साह र कुश्वाहको रिटमाथि प्रारम्भिक सुनुवाइ गर्दै मेयर पदमा पुनर्वहाली गरिदिएको हो । अदालतको आदेशमा प्रत्यक्ष जननिर्वाचित स्थानीय कार्यपालिकाको प्रमुख भएकाले उनीहरुले सम्पादन गर्नुपर्ने स्थानीय तह सम्बन्धी काम कार्वाही एवम् अधिकारमा अपुरणीय क्षति पुग्ने भएकाले मुद्दाको टुंगो नलाग्दासम्म निर्वाचन आयोगले गरेको निर्णय कार्यान्वयन नगर्न नगराउन समेत भनिएको छ । नेकपा माओवादी केन्द्रले मेयर साह र कुशवाहसहित १४ जना स्थानीय तहका जनप्रतिनिधिले दल त्याग गरेको भन्दै पदमुक्त गर्न निर्वाचन आयोगलाई पत्राचार गरेको थियो । सो पत्रका आधारमा आयोगले असार ११ गते उनीहरू पदमुक्त भएको सूचना जारी गरेको थियो ।"
परिवार खेत गएका बेला बालकको मृत्यु,"राजविराज : बिहान नास्ता खाएर राजविराज१० कमलपुरका शिवनन्दन खंग नाबालक दुई छोरालाई घरमा छाडेर सपरिवार खेत निस्किए । खेत पानीले हिलाम्मे पारेर असार १५ गतेको रोपाइँका लागि तयार पारिएको थियो । धान दिवसका अवसरमा जताततै रोपाइँ उत्सव चलिरहेको छ । रोपाइँ सकेको खुसीयालीमा जताततै भोजस्वरुप दही र चिउरा खाइरहेका छन् । हिलो छ्यापाछ्याप गरिरहेका छन् । खेतमा काम गरिरहेका बेला दिउँसो साढे १ बजे शिवनन्दनले ६ वर्षीय छोरा सचिन्द्र भनिने अनुजकुमार खंगलाई घरमा करेन्ट लागेको भन्ने खबर सुने । परिवारका ठूला मानिसहरु धान रोप्न खेत गएको बेला घरमा ६ वर्षीय अनुज र उनका भाइ ४ वर्षीय सुशान्त खेलिरहेका थिए । घरमै खेलिरहेका जेठा छोरा अनुजलाई घरको पश्चिम रहेको बिजुलीको नाङ्गो तारमा करेन्ट लागेको स्थानीय गाउँलेहरुले सुनाए । गाउँलेले करेन्ट लागेको थाहा पाएर होहल्ला गर्दै तत्कालै बिजुलीको लाइन काटेर बालकलाई छुटाए । खेतबाट हतारिएर आएका शिवनन्दनले छोरालाई अचेत पाएपछि उनको मनमा चिसो पस्यो । उनलाई तुरुन्तै राजविराजस्थित गजेन्द्रनारायण सिंह अस्पताल ल्याइयो । अस्पतालका चिकित्सकले बालकलाई चेकजाँच गरी मृत घोषणा गरेको मृतकका हजुरबुवा बलराम खंगले बताए । माना रोपेर मुरी फलोस् भन्ने कामना लिएर सुरु गरिएको रोपाइँ सकिएको खुसीयालीमा सिंगो मुलुक रमाएको छ, स्थानीय अर्जुन खंगले भने, अकल्पनीय घटनाले हाम्रो सिंगो गाउँलाई भने शोकमग्न बनायो । नाबालक छोरालाई घरमा एक्लै छाडेर जानु ठूलो भूल भयो भन्दै शिवनन्दनले पश्चाताप गरे । यो असह्य घटना जीवनभरीका लागि बोझ भएको भन्दै शिवनन्दनले बिलौना गरे । आफू मर्ने बेलामा नातीको मृत्यु देख्नु परेकोमा बलराम भक्कानिएर बर्बरी आँशुहरू बगाउँदै रुन थाले । यति छिटो यो घटना भोग्नु पर्दा आफूलाई सपना जस्तो लागेको उनले बताए ।"
प्रधानन्यायाधीशको प्रश्न  धारा ७६ (५) को प्रक्रिया पूरा नगरेपछि विकल्प खोज्नु पर्ने थिएन ?,"काठमाडौं : नायव महान्यायाधिवक्ता पद्मप्रसाद पाण्डेयले नेपालको संविधानअनुसार प्रधानमन्त्री नियुक्तिका लागि आधार नदेखिएपछि राष्ट्रपतिले प्रतिनिधिसभा विघटन गर्नुपरेको तर्क गरेका छन्। प्रतिनिधिसभा विघटनविरुद्धको मुद्दामा सरकारी पक्षबाट बहस गर्दै पाण्डेयले प्रधानमन्त्री बन्ने आधार स्पष्ट नभएपछि विघटन भएको बताएका हुन्। संवैधानिक इजलासमा प्रतिनिधिसभा विघटनसम्बन्धी मुद्दाको सुनुवाइका क्रममा सरकारी पक्षबाट बहस गर्दै उनले प्रधानमन्त्रीका लागि केपी ओली र देउवा दुवैको आधार स्पष्ट नभएपछि संविधानअनुसार विघटन गरिएको तर्क गरेका हुन्। नेपालको संविधानको धारा ७६ (५) को प्रक्रिया पूरा नगरेकाले प्रश्न उठेको हो, विकल्प खोज्नु पर्ने थिएन र ? भन्ने प्रधानन्यायाधीश चोलेन्द्र शम्शेर राणाको प्रश्नको जवाफमा नायव महान्यायाधिवक्ता पाण्डेयले भने, दुवैको आधार नदेखेपछि राष्ट्रपतिले अस्वीकार गर्नुभयो, यो विषयलाई अदालतले हेर्न पनि मिल्दैन । प्रधानन्यायाधीश राणाले पाण्डेयलाई लगातार प्रश्न गरेका छन्। कुनै दुईमध्ये एकलाई नगर्दा यो अवस्था आएको हो कि हैन ? भारतलगायत देशमा के अभ्यास छ ?, प्रधानन्यायाधीश राणाले फेरि प्रश्न गरे। जसको जवाफमा नायब महान्यायाधिवक्ता पाण्डेयले भने, भारतमा पनि पटकपटक संसद् विघटन भएको छ, भारतमा संसद् विघटनपछि सरकार स्थिर भयो, जहाँ सरकार स्थिरता हुन्छ, त्यहाँ विकास हुन्छ, विघटनले प्रजातन्त्र कमजोर हुँदैन । महान्यायाधिवक्तासहित ११ जनाले सरकारी पक्षबाट बहस गर्ने तय भएको छ। त्यसमध्ये महान्यायाधिवक्ता रमेश बडालले सोमबार बहस गरिसकेका छन्। प्रधानन्यायाधीश चोलेन्द्रशम्शेर जबरा, वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा बहस जारी छ। रासस"
बलात्कारका आरोपी पूर्पक्षका लागि कारागार चलान,"जनकपुरधाम : गत जेठ १६ गते भएको सामूहिक बलात्कारका घटनाका आरोपीलाई अदालतले कारागार चलान गरेको छ । जिल्ला अदालत धनुषाको ईजलाश नं २ का न्यायधिश धु्रव प्रसाद वाँस्कोटाको एकल इजलाशले धनुषाको धनुषाधाम नगरपालिका २ काशीपुरका २८ वर्षीय श्याम साहलाई पूर्पक्षका लागि सुनसरीस्थित झुमका कारगा चलान गरेको छ । अन्दाजी २५ वर्षीया महिलालाई डाँका हाली सरसामान लुटेर बलत्कार गरेको आरोपमा इलाका प्रहरी कार्यालय धनुषाधामले गत जेष्ठ १७ गते पक्राउ गरेको थियो । प्रहरीले अरोपितलाई अदालतमा पेश गरेकोमा अदालतले जरबजस्ती करणी र डाँका मुद्दाको थुनछेक बहसबाट थुनामा पठाउने आदेश गरेको जिल्ला प्रहरी कार्यालय धनुषाका प्रहरी उपरीक्षकले जनाएका छन् । इलाका प्रहरी कार्यालय धनुषाधाममा पीडितले दिएको उजूरीका आधारमा जिल्ला प्रहरी कार्यालय धनुषाले मुद्दा दर्ता गरी कारवाही अगाडी बढाएको थियो । धनुषाधाम नगरपालिकास्थित घरमा सुतिरहेको अवस्थामा ०७८ जेष्ठ १६ गते राति आरोपितले सामूहिक बलात्कार गरेको थियो । पीडितका अनुसार चिनजानका आरोपितले घरको ढोका फोडेर घिसार्दै, लच्छारपछार गर्दै घर नजिकैको बारीमा लगेर बलात्कार गरेको थिए । अरोपितले पीडितलाई नियन्त्रणमा लिइ डर, धाक, धम्की देखाइ अनुचित प्रभावमा पारी मुख थुनी, भाग्न उम्कन, रुन कराउन नदिइ बलात्कार गरेको र कसैलाई भने ज्यान मार्ने डर, धाक दिएको उजूरीमा उल्लेख छ ।"
बीपीका उपकुलपति मापसे गरेर वार्तामा बसेपछि(भिडियोसहित),"धरान : बीपी कोइराला स्वास्थ्य विज्ञान प्रतिष्ठान धरानका उपकुलपति डा ज्ञानेन्द्र गिरी मादक पदार्थ सेवन गरी वार्तामा बसेपछि प्रतिष्ठानमा तनाव भएको छ। प्रतिष्ठान सुधारको माग राखेर १५ दिनदेखि आन्दोलनरत चिकित्सक, नर्स र कर्मचारीका प्रतिनिधिलाई मंगलवार उपकुलपति गिरीले वार्तामा बोलाएर बबाल मच्चाएका हुन्। चिकित्सकलाई वार्तामा बोलाएर बीपीका उपकुलपतिले गरे दुर्व्यवहार (भिडियोसहित) मंगलवार मात्र काठमाडौंबाट प्रतिष्ठान आएका उपकुलपति गिरीले आन्दोलनरत चिकित्सक र कर्मचारीलाई वार्ताको आह्वान गरे पश्चात आन्दोलनकारीका प्रतिनिधि वार्तामा बसेका थिए। उपकुलपतिको कार्यकक्षमा गिरीसँगै शिक्षाध्यक्ष डा गुरु खनाल, रजिष्ट्रार डा मोहनचन्द्र रेग्मी र आन्दोलनकारी चिकित्सकको तर्फबाट डा विष्णु पोखरेल, सूर्यप्रसाद रिमाल, डा पदम नेपाली डा अमृत जैसी, डा हरिचचन्द्र विष्ट र कर्मचारीको तर्फबाट राजीव हलुवाई, नर्सिङ स्टाफको तर्फबाट रिता पोखरेल लगायत वार्तामा बसेका थिए। वार्ता अगाडि बढाउने क्रममा उपकुलपति गिरी मादक पदार्थको नसाको सुरुमा आन्दोलनकारी चिकित्सक कर्मचारीलाई दुर्व्यवहार गर्न थालेपछि वार्ता भाँडिएको थियो। आफ्नो पदीय जिम्मेवारी बिर्सिएर मादक पदार्थ सेवन गरेर बसेपछि वार्तास्थलबाट बाहिरिनु परेको आन्दोलन संर्घष समितिका संयोजक डा सूर्यप्रसाद रिमालले बताए। उनले प्रतिष्ठानमा भष्टाचार भयो, प्रतिष्ठान सुधार गरौं भनेर आन्दोलन सुरु गर्दासमेत यहाँका पदाधिकारीले वास्ता नगरेको बताए। १५ दिनदेखि आन्दोलन गर्दा बल्लबल्ल वार्तामा बोलाएर उल्टै मादक पदार्थको नशाको सुरुमा थर्काउनेसँग वार्ता गर्नुको औचित्य नदेखेर वार्ताबाट बाहिरिएको प्रतिष्ठानको फ्याकल्टी वेल्फेयर सोसाइटीका अध्यक्ष डा विष्णु पखरेलले बताए। उनले प्रतिष्ठानको उपकुलपति जस्तो व्यक्तिले कार्यालय समयमा मादक पदार्थ सेवन गरे पश्चात उनको स्वास्थ्य परीक्षण गरी तत्काल बर्खास्ती नगरे आन्दोलन कडा पार्ने चेतावनी दिएका छन्। प्रतिष्ठानको कर्मचारी तदर्थ समितिका महासचिव राजीव हलुवाईले वार्ताको टेवलमा बसेका उपकुलपति गिरी, शिक्षाध्यक्ष डा गुरु खनाल र रजिष्ट्रार डा मोहनचन्द्र रेग्मीको समेत स्वास्थ्य परीक्षण गर्न माग गरेका छन्। वार्तामा बसेका सबै पदाधिकारीको स्वास्थ्य परीक्षण गर्नुपर्ने आवाज उठेपछि गिरी वार्तास्थलबाट भाग्दै कार्यालय बाहिर आएका थिए। बाहिर आएका उनलाई आन्दोलनरत चिकित्सक र कर्मचारीले बाटो छेकेपछि उनलाई प्रहरीले प्रतिष्ठानबाट भगाउन खोजेको थियो। कर्मचारीले गेटमा ताला लगाएपछि पदाधिकारी थुनिएका थिए। स्वास्थ्य परीक्षण गर्न प्रहरीले नमानेपछि चिकित्सक र कर्मचारीले नाराबाजी गर्दै प्रदर्शनलाई जारी राखेका छन्। प्रतिष्ठानका पदाधिकारीलाई चिकित्सक र कर्मचारीले नियन्त्रणमा लिए पश्चात सुरक्षाका लागि पुगेका इलाका प्रहरी कार्यालय धरानका डीएसपी नरेन्द्र कुँवरले समेत स्वास्थ्य परीक्षण गर्न नमानेको भन्दै आन्दोलनकारी थप आक्रोसित भएका थिए। गिरीले मापसे गरेको विषयमा स्वास्थ्य परीक्षण नगरेको भए पनी उनी हिँड्दा खुट्टा ठिक ठाउँमा टेक्न समस्या भएको भिडियोमा देख्न सकिन्छ। सुनसरीका प्रमुख जिल्ला अधिकारी उमेशकुमार ढकालले घटनाबारे बुझ्ने काम भइरहेको बताएका छन्।"
गण्डकीमा व्यवसाय जीवन रक्षा कोष निरन्तर,"पोखरा : कोभिड १९ बाट प्रभावित साना तथा मझौला व्यवसायीलाई लक्ष्य गरी पूर्ववर्ती सरकारले ल्याएको व्यवसाय जीवन रक्षा कोषलाई नयाँ सरकारले पनि निरन्तरता दिने भएको छ । मुख्यमन्त्री कृष्णचन्द्र नेपाली पोखरेलले पूर्ववर्ती पृथ्वीसुब्बा गुरुङ सरकारको उक्त कार्यक्रमलाई निरन्तरता दिने बताएका हुन् । पोखरेलले उक्त कार्यक्रम अझै प्रभावकारी रुपमा अगाडि बढाउने गरी नीति तथा कार्यक्रम ल्याइसकेको सुनाए । उनी उक्त कार्यक्रममाथिको छलफलमा राष्ट्र बैंक र बैंक तथा वित्तीय संस्थाका प्रतिनिधिमाझ सोमबार बोल्दै थिए । प्रदेशभित्रका साना तथा मझौला व्यवसायी जो कोभिडबाट प्रभावित भएका छन्, उनीहरुको राहतका लागि यो कार्यक्रम आएको हो, यसले ३ वर्षसम्म निरन्तरता पाउँछ, मुख्यमन्त्री पोखरेलले भने । ऋण लिने तरिकामा परिमार्जन गरी सजिलो बनाउन बैंक तथा वित्तीय संस्थाका प्रतिनिधिलाई उनले आग्रह गरे । ससाना व्यवसायीलाई लक्ष्य गरिएको कार्यक्रम भएकाले त्यसै अनुसार प्रोत्साहन गर्नुहोला, उनले भने । प्रदेश सरकारका निमित्त प्रमुख सचिव रामचन्द्र ढकालले प्रदेश सरकारले १ अर्ब लगानी गर्दा बैंक तथा वित्तीय संस्थाबाट ८ अर्बको हाराहारीमा लगानी हुने जानकारी दिए । त्यसैले पनि यो कार्यक्रम प्रभावकारी रहेको उनको भनाइ थियो । मुख्यमन्त्री तथा मन्त्रिपरिषद कार्यालयकी सचिव इन्दु घिमिरेले व्यवसाय जीवन रक्षा कोषमा व्यवसायीहरु आकर्षित रहेको सुनाइन् । राष्ट्र बैंकको पोखरा कार्यालय निर्देशक ईश्वरीप्रसाद भट्टराईले कार्यक्रमका लागि ६ हजार ७ सय ७८ निवेदन परेको र ७ अर्ब ६६ करोड माग भएको जानकारी दिए । उनका अनुसार त्यसमध्ये ४ अर्ब ५४ करोडका लागि पूर्व सहमति प्राप्त भइसकेको छ । उनले भने, अहिलेकै अवस्थामा वार्षिक ६० करोड ब्याजमा खर्च हुन्छ र सरकारले छुट्याएको रकमले अहिलेको अवस्थामा डेढ वर्षलाई पुग्छ । कोभिड १९ ले पर्यटन, यातायात, कृषि उत्पादन, तथा सेवा क्षेत्रमा परेको प्रभाव कम गर्न सरकारले जीवन रक्षा कोष सञ्चालनमा ल्याएको हो । यसका लागि ४ शीर्षक बनाएर कर्जा प्रवाह गरिएको छ । न्यूनतम ५० हजार देखि १५ लाख रुपैयाँसम्म कर्जा उपलब्ध गराउने र त्यसको ब्याज प्रदेश सरकारले बेहोर्ने गरी कार्यविधि बनाइएको छ । कर्जाको अधिकतम अवधि ३ वर्ष तोकिएको छ । राष्ट्र बैंकका निर्देशक भट्टराईले कर्जाका लागि सानो अंक माग गर्नेलाई प्राथमिकमा राखिए पनि अधिकतम अंक माग गर्ने धेरै रहेको बताए । कुल कर्जाको ५० प्रतिशत अर्थात् ५ लाखसम्म माग गर्नेलाई प्रदान गर्ने प्राथमिकता राखिएको उनको भनाइ थियो । बीचको अवधिमा निषेधाज्ञा जारी भएकाले बैंक तथा वित्तीय संस्थाको काम समेत प्रभावित भएकाले यो कार्यक्रममा पनि असर परेरको बैंकरहरुले बताएका छन् । निषेधाज्ञा पनि खुलेको र अब मालपोत कार्यालय खुलेकाले कर्जा प्रवाहको काम प्रभावकारी रुपमा हुने विश्वास उनीहरुको छ । राष्ट्र बैंकका निर्देशक भट्टराईले संघ सरकारले लागु गरेको पुनर्कर्जा पनि राम्रैसँग प्रवाह भएको बताए । पोखराको पर्यटन क्षेत्रमा पुनर्कर्जा गर्न भने समस्या रहेको उनको भनाइ थियो । उनले भने, पर्यटकीय राजधानी पोखरामा बैंक तथा वित्तीय संस्थाको कर्जा लागनी १७ अर्बमात्र देखिएको छ । व्यवसायका नाममा भन्दा व्यक्तिगत कर्जा बढी देखिन्छ । त्यसको असर पुनर्कर्जामा देखिन्छ । तै पनि यो वर्षमात्रै गण्डकी प्रदेशमा १३ अर्ब पुनर्कर्जा गएको छ । एनआइसी एसिया प्रदेश कार्यालय प्रमुख दीपेन्द्र शर्माले बैंकको तर्फबाट सरकारलाई सकारात्मक सहयोग नै रहने प्रतिबद्धता जनाए । उनले भने, लकडाउने हामीलाई पनि प्रभावित बनायो । ५० प्रतिशत कर्मचारीबाट काम गराउँदा यो कार्यक्रम स्वभाविक रुपमा प्राथमिकतामा परेको छैन । तर पनि काम भइरहेको छ ।"
रोपाइँ उत्सव (फोटो फिचर),"काठमाडौं : मंगलबार असार १५ अर्थात् धान दिवस । मानो रोपेर मुरी फलाउने समयमा किसानलाई धान रोप्ने चटारो छ । किसानका विषयको चर्चा कम हुन्छ । तर, धान दिवस किसानको कर्म प्रदर्शन गर्ने एक विशेष दिन हो । असार १५ गतेसम्म धान रोपाइँ हुने क्षेत्रफलमध्ये देशभर करिब २७ प्रतिशतमा वर्षे धान रोपाइँ सम्पन्न भएको छ। बाली विकास तथा कृषि जैविक विविधता संरक्षण केन्द्रका अनुसार असार १५ सम्ममा देशभर २७ दशमलव १२ प्रतिशत क्षेत्रफलमा वर्षे धान रोपाइँ सम्पन्न भएको हो। सात प्रदेशमध्ये हालसम्म कर्णाली प्रदेशमा सबैभन्दा बढी धान रोपाइँ भएको केन्द्रका प्रमुख रामकृष्ण श्रेष्ठले जानकारी दिए। प्रमुख श्रेष्ठका अनुसार प्रदेश नं १ मा दुई लाख ७५ हजार ९०१ हेक्टर क्षेत्रफलमध्ये हालसम्म ४९ हजार ६२३ हेक्टरमा धानबाली रोपिएको छ। यो धान रोपाइँ हुने कूल क्षेत्रफलमध्ये १७ दशमलव ९९ प्रतिशत रहेको छ। त्यस्तै प्रदेश नं २ मा १० दशमलव ५५ प्रतिशत मात्र रोपाइँ सकिएको छ। तीन लाख ६५ हजार ६१५ हेक्टर क्षेत्रफलमध्ये हालसम्म यो प्रदेशमा ३८ हजार ५८६ हेक्टरमा मात्र धानबाली रोपाइँ सकिएको छ। वाग्मती प्रदेशको एक लाख १५ हजार २९५ हेक्टर क्षेत्रफलमध्ये हालसम्म २१ दशमलव ०७ अर्थात् २४ हजार २८८ हेक्टर क्षेत्रफलमा धान रोपाइँ सकिएको छ । यसैगरी गण्डकी प्रदेशमा १० लाख आठ हजार २७८ हेक्टर क्षेत्रफलमध्ये हालसम्म १५ दशमलव ३४ प्रतिशत अर्थात् १६ हजार ६१२ हेक्टरमा, लुम्बिनी प्रदेशमा तीन लाख ३ हजार ५९३ हेक्टर क्षेत्रफलमध्ये ४५ दशमलव ९४ प्रतिशत अर्थात् एक लाख ३९ हजार ४५६ हेक्टर, कर्णाली प्रदेशमा ३८ हजार ३८५ हेक्टर क्षेत्रफलमध्ये ६२ प्रतिशत अर्थात् २३ हजार ८५० हेक्टर क्षेत्रफलमा र सुदूरपश्चिम प्रदेशमा एक लाख ६४ हजार ६३९ हेक्टर क्षेत्रफलमध्ये ४८ दशमलव ३१ प्रतिशत अर्थात् ७९ हजार ५४० हेक्टर क्षेत्रफलमा धान रोपाइँ सकिएको प्रमुख श्रेष्ठले जानकारी दिए । गत वर्ष असार १५ गतेसम्म सातै प्रदेशमा ३५ दशमलव ४८ प्रतिशत धान रोपाइँ सकिएको थियो। सातै प्रदेशका १३ लाख ७१ हजार ७०६ हेक्टर क्षेत्रफलमध्ये चार लाख ८६ हजार ६६२ हेक्टर क्षेत्रफलमा धान रोपाइँ सकिएको थियो। देशका विभिन्न ठाउँमा भएको धान रोपाइँ र धान दिवसको उत्सवको अवसरमा कैद भएका तस्बिर : तस्बिर : सुनिता डंगोल, रविन भट्टराई, प्रेमनारायण आचार्य"
चिकित्सकलाई वार्तामा बोलाएर बीपीका उपकुलपतिले गरे दुर्व्यवहार (भिडियोसहित),"धरान : बीपी कोइराला स्वास्थ्य विज्ञान प्रतिष्ठान धरानका उपकुलपति डा ज्ञानेन्द्र गिरीले आन्दोलित चिकित्सकलाई वार्तामा बोलाएर दुर्व्यवहार गरेका छन् । मंगलबार वार्तामा बोलाएका गिरीले अपशब्द प्रयोग गर्दै दुर्व्यवहार गरेका हुन् । वार्ताको समाचार संकलन गर्न पुगेका पत्रकारमाथिसमेत दुर्व्यवहार भएको छ । आन्दोलित चिकित्सकले उपकुलपति गिरीले मादक पदार्थ खाएर दुर्व्यवहार गरेको भन्दै स्वास्थ्य परीक्षण गरेर कारवाही गर्नुपर्ने माग गरेका छन् । वार्तामा बोलाएर उपकुलपतिले दुर्व्यवहार गरेपछि चिकित्सक थप आन्दोलित बनेका छन् । यसअघि प्रतिष्ठान सुधारको माग राखेर धरानका सबै राजनीतिक दल, नागरिक समाज र प्रतिष्ठानका चिकित्सक कर्मचारीले आन्दोलन थालेपछि दुई सातादेखि प्रतिष्ठानका उपकुलपति गिरी सम्पर्कमा थिएनन् । पन्ध्र महिना अगाडि प्रतिष्ठानको उपकुलपति भएर आए यता डा गिरीले कार्यसम्पादन राम्रोसँग नगरेका कारण प्रतिष्ठानको अवस्था कमजोर भएको भन्दै प्रतिष्ठानमा चिकित्सक, कर्मचारी र धरान नागरिक दबाब समूहले छुट्टा छुट्टै आन्दोलन थालेका थिए। धरान नागरिक समाजले प्रतिष्ठान सुधार गर्न माग राखेर अल्टिमेटम दिएको थियो । प्रतिष्ठानका उपकुलपति गिरी, शिक्षाध्यक्ष डा गुरु खनाल र रजिस्ट्रार डाक्टर मोहनचन्द्र रेग्मीलाइ आन्दोलनरत चिकित्सक, नर्स र कर्मचारीले कार्यालयमा थुनेर राखेका छन् । प्रहरीले उनीहरुलाई सुरक्षा दिएको छ भने चिकित्सकले आन्दोलनलाई थप चर्काएका छन् ।"
कार दुर्घटनामा प्राध्यापक डा भण्डारीको मृत्यु,काठमाडौं : त्रिभुवन विश्वविद्यालय खेलकुद निर्देशनालयका निर्देशक सह प्राध्यापक डा शंकर भण्डारीको बुटवलमा कार दुर्घटनामा परी मंगलबार साँझ निधन भएको छ। भण्डारीको पर्थिव शरिरलाई हेलिकोप्टरमा मंगलबार राति नै काठमाडौं ल्याउने र बुधबार दिउँसो पशुपति आर्यघाटमा दाहसंस्कार गरिने कार्यक्रम छ। भण्डारीले आफै चलाएको कार चिप्लिएर कलभर्टमा खसेको थियो। डा भण्डारी कांग्रेस नेता चन्द्र भण्डारीका भाइ हुन्। छत्रकोट १ हुँगाका भण्डारीसँगै दुर्घटनामा परेका हुँगा घर भई बुटवल बस्दै आएका थानेश्वर भण्डारी पनि घाईते भएका छन् ।पूर्व पश्चिम राजमार्गको चरङ्गे चोकबाट २ किलोमिटर उत्तरतर्फको खण्डको सडकमा शंकर भण्डारी आफैले चलाएको बा १७ च ६०६६ नम्बरको कार कल्भर्टबाट तल खसेको ट्राफिक प्रहरीले जनाएको छ। समाजशास्त्रमा पीएचडी गरेका भण्डारी झन्डै डेढ दसकदेखि प्रध्यापनमा संलग्न थिए। त्रिबि अनुगमन निर्देशनालयको उपनिर्देशक समेत काम गरेका भण्डारी ४ बर्षसम्म त्रिभुवन विश्वविद्यालय परिक्षा नियन्त्रण कार्यालयमा सहनियन्त्रकको रुपमा काम गरेका थिए। भण्डारीले ७ बर्षसम्म त्रिचन्द्र कलेज घण्टाघरमा सहायक क्याम्पस प्रमुखको रुपमा कार्यरत रहेका थिए।
गोरखाको धार्चे गाउँपालिकाको कार्यालय धादिङबाट सञ्चालन,"गोरखा : विद्युत र इन्टरनेट सेवा अवरुद्ध भएपछि गोरखाको दुर्गम धार्चे गाउँपालिकाको कार्यालय धादिङको आरुघाट स्थानान्तरण गरिएको छ । धमाधम योजना फस्र्यौट र भुक्तानीका बेला विद्युत र इन्टरनेट अवरुद्ध हुनथालेपछि धादिङको त्रिपुरासुन्दरी गाउँपालिका २ आरुघाटमा सारिएको गाउँपालिकाकी उपप्रमुख फूलमाया गुरुङले जानकारी दिइन् । गत आइतबारदेखि स्थानीय बेम्बो कटेजको तीनवटा कोठा भाडामा लिएर काम सुरु गरिएको उनले बताइन् । लेखा शाखा, प्राविधिक शाखा र योजना शाखाको काम त्यहाँबाट गरिएको छ, गुरुङले भनिन्, गत असार १ गतेदेखि विद्युत र इन्टरनेट सेवा अवरुद्ध भयो । १० गते मर्मत सम्भार गरेका थियौँ, फेरि गयो । अनि विद्युत र इन्टरनेट नभै कामै नहुने भएपछि कार्यालय सार्न बाध्य भयौँ । आरुघाट गाउँपालिकाले प्रिन्टर, फोटोकपी मेसिन दिएर सहयोग गरेको उनले बताइन्। करिब ७० प्रतिशत भुक्तानी बाँकी रहेकाले कार्यालय सारेर काम गर्न बाध्य भएको प्रमुख प्रशासकीय अधिकृत रामबहादुर अधिकारीको भनाइ छ । मुख्य भुक्तानी गर्ने समयमा नेट पनि छैन, लाइन पनि छैन, उनले भने, सदरमुकामबाट कार्यालय सञ्चालन गर्न पनि सकिन्थ्यो, तर टाढासम्म सेवाग्राही जानुपर्दा सेवाग्राहीलाई दुख हुन्छ भनेर यहाँबाट सञ्चालन गरेका हौँ । असार लागेसँगै परेको अबिरल वर्षापछि आएको बाढी र पहिरोले आरुघाटदेखि माछीखोलासम्म जडान गरिएको राष्ट्रिय प्रशारण लाइनको विद्युतको पोल गाडिएको दर्जनौं स्थानमा पोल ढलेका कारण विद्युत सूचारु गर्न समस्या भएको हो । अवरुद्ध विद्युत तत्कालै बन्न सक्ने अवस्था नभएको सल्यानटार विद्युत प्रशारण केन्द्रले जनाएको छ । बुढी गण्डकी नदीको बगरबाट माछाखोलासम्म पुरयाइएको बिद्युतको हाइटेन्सन लाइन बाढी आएका कारण विद्युत सेवा अवरुद्ध भएको र जगतमा रहेको विद्युत पावर हाउसमा समस्या आएपछि उहियामा रहेको इन्टरनेटको टावरमा विद्युत आपूर्ति बन्द भएको पालिकाले जनाएको छ ।"
शान्ति सैनिक पठाउने मुलुकको सूचीमा नेपाल तेस्रो,"काठमाडौं : संयुक्त राष्ट्रसङ्घको आह्वानमा विश्व शान्ति स्थापना कार्यमा धेरै सैनिक पठाउने मुलुकको सूचीमा नेपाल तेस्रो स्थानमा उक्लिएको छ। शान्ति सैनिक खटाएर योगदान पुर्याउने विश्वका मुलुकको सूचीमा नेपालको स्थान तेस्रो रहेको सैनिक प्रवक्ता सन्तोषबल्लभ पौडेलले जानकारी दिए। विश्वभरका द्वन्द्वरत मुलुकका १२ शान्ति मिसनमा पाँच हजार १५४ सङ्ख्यामा अहिले नेपाली शान्ति सैनिक परिचालित छन्। विश्वका १२२ राष्ट्रले राष्ट्रसङ्घको आह्वानमा शान्ति सैनिक खटाउँदै आएका छन्। अफ्रिका महादेशका द्वन्द्वरत मुलुक सुडान र कङगोलगायतमा अहिले शान्ति सैनिकका रूपमा कार्यरत नेपाली महिला सैनिकको सङ्ख्या १७६ रहेको छ। यसअघि एक हजार ५५० नेपाली महिला सैनिकबाट शान्ति कार्यमा योगदान भइसकेको छ। सैनिक प्रवक्ता पौडेलले भने, अरु देशको जनशक्ति घटेर तथा हाम्रो जनशक्ति बढेर पनि सूचीमा तलमाथि हुन्छ, अहिले रुवाण्डाको जनशक्ति घटेको छ, त्यसबाट हामी चौथोबाट तेस्रोमा उक्लिएका हौँ। नेपालसँग सयुंक्त राष्ट्रसङ्घले केही समयअघि थप ४५० शान्ति सैनिकको माग पनि गरेको छ। सन् १९५८ मा लेबनानबाट विश्वशान्ति स्थापना कार्यमा सैनिक पठाउन शुरु गरिएको हो। विश्वशान्ति स्थापना कार्यमा सैनिक पठाएर योगदान पुर्याएवापत ६३ वर्षको अवधिमा नेपाली सेनाले एक लाख ३५ हजार ३४३ थान शान्ति (युएन) पदक प्राप्त गरिसकेको छ। अनुशासित, व्यावसायिक र साहसिक सैनिकका रूपमा स्थापित नेपाली सेनाले शान्ति मिसन यात्रामा द्वन्द्वपीडित जनताको मन जित्दै शान्ति कायम राख्न सिपालु पिस च्याम्पियनको छवि बनाएको छ। नेपाली सेनासँग संसारका ४२ वटा शान्ति मिसनमा खटिई काम गरेको अनुभव छ। मिलनसार र उत्कृष्ट ढङ्गबाट जिम्मेवारी पूरा गरेकै कारण संयुक्त राष्ट्रसङ्घ र द्वन्द्वग्रस्त मुलुकका नागरिकको पहिलो रोजाइमा नेपाली सेना पर्दै आएको छ। नेपालले संयुक्त राष्ट्रसङ्घबाट माग भई आएमा १० हजारसम्मको सङ्ख्यामा फौज पठाउन सक्ने प्रतिबद्धता जाहेर गरिसकेको छ। नेपालले योगदानका आधारमा प्राप्त गरेको सिरियामा तैनाथ अन्डोफ शान्ति मिसनको फोर्स कमाण्डरको जिम्मेवारीमा हाल रथी ईश्वर हमाल हुनुहुन्छ। यसअघि कृष्णनारायण थापा, भिक्ट्री राणा, बालानन्द शर्मा, पवनजङ्ग थापा, प्रधान सेनापति पूर्णचन्द्र थापाले फोर्स कमाण्डरको जिम्मेवारी सम्हाल्नुभएको थियो। मुलुकको स्वतन्त्रता, सार्वभौमसत्ता, भौगोलिक अखण्डता, स्वाधीनता र राष्ट्रिय एकताको रक्षाका लागि प्रतिबद्ध समावेशी चरित्रको नेपाली सेना विश्व शान्तिस्थापनार्थ द्वन्द्वग्रस्त मुलुकमा खटिँदा पहिलो पङ्क्तिमा रहेर काम गर्दै आएको छ। विश्व शान्तिका लागि यस अवधिमा ६८ नेपाली सैनिकबाट आफनो जीवनको बलिदानी भइसकेको छ। यस अवधिमा ६६ जना सैनिक गम्भीर घाइते भएका छन्। मानव अधिकारको पूर्ण पालना, द्वन्द्व व्यवस्थापन र मानवीय सहायतामा नेपाली सेनाबाट हुँदै आएको कार्यको विश्व समुदायबाट मुक्तकण्ठले प्रशंसा हुँदै आएको छ। द्वन्द्वग्रस्त मुलुकमा शान्तिस्थापना गर्ने कार्यमा संयुक्त राष्ट्रसङ्घले नेपाली सेनाप्रति निकै ठूलो आसा, भरोसा र विश्वास राखेको छ। अन्तर्राष्ट्रिय शान्तिस्थापनाका लागि उल्लेखनीय योगदान दिई विश्व समुदायबाट नेपाली सेनाले ठूलो इज्जत, प्रतिष्ठा र विश्वास आर्जन गरिरहेको छ। रक्षा मन्त्रालयका सचिव रेश्मीराज पाण्डेले नेपाली सेनाले शान्ति मिसनमा खटेर पुर्याएको योगदान अतुलनीय भएकाले राष्ट्रसङ्घबाट धेरै नै प्रशंसा पाउँदै आएको बताए। उनी भन्छन्, दिएको जिम्मेवारी कुशलतापूर्वक सम्पन्न गरेको तथा शान्ति सैनिकका रूपमा खटिएको स्थानमा तटस्थता कायम गर्ने भूमिका आदिले नेपाली सैनिकप्रति राष्ट्रसङ्घ र स्थानीय नागरिकले समेत निकै भरोसा राखेको देखिन्छ। त्यो भएर पनि सङ्ख्या थप्ने विषय सम्भव भएको हो। नेपाली सेनाले अन्तर्राष्ट्रिय शान्तिस्थापनामा कार्यमा देखाएको व्यावसायिक कुशलताकै कारण विश्व समुदायको पहिलो रोजाइमा पर्दै आएको मात्र होइन विशेषखाले जिम्मेवारी पनि सम्हाल्दैआएको छ। कतिपय द्वन्द्वरत मुलुकका महत्वपूर्ण संरचना, स्थल र विशिष्ट व्यक्तिको सुरक्षाको जिम्मेवारी पनि नेपाली सेनाले प्राप्त गरेको प्रशस्तै उदाहरण छन्। सेनाका पूर्वउपरथी जगदीशचन्द्र पोखरेल नेपाली सेना स्वभावैले शान्तिप्रेमी र कसैको पक्षमा नढल्कने तटस्थ भूमिकामा रहने मात्र नभएर राष्ट्रसङ्घको शान्तिस्थापना गर्ने सिद्धान्त र कार्यादेशको पूर्ण पालना गर्दै सहजरूपमा जिम्मेवारी पूरा भएकाले धेरै ठाँउमा नेपाली शान्ति सैनिकको माग हुँदै आएको बताउछन्। निर्देशन पालना, व्यावसायिक, अनुशासन र मिलनसार चरित्र भएकै कारण नेपाली सेनाले द्वन्द्वग्रस्त मुलुकका जनताको मन जित्न सफल हुँदैआएको उल्लेख गर्दै उनी भन्छन, नेपाली सेना कुनै पनि मिसनमा जाँदा कुनै स्वार्थ लिएर गएको हुँदैन, ज्यान बाजीमै राखेर भए पनि जिम्मेवारी कार्यादेशलाई नै सर्वाेपरी प्राथमिकता दिन्छ। भूगोलको हिसाबले सानो राष्ट्र भए पनि विश्वशान्तिका लागि नेपालको ठूलो योगदान रहेको छ। नेपाली सैनिक जुन ठाउँमा खटिन्छन् त्यो ठाँउमा प्रभावकारी काम हुन्छ भन्ने सन्देश दिन सङ्गठन सफल भएको पूर्वरथी पोखरेल बताउछन्। शान्ति सैनिक पहिलो पटक खटाउने सन्दर्भमा निकै संवेदनशील मानिएका लाइबेरिया, कङ्गो, सुडानलगायतका मुलुकमा नेपाली सेनाले अग्रपङ्क्तिमा रही महत्वपूर्ण जिम्मेवारी सम्हालेको घटनाको सर्वत्र प्रशंसा हुँदै आएको छ। शान्तिस्थापनार्थ गरेको योगदानका आधारमा फोर्स कमाण्डरको नेतृत्व र जिम्मेवारी पाउनुपर्छ भनी नेपालले संयुक्त राष्ट्रसङ्घलाई आग्रह गर्दै आएको छ।"
संक्रमितको उपचारमा खटिएका डाक्टरको घरबाट लाखौँको धनमाल चोरी,"विराटनगर: कोरोना भाइरस संक्रमितको उपचारमा खटिएका विराटनगरका डा पुरनचन्द साहको घरबाट चोरी भएको छ । विराटनगर महानगरपालिका४ जामुनगाछीस्थित घरको मुल ढोकामा लगाएको ताला फुटाएर आठ लाख मूल्य बराबरको धनमाल चोरी भएको डा साहले बताए । उनी कोसी अस्पताल कोभिड केयर सेन्टरमा ११ दिनदेखि संक्रमितको उपचारमा खटिएका चिकित्सक हुन् । कोसी अस्पतालका मेडिकल अधिकृत डा साह संक्रमितको उपचार रहेको र एक साताअघि श्रीमती पनि माइत गएको अवस्थामा घरमा चोरी भएको पाइएको प्रहरीले जनाएको छ । म संक्रमितको उपचारमा खटिएको थिएँ । श्रीमती पनि माइत गएकाले घर ताला लगाएर छाडिएको थियो,साहले भने, घरमा मान्छे कोही पनि नभएको मौकामा चोरी भएछ । घरको ताला फुटाएको देखेर छिमेकीले खबर गरेपछि मैले पनि घटनाका बारेमा थाहा पाएको हुँ । उनका अनुसार घरभित्र दराजमा राखिएका नगद, सुनचाँदीका गहना लगायत अन्य धनमाल चोरी भएको छ । एक सातादेखि घरमा कोही पनि नभएको अवस्थामा चोरी कहिले भयोभन्ने यकिन गर्न मुस्किल परेको डा साहले बताए । उनका अनुसार घरमा पुग्दा मुल र अरु ढोकाका ताला फुटाइएको तथा घरभित्र रहेका सबै सामान छरफस्ट अवस्थामा रहेको पाइएको छ । दराजभित्र राखेको एमबीबीएस उत्तिर्ण गरेको प्रमाणपत्र (सर्टिपिकेट) पनि चोरी भएको डा साहले बताए । उनले घटनाका बारेमा प्रहरीलाई जानकारी दिइसकेका छन् । कोरोना संक्रमितको उपचारका लागि अस्पतालले दुई सातासम्म चिकित्सकको टोली खटाउने गरेको छ । दुई साताको ड्यूटी सकिएपछि टोलीलाई क्वारेन्टाइनमा बस्न पठाउँदै संक्रमितको उपचारमा चिकित्सकको अर्को टोली परिचालन गर्ने गरिएको छ । संक्रमितको उपचारका क्रममा रहँदा चिकित्सकले घरपरिवारसँग भेटघाट गर्न र घरमा जान पाउँदैनन् । मोरङ प्रहरीका निमित्त प्रमुख डीएसपी मञ्जील मुकारुङले घटनाका बारेमा अनुसन्धान थालिएको जानकारी दिए । संक्रमितको उपचारमा खटिएका चिकित्सकको घरमा चोरी भएको जानकारी आएको छ । चोरीमा संलग्नको पहिचान हुन सकिरहेको छैन, मुकारुङले भने, घटनास्थलको प्रकृति हेरेर चोरीमा संलग्न शंकास्पदमाथि निगरानी बढाउँदै विभिन्न कोणबाट अनुसन्धान थालिएको छ । केही समयमै चोरी गर्ने गिरोहको पहिचान गरेर पक्राउ गर्दै कारवाहीको दायरामा ल्याइने छ ।"
पहिरोले पोखरा बागलुङ सडकखण्ड अवरुद्ध,"पर्वत : सोमबार बिहानदेखि लगातार परेको वर्षाका कारण पहिरो जाँदा मध्यपहाडी लोकमार्गको पर्वतबागलुङ सडकखण्ड अवरुद्ध बनेको छ । पर्वतको कुश्मा नगरपालिका ८ चुवाभिरमा निरन्तर पहिरो झरेका कारण गए रातीदेखि नै सडक अवरुद्ध बनेको हो । उक्त स्थानमा सडकभन्दा करिब ५० मिटरमाथिबाट ठूलो पहिरो झरिरहेकाले अहिले सडक अबरुद्ध बनेको छ । सडकको दुवै तर्फबाट हटाउने प्रयास भइरहेपनि खुलाउन सकिएको छैन। मंगलबार दिउँसो बेलुकासम्म लाग्न सक्ने जिल्ला प्रहरी कार्यालय पर्वतका प्रहरी नायव उपरीक्षक विश्वराज अधिकारीले बताए । उक्त स्थानमा विगत देखिनै सामान्य वर्षा हुने वित्तिकै पटकपटक सडक अवरुद्ध हुने गरेको छ । सडक अवरुद्ध बनेपछि विभिन्न मालबहाक ढुवानीका सवारी साधनसँगै एम्बुलेन्स सेवा समेत प्रभावित बनेको छ । कोरोना कहरको महामारीमा सडक बन्द भएपछि बागलुङ, म्याग्दी, मुस्ताङ लगायतका स्थानबाट थप उपचारका लागि पोखरा लैजानुनपर्ने विरामी प्रभावित बनेका छन् भने अत्यावश्यक कामका लागि आवातजावत गर्ने सर्वसाधारणहरु पनि मर्कामा परेका छन् । मंगलबार साँझसम्म एकतर्फी खुलाउन सकिने सम्भावना रहेको ट्राफिक प्रहरी प्रमुख कृष्ण खड्काले जानकारी दिए । दुईतर्फी खुलाउन भने समय लाग्ने उनको भनाइ। सडक अवरुद्ध हुँदा साविक धौलागिरिका बागलुङ, म्याग्दी र मुस्ताङका लागि आएका सवारी साधनहरु पर्वतको नयाँपुलमा अलपत्र बनेका छन् भने ती जिल्लाबाट पोखरा, काठमाडौंका लागि छुटेका सवारीसाधन पनि गन्तव्यमा पुग्न सकेका छैनन् । सडक सडकमा पहिरो आएपछि विद्युत पोल भाँच्चिदा सोमबार रातिदेखि अवरुद्ध बनेको धौलागिरिका बागलुङ, म्याग्दी र पर्वतमा वितरण गरिएको विद्युत लाइन मंगलबार बिहानबाट सुचारु भएको छ ।"
सघन सहरी कार्यक्रम विवादमा,"गुलरिया : सरकारले तराईका सदरमुकामहरूमा व्यवस्थित सडक सञ्जाल विकास गर्ने उद्देश्यले लागू गरेको सघन सहरी विकास कार्यक्रमअन्तर्गतको सडक निर्माण कार्य विवादमा परेको छ। यो विषय बर्दियाको सदरमुकाम गुलरिया नगरपालिकामा जनप्रतिनिधि र स्थानीयबीच विवादको जड बनेको छ। स्थानीय सरकार आएको चार वर्ष बितिसक्दा पनि टोलमा सघन सहरी सडकको कुनै पनि योजना नपरेको भन्दै गुलरिया नगरपालिकास्थित तुलापुरका स्थानीयहरू आक्रोशित बनेका छन्। बर्दियाको सदरमुकाम गुलरिया नगरपालिकामा स्थानीय वडावासी र नगरपालिकाबीच भएको सडक निर्माणको मागबाट सिर्जित घटनाक्रमले सामाजिक सञ्जाल तताएको छ। सरकारले तराईका सदरमुकामहरूमा व्यवस्थित सडक सञ्जाल विकास गर्ने उद्देश्यले लागू गरेको सघन सहरी विकास कार्यक्रमअन्तर्गतको सडक निर्माणका लागि माग गर्दै गुलरिया नगरपालिका४ तुलापुरका स्थानीयहरू नगरपालिकामा धर्ना दिने क्रममा नगरपालिकाका नगर प्रमुख मुक्तिनाथ यादवलाई कार्यालय प्रवेशमा रोक लगाउन खोजेपछि दुवैतर्फको विवाद चुलिएको छ। गुलरिया नगरपालिका कार्यालय प्रवेश गर्ने क्रममा ढोकामा स्थानीयको भीड हुँदाहुँदै नगर प्रमुखले भीड छिचोलेर भित्र प्रवेश गरेपछि घटनाले विवादको रूप लिएको गुलरिया नगरपालिका४ का नेकपा माओवादीका नेता एवं प्रत्यक्षदर्शी गेहेन्द्र ढकालले बताए। नगर प्रमुखले धर्ना दिएका वडावासीहरूको उपेक्षा गर्दै भीडलाई छिचोलेर भित्र प्रवेश गर्न हुँदैनथ्यो, ढकालले भने, नगर प्रमुखले देखाएको आवेगको क्षमायाचना गर्दै स्थानीयको समस्या हल गर्ने प्रतिबद्धता गर्नुपर्छ सबै समस्या हल हुन्छ। सघन सहरी विकास कार्यक्रमअन्तर्गत चार वर्षको अवधिमा गुलरिया नगरक्षेत्रमा साढे २ सय करोड रुपैयाँको सडकहरू निर्माण भएका छन्। जुन सडक वडा४ तुलापुरको योजनामै नपारेको भन्दै स्थानीयहरू जनप्रतिनिधिप्रति आक्रोसित बनेका हुन्। वडा कार्यालयलाई पटकपटक गुहारेर थाकेका वडाका स्थानीयहरू नगर प्रमुख समक्ष माग गर्न नगरपालिका पुगेका हुन्। स्थानीयहरू नगरपालिकाको गेटमा बसेर आफूलाई समेत त्यहीँ बोलाएको गुलरिया नगरपालिका४ का वडाध्यक्ष रामबहादुर रावलले बताएका छन्। नगरपालिका कार्यालय प्रवेश गर्ने क्रममा कार्यालयको गेटमा स्थानीयहरू धर्नामा बसेका थिए। गुलरिया नगरपालिकाका मेयर मुक्तिनाथ यादवले भने, मैले कार्यकक्षमै बसेर छलफल गर्न अनुरोध गर्दागर्दै मलाई कार्यालयमा प्रवेश गर्न कठिनाइ पारियो। नगरसभाको पूर्वसन्ध्यामा तयारी गर्नुपर्ने भएकाले कार्यालयभित्र जानुपर्ने थियो तर भित्र पस्न अवरोध भयो। मैले बाटो छोड्न अनुरोध गरेँ बाटो नछोडेपछि उपाय लगाएर भित्र पसेको हुँ। यसमा के दुव्र्यवहार भयो ? उनले प्रश्न गरे। टोलवासी दुईचार जनाले मागपत्र दिएकै भए पनि समस्या समाधान भइहाल्थ्यो। तर, त्यसो नगरी घटना अतिरञ्जित गराइएको भन्दै उनले गुनासो गरे। नगरसभाको पूर्वसन्ध्यामा सेवाग्राही, कर्मचारीलगायत जनप्रतिनिधिलाई कार्यालय प्रवेशमा निषेध गर्न हुँदैनथ्यो। जनताले जुन व्यवहार गर्नुभयो अभिभावकको नाताले सबै कुरा भुलिदिन्छु, नगरप्रमुख यादवले भने।"
"छुपु र छुपु हिलोमा धान रोपेर छोडौँला, बनाई कुलो लगाई पानी आएर गोडौँला","काठमाडौं : प्रत्येक वर्ष असार १५ गते मनाइने धान दिवस आज खेतमा काम गरी दही च्यूरा खाएर मनाइँदै छ। कामको चटारोले थकित भएका किसान शक्ति प्राप्तिका लागि दही च्यूरा खान्छन्। यसबेला दही च्यूराले शरीरमा शीतलता भई शक्ति सञ्चय हुने विश्वास गरिन्छ। असार १५ लाई नेपाली समाजमा दही च्यूरा खाने पर्वको रुपमा पनि लिइन्छ। खेतीपाती बाहेक अन्य पेशा र व्यवसायमा लागेका नेपालीले पनि आज दही च्यूरा खाई असार १५ मनाउँछन्। हाम्रो संस्कृतिमा दहीको स्थान महत्वपूर्ण छ। शुभकार्यका लागि घरबाहिर निस्कने, विदेश जाने आदि महत्वपूर्ण काम गर्नुअघि दही अक्षता मुछेर निधारमा रातो टीका लगाउने परम्परा छ। यस्ता शुभ काममा निस्कनु अघि सगुनका रुपमा पनि दही खुवाएर बिदाइ गरिन्छ। निस्कने बेलामा दही खाएर हिँडे साइत पर्ने जनविश्वास रही आएको छ। दही वैज्ञानिक दृष्टिले पनि स्वास्थ्यवद्र्धक मानिन्छ। गुरु गोरखनाथले नेपालको एकीकरणकर्ता श्री ५ बडामहाराजाधिराज पृथ्वीनारायण शाहलाई दही खान दिएर पराक्रमी हुने भविष्यवाणी गर्नुभएको थियो भनिन्छ। आयुर्वेदमा भोजनको अन्त्यमा दही मथेर बनाएको मोही पिएमा औषधि उपचारका लागि स्वास्थ्यकर्मीकहाँ जानु नपर्ने बताइएको छ। भोजनान्ते पिबेत् तक्रं वैद्यस्य किं प्रयोजनम् भन्ने जस्ता वाक्य पनि आयुर्वेदमा उल्लेख गरिएको छ। दहीले पाचन शक्ति पनि बढाउँछ। पखाला लागेका बेला दही च्यूरा खाएमा औषधिको काम गर्छ। यसैले दही च्यूरा खाने संस्कारले नेपाली संस्कृतिमा बृहद् रुप लिएको छ। यसरी असार १५ गते नेपाली समाजमा राष्ट्रिय सांस्कृतिक पर्व बन्न सफल भएको छ। धान दिवस विसं २०६१ मङ्सिर २९ गते मन्त्रीस्तरीय निर्णय गरी २०६२ साल असार १५ गतेदेखि राष्ट्रिय धान दिवस मनाउन थालिएको हो। कृषि प्रधान देश भएकाले नेपालका अधिकांश मानिसको पेशा खेतीपाती हो। किसान वर्षभरका लागि छाक जुटाउन यो महिना खेतीमा व्यस्त हुन्छन्। आजका दिन असारे भाकामा लोकदोहोरी गाउँदै छुपु छुपु हिलोमा धान रोपिन्छ। छुपु र छुपु हिलोमा धान रोपेर छोडौँला, बनाई कुलो लगाई पानी आएर गोडौँला जस्ता लोक लयका गीत गाएर खेतमै रमाइलो पनि गरिन्छ। मध्य गर्मीको यो समयमा युवा लाठे र युवती रोपाहारले खेतका गराको हिलो छ्यापा छ्याप गरेर मनोरञ्जन गर्छन्। असारमा एकपटक हिलोमा पस्नै पर्ने मान्यता पनि नेपालीमा समाजमा रहेको छ। रासस"
असार १५ मा किन खाइन्छ दही चिउरा ?,"भक्तपुर : आज असार १५। रोपाइँ सकेको खुसीयालीमा भोजस्वरुप दही र चिउरा खाने दिन। सरकारले यस दिनमा धान दिवससमेत मनाउँदै आएको छ। नेपाली समाजमा परम्परागत रुपले नै असार १५ मा दही चिउरा खाने प्रचलन रहँदै आएको हो। तर असार १५ मै किन खाइन्छ दही चिउरा ? प्रायःको एउटै उत्तर हुने गर्छ, पहिलेदेखि खाँदै आएको त्यसैले। आखिरमा किन असार १५ को सांस्कृतिक महत्व छ त ? संस्कृतिकर्मीका आधारमा असारमा समयमै रोपाइँ सकिएको खुसीयालीमा दही चिउरा खाइन्छ। परापूर्वकालदेखि नै यो प्रचलन चल्दै आयो। तर समयक्रमले यसलाई असार १५ मा पुर्याएको संस्कृतिकर्मीको तर्क छ। उनीहरुका अनुसार रोपाइँ नसकिएसम्म दहीचिउरा खाइँदैन तर अहिले रोपाइँ सकियोस् या नसकियोस् प्रत्येक वर्षको असार १५ मा दहीचिउरा खाने गरिन्छ। हुन त अहिले दहीचिउरा खान असार १५ सम्म पर्खन पर्दैन। अहिले बजारमा दही चिउरा १२ महिना उपलब्ध छन्। परापूर्वकालमा समयमै रोपाइँ सकिएको खुसीयालीमा भोजस्वरुप दहीचिउरा खाने चलन रहेको संस्कृतिकर्मी ओमप्रसाद धौभडेल बताउँछन्।माना रोपेर मुरी फलोस् भन्ने कामना लिएर सुरु गरिएको रोपाइँ सकिएको खुसीयालीमा दही चिउरा खाने गरिएको हो, संस्कृतिकर्मी धौभडेल स्पष्ट पार्छन्। उनले रोपाइँमा सबैलाई भ्याइनभ्याइ हुने भएकाले पकाइरहन पनि नपर्ने र तयार गर्न धेरै समय पनि नलाग्ने भएकाले दहीचिउरा खाने प्रचलनले महत्व पाएको बताए। असारमा कामको व्यस्तताले अरु खानेकुरा जोहो गर्ने समय हुँदैन, उनले थपे, पकाइवरी गर्न नपर्ने र सरल रुपमा सबैका घरघरमा उपलब्ध हुने भएकाले असार १५ मा दही चिउरा खाने थिति नै बसेको हो। उसबेला सबैसँग आजजस्तो माछा, मासुलगायतका पौष्टिक आहार खाने क्षमता थिएन। रोपाइँले थाकेका किसानलाई माछामासु पकाएर बस्ने फुर्सद पनि हुँदैन। सबैजसो किसानका घरमा गाईभैसी पालिएको हुन्थ्यो। गाईभैसीले दिने दूधले गर्दा घरघरमा दही, मही र घ्यू खाली हुँदैन। त्यस्तै खेती किसानी गर्ने भएकाले चिउरा पनि घरमै हुने भइहाल्यो। त्यसैले घरमै रहेको दहीचिउरालाई महत्व दिएर असारमा रोपाइँ सकिएको खुसीयालीमा भोज गर्ने प्रचलन रहेको संस्कृतिकर्मी धौभडेल स्पष्ट पार्छन्। दही चिउरा पौष्टिक आहार पनि भयो। धेरै समय लाग्ने गरी दहीचिउरा अरु खानेकुरा जसरी पकाइरहन पनि पर्दैन। त्यसैले यसको प्रयोगले महत्व पाएको उनी बताउँछन्। यसै प्रयोगले आज संस्कृति र पर्वको रुप लिएको मात्र हो, संस्कृतिकर्मी धौभडेल भन्छन्, तर कृषिमा परनिर्भरता बढेसँगै असार १५ को महत्व खल्लो हुने क्रम बढेको छ। उनका अनुसार असार १५ कृषिमा नेपालीहरुको आत्मनिर्भरताको प्रमाण हो।पहिले दही र चिउरा घरकै हुन्थे, उनी भन्छन्, तर अहिले दही र चिउरा दुवै किन्नुपर्छ। संकटमा दही अहिले कमैका घरमा गाईभैंसी होलान्। गाईभैंसी नपालेपछि घरघरमा दही बन्ने कुरा भएन। तैपनि बजारबाट किनेर भए पनि असार १५ मा दहीचिउरा खाने प्रचलनमा कमी आएको छैन। विवाह, व्रतबन्ध, सभासमारोहपछि सबैभन्दा बढी दही प्रयोग हुने दिन भनेकै असार १५ हो। दही बनाउने पेसा पनि मौसमी व्यवसाय हो। माघ र फागुन महिना दहीका महिना हुन्। अरु समय भनेको चाडबाड, विवाह, व्रतवन्ध तथा सभा सम्मेलन नै हो। त्यस्तै गर्मी याममा पनि दहीको माग हुन्छ। तर बजारमा दूध अभाव भएपछि दही संकटमा पर्दै आएको दही व्यवसायी कृष्णगोपाल सैंजू बताउँछन्।दूध आवश्यक मात्रामा नआउँदा अहिले दही धेरै जमाउन पाइँदैन, उनले भने। भक्तपुर नगरभित्र करिब एकसय पचास घरपरिवारले परम्परागत रुपमा मौलिक जु जु धौ बनाउँछन्। उनीहरुले वार्षिक एक हजार पाँच सय मेट्रिक टन दही बनाउँछन्। दही भक्तपुरको मौलिक उत्पादन हो। भक्तपुरमा बन्ने विशेष प्रकारको दहीलाई जुजु धौ भन्ने प्रचलन पनि रहँदै आएको छ। त्यसैले सबै दही जुजु धौ होइन। दही बनाउने पेसा आफैँमा स्वतन्त्र र आत्मनिर्भर व्यवसाय भने होइन। यो पशुपालनमा आधारित व्यवसाय हो। त्यसमा पनि गाईको दूधबाट राम्रो दही बन्दैन। त्यसैले शुद्ध भैंसीको दूध आवश्यक पर्छ। सहरीकरण र फेरिएको जीवनशैलीले नेपाली समाजमा पशुपालन क्रमशः घट्दै आएको छ। छुपु र छुपु हिलोमा धान रोपेर छोडौँला, बनाई कुलो लगाई पानी आएर गोडौँला"
सहयोग जुट्दै,"ताप्लेजुङ : कोरोना संक्रमण नियन्त्रणमा राज्यका सबै संयन्त्रको ध्यान केन्द्रित छ। संघ, प्रदेश र स्थानीय सरकारले आगामी वर्षको बजेटमा पनि कोरोना नियन्त्रणलाई नै प्राथमिकतामा राखेका छन्। विभिन्न संघसस्था र व्यक्तिहरूले पनि सरकारलाई स्वास्थ्य सामग्री र स्वास्थ्य पूर्वाधारको क्षेत्रमा सहयोग गरिरहेका छन्। शिक्षाको क्षेत्रमा काम गर्दै आएको गैरसरकारी संस्था ह्युमन प्राक्टिस फाउन्डेसनले ताप्लेजुङ जिल्ला अस्पताललाई १८ लाख २० हजार ९ सय ९ रुपैयाँ प्रदान गरेको छ। आफूहरूले दाताबाट रकम संकलन गरेर सहयोग गरेको फाउन्डेसनका लेखा अधिकृत दिवस भण्डारीले बताए। अस्पतालसहित जिल्लाका सबै स्थानीय तहमा कोरोना नियन्त्रण तथा व्यवस्थापनका सामग्री खरिद गर्न सहयोग गरिएको उनको भनाइ छ। उक्त रकमले एन्टिजेन किट, सीएपीएपी मेसिन, बीआईपीएपी मेसिन, पीपीई सेट, फेस सिल्ड, मास्क, सेनिटाइजर, ग्लोब्स, अक्सिमिटर, थर्मोमिटर खरिद गर्ने अस्पतालको योजना छ। आइतबार नै गर्भवतीसुत्केरीहरूको पोषण र स्वास्थ्यमा काम गरिरहेको वान हर्ट संस्थाले १२ लाख ६३ हजार ५१ रुपैयाँबराबरको स्वास्थ्य सामग्री सहयोग गरेको छ। अक्सिजन कन्सन्ट्रेटर, मल्टिभिटामिन ट्याब्लेटसहित १७ प्रकारका सामानहरू प्रदान गरेको वान हर्टका प्रतिनिधि भूपेन्द्र सोनीले जानकारी दिए। जिल्ला अस्पताल र सबै स्वास्थ्य चौकीहरूमा पठाइने स्वास्थ्य कार्यालय ताप्लेजुङले जनाएको छ। यसैबीच, कोरोना महामारीको विषम परिस्थितिमा सुहाआरा२ कार्यक्रमले पनि सहयोग गरेको छ। सुआहाराले दुई चरणमा गरेर फेस सिल्ड, मास्क र सेनिटाइजर प्रदान गरेको हो। कोरोना माहामारीको समयमा अग्र्रपंक्तिमा खटिएका कर्मचारीको सुरक्षा र नागरिकहरूको उपचारका लागि सहयोग गरिएको सुआहाराका फिल्ड संयोजक मनप्रसाद नाल्बोले बताए। चीनको परराष्ट्र मन्त्रालयले पनि सीमावर्ती गाउँका लागि स्वास्थ्य सामग्री प्रदान गरेको छ। फक्ताङलुङ गाउँपालिका७ ओलाङचुङगोला र ६ नं वडा घुन्साका लागि सामान दिएको हो। ओलाङचुङगोलाका वडासदस्य टासी वालुङका अनुसार चीनले दिएका स्वास्थ्य सामग्रीमा स्यानिटाइजर, चस्मा, पञ्जा, सर्जिकल मास्क, पीपीई सेट छन्। जिल्लामा हालसम्म १ हजार २ सय २७ जना कोरोना संक्रमित भएका छन्। ८ सय ११ जना निको भएका छन्। कोभिसिल्ड र भेरोसेल खोपको पहिलो मात्रा लगाउनेको संख्या क्रमशः १४ हजार ९ सय ९१ र ३ हजार ३४ तथा कोभिसिल्ड दोस्रो मात्रा लगाउने २ हजार ४१ जना छन्।"
मोबाईल चार्ज गर्दा करेन्ट लागेर मृत्यु,"राजविराज : सप्तरीमा एक महिलाको मोबाइल चार्ज गर्ने क्रममा करेण्ट लागी मृत्यु भएको छ। अग्निसाईर कृष्णसवरण गाउँपालिका६ महुली बजार बस्ने मोजलिलको श्रीमती ३५ वर्षीया जहादा खातुनको करेण्ट लागेर मृत्यु भएको सप्तरी प्रहरीले जनाएको छ। डीएसपी माधवप्रसाद काफ्लेका अनुसार मोबाइल चार्ज गर्दा करेन्ट लागेर घाइते भएकी खातुनको उपचारका क्रममा विराटनगरस्थित विराट नर्सिङ होममा मृत्यु भएको हो। मोबाइल चार्जमा लगाएर फोन गर्ने क्रममा गत वैशाख १५ गते सप्तरीको सुरुङ्गा नगरपालिका१ तेतरिया बस्ने भगाई सदायको छोरा १६ वर्षीय रामु सदायको पनि करेन्ट लागेर मृत्यु भएको थियो। पर्सामा चट्याङ लागेर तीन जनाको मृत्यु , एक घाइते"
"पर्सामा चट्याङ लागेर तीन जनाको मृत्यु , एक घाइते","वीरगन्ज : पर्सामा चट्याङ लागेर तीन जनाको मृत्यु भएको छ। मंगलबार बिहान खेतमा धान रोप्न र भैंसी चराउन गएका बेला एक महिलासहित तीन जनाको मृत्यु भएको हो। एक जना घाइते पनि भएका छन्। पर्साको सखुवाप्रसौनी गाउँपालिका४ देवरबानाका ५५ वर्षीय रघुवीर यादवको भैंसी चराउन गएका बेला परेको चट्याङ लागेर उनको घटनास्थलमै मृत्यु भएको हो। यस्तै पटेर्वासुगौली गाउँपालिका१ गदियानीका २७ वर्षीय रुस्लान गदीको पनि चट्याङ लागेर मृत्यु भएको छ। पटेर्वासुगौली ४ स्थित पथलवाघाटतिर मंगलबार बिहान भैंसी चराउन गएका बेला खसेको चट्याङले लागेर रुस्लानको पनि घटनास्थलमै मृत्यु भएको हो। उनीसँगै भैंसी चराउन गएका राजवली गदी, चट्याङ लागेर गम्भीर घाइते भएका छन्। घाइते राजवलीलाई उपचारका लागि वीरगन्जस्थित नारायणी अस्पतालमा पठाइएको इलाका प्रहरी कार्यालय पटेर्वा सुगौलीका प्रहरी निरीक्षक रामकाजी थापाले जानकारी दिए। यस्तै खेतमा धान रोप्न गएका बेला चङटयाङ लागेर पर्साकै जीराभवानी गाउँपालिका३ जितपुरकी ५० वर्षिया असतुरनी देवी थरुनीको पनि मृत्यु भएको छ। गाँउकै रामसोगारत महत्तोको खेतमा मंगलबार बिहान धान रोप्न गएका बेला चट्याङ लागेर थरुनीको घटनास्थलमै मृत्यु भएको इलाका प्रहरी कार्यालय सेढवाका प्रहरी नायव निरीक्षक राजुबाबु यादवले जानकारी दिए। मृतक तीनै जनाको शव पोष्टमार्टमका लागि वीरगन्जस्थित नारायणी अस्पतालमा ल्याइएको पर्साका प्रहरी प्रवक्ता प्रहरी नायव उपरिक्षक ओम प्रकाश खनालले जानकारी दिए।"
कुरूप बन्दै सल्लेरी,"सोलुखुम्बु : पर्यटकीय क्षेत्र सोलुखुम्बुको सदरमुकाम सल्लेरी बजार अव्यवस्थित पोल, तार तथा पाइपका कारण कुरूप बन्दै गएको छ। बजार क्षेत्रमा विस्तार गरिएको टेलिफोन, इन्टरनेट तथा विभिन्न केबल, खानेपानीको पाइप र पोलका कारण सल्लेरी बजार कुरूप बन्दै गएको स्थानीयले बताएका छन्। बजार क्षेत्रको घरघर हुँदै टाँगिएका टेलिफोन तथा इन्टरनेटको तार र खानेपानीको पाइपका कारण बजारको सौन्दर्यतामा नै असर परेको सल्लेरीका पेम्बा शेर्पाले गुनासो गरे। उनले भने, सोलुखुम्बु त्यतिकै पनि पर्यटकीय जिल्ला हो, यहाँ नेपानी मात्रै नभएर विदेशीहरू पनि घुम्न आउँछन्, तर हेर्नुस् त बजारको हालत ? यसले पर्यटकलाई आकर्षणभन्दा विकर्षण गर्छ। विश्वको सर्वोच्च शिखर सगरमाथा अवस्थित जिल्ला सोलुखुम्बुमा बर्सेनि हजारौँको संख्यामा स्वदेशी तथा विदेशी पर्यटक घुम्न आउने गर्दछन्। तर, जिल्ला सदरमुकाम सल्लेरी बजारको सौन्दर्यता भने गुम्दै गएकोमा सर्वसाधारणको चिन्ता छ। स्थानीय धनबहादुर विश्वकर्माले भने, सल्लेरी बजार क्षेत्रको भित्री सडकमा गाडिएका ठूलाठूला पोल तथा अव्यवस्थित तार र लत्रिरहेका खानेपानीको पाइपका कारण सवारी दुर्घटनाको जोखिमसमेत बढाएको छ, हेर्दै कति अल्झिएको देखिन्छ। आगलागी वा अन्य आपत्कालीन अवस्थामा दमकललगायतका साधनहरू लैजान परेमा जेलिएका तार तथा सडकमाथिबाट होचो गरी टांगिएका पाइपका कारण समस्या हुने सल्लेरीका मनिकुमार राईको भनाइ छ। अव्यवस्थित तारलाई हटाउन वा व्यवस्थापन गर्नमा नगरपालिकाले ध्यान दिनुपर्ने भए पनि अहिलेसम्म केही नभएको स्थानीयको गुनासो छ। सल्लेरी बजार क्षेत्रका कतिपय तारहरू जमिनबाटै भेटिने अवस्थामा छन् भने कतिपय तार भुइँमा नै लत्रिएको स्थानीयवासी बताउँछन्। यता नगर प्रमुख नाम्गेल जाङ्बु शेर्पाले अबको तीन महिनाभित्र अव्यवस्थित तार विस्थापित हुने बताए। नगरपालिकाले नेपाल टेलिकमसँगको सहकार्यमा अव्यवस्थित तार तथा पोलहरूलाई हटाएर तारलाई भूमिगत तथा फाइबरमार्फत विस्तारको काम सुरु गर्न लागेकाले केही महिनाभित्रै समस्या समाधान हुने मेयर शेर्पाको भनाइ छ। यस्तै, खानेपानीको अव्यवस्थित पाइपलाई हटाउन तीन करोडबराबरको योजना सञ्चालन हुने चरणमा रहेकाले एक महिनाभित्र सदरमुकाम क्षेत्रको अव्यवस्थित पाइप पनि हटाउने उनको प्रतिबद्धता छ।"
