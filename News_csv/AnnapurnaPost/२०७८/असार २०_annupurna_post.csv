शीर्षक,विवरण
अनुदान दुरूपयोग,"कुनै पनि क्षेत्रको विकासका लागि सरकारी वा अन्य क्षेत्रबाट अनुदान रकम दिइन्छ। खस्कन लागेको र अत्यावश्यक क्षेत्रको अध्यायन गरी त्यस क्षेत्रमा नागरिकको आकर्षण बढाउन पनि सरकारले पछिल्लो समय बजेटको ठूलो हिस्सा अनुदानमा खर्चने गरेको पाइन्छ। संघीय संरचनासँगै तीनै तहका सरकारले नागरिकको प्रत्यक्ष संलग्नता रहने क्षेत्रमा अनुदान दिने व्यवस्था गरेका छन्। कृषि, पर्यटन, उद्योग, वातावरण, शिक्षा र सञ्चार प्रमुख रूपमा अनुदानका लागि प्राथमिकतामा पर्ने क्षेत्र हुन्। कृषिप्रधान मुलुक भएर यीमध्ये सबैभन्दा धेरै अनुदानको रकम कृषिमा खन्याउने गरिएको छ। तर, पछिल्लो समय धेरै लगानी हुने अनुदानको रकम वितरणमा चरम दुरूपयोग भएको छ। वास्तविक क्षेत्र र व्यक्तिभन्दा पहुँच भएकाले मात्रै अनुदान पाउने हुँदा उकास्नु पर्ने आवश्यक क्षेत्र भने जहाँको त्यही छ। अनुदानका लागि सरकारले कार्यविधि पनि बनाएको पाइन्छ। वित्तीय समानीकरण, सशर्त, समपूरक र विषेश अनुदान गरेर चार वर्गमा अनुदान वितरणको व्यवस्था छ। नेपाल सरकारले प्रदेश तथा स्थानीय तहको खर्चको आवश्यकता र राजस्वको क्षमताको आधारमा आयोगको सिफारिसमा प्रदेश र स्थानीय तहलाई वित्तीय समानीकरण अनुदान वितरण गर्छ। नेपाल सरकारबाट प्राप्त अनुदान र आफ्नो स्रोतबाट उठेको राजस्वलाई प्रदेशले प्रदेशभित्रका स्थानीय तहको खर्चको आवश्यकता र राजस्वको क्षमताको आधारमा प्रदेश कानुन बमोजिम आयोगको सिफारिसमा वित्तीय समानीकरण अनुदान वितरण गर्ने प्रावधान छ। कुनै पनि क्षेत्रमा सर्त तोकेर सशर्त अनुदान पनि वितरण गरिन्छ। प्रदेश तथा स्थानीय तहलाई पूर्वाधार विकाससम्बन्धी कुनै योजना कार्यान्वयन गर्न समपूरक अनुदान प्रदान गरिन्छ। कुनै उद्देश्य राखी प्रदेश वा स्थानीय तहबाट सञ्चालन गरिने कुनै खास योजनाका लागि विशेष अनुदान प्रदान पनि हुन्छ। प्रदेश र तहले पनि यस्तै आधार तय गर्दै अनुदान वितरण गर्नुपर्छ। कुनै क्षेत्रलाई तोकेर पनि अरबौं बजेट तीनै तहबाट अनुदान शीर्षकमा खर्च हुन्छ। तर, पहुँच भएकाहरूले प्रदेश र संघबाट सोझै आफ्नो फर्म, उद्योग वा संस्थामा अनुदान रकम पार्ने गरेका छन्। बजेट निर्माणको क्रममा अनुदान दिने क्षेत्र पहिचान गर्दा सरकार पनि त्यस्ता व्यक्ति वा क्षेत्रको प्रभावमा फस्ने गरेको पाइन्छ। जसका कारण अनुदान रकमको दुरूपयोग बढेको छ। अनुदानको दुरूपयोग रोक्न वर्गीकरण गरिए पनि प्रभावकारिताको आधारबिना नै पहुँचको भरमा मनलाग्दी रूपमा अनुदान वितरण हुन्छ। अनुदानको पारदर्शिताको विषयमा प्रभावकारी अनुगमन नहुँदा वितरण भएको करोडौं रुपैयाँको कुनै स्थानमा लेखाजोखासम्म छैन। विभिन्न समयमा गरिएको सरकारी अनुगमनकै प्रतिवेदनले अनुदान वितरणमा दुरूपयोग भएको निश्कर्ष दिए पनि राज्य र दातृ निकायको कोषबाट करोडौं रुपैयाँको अनुदान कस्ता किसान वा संस्थाले पाए भन्ने विषयमा अझै गहन रूपमा अध्ययन भएको छैन। जसको फाइदा पहुँच भएकाहरूले उठाइरहेका छन्। यसको ज्वलन्त उदाहरण हो सुदूरपश्चिम सरकारको अनुदान वितरण कार्यक्रम। जहाँ पहुँच भएका नेता र उद्योगीले कृषक र उक्सन नसकेको क्षेत्रका लागि आउने अनुदान लिएका छन्। लिनलाई प्रदेश सरकारले बजेटमा नामै तोकेर सहज पनि बनाइदिएको छ। यस किसिमको वितरणले अनुदान दिएको क्षेत्रको विकासभन्दा अनुदान वितरणमा प्रकृया मिलाएर रकम सक्ने काम मात्रै हुन्छ। मिलोमतो गरी सानो रकमको अनुदानमा सानै रकम र ठूलो अनुदानमा ठूलै रकम कर्मचारी, ठेक्केदार र परामर्शदार्ताहरूले स्वाहा पार्दै आएका छन्। यो समस्या कृषिको अनुदान वितरणमा बढी भेटिन्छ। रकमको लेनदेन गरी सक्कली भन्दा पहुँचवाला नक्कली किसानको पोल्टामा अनुदान प्रवाह हुँदै आएको छ। कमिसन नबुझाउँदा सम्म निम्न स्तरका र पहुँच नभएका किसानले अहिले पनि अनुदान नै पाउँदैनन्। कृषिजन्य वस्तुको सुरुआती उत्पादनदेखि प्रशोधन तथा बजारीकरणसम्मका चरणमा सरकारले उपलब्ध गराउने अनुदान बहालवाला र सेवा निवृत्त कर्मचारीदेखि राजनीतिक पहुँचका आधारमा कमाई खाने भाँडो भएको छ। मन्त्रालयबाट प्रदान गरिने पूरक अनुदानमा टाठाबाठा र पहुँचवालाको हालिमुहाली रहेको अघिल्लो वर्ष कृषि तथा पशुपक्षी विकास मन्त्रालयले गरेको अध्ययनबाट फेला समेत परेको छ। सरकारको ठूलो रकम अनुदानमा खर्च हुने र यही अनुदानको दुरूपयोग उच्च हुने भएकाले यस विषयलाई सरकारले गहन रूपमा लिनुपर्छ। अनुदान प्रदान गर्न मन्त्रालयगत रूपमा विभिन्न थरिका कार्यविधि र निर्देशिका पनि बनेका छन्। त्यसको सदुपयोग र कार्यान्वयन गर्नुपर्छ। अनुदान प्राप्त गर्ने क्षेत्रका लागि सरल नियम बनाए सहजै नागरिकको पहुँचमा अनुदान पुग्न सक्छ। पहुँचवालाको अनुकूल कार्यविधि र निर्देशिकाले दुरूपयोग अझै बढाएको छ। यस विषयमा सरकारले अझै अध्ययन गरेर सही ठाउँमा अनुदानको सदुपयोग गरे मात्रै समृद्ध नेपाल, सुखी नेपाली भन्ने सरकाको लक्ष्य पूरा हुनेछ।"
सडकको सकस,"फिदिम : पाँचथरको कुम्मायक२ माङ्जाबुङका ललित शेर्मा हालै दक्षिण कोरियाबाट फर्किए। राँकेबाट बाइक चढेर घुर्बिसे पञ्चमीको सडक हुँदै घरसम्मको यात्रा तय गरे। नौ किलोमिटर सडक पार गर्न झन्डै चार घण्टा लाग्यो। दर्जनौं ठाउँमा लडें, सडकको हिलोमा भासिएर अलपत्र परेका शेर्माले भने, हिलोमा बाइक भासिएर कुदाउनै सकिँदैन। जबरजस्ती कुदाए चिफ्लिएर लडिन्छ। अब कसरी घर पुग्ने ? इलामको फाकफोकथुम गाउँपालिकाका सुमित राई हातमा चप्पल बोकेर सडकको हिलोमा भासिएका थिए। राईको घुँडासम्म हिलोले छोपेको थियो। दुई वर्षदेखि बर्खायाममा यो सडकमा गाडी गुड्न कठिन छ, राईले भने यो क्षेत्रका मान्छेहरू बिरामी पर्दा अस्पताल लानै मुस्किल छ। सडक बनाउने नाममा झन् बिगारेपछि गाडी चलेका छैनन्। यो दृश्य पाँचथर र इलामको सीमावर्ती क्षेत्र राँकेरविभेडेटार सडकखण्डको हो। सडक कालेपत्रे गर्ने नाममा झन् बिगारेपछि यो सडकमा यातायात ठप्प भएको छ। भौतिक पूर्वाधार तथा यातायातमन्त्री बसन्तकुमार नेम्बाङ र एमाले नेता एवं पूर्वसभामुख सुवास नेम्बाङको क्षेत्रमा पर्ने यो सडकको अवस्था बेहाल छ। प्रदेश नम्बर १ का पूर्वअर्थमन्त्री इन्द्र आङ्बोले पनि यही क्षेत्रबाट निर्वाचन जितेका हुन्। प्रधानमन्त्री केपी शर्मा ओलीले २० पुस २०७५ मा रवि बजारमा सडक शिलान्यास गर्दा स्थानीयवासी निकै हर्षित थिए। पाँचथरको दोस्रो व्यापारिक केन्द्र रविमा सडक पुगेको ३० वर्षपछि कालोपत्रे हुने निश्चित भएको भन्दै स्थानीयले हर्कबढाइँसमेत गरे। यो सडकमा सरकारको नजर पुग्यो भनेर हामी औधी खुसी थियौं, रविका महेन्द्र राईले भने, प्रधानमन्त्रीले शिलान्यास गरेको सडकको अवस्था झन बिग्रियो। प्रधानमन्त्री ओलीले शिलान्यास कार्यक्रमलाई सम्बोधन गर्ने क्रममा पूर्वी पहाडबाट विकासको मूल फुटेको उद्घोष गरेका थिए। आगामी दुई वर्षभित्र हिलो सडकमा कसैले हिँड्नु नपर्ने घोषणासमेत ओलीले गरेका थिए। तर, त्यही सडकखण्ड अहिले कालोपत्रेको सट्टा गाडी गुड्न नमिल्ने गरी बिग्रिएको छ। भारतको लखनउस्थित एप्को इन्फ्रान्ट निर्माण कम्पनीले तीन वर्षमा काम सम्पन्न गर्ने गरी कालोपत्रेको जिम्मा लिएको हो। समय गुज्रिन लाग्दा जम्मा १८ प्रतिशत मात्र काम भएको निर्माण कार्य हेरिरहेका सडक डिभिजन कार्यालय इलामका प्रमुख अभिमान मुल्मीले बताए। पाँचथर र इलाम खण्डमा कामको प्रगति शून्यजस्तै छ, मुल्मीले भने, धनकुटा क्षेत्रमा केही काम भएजस्तो देखिन्छ। निर्माण कम्पनीको लापरवाहीले सडकको अवस्था झन् बिग्रिएको छ। बनले रूख कटानका लागि अनुमति नदिएकाले काममा ढिलाइ भएको तर्क गर्दै निर्माण कम्पनी तर्किरहेको छ। मन्त्रिपरिषद्को गत फागुन २० गते बसेको बैठकले सडकखण्डमा पर्ने रूख हटाउने निर्णय गरेको थियो। रूख हटाउन पाँचथर, इलाम र धनकुटाका डिभिजन वन कार्यालयले अग्रसरता देखाएका छन्। इलाम क्षेत्रमा पर्ने सबै रूख काटिएको छ। धनकुटा क्षेत्रको सडकमा पर्ने रूख असारसम्ममा निकालिने जनाइएको छ। पाँचथर खण्डमा पनि रुख कटानका लागि केही दिनमा सहमति प्राप्त हुने मुल्मीले बताए। तर, विभिन्न बहाना बनाउँदै निर्माण कम्पनीले काममा ढिलासुस्ती गरिरहेको छ। आगामी वर्ष सडक सुधार होला भनेर पोहोर आशा मारेका थिएनौं, रविका जयकुमार ढकालले भने, काम गर्ने समय सकिन लाग्दा सडकमा गाडी चल्न नसक्ने अवस्था बनेको छ। कहिले कालेपत्रे हुन्छ यो सडक ? दुई वर्षदेखि बर्खा याममा गाडी गुडाउन समस्या भएको हो। निर्माण कम्पनीको चरम लापरबाहीलाई सरकारले हेरेर मात्र बसेको भन्दै स्थानीय आक्रोशित बनेका छन्। पाँचथर र इलामका करिब एक दर्जन सीमावर्ती बजारलाई यो सडकले छोएको छ। राँके, घुर्बिसे पञ्चमी, सप्तमी, रवि, चिसोपानी पञ्चमी बजार यही सडकखण्डमा पर्छन्। पाँचथरका कन्याटार, लेकगाउँ कम्फुटारलाई पनि सडकले छोएको छ। इलामका फुएतप्पा, चमैता एकतप्पा हुँदै सडक विस्तार भएको छ। धनकुटाका छ नम्बर बुधबारे, देउराली, राजारानी, चौकीभञ्ज्याङ, नाम्जे, डाँडागाउँ, भेडेटारलगायतलाई सडकले छोएको छ। मिक्लाजुङ गाउँपालिका२ का वडाध्यक्ष सन्तोष शेर्माले समयमै कालोपत्रे नगरिँदा यी क्षेत्रमा सवारी साधन सञ्चालन गर्न समस्या भएको बताए। मन्त्रीकै निर्वाचन क्षेत्रमा ठेकेदारले लापरबाही गरिरहेको छ, वडाध्यक्ष शेर्माले भने, काम नगर्ने ठेकेदारलाई कारबाही गर्न केले रोकेको छ ? ३ अर्ब ६५ करोड ८४ लाख ९५ हजार ५ सय ७२ रुपैयाँ लागतमा १ सय किलोमिटर सडक कालोपत्रे गर्ने गरी अढाइ वर्षअघि सरकारसँग निर्माण कम्पनीले सम्झौता गरेको थियो। ३६ महिनामा सम्पन्न गर्नुपर्ने काम समय गुज्रन लाग्दा १८ प्रतिशत मात्र पुरा भएको हो। पाँचथर र इलाम खण्डमा भने कामको प्रगति शून्य छ। एक्जिम बैंक अफ इन्डियाको ८७ प्रतिशत र नेपाल सरकारको १३ प्रतिशत लगानीमा काम सुरु गरिएको हो। ठेकेदार कम्पनीको लापरबाहीले समय गुज्रन लाग्दा सडकको अवस्था झन बेहाल बनेको छ।"
गरिब रुवाउँदै सर्वहारा नेता,"महोत्तरी : मनसुनी वर्षा दरकिएर छाना चुहिँदैछ। पानीको भेल घरभित्र छिरेको छ। त्यही टहरामा अनिदो रात काट्दैछिन् ६ दिनकी सुत्केरी सरिता सादा। हावाहुण्डरी बौलाएर छाप्रो उडाउला जस्तो गर्छ। नवजात शिशुलाई काखमा च्यापेर उनी ज्यान जोगाउन बाध्य छिन्। उखुबारी नजिकैको त्यो टहरमा विषालु सर्प र बिच्छीको उस्तै बिगबिगी छ। महोत्तरीको गौशाला नगरपालिका६ फुलहाका मुसहरी टोलकी सरिताको घर भत्किएको २ वर्ष बित्यो। जनता आवास कार्यक्रमअन्तर्गत पक्की घर बनाइदिने आश देखाएर प्रदेश सभा सदस्य भरतप्रसाद साहले फुसको घर भत्काउन लगाएका थिए। तीन महिनामा बनिसक्ने भनिएको घर दुई वर्षसम्म पनि अधुरै छ। पक्की घरको सपनाले सरितालाई रुवाइरहेको छ। चार सन्तानकी आमा रहेकी उनले हालै पाँचौं सन्तानको रूपमा छोरालाई जन्म दिएकी हुन्। के बोलु ? पत्रकारहरू २ वर्षदेखि आको आइ छन्, हामी आफ्नो समस्या सुनाउँछौं, सरकारले केही सुनुवाइ गर्दैन, उनले भनिन्, वर्षामा सुत्केरी भएँ, खानपिनको ठेगान छैन। घरदेखि आँगनसम्म हिलैहिलो छ, पानीले अन्न र दाउरा भिजेको छ। के खाएर दिनरात काटु ? दिनरात पानी परिरहेकाले नवजात शिशुलाई कहाँ राख्ने र आफू कसरी बाँच्ने भन्ने दुखेसो सरिताले पोखिन्। आफ्नो परिवार पाल्न कोरोना महामारीकैबीच उनका श्रीमान् रमेश सादा तीन महिनाका लागि पंजाब गए। समयमा घर नबस्दा अस्थायी टहरमा बस्न बाध्य भएकी महोत्तरीको गौशाला नगरपालिका६ फुलहाका मुसहरी टोलकी ६ दिने सुत्केरी सरिता सादा । तस्बिर : राजकरण महतो सरिता जस्तै गौशालाको फुलकाहा, मलहनियाँ, बेलगाछी र खयरमाराका दर्जनौं परिवारलाई जनता आवास कार्यक्रमले अलपत्र बनाएको छ। यही क्षेत्रबाट निर्वाचित प्रदेश सभा सदस्य साहको बेवास्ताले समयमै घर नबन्दा करिब ५ सय मुसहरको बिच्चली भएको छ। सर्वाहाराका नेता साहले गरिबको घर भत्काउन लगाएर उनी आफ्नै अढाइ तल्लाको पक्की घर बनाउन व्यस्त छन्। हालै उनी माओवादी केन्द्रको तर्फबाट प्रदेश २ को संसदीय दलको नेता बनेका छन्। गरिबको भोट पाएर प्रदेश सभामा पुगेका उनी दलित मुसहरको घर बनाउन छाँडेर गौशाला४ रजखोरमा आफ्नै पक्की घर बनाउन लागि परेका छन्। २ वर्षअघि बनाउन थालिएको मुसहरहरूको घर कति त जगमै छ। ९ महिनाअघि नेता साहले बनाउन थालेको आफ्नो घरको छत हालेर अन्तिम चरणमा पुर्याएका छन्। उनले आफ्नो घरसम्म पुग्ने नयाँ बाटो पनि विस्तार गर्दैछन्। तर, आफूहरूको भत्काएको घर बनाउन भने नेता साहले चासो नदिएका स्थानीयको गुनासो छ। नेता साहले आफूलाई बेघर बनाएको फुलकाहाकी ६० वर्षीया दुलारी देवी सादा बताउँछिन्। नेता भरतले आफ्नो पक्की घर बनाउँदैछन्। तर, हामीलाई बेहालतमा छोडिदिएका छन्। खानाका लागि भौतारिन्छौं। लोकसँग मागिमागी खान्छौं। घर तोडेर पक्की घर बनाइदिने आश देखाएर गरिबलाई बेघर बनाएर भाग्दै हिँडेको बताउँदै उनले रुँदै भनिन्, हाम्रो भोट लिएर माननीयजी बनेका छन्, सरकारको सेतो गाडीमा जनकपुरकाठमाडौं हिँडिरहेका छन्। मुसहरी टोलमा निर्माण भइरहेको जनता आवास कार्यक्रमअन्तर्गतको अलपत्र परेको निर्माणधीन घरहरू । तस्बिर : राजकरण महतो टहरमा बस्दै आएका मुसहरहरूका लागि वर्षामा नेता साहले ओत लाग्ने त्रिपालको पनि व्यवस्था गरेका छैनन्। आकाश रिसाएर कालो भएपछि फुलकाहाका स्थानीयको मनमा डर पस्छ। हावाहुण्डरीले छाप्रो उडाउने हो कि वर्षाले चुलो डुबाउने हो ? कहाँ खाना पकाउने, कहाँ खाने अनि कहाँ सुत्ने ? यस्ता कैयौं चिन्ताले उनीहरूलाई पिरोलिरन्छ। अमृता सादा ९ महिनाकी गर्भवती छिन्। उनलाई जनता आवास कार्यक्रमले रुवाइराखेको अवस्था छ। घर छैन, यो वर्षामा अब कहाँ सुत्केरी हुने ? घरभित्र पानी पस्छ, उनले पीडा पोखिन्। अमृताकी छिमेकी जानकी सादालाई घर नभएपछि वर्षामा घर न घाटको भएको महसुस हुँदैछ। गरिबलाई सुःख दिने कोही छैन। यस्तो हुन्छ भनेर थाहा पाएको भए फुसको घर भत्काउने नै थिइन्, उनले भनिन्। कोरोना महामारीले बस्तीका श्रीकिसुन सादाको रोजीरोटी गुमेको छ। कसरी परिवार पाल्ने उनलाई चिन्ता छ। खुला आकाशमुनि दिउँसोको खाना खाँदै गरेका उनी भन्छन्, जे गर्छ त्यही भरत नेताजीले गरेको छ। हामीलाई मारोस् कि बचाओस्। घर बनाउन न इँटा छ न बालुवा दिन्छ, न घर बनाउने कामदार पठाउँछ भन्दै उनले गुनासो गरे। पक्की घर पाउने आशमा यहाँका गरिब मुसहरहरू २ वर्षदेखि पुसको जाडो र वर्षेझरी टहरामै बसेर काटिरहेका छन्। अझै कति त्यही छाप्रोमा बस्नुपर्ने हो त्यसको टुंगो छैन। पक्की महल पाउने आशमा ठडिएको रड हेरेर जाडोमा कठ्याँग्रियौं। अब वर्षाले भिज्दै छौं। रडमा खिया लाग्यो त्योभन्दा बढी पीडा यो ज्यानले भोग्दै छ, रामहृदय सादा भन्छन्, घर बनाउने काम बन्द छ। सरकारले घर बनाउन चासो दिँदैन। अर्काको जमिनमा छाप्रो बनाएर २ वर्षदेखि बसिरहेका छौं। अब छाप्रो भत्काएर जमिनवालाले जा भन्दै छ। अब कहाँ जाने ? अस्थायी टहरामा बिजुली बत्ति पनि छैन। गाउँले वर्षाको मौसममा टुकी र मैनबत्ती बालेर रात काट्छन्। हावाहुण्डरीले त्यो पनि निभाईदिन्छ। सर्प र बिच्छीको उस्तै डर छ। काँखमा बच्चाहरूलाई लिएर हामी जाग्राम बसी रात काट्छौं, राजबत्ती सादा भन्छिन्, केही उपाय छैन। बच्चा र हामीलाई रात काट्न कति दिक्कत हुन्छ त्यो त भगवान्ले नै देखेको छ। तीन महिनामा घर बन्छ भन्थे त्यसको बदलामा २ वर्ष बित्यो। घर जगबाटै पनि उठेको छैन। सरकारले खाने अन्न र ओत लाग्ने त्रिपाल देउस् र छिट्टै घर बनाइदियोस् भन्दै उनले बिलौना गरिन्। कोरोना महामारीले घर निर्माण कार्य प्रभावित भएको प्रदेश सभा सदस्य साह बताउँछन्। महोत्तरीको जनता आवासअन्तर्गतको रकम सबै खर्च भइसकेकाले अधुरा काम पूरा हुन सकेका छैनन्, उनले भने, घर निर्माणका लागि बजेट आइसकेको खबर पाएका छौं। अब तुरुन्तै घर निर्माणको काम सुरु हुन्छ। आर्थिक, सामाजिक र शैक्षिक रूपमा पछाडि परेका डोम, मुसहर, चमार र हल्खोर समुदायको घर निर्माणका लागि प्रदेश २ मा जनता आवास कार्यक्रम ल्याइए पनि निर्माण कार्य समयमा सम्पन्न हुन सकेको छैन। दलित एवं अति विपन्न समुदायका लागि सरकारले निर्माण गर्नुपर्ने अधिकांश घरमा छाना हालिएका छैनन्। निर्माणाधीन अवस्थाका घरमा गुणस्तरहीन सामग्रीको प्रयोगले पर्खाल चर्किसकेका छन्। घर निर्माण नहुँदा स्थानीय मुसहरले सास्ती खेप्दै आएका छन्। जनता आवास कार्यक्रमअन्तर्गत संघीय सरकारका अनुदान सहयोगमा प्रदेश २ सरकारले आठवटा जिल्लामा १७ हजार ९ सय ५० वटा घर बनाउने लक्ष्य लिए पनि १० हजार ८ सय ५५ घर बनाउने सम्झौता भएको छ। जसमध्ये ५ हजार ९ सय ८० घर बनिसकेको छ भने ४ हजार ८ सय ५५ घर बनाउन बाँकी छ। संघ सरकारले ८२ करोड रुपैयाँ अनुदान स्वरूप पठाए पनि अहिलेसम्म २१ करोड ९ लाख मात्र खर्च भएको छ। सम्झौता भएका घर बनाउन २ अर्ब ११ करोड ३१ लाख ९७ हजार रुपैयाँ अपुग रहेको छ।"
प्रसूति भवन अलपत्र,"जाजरकोट : जाजरकोट जिल्लाको जुनीचाँदे१ मजकोटस्थित बडकुले स्वास्थ्य संस्था भवन निर्माण ९ वर्षदेखि अलपत्र परेको छ। निर्माण कम्पनीको लापरबाही र सरकारी उदासीनताका कारण भवन निर्माण पूरा हुन नसकेको हो। भवन नबन्दा स्वास्थ्य सेवा र सुरक्षित सुत्केरी सेवा प्रभावित बनेको छ। निर्माण कम्पनीले सहायक(पेटी) ठेकेदारलाई कामको जिम्मा दिएको र उसले पनि काम नगर्दा समस्या भएको हो। समयमा भवन नबन्दा भवनभित्र झार र घाँस उम्रिएको छ। स्वास्थ्यचौकी भाडाको घरमा राख्नु परेको वडाध्यक्ष चन्द्रबहादुर शाहीले बताए। समयमा स्वास्थ्य चौकी नबन्दा सबै किसिमका स्वास्थ्य सेवा दिन नसकिएको जुनीचाँदे गाउँपालिकाका स्वास्थ्य शाखा सहसंयोजक खेमराज बस्नेतले बताए। भवनमा राखिएका झ्याल, ढोका र पर्खाल जीर्ण अवस्थामा पुगेका छन्। भवनको बालुवा, गिट्टी, ढंगा व्यवस्थापनको जिम्मा पाएका गोरे बुढाले ५ लाख ४० हजार रकम नपाएको गुनासो गरेका छन्। भ्यालढोका बनाउने जिम्मा लिएका अमरबहादुर बुढा र गोविन्द बुढाले पनि ३ लाख ८० हजार रकम नपाएको गुनासो छ। रकम असुलीका लागि धेरै पहल गरे पनि नपाएको पीडित गोरे बुढाले बताए। फ्राइन्डस कन्स्ट्रक्सन प्रालि काठमाडौं ३५ ले जिम्मा लिएको भवन अहिलेसम्म अलपत्र अवस्थामा रहेको छ। डेढ वर्षभित्र काम सम्पन्न गर्ने गरी २०६९ वैशाख २१ गते सम्झौता भएको थियो। १ करोड २७ लाख ११ हजार ६ रुपैयाँमा निर्माणको जिम्मा लिएको ठेकेदार कम्पनी सम्पर्कविहीन भएपछि भवन निर्माण पूरा हुन नसकेको संघीय आयोजना कार्यान्वयन एकाइ सुर्खेतले जनाएको छ। कार्यालयमा भएको सम्झौताअनुसार वित्तीयतर्फ १० दशमलव ६ प्रतिशत र २० प्रतिशत भौतिक कार्य गरेर ठेकेदार कम्पनी फरार रहेको कार्यालयका इन्जिनियर टीकाराम पोखरेलले बताए। पटकपटक ताकेता गर्दा पनि ठेकेदार कम्पनी सम्पर्कमा नआउँदा समस्या भएको उनको भनाइ छ। फ्राइन्डस कन्स्ट्रक्सन प्रालि काठमाडौं ३५ का सञ्चालक पुष्प बजगाईंले सहायक (पेटी) ठेकेदारका रूपमा छेडागाड नगरपालिका५ कर्णबहादुर थापालाई राखेका थिए। आफूले थापालाई पेस्की रकम २५ लाख ४० हजार दिएर काम अघि बढाउन भने पनि कुनै खर्च नगरी कामदारलाई पैसा नदिएको र काम पनि अलपत्र पारेको बजगाईंको गुनासो छ। लामो समयदेखि निर्माण हुन नसकेको बडकुले स्वास्थ्य संस्था भवन निर्माणको ठेक्का सम्झौता तोड्ने प्रक्रिया चलिरहेको छ। ठेक्का सम्झौता तोड्नका लागि प्रक्रिया अगाडि बढेकोे इन्जिनियर पोखरेलले बताए। निर्माण कम्पनीलाई कालोसुचीमा राख्ने, धरौटी जफत गरी ९ वर्षसम्म अलपत्र पारेबापतको क्षतिपूर्ति समेत ठेकेदार कम्पनीबाट भराउने गरि कारबाही प्रक्रिया अघि बढेको इन्जिनियर पोखरेलले बताए।"
भारत जानेको लर्को,"धनगढी : भारतमा रहेका कञ्चनपुरको वेदकोट नगरपालिका४ का पुष्कर थापा कोरोनाको दोस्रो लहरका बेला चैतमा घर फर्किएका थिए। उता कमाएर ल्याएको रकम यता महिना नपुग्दै तिरतारमा सकियो। घरमा नुनतेलको खर्चका लागि पनि समस्यामा परेका उनले पसल गरे। तर, निषेधाज्ञाका कारण पसल चलेन। उनी फेरि भारततिर हिँडेका छन्। पसल गरेँ। बन्दले चलेन। अरू मजदुरी केही पाइनँ, गौरीफन्टा सीमा नाकामा लाम लागेको अवस्थामा भेटिएका थापाले भने, परिवार पाल्न भारत जानुको विकल्प देखिनँ। गरिबले भारतबाहेक काँ जाने त ? विदेश (तेस्रो मुलुक) जान लाखौं खर्च हुँदैन। टिकट काटेपछि भारत जान सजिलो। त्यसैले आज भारत जान लागेको। कैलालीको लम्कीचुहा नगरपालिका मोतीनगरका गणेश बडुवाल पनि शुक्रबार भारत पसेका छन्। मुम्बईमा काम गर्ने बडुवालले भने, घरदेश छोड्न कसलाई राम्रो लाग्ला र ? तर, केही रोजगारी पाइँदैन, के गर्नु ? भारत जानुको विकल्प छैन। बडुवाललाई भारतमा अझै कोरोनाको कहर यथावत् रहेको थाहा छ। दैनिक ५० हजारभन्दा बढी मानिसमा कोरोना पुष्टि भइरहेको समाचारमा सुनेको उनले बताए। तर, त्यहाँ मालिकले खोप लगाएपछि कोरोना लाग्दैन। लागे पनि अस्पताल भर्ना हुनुपर्दैन भने, उनले भने, त्यसैमा हाम्रो देशमा खोप पनि पाइँदैन, मालिकले बोलाएकाले जान थालेको हुँ। कोरोना महामारी ओर्लिएपछि भारतले फेरि सहरहरू खुल्न थालेका छन्। सार्वजनिक यातायात र रेल सेवा सञ्चालनमा आएका छन्। दुई महिना भयो घर आएको। दुई महिनामै बालबालिकालाई के खाऊँ, के लाऊँ भइँसक्यो। भारत नजानुको विकल्प पनि त छैन नि, कैलालीको लम्कीचुहा४ का रामबहादुर विष्टले भने, नेपालमा मजदुरीसम्म पनि पाइएन। कतै विद्यालय भवन, कतै सडक बन्दा र काम पाउला भनेर खोजेको तर सबै काम डोजरले गरिसक्यो भन्छन्। त्यसैले केही सीप नलागेपछि भारत हिँडेको। भारतको गुजरातमा होटलमा काम गर्ने उनलाई नेपालका अशिक्षत वा कम शिक्षा भएका युवाहरूको भविष्यको चिन्ता रहेछ। सरकारले दिने काममा त उनकै पार्टीका नेता कार्यकर्ताका छोराछोरीका लागि ठिक्क हुन्छ। हामीले त भारत जानुको अरू कुनै उपाय नै छैन, गौरीफन्टा नाकामा असिनपसिन भएर लाम लागेका विष्टले भने। धनगढीको विशालनगरका दीपक सिंह भारतको राजधानी नयाँदिल्लीबाट निषेधाज्ञाकै बेला घर फर्किएका थिए। तर, सिंहलाई दुई महिनाको घरभित्रको बसाइ उराठ लाग्यो। काम केही छैन। कमाएर ल्याएको थोरै रकम पनि सकियो। धनगढी पूरै बन्द थियो। कामधाम के पाउनु ? उदेक लागेर आयो, सिंहले भने, अहिले बजार त खुलेको छ। तर काम माग्न गयो भने ब्यापारै छैन भन्छन्। त्यसैले सेट (मालिक)ले बोलायो अनी जान थालेको। उनी दिल्लीको एक कम्पनीमा वाचमेनको जागिर गर्छन्। मालिकले खातामा गाडी भाडा र खर्चपानी हालिदियो अनि अहिले उतै जान लागेको, उनले भने, नेपालमा केही काम नपाएपछि के गर्ने ? कर्णाली प्रदेशको दैलेख दुल्लु नारायण नगरपालिका९ का गंगाकुमार उपाध्याय पनि आफ्ना गाउँका धेरै युवासहित नाकामा लाम लागेका भेटिए। घरबाट हिँड्दा लगाइदिएको रातो टीका उनीहरूको निधारमा अलिअलि मात्रै देखिन्थ्यो। भारतमा स्याउ टिप्न जाने हो। दुई महिनामा दशैंको खर्च निस्कन्छ, उपाध्यायले भने, यता बसेर के गर्नु ? पहाडमा खेतीपाती पनि सकियो। यता दशैंका लागि खर्च जुटाउने कुनै काम पाउँदैन। कोरोना महामारी नरोकिए पनि रोजगारीका लागि भारत जान सीमा नाका कैलालीको गौरीफन्टामा लाम लागेका नेपाली (माथि) र त्यही भीडमा काखे बालकसहित भारत जाँदै गरेकी महिला (दायाँ) । तस्बिर : शिवराज भट्ट उनलाई भारतमा कोरोनाको अझै जोखिम रहेको थाहा छ। तर यता घरमा बसेर पनि त केही गर्न सकिँदैन। डर भए पनि जानुपर्यो, उनले भने, त्यहाँ मालिकले खोप लगाएर काम गर्न भनेकाले पनि केही साहस आएको छ। भारत सरकारले अहिले आफ्ना नागरिकलाई खोप लगाउन आह्वान गरिरहेको छ। त्यहाँ एकै दिन २५ लाखलाई खोप लगाइन थालिएको छ। भारतको सर्वोच्च अदालतले आफ्नो देशमा उत्पादन भएको खोप बाहिर बिक्री नगर्न निर्देशन जारी गरेको छ। भारतमा काम गर्ने नेपालीले पनि त्यहाँको कुनै न कुनै परिचयपत्रका आधारमा खोप पाउन थालेका छन्। कर्णाली प्रदेशको राजधानी सुर्खेतको चौकुनेका जीवन साउद पनि साथीहरूसहित भारतको पुनातिर लागेका छन्। उनीहरू पुनामा लकडाउन भएपछि घर फर्किएका थिए। अहिले सातामा दुई दिन बन्द हुन्छ। पाँच दिन काम हुन्छ भनेर मालिकले बोलाएकाले जान थालेका हौं, साउदले भने। उनले पुनामा कोरोना महामारी कम भइसकेको भन्दै मालिकले खबर गरेको सुनाए। जिल्ला प्रशासन कार्यालय कञ्चनपुरले दिएको तथ्यांकअनुसार असार पहिलो सातादेखि भारत जाने नेपालीको संख्या बढेको हो। भारतबाट नेपाल आउनेको संख्याको तीन गुणा नेपाली भारत जान थालेका छन्। शुक्रबार मात्रै भारतबाट ४३८ जना स्वदेश फर्के भने १५ सय ४ जना भारत पसेका छन्। असार १ गतेदेखि १८ गतेसम्मको तथ्यांकअनुसार भारतबाट नेपाल फर्किने ७ हजार ७ सय ४४ जना रहेकोमा त्यसको तीन गुणाले बढी २२ हजार ३७ जना गौरीफन्टा र गड्डाचौकी नाकाबाट भारत पसेका छन्। नेपालतिर खेतीपातीको काम सकिएको र भारतमा कोरोनाको पनि जोखिम कम भएको खबर आउन थालेपछि नेपालीहरू भारत जान थालेका हुन्। अहिले कोरोनाको तेस्रो लहर फैलिन सक्ने प्रक्षेपण भइरहेको छ। यही समयमा नेपालबाट दैनिक नेपालीहरू भारत पस्न थालेका छन्। अझ सुदूरपश्चिमको गौरा पर्व र बडादशैंका बेला यी सबै नेपाली हुल बाँधेर स्वदेश फर्किनेछन्। कोरोनाको जोखिम कायमै रहेका बेला यसरी नेपालीले भारत जानु र गौरा, दशैंतिहारका लागि एकै पटक फर्किनुले अर्को लहर फैलिने सम्भावना रहेको चिकित्सक बताउँछन्। अहिले खतरा टरेको छैन, गम्भीर प्रकृतिका केही बिरामी घटेका मात्र हुन्। कोरोनाको जाँच नै कम भएकाले संक्रमितको संख्या कम देखिरहेको छ, सेती प्रादेशिक अस्पतालका कोभिड विभाग प्रमुख डाक्टर शेरबहादुर कमरले भने, १५ प्रतिशतभन्दा बढी नै संक्रमण छ। यो भनेको समुदायमा अझै कोरोनाको संक्रमण कायम छ भन्ने नै हो । डा कमरले भारत जानेहरूलाई रोक्न नसकिने भए पनि अब फर्किने बेला कसरी व्यवस्थापन गर्ने भन्ने तयारी अहिलेदेखि नै गरिहाल्नुपर्नेमा जोड दिए। यसअघिका दुई चरणमा पनि सीमा नाकाको अस्तब्यस्तताले जटिलता आएको हो। अब पनि त्यही कुरा नदोहोरिनका लागि सीमा नाकामा भोली फर्किने ठुलो संख्याको नेपाली समुदायका लागि ब्यवस्थापन गर्न आवश्यक देखिन्छ, उनले भने।"
हस्ताक्षरमा अड्कियो एकता,"काठमाडौं : एमालेको एकता प्रक्रिया हस्ताक्षर प्रकरणमा अल्झिन पुगेको छ। प्रधानमन्त्री एवं अध्यक्ष केपी शर्मा ओलीको बटमलाइन वरिष्ठ नेता माधवकुमार नेपाल पक्षले अदालतमा गरेको हस्ताक्षर फिर्ता लिनुपर्ने देखिएको छ। वरिष्ठ नेता नेपालले भने हस्ताक्षर फिर्ता नलिने अडान ओलीसमक्ष राखेका छन्। ओली र नेपालबीच शनिबार टेलिफोनमा वार्ता भएको हो। टेलिफोन संवादमा हस्ताक्षरको विषय प्रमुख रूपमा उठेको स्रोतले बताएको छ। उपमहासचिव घनश्याम भुसाल नेपाल निवास कोटेश्वर पुगेर गराएको टेलिफोन संवादमा ओलीले हस्ताक्षर फिर्ता लिन आग्रह गरेका थिए। तर, नेपालले ओलीको आग्रहलाई अस्वीकार गरिदिएका हुन्। अदालतमा विचाराधीन मुद्दाका सन्दर्भमा फैसला स्वीकार गर्न सकिन्छ। हस्ताक्षर फिर्ता लिन सकिन्न, नेता नेपालले ओलीसँग भनेका थिए। बरु नेपालले पार्टीको एकता टुंग्याउन जेठ २ गठित कार्यदललाई सक्रिय बनाउनुपर्ने प्रस्ताव राखेको जनाइएको छ। दुवै पक्षका ५५ नेता रहेको कार्यदल गठन गरिएको थियो। नेपाल पक्षका २३ जना निवर्तमान प्रतिनिधिसभा सदस्यले कांग्रेस सभापति शेरबहादुर देउवालाई प्रधानमन्त्री बनाउनुपर्ने मागसहित सर्वोच्च अदालतमै उपस्थित भएर हस्ताक्षर गरेका थिए। त्यसपछि नेपाल पक्षका कार्यदल संयोजक भीम रावलदेखि वरिष्ठ नेता नेपाल, झलनाथ खनालसहित ११ जनालाई एमालेले निष्कासनको कारबाही गरेको थियो। असार १६ मा दसौं राष्ट्रिय महाधिवेशन आयोजक कमिटी भंग भएपछि उक्त कारबाही निश्प्रभावी भइसकेको छ। हस्ताक्षर प्रकरणबाहेक विषयमा सहमतिसमेत भइसकेको जनाइएको छ। महाधिवेशन आयोजक कमिटी भंग भएपछि बसेको केन्द्रीय कमिटीको शुक्रबारको बैठकले सोमबार साँझ ५ बजेसम्म हस्ताक्षर फिर्ता गर्न अल्टिमेटम दिएको थियो। अध्यक्ष ओलीले शनिबारको बैठकमा भने हस्ताक्षरको विषयमा केन्द्रीय सदस्यको धारणा मागेका थिए। विपक्षी दलका नेतालाई प्रधानमन्त्री बनाउन हस्ताक्षर गर्ने विषय नैतिक र राजनीतिक रूपमा पार्टी सदस्यले गर्न मिल्दैन भन्ने विषयमा हल एकमत रहेको केन्द्रीय सदस्य लक्ष्मण ज्ञवालीले बताए। उपाध्यक्ष वामदेव गौतमले पनि यसमा मौन समर्थन गरेको जनाइएको छ। केन्द्रीय सदस्य ज्ञवालीका अनुसार फैसलाअघि हस्ताक्षर व्यक्तिगत वा सामूहिक रूपमा फिर्ता गरेको पत्र लिएर आउने नेतालाई सम्मान गर्दै पुरानै पदमा जिम्मवारी दिने निर्णय पनि भएको छ। अध्यक्ष ओलीले प्रतिनिधिसभा विघटन मुद्दाको फैसला हुँदासम्म हस्ताक्षर फिर्ता नगर्नेहरू एमाले नहुने स्पष्ट पारेका छन्। बैठकमा ओलीले भने, फैसला हुँदासम्म जो जसको हस्ताक्षर रहन्छ ती एमालेका नेताकार्यकर्ता होइनन्। ओलीले पार्टी २०७५ जेठ २ मा फर्किसकेको स्पष्ट पार्दै जो आउँदैन उसलाई नपर्खिने बताए। भने, जेठ २ मा फर्कियौं, त्यो भनेको यही हो। जो आउँदैन, अर्को पार्टीमा जानेलाई पर्खिने होइन। यात्रामा अगाडि पनि साथी भेटिन्छन्। ओलीले लगातार छलफल गरेर पनि केही उपलब्धि नभएको बताए। लगातार कुरा गरिराखेका छौं तर कुरा गरेर के भो ? सुमसुम्याएर के भो ? कानमा भजन कति गाइयो ?, उनले भने, आजसम्म केही कुरा काम लागेन, काम लागोस् भन्ने कामना गर्छु। उनले अब बार्गेनिङले नचल्ने प्रस्ट पारे। नेपाल पक्षको मागअनुसार पार्टी जेठ २ मा फर्किएको तर आफूहरूले सम्झाएका कुरा नसुनेको गुनासो उनको छ। अब ओहदाको बार्गेनिङ चल्दैन। उहाँहरूको मागअनुसार हामी जेठ २ मा गयौं, उनले भने, उहाँहरूकै मागअनुसार हामी बैठक ढिला गरेर बस्यौं। कोसिस गर्यौं। तर, कोसिस सुन्यो सुनेनन् थाहा भएन। उनले अब यस्ता खालका कुरामा अल्झिनु नहुने बताए। यस खालका कुरामा अल्झिनु हुँदैन। जेठ २ मा फर्किएपछि आउनुपर्दैन ?, उनले भने, जति गर्दा पनि जस्ताको तस्तै छ ? उनले मान्छेबाट गल्ती हुन सक्ने र गल्तीलाई सच्याउन पनि सकिने बताए। लामो समयसम्म पनि सच्चिन नसक्नेलाई पार्टीले आफ्नो कार्यकर्ता मान्न नसक्ने उनको भनाइ थियो। भने, सप्रिएर आउन पाइन्छ। तर, सप्रिने समय हामी कोही कोहीलाई लामो बिमारी लाग्ला, निको हुन धेरै समय लाग्ला। निको हुन १० वर्ष लाग्यो भने के गर्ने ? पर्खिरहने ? त्यस कारण १० वर्ष पर्खाइ हुन सक्दैन। उनले विपक्षी गठबन्धनले भ्रम मात्र फैलाएको आरोप लगाए। उनले यो गठबन्धन नै एमालेविरुद्ध बनाइएको बताए। उनले नेपाल समूहतर्फ व्यंग्य गर्दै उक्त समूहमा झुक्किएर गएको भए फर्किन आह्वानसमेत गरे। उनले पुत्ला जलाएर हिँड्नेलाई बैठकका लागि कुर्नुपर्ने भन्दै आपत्ति जनाए। यी राजनीतिक पार्टी होइनन् पुत्ला जलाएर हिँड्ने, उनले भने, पुत्ला जलाउनेलाई हामीले बैठक गर्न पर्खिनुपर्ने ? उनले वार्ताका नाममा दुई नेतालाई खटाएर जादुटुना गरेजस्तो अल्झाएको आरोप लगाए। दुई जना मान्छे हामीलाई अल्झाउन खटाउने ? हामीलाई जादुटुना गरेर अल्झाउने ?, उनले भने, एमाले हुनका लागि सही पनि एमाले, मै पनि एमाले हुनुपर्छ। एमाले पनि हुँ भन्ने अनि एमालेलाई सिध्याउन खोज्ने एमाले हुनै सक्दैनौं। वरिष्ठ नेता नेपाल पक्षले प्रतिनिधिसभा विघटन र हस्ताक्षरको विषय पार्टी एकताबीच सम्बन्ध नरहेको बताउँदै आएका छन्। नेता नेपालले ओलीसँगको टेलिफोन संवादमा पनि सर्वोच्च अदालतमा विचाराधीन मुद्दामा संलग्न हस्ताक्षर फिर्ता लिन नसकिने अडान राखेका छन्। एमालेका दोस्रो तहका मध्यमार्गी नेता पार्टी एकताका लागि दौडधुपमै छन्। ओली पक्षका उपमहासचिव विष्णुप्रसाद पौडेल, सचिव प्रदीप ज्ञवाली, स्थायी कमिटी सदस्य सुवास नेम्बाङ, शंकर पोखरेल र नेपाल पक्षका उपमहासचिव भुसाल, सचिवहरू भीम आचार्य, गोकर्ण विष्ट, योगेश भट्टराई, स्थायी कमिटी सदस्य सुरेन्द्र पाण्डे पार्टीलाई एकढिक्का बनाउन लगातार लागिपरेका हुन्। उनीहरू कहिले बालुवाटार पुग्छन् त कहिले कोटेश्वर। कतै बसेर छलफल गर्छन्। प्रस्ताव तयार गर्छन्। समझदारीसमेत कायम गर्छन्। उनीहरूकै प्रयासबाट दसौं राष्ट्रिय महाधिवेशन आयोजक कमिटी भंग भएको हो। त्यससँगै पार्टी संरचना २०७५ जेठ २ को अवस्थामा फर्किएको छ। अध्यक्ष ओली र वरिष्ठ नेता नेपाललाई संवादमा ल्याउन सफल भएका छन्। यी शीर्ष दुई नेताबीच बिहीबार राति पनि टेलिफोन संवाद भएको थियो। ओलीले बिहीबार टेलिफोन संवादमा भेटौंभन्दा नेपालले नमानेको गुनासो केन्द्रीय कमिटी बैठकमा गरेका थिए। यसैबीच नेपालले आफूनिकट निवर्तमान सांसदसँगै सर्वोच्च अदालतमा गरेको हस्ताक्षर र पार्टी एकताका विषयमा शनिबार छलफल गरेका छन्। छलफलमा सहभागीले पार्टी एकताको विकल्प नभए पनि अदालतमा विचाराधीन मुद्दालाई प्रमुख विषय बनाउन नहुने धारणा नेपाललाई सुनाएका थिए। उनीहरूले पार्टी एकता भए अदालतमा विचाराधीन मुद्दाको हस्ताक्षर फिर्ताको विषयलाई प्रमुख बनाउन नहुने राय दिएका थिए। एकता भयो भने स्वतः फिर्ता भइहाल्छ नि ! यसलाई किन यति ठूलो मुद्दा बनाउनुपर्यो ?, निवर्तमान सांसद सोमप्रसाद पाण्डेले भने, पार्टी एक भएपछि यो त आफैं किनारा लागिहाल्छ नि ! नेता पाण्डेका अनुसार पार्टी एकतामा जोडबल गरी छिट्टै छिनोफानो गरेर जानुपर्ने सुझाव आएको छ। उनले अध्यक्ष केपी शर्मा ओली केही लचिलो भए पनि एकताका लागि प्रमुख भूमिका ओलीकै हुने बताए। माधव नेपालबिनाको एकता सम्भव छैन, उनले भने, अध्यक्ष ओली पनि केही लचिलो हुनुभएको छ। यो राम्रै कुरा हो। तर, हस्ताक्षरलाई नै एकता बाधक बनाउनु भने हँुदैन। उनले कार्यदललाई एकताको सबै कामको जिम्मा दिएर छिट्टै टुंग्याउनुपर्ने बताए। कार्यदललाई जिम्मा दिने, उसले सबै विषयमा एकएक गरेर टुग्यो लगाउँछ, त्यसलाई सबै स्वीकार गर्ने, यति गरेपछि त समस्या समाधान भइहाल्छ नि !, उनले भने। उनले कार्यकर्ता एकताकै पक्षका रहेकोले शीर्ष गम्भीर भएर लाग्नु पर्ने सुझाव पनि दिए। साउन २५ मा विधान महाधिवेशन बैठकले साउन २५ देखि २७ गतेसम्म विधान महाधिवेशन गर्ने निर्णय गरेको छ। अध्यक्ष ओली, महासचिव ईश्वर पोखरेल, उपमहासचिव विष्णुप्रसाद पौडेल र स्थायी कमिटी सदस्य रामबहादुर थापालाई विधान सम्मेलन तयारीको जिम्मेवारी तोकिएको छ। अध्यक्ष ओलीलाई विधान महाधिवेशनमा प्रस्तुत हुने राजनीतिक प्रतिवेदन लेखनको जिम्मेवारी दिइएको छ। महासचिव पोखरेलले सांगठनिक प्रतिवेदन पेस गर्नेछन्। बैठकले उपमहासचिव पौडेललाई विधान संशोधनसम्बन्धी प्रस्ताव तयार पार्ने जिम्मा दिएको छ। स्थायी कमिटी सदस्य थापालाई विधान सम्मेलन व्यवस्थापन कमिटीको जिम्मेवारी तोकिएको छ। एमालेको नवौं महाधिवेशनले छुट्टै विधान महाधिवेशन आयोजना गर्नेे निर्णय गरेको थियो। महाधिवेशन नेतृत्वमा केन्द्रित हुने हुँदा पार्टी विधान, नीति, कार्यक्रमको विषयमा छलफल नै नहुने भएको छुट्टै विधान महाधिवेशनको परिकल्पना गरिएको केन्द्रीय सदस्य ज्ञवालीले बताए। दशौं राष्ट्रिय महाधिवेशन अब नेतृत्व चयनका लागि मात्र हुनेछ। विधान महाधिवेशनका लागि असार २५ गतेभित्र प्रदेश, जिल्ला, स्थानीय तहमा विधान संशोधनका लागि पठाइसक्ने महासचिव पोखरेलको प्रतिवेदनमा उल्लेख गरेका छन्। २०७९ वैशाखमा महाधिवेशन प्रस्ताव निर्वाचनको अवस्था हेरेर वैशाख मसान्तसम्म महाधिवेशन गर्ने प्रस्ताव केन्द्रीय कमिटी बैठकमा पेस भएको छ। महासचिव पोखरेलले पेस गरेको सांगठनिक प्रतिवेदनमा असारभित्र पार्टी सदस्यता नवीकरण गर्ने र केन्द्रीय विभागहरूलाई पनि असारभित्रै पूर्णता दिने प्रस्ताव गरिएको केन्द्रीय सदस्य ज्ञवालीले बताए। महासचिव पोखरेलले सांगठनिक प्रतिवेदन पेस गर्दै असारभित्र पार्टी सदस्यता नवीकरण र साउन ५ गते नवीकरण गरिएको विवरण केन्द्रमा पठाउने प्रस्ताव गरेका छन्। उनले पार्टी विधानअनुसार आगामी वैशाखभित्र पार्टीको १० औं महाधिवेशन गर्नुपर्ने अनिवार्य व्यवस्था भएअनुसार असारभित्र पार्टी सदस्यता नवीकरण गर्नुपर्ने प्रस्ताव पेश गरे। बैठकमा महासचिव पोखरेलले भदौ ५ गते वडा अधिवेशन र भदौ १५ स्थानीय तहको अधिवेशन गर्न प्रस्ताव पेश गरेका छन्। पार्टीका ३२ विभागलाई चाँडै नै पूर्णता दिन निर्देशन दिइएको छ। संघीयता र धर्मनिरपेक्षताको समीक्षा बैठकमा संघीयता र धर्मनिरपेक्षताको समीक्षा गर्नुपर्ने आवाज उठेको छ। केन्द्रीय सदस्य महेश बस्नेतले संघीयताबारे समीक्षा गर्नुपर्ने प्रस्ताव गरेका हुन्। बस्नेतले ८ वटा प्रस्ताव प्रवेश गराएका थिए। बैठकमा नेता बस्नेत संघीयताको समीक्षा, धर्मनिरपक्षताबारे बहस, प्रत्यक्ष निर्वाचित प्रधानमन्त्री, मुलुकको विशिष्ट पहिचान घोषणा गर्ने प्रस्ताव गरे। दुई कार्यकालभन्दा बढी प्रधानमन्त्री नबनाउने संवैधानिक व्यवस्था, पार्टी अध्यक्ष २ कार्यकाल र पदाधिकारी ३ कार्यकालभन्दा बस्न नपाउने व्यवस्था गर्नुपर्ने पनि उनको प्रस्ताव छ। बस्नेतले पार्टी र राज्यका राजकीय र शासकीय स्थानमा ४० प्रतिशत युवाहरूको सुनिश्चिता गर्नुपर्ने साथै पार्टी महाधिवेशनको राजनीतिक प्रतिवेदन, विधान, चुनावको घोषणा पत्रमा यो विषय सम्बोधन गर्न यो बैठकबाट कार्यदल बनाउने प्रस्ताव पनि गरेका छन्। मिल्न दबाब एमाले एकताका लागि दबाब स्वरूप चन्द्रागिरि नगरपालिकाका जनप्रतिनिधिले प्रदर्शन गरेका छन्। एमालेबाट निर्वाचित जनप्रतिनिधिले लोकतन्त्र, मुलुकको समृद्धिका लागि एमाले एकताबद्ध हुनुपर्ने भन्दै प्रदर्शन गरेका हुन्। उनीहरूले पार्टी एकढिक्का बनाउन अब मुलुकभरिबाट दबाब दिनुपर्ने बताएका छन्। चन्द्रागिरि नगरपालिका१ का अध्यक्ष राजेन्द्र केसीले नगरपालिकाका १ देखि १५ सम्मका एमालेतर्फका जनप्रतिनिधि एमालेलाई एकढिक्का बनाउन दबाबमूलक कार्यक्रममा उत्रनु परेको बताए।"
कोटेश्वरमा नेपाल र ओलीनिकट नेताबीच भेटवार्ता,"काठमाडौं : नेकपा (एमाले)का अध्यक्ष केपी शर्मा ओली निकट नेताहरु र वरिष्ठ नेता माधव नेपालबीच छलफल भएको छ। आइतबार बिहान प्रधानमन्त्री एवम् एमाले अध्यक्ष ओली पक्षका नेताहरु माधवकुमार नेपाललाई मनाउन उनकै निवास कोटेश्वर पुगेर छलफल गरेका छन्। छलफलका क्रममा नेता नेपालले आफू निकट नेतासँग छलफल गर्ने प्रतिक्रिया दिएका छन्। विवादको टुंगो लगाउन प्रधानमन्त्री ओलीले आफू निकट नेताहरू सुवास नेम्वाङ, विष्णु पौडेल र शंकर पोखरेललाई नेपाल निवास कोटेश्वर पठाएका हुन् । कोटेश्वर पुगेका उनीहरूले नेता नेपाललाई अध्यक्ष ओलीसँग छलफल गरेर पार्टीको विवाद टुंगो लगाउन आग्रह गरेका छन्। नेकपा (एमाले)ले विपक्षी दलका नेतालाई प्रधानमन्त्री नियुक्त गर्न सर्वोच्च अदालतमा बुझाएको हस्ताक्षर फिर्ता गर्न वरिष्ठ नेता माधवकुमार नेपाल समूहलाई सोमबारसम्मको अल्टिमेटम दिएको छ। वरिष्ठ नेता नेपालले भने हस्ताक्षर फिर्ता नलिने अडान ओलीसमक्ष राखेका छन्। यसैबीच नेपालले आफूनिकट निवर्तमान सांसदसँगै सर्वोच्च अदालतमा गरेको हस्ताक्षर र पार्टी एकताका विषयमा शनिबार छलफल गरेका छन्। छलफलमा सहभागीले पार्टी एकताको विकल्प नभए पनि अदालतमा विचाराधीन मुद्दालाई प्रमुख विषय बनाउन नहुने धारणा नेपाललाई सुनाएका थिए। उनीहरूले पार्टी एकता भए अदालतमा विचाराधीन मुद्दाको हस्ताक्षर फिर्ताको विषयलाई प्रमुख बनाउन नहुने राय दिएका थिए।"
"उद्दार, राहत तथा पुनरस्थापनामा कुनै कमी हुन दिइने छैन : गृहमन्त्री पौडेल","काठमाडौं : उपप्रधानमन्त्री विष्णुप्रसाद पौडेलले मनसुनजन्य विपद्का घटनाबाट पीडितको खोज तथा उद्धार र राहतका लागि राज्यका सबै संयन्त्रको समन्वयात्मक परिचालन गरिएको जानकारी दिएका छन्। राष्ट्रियसभाको आइतबारको बैठकमा गृहमन्त्री पौडेलले मनसुनजन्य विपद्का घटनाको क्षति, खोज, उद्धार, राहत एवं पुनःस्थापनाका सम्बन्धमा सार्वजनिक महत्वको वक्तव्य दिँदै खोज तथा उद्धारका लागि जोखिम सम्भावित क्षेत्र नजीकका सुरक्षा एकाइमा सुरक्षाकर्मीलाई तैनाथ गरिएको बताए। पहिराको जोखिम संवेदनशीलतासमेतका आधारमा सडक विभागअन्तर्गत विभिन्न स्थानमा आवश्यक उपकरण र जनशक्ति तैनाथ गरिएको उनले जानकारी दिए। उपप्रधानमन्त्रीले भने, 'राजमार्ग अवरुद्ध हुनासाथ पहिरो हटाई यातायात सञ्चालन गर्ने प्रयास जारी राखिएको छ । कतिपय राजमार्गमा आएको अवरोध हटाई एकतर्फीपमा सञ्चालनमा ल्याइएको छ ।' उनका अनुसार ठूलो क्षति भएका कारण बेंसीशहरमनाङ सडक, अरनिको राजमार्ग, बाजुराको मार्तडीकोल्टी सडक र कुलेखानीहेटौँडा सडकका विभिन्न स्थानमा अवरुद्ध सडक सञ्चालन गर्ने प्रयास जारी छ । सेती दोभानलगायत मुग्लिङनारायणघाट खण्डका विभिन्न स्थानमा झरेको पहिरो हटाई यातायात सञ्चालन गर्ने प्रयास निरन्तर जारी छ । यस वर्ष मनसुन सुरू भएयता (२०७८ जेठ ३१ गतेदेखि आजसम्म) देशका विभिन्न जिल्लामा मनसुनजन्य विपद्का २२६ घटना भएको तथा सिन्धुपाल्चोक, बाजुरा, गोरखा, तनहुँ, धादिङ, चितवन, डोटीलगायत २२ जिल्लामा ३९ जनाको मृत्यु, ३१ बेपत्ता र ४६ जना घाइते भएको सरकारले जनाएको छ । २०७८ असार १९ मा परेको अविरल वर्षाका कारण सुनसरीको थला, ट्याङ्ग्रा, बूढी, केशलिया, धनुष खोलामा बाढी आइ आसपासका करीब २०० घर डुबान भएको प्रारम्भिक विवरण प्राप्त भएको उनले बताए। पीडितलाई स्थानीय विपद् व्यवस्थापन समिति, जिल्ला विपद् व्यवस्थापन समिति तथा सुरक्षा निकायका सक्रियतामा सुरक्षित स्थानमा स्थानान्तरण गरिएको छ । सोही दिन पर्सा जिल्लाको सिर्सिया खोलाको बाढीले डुबानमा परेका ३१ घरपरिवारलाई स्थानीय प्रहरीको सक्रियतामा सुरक्षित स्थानमा स्थानान्तरण गरिएको छ । मनसुनजन्य विपद्का घटनाबाट मानवीय क्षतिका साथै सयौँ घरपरिवार विस्थापित भएका छन् । हालसम्म सिन्धुपाल्चोक, मनाङ, लमजुङ, कास्की, गोरखा, अर्घाखाची, खोटाङ, तनहुँ, सर्लाहीलगायत जिल्लामा ५०५ निजी घर पूर्णरूपमा तथा ११२ घरमा आंशिक क्षति भएको सरकारको तथ्याङ्क छ । छत्तीस सरकारी कार्यालयका भवन क्षतिग्रस्त भएका छन् । त्यसैगरी नौ विद्यालय तथा सामुदायिक भवनमा क्षति पुगेको छ । विपद्बाट सिन्धुपाल्चोक जिल्लामा सात, मनाङ र चितवनमा दुईदुई, तथा तनहुँ मोरङ, उदयपुर र सिरहामा एकएक गरी १५ मोटरेबल पक्की पुलको क्षति भएको छ । मनाङमा पाँच मोटरेबल काठेपुलको क्षति भएको छ । सिन्धुपाल्चोकमा १४, मनाङमा सात र मस्याङ्दी नदीको एक्लेफाँटमा (तनहुँ र गोरखा जोड्ने) एक गरी २३ झोलुङ्गे पुल क्षतिग्रस्त भएका छन् । विषयगत निकायबाट तत्काल कार्ययोजना बनाई क्षति भएका सार्वजनिक सम्पत्ति र पूर्वाधारको पुनःनिर्माण गरिने उपप्रधानमन्त्री पौडेलले अवगत गराए। सिन्धुपाल्चोकको मेलम्ची खानेपानी आयोजनाको हेडवक्र्ससम्म जाने पहुँच मार्ग र पुलमा क्षति भएको हुनाले भौतिक पूर्वाधार तथा यातायात मन्त्रालयबाट अविलम्ब दुई बेलीब्रिज निर्माण तयारी गरिएको छ । मेलम्ची आयोजनाको खानेपानी, सडकलगायत पूर्वाधारसम्बद्ध विशेषज्ञको टोलीबाट स्थलगत अनुगमन गरी तत्काल पहुँच मार्ग पुनःनिर्माण गर्नाका साथै आयोजनाको हेडवक्र्समा भएको क्षतिको यकिन गरी मर्मतसम्भारको काम अगाडि बढाइने उनले बताए। देशभरका सानाठूला गरी ४३ खानेपानी आयोजनामा क्षति पुगेको छ । सम्बन्धित निकायबाट पुनःनिर्माणको प्रयास भइरहेका बारेमा उनले बैठकलाई जानकारी गराए। विपद्बाट कास्की, लमजुङ, मनाङ, सिन्धुपाल्चोकलगायत विभिन्न जिल्लाका सानाठूला गरी २५ जलविद्युत् आयोजनामा आंशिक क्षति पुगेको छ । हालसम्म सिन्धुपाल्चोक, मनाङ र गोरखा जिल्लाका गरी २७८ जनालाई नेपाली सेनाको हेलिकप्टरमार्फत उद्धार गरिएको छ । सिन्धुपाल्चोक, मनाङ, दाङ, बारा, धनुषा, सुनसरी, पर्सा, चितवनलगायत जिल्लाका दुई हजारभन्दा बढी जनालाई अन्य माध्यमबाट उद्धार गरी सुरक्षित स्थानमा सारिएको छ । मनसुनजन्य विपद्बाट अतिप्रभावित सिन्धुपाल्चोक, मनाङलगायत आठ जिल्लामा ८३४ थान टेण्ट, दुई हजार ५६ थान त्रिपाल, १९४ थान स्लीपिङ ब्यागलगायतका राहत सामग्री मन्त्रालयको समन्वयमा जिल्ला विपद् व्यवस्थापन समितिलाई उपलब्ध गराई प्रभावित परिवारलाई वितरण गरिएको छ, उनले भने । त्यसैगरी जिल्ला विपद् व्यवस्थापन समितिले स्थानीय तह र अन्य सङ्घसंस्थासँग समन्वय गरी प्रभावितलाई राहतको प्रबन्ध गरिरहेको उनले जानकारी गराए। वाग्मतीको त्रिभुवन अन्तरराष्ट्रिय विमानस्थल, लुम्बिनीको नेपालगञ्ज, कर्णालीको सुर्खेत र सुदूरपश्चिम प्रदेशको धनगढीमा रहेका मानवीय सहायतास्थलमा खोज, उद्धार र राहतका सामग्री भण्डारण गरिएको छ । त्यसैगरी प्रदेश नं १ को इनरूवा, वाग्मतीको हेटाँैडा, गण्डकीको पोखरा र लुम्बिनीको बुटवलमा रहेका प्रादेशिक विपद् गोदामघरमा समेत राहत सामग्री भण्डारण गरिएको उनले बताए। गत वर्ष मनसुनबाट क्षति भएका विभिन्न जिल्लाका तीन हजार ९४९ लाभग्राही परिवारलाई पहिलो किस्तावापत प्रतिपरिवार ५० हजारका दरले १९ करोड ९७ लाख अनुदान प्रदान गरी पुनःनिर्माणको काम सुरू गरिएको उनले जानकारी गराए। यस वर्षको मनसुनजन्य विपद्बाट यही असार १६ गतेसम्म विभिन्न जिल्लामा आंशिक तथा पूर्ण क्षति भएका ५७२ घरपरिवारलाई तत्काल अस्थायी बसोबासको व्यवस्थाका लागि प्रतिपरिवार ५० हजारका दरले दुई करोड ८६ लाख जिल्ला प्रशासन कार्यालयबाट उपलब्ध गराउने प्रक्रिया अगाडि बढाइएको छ । रासस"
राष्ट्रियसभामा गृहमन्त्री पौडेलको सम्बोधन (लाइभ),काठमाडौं : राष्ट्रियसभा बैठकमा उपप्रधान एवं गृहमन्त्री विष्णुप्रसाद पौडेलले सम्बोधन गरिरहेका छन्। गृहमन्त्री पौडेलले समसामयिक विषयमा बैठकमा सम्बोधन गरिरहेका छन्। आजको बैठकमा राष्ट्रिय समावेशी आयोगको दोस्रो वार्षिक प्रतिवेदन र प्रत्यायोजन व्यवस्थापन तथा सरकारी आश्वासन समितिको प्रतिवेदन पेश हुने कार्यसूची रहेको छ ।
अदालतले कुनै अमुक व्यक्तिलाई प्रधानमन्त्री बनाउनुस् भन्न मिल्छ ?,"काठमाडौं : प्रधानन्यायाधीश चोलेन्द्रशम्शेर जबराले कुनै अमुक व्यक्तिको बहुमत भएकाले प्रधानमन्त्री नियुक्त गर्नू भनेर अदालतले अभ्यास गर्न मिल्छ भनेर प्रश्न गरेका छन्। आफूसहित वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा प्रतिनिधिसभा विघटनसम्बन्धी मुद्दाको सुनुवाइका क्रममा सभामुखका तर्फबाट बहस गर्ने अधिवक्ता मेघराज पोखरेललाई अदालतले बहुमत छ नियुक्त गर भन्ने अभ्यास गर्न मिल्ने हो कि हैन, संविधानको धारा ७६(५) ले यही भनेको हो भनी राणाले प्रश्न गरे। प्रधानन्यायाधीश राणाले भने, १४६ जना यहाँ उपस्थित भयौं, अदालतले प्रमाणीकरण गरिदिए हुन्छ भन्ने तर्क आयो, अदालतले यो अभ्यास गर्न राम्रो हुन्छ ?' अधिवक्ता पोखरेलको १४६ निवर्तमान सांसदको हस्ताक्षर भएको हुनाले नेपाली कांग्रेसका सभापति शेरबहादुर देउवालाई प्रधानमन्त्री बनाउन आदेश दिनुपर्ने मागका विषयमा प्रधान्यायाधीश राणाले उक्त प्रश्न गरे। प्रधानन्यायाधीश राणाले प्रश्न भने, 'पुनःस्थापित प्रतिनिधिसभाले पनि सरकार दिन सकेन, फेरि विघटन भयो, सरकार दिन सकेन भने संसद्को कार्यकाल तोकिएको अवधि पाँच वर्ष (फिक्स टर्म पार्लियामेन्ट ) के हुन्छ ? ' जवाफमा अधविक्ता पोखरेलले भने, 'संसद्ले सरकार दिन नसकेको होइन, संविधानको धारा ७६ (५) मा प्रतिनिधिसभाको सदस्य प्रधानमन्त्री बन्ने व्यवस्था उल्लेख गरिएको छ, सोहीअनुसार सरकार बन्छ ।' प्रधानन्यायाधीश राणाले पुनः प्रश्न गरे, 'संविधानको धारा ७६(५) र (२) अनुरूपको सदस्य भनिएको छ, त्यो भनेको दलकै होइन ?' जवाफमा अधिवक्ता पोखरेलले भन्नुभयो, संविधानको धारा ७६(२) ले दुई वा दुईभन्दा बढी दलको समर्थन भनिएको छ, उपधारा ५ मा प्रतिनिधिसभा सदस्यले बहुमत जुटाउने भनिएको छ, यदि उपधारा २ जस्तै उपधारा ५ पनि दलकै हुन्थ्यो भने त्यो धाराको औचित्य नै के रहन्छ र श्रीमान् ? यो दलहरूबाट नसकेका अवस्थामा संसद् जोगाउन राखिएको हो । अदालतमा बहस जारी छ । सभामुखका तर्फबाट बहस गर्ने कानून व्यवसायीका लागि इजलासले पहिला एक घण्टा समय निर्धारण गरेको थियो । पछि एक घण्टा थप गरिएको छ । रासस"
५ करोड माग्दै प्रदेश सांसद,"जनकपुरधाम : प्रदेश २ का सांसदले निर्वाचन क्षेत्र विकास बजेट दोब्बर गर्न माग गरेका छन्। यसअघि प्रत्यक्ष निर्वाचितले निर्वाचन क्षेत्र विकासका लागि ३ करोड र समानुपातिकले १ करोड बजेट पाएका थिए। तर, आगामी आर्थिक वर्ष प्रत्यक्षतर्फका सांसदलाई ५ करोड र समानुपातिकलाई २ करोड ५० लाख उपलब्ध गराउनुपर्ने माग उनीहरूको छ। यही मागका कारण बजेटमाथिको छलफल सुरु हुन सकेको छैन। आर्थिक मामिला तथा योजनामन्त्री विजय यादवले असार १ गते प्रदेशसभा बैठकमा आगामी आर्थिक वर्षको बजेट प्रस्तुत गरेका थिए। त्यही दिन बसेको अर्को बैठक विपक्षी एमाले र माओवादी केन्द्रका सांसदले अवरुद्ध गरेका थिए। त्यसपछि बैठक असार १५ गतेसम्मका लागि स्थगन गरिएको थियो। तर, मंगलबार पनि बैठक बस्दै नबसी स्थगन भयो। अब असार २३ गते बैठक तोकिएको प्रदेशसभा सचिवालयका सचिव रञ्जित यादवले बताए। निर्वाचन क्षेत्र विकास कार्यक्रमको बजेट बढाउने विषयमा पनि सम्भवतः कुरो मिलेको छ, सचिव यादवले भने, अब बजेटमाथिको छलफल सुरु हुनुपर्ने हो। एमालेका सांसद सुन्दरबहादुर विकले सरकारी बजेट फ्रिज भए पनि निर्वाचन क्षेत्र विकासका लागि दिइएको बजेटले पूर्णरूपमा काम भइरहेको बताएका थिए। यसका कारण बजेट बढाउनुपर्ने विकको भनाइ थियो। उनले यस विषयमा सरकारको ध्यानाकर्षण गराए पनि बजेट नबढाइएको बताए। उनको प्रस्तावमा माओवादी केन्द्रका प्रमुख सचेतक दिलिप साहले समर्थन जनाएका थिए। बजेटका विभिन्न शीर्षकमध्ये सबैभन्दा राम्रो र पारदर्शी शीर्षक नै निर्वाचन क्षेत्र विकास कार्यक्रम छ, जनता समाजवादी पार्टी नेपालका सांसद मनीष सुमनले भने, यस शीर्षकमा छुट्ट्याइएको बजेट ९० प्रतिशत जनता र समाजको प्रत्यक्ष निगरानीमा खर्चिएको छ। त्यसैले यसमा ५ के १० करोड पनि बजेट राखिएको भने केही गलत हुँदैन। प्रदेश २ मा आगामी आर्थिक वर्षका लागि कुल ३३ अर्ब ७९ करोड १४ लाख ३० हजार रुपैयाँको बजेट सार्वजनिक गरिएको छ। सरकारले ल्याएको बजेटमा चालूतर्फ १५ अर्ब ६३ करोड ३३ लाख ४७ हजार र पुँजीगततर्फ १८ अर्ब ५ करोड ८० लाख ८३ हजार तथा वित्तीय व्यवस्थातर्फ १० करोड बजेट विनियोजन गरिएको छ। यो प्रदेशमा ६४ निर्वाचन क्षेत्र र ४३ समानुपातिक सांसद छन्।"
रामनगर गाउँपालिकाका अध्यक्ष बर्माको निधन,"मलंगवा : सर्लाहीको रामनगर गाउँपालिकाका अध्यक्ष कृष्णप्रसाद बर्माको आइतबार बिहान निधन भएको छ । रामनगर गाउँपालिका वडा नंं १ खैर्वा निवासी बर्माको आइतबार बिहान १२ बजे निधन भएको गाउँपालिकाका पूर्व निमित्त प्रशासकीय अधिकृत रामपुकार महतोले जानकारी दिएका छन् । काठमाडौं भैसेपाटीस्थित मेडिसिटी अस्पतालमा उपचारको क्रममा रहेका बर्माको ७२ वर्षको उमेरमा निधन भएको हो । गत १४ गते स्वास्थ्यमा खराबी आएपछि उनलाई उपचारको लागि काठमाडौं लगिएको थियो । लामो समयदेखि मधुमेह, उच्चरक्त चाप र मुटुको रोगी रहेका बर्माको १० दिन अगाडीदेखि नै स्वास्थ्यमा समस्या देखिएको थियो । स्वास्थ्य अवस्थामा समस्या आएपछि १४ गते काठमाडौं लगिएको थियो । बर्मा २०७४ सालमा नेपाली काँग्रेसबाट गाउँपालिका अध्यक्षमा निर्वाचित भएका थिए । बर्माको पार्थिव शरीरलाई गाउँमा ल्याएर धार्मिक परम्पराअनुसार अन्तिम संस्कार गरिने अध्यक्षका भाइ राजकुमार श्रीवास्तवले जानकारी दिएका छन् । गाउँपालिका अध्यक्ष बर्माको श्रीमती र एक छोरा रहेका छन् ।"
माधव नेपालले प्रधानमन्त्रीसँग भेट्न अरुची राख्नुभयो : विष्णु पौडेल,"काठमाडौं : नेकपा (एमाले) नेता एवम् उपप्रधान तथा गृहमन्त्री विष्णुप्रसाद पौडेलले वरिष्ठ नेता माधवकुमार नेपालले प्रधानमन्त्री केपी ओलीसँग भेट्न अरुची राखेको बताएका छन् । आइतबार बिहान एमाले वरिष्ठ नेता नेपालसँगको भेटमा पार्टी अध्यक्ष तथा प्रधानमन्त्री केपी ओलीसँग भेट गर्न गरेको आग्रहप्रति अरुची राखेको उनको भनाइ छ । पार्टी एकताका लागि ओलीको दूतका रुपमा पटकपटक वरिष्ठ नेता नेपाल र नेपाल समूहका नेतासँग छलफल गरेका पौडेलले गरेको आग्रहलाई नेपालले अस्वीकार गरेका हुन् । आइतबार राष्ट्रियसभा बैठकमा सहभागी भएर बाहिरिएका नेता पौडेलले पत्रकारसँगको कुराकानीमा यस्तो बताएका हुन् । पौडेलका अनुसार सुवास नेम्वाङ, शंकर पोखरेल र पौडेलले नेपाललाई कोटेश्वर पुगेर भेटेका हुन् । घरमै पुगेर गरेको आग्रह नेता नेपालले अस्वीकार गरेका हुन् । ओलीसँग भेट गरेर समस्या समाधान गर्दै अगाडि बढ्न गरेको आग्रहलाई नेपालले अस्वीकार गरेका हुन् । यसरी गरेको आग्रहमा नेता नेपालले भेटका विषयमा अरुची राखेका हुन् । नेता नेपालले ओलीसँग भेट गर्न अरुची राखेपछि उनको घरबाट निस्किएको पौडेलको भनाइ छ । माधव कमरेडको घरमा गएका थियौँ । हामीले पार्टीलाई एकताबद्ध गरेर लिएर जाउँ भनेर आग्रह गर्यौँ । तपाईहरु एक आपसमा बस्नुहोस् भन्यौँ, नेता पौडेलले नेपालसँग भएको कुरा सुनाउँदै भने, पार्टी अध्यक्ष र तपाईको बीचमा मिटिङ होस् भनेर हामीले प्रस्ताव राख्यौँ। उहाँले प्रधानमन्त्रीसँग भेट्नका लागि अरुची प्रकट गर्नुभयो । भेट्ने कुरामा खासै रुची राख्नुभएन ।"
"प्रतिनिधिसभा पुर्नस्थापित हुन्छ,ओली र नेपाल मिल्नुको विकल्प छैन : नेता भट्टराई","ताप्लेजुङ : विघटित प्रतिनिधिसभाका सांसद योगेश भट्टराईले नेपालको संसदमा दुईवटा विश्व रेकर्ड हुने बताएका छन् । पाँच वर्षको अवधिमा दुईपटक विघटन भएर दुस्रो पटक पनि पुर्नस्थापना हुने सम्भावना रहेको उनले दावी गरे। गृह जिल्ला आइपुगेका भट्टराईले नेपाल पत्रकार महासंघ ताप्लेजुङले आइतबार आयोजना गरेको भेटघाट कार्यक्रममा बोल्दै भने, वर्तमान प्रतिनिधिसभाको पाँच वर्षे अवधि रोचक ढङ्गले जाँदैछ, घटनाहरु दुःखदायी छन्, तर देख्दा रोचक छ, उनले भने,एउटै कार्यकालमा दुई पटक प्रतिनिधिसभाको विघटन सायद यो वल्र्ड रेकर्ड हुन्छ होला, र अर्को पनि वल्र्ड रेकर्ड हुन्छ होला दुवैपटक प्रतिनिधिसभाको पुर्नस्थापना अदालतले गर्छ। सर्वोच्च अदालतमा विधटन सम्बन्धी मुद्दाको वहसको तर्क सुन्दा संसद पुर्नस्थापना हुनेमा आफू ढुक्क रहेको उनको भनाइ छ । यो पटक पनि पहिलेकोजस्तै पुर्नस्थापनाका तर्कहरु उत्तिकै बलिया छन्, उत्तिकै जोडदार छन्, संवैधानिक छन्, भट्टराईले भने, प्रधानमन्त्रीले संसदमा अर्को विकल्पका लागि हरदम ढोका खुला राख्नुपर्ने थियो त्यसो गर्नुभएन, संविधानमा प्रतिनिधिसभा विघटन हुनै नदिने मनसायले धारा ७६ मा एक देखि ५ सम्मका प्रावधान राखिएका हुन्, त्यसैले म ढुक्क छु, प्रतिनिधिसभा पुर्नस्थापना हुन्छ । नेकपा एमालेका सचिव समेत रहेका भट्टराईले अध्यक्ष केपी ओली र नेता माधव नेपाल दुवैले एकपक्षीय निर्णयलाई खारेज गरेर एकताको बाटो सहज बनाउनुपर्ने बताए । दुवै तर्फबाट बनाइएका समानान्तर कमिटि, गरिएका समानान्तर गतिविधि खारेज गर्नुपर्छ, सहमतिमा फर्कनुपर्छ, उनले भने, मिल्नुको विकल्प छैन । सो अवसरमा भट्टराईले पत्रकार महासंघ ताप्लेजुङ शाखालाई नगद एक लाख रुपैयाँ सहयोग पनि प्रदान गरेका थिए । नेपाल पत्रकार महासंघ ताप्लेजुङले आइतबार आयोजना गरेको पत्रकार भेटघाट कार्यक्रममा बोल्दै योगेश भट्टराई । तस्बिरः सीताराम गुरागाईं"
गरिब रुवाउँदै सर्वहारा नेता,"महोत्तरी : मनसुनी वर्षा दरकिएर छाना चुहिँदैछ। पानीको भेल घरभित्र छिरेको छ। त्यही टहरामा अनिदो रात काट्दैछिन् ६ दिनकी सुत्केरी सरिता सादा। हावाहुण्डरी बौलाएर छाप्रो उडाउला जस्तो गर्छ। नवजात शिशुलाई काखमा च्यापेर उनी ज्यान जोगाउन बाध्य छिन्। उखुबारी नजिकैको त्यो टहरमा विषालु सर्प र बिच्छीको उस्तै बिगबिगी छ। महोत्तरीको गौशाला नगरपालिका६ फुलहाका मुसहरी टोलकी सरिताको घर भत्किएको २ वर्ष बित्यो। जनता आवास कार्यक्रमअन्तर्गत पक्की घर बनाइदिने आश देखाएर प्रदेश सभा सदस्य भरतप्रसाद साहले फुसको घर भत्काउन लगाएका थिए। तीन महिनामा बनिसक्ने भनिएको घर दुई वर्षसम्म पनि अधुरै छ। पक्की घरको सपनाले सरितालाई रुवाइरहेको छ। चार सन्तानकी आमा रहेकी उनले हालै पाँचौं सन्तानको रूपमा छोरालाई जन्म दिएकी हुन्। के बोलु ? पत्रकारहरू २ वर्षदेखि आको आइ छन्, हामी आफ्नो समस्या सुनाउँछौं, सरकारले केही सुनुवाइ गर्दैन, उनले भनिन्, वर्षामा सुत्केरी भएँ, खानपिनको ठेगान छैन। घरदेखि आँगनसम्म हिलैहिलो छ, पानीले अन्न र दाउरा भिजेको छ। के खाएर दिनरात काटु ? दिनरात पानी परिरहेकाले नवजात शिशुलाई कहाँ राख्ने र आफू कसरी बाँच्ने भन्ने दुखेसो सरिताले पोखिन्। आफ्नो परिवार पाल्न कोरोना महामारीकैबीच उनका श्रीमान् रमेश सादा तीन महिनाका लागि पंजाब गए। समयमा घर नबस्दा अस्थायी टहरमा बस्न बाध्य भएकी महोत्तरीको गौशाला नगरपालिका६ फुलहाका मुसहरी टोलकी ६ दिने सुत्केरी सरिता सादा । तस्बिर : राजकरण महतो सरिता जस्तै गौशालाको फुलकाहा, मलहनियाँ, बेलगाछी र खयरमाराका दर्जनौं परिवारलाई जनता आवास कार्यक्रमले अलपत्र बनाएको छ। यही क्षेत्रबाट निर्वाचित प्रदेश सभा सदस्य साहको बेवास्ताले समयमै घर नबन्दा करिब ५ सय मुसहरको बिच्चली भएको छ। सर्वाहाराका नेता साहले गरिबको घर भत्काउन लगाएर उनी आफ्नै अढाइ तल्लाको पक्की घर बनाउन व्यस्त छन्। हालै उनी माओवादी केन्द्रको तर्फबाट प्रदेश २ को संसदीय दलको नेता बनेका छन्। गरिबको भोट पाएर प्रदेश सभामा पुगेका उनी दलित मुसहरको घर बनाउन छाँडेर गौशाला४ रजखोरमा आफ्नै पक्की घर बनाउन लागि परेका छन्। २ वर्षअघि बनाउन थालिएको मुसहरहरूको घर कति त जगमै छ। ९ महिनाअघि नेता साहले बनाउन थालेको आफ्नो घरको छत हालेर अन्तिम चरणमा पुर्याएका छन्। उनले आफ्नो घरसम्म पुग्ने नयाँ बाटो पनि विस्तार गर्दैछन्। तर, आफूहरूको भत्काएको घर बनाउन भने नेता साहले चासो नदिएका स्थानीयको गुनासो छ। नेता साहले आफूलाई बेघर बनाएको फुलकाहाकी ६० वर्षीया दुलारी देवी सादा बताउँछिन्। नेता भरतले आफ्नो पक्की घर बनाउँदैछन्। तर, हामीलाई बेहालतमा छोडिदिएका छन्। खानाका लागि भौतारिन्छौं। लोकसँग मागिमागी खान्छौं। घर तोडेर पक्की घर बनाइदिने आश देखाएर गरिबलाई बेघर बनाएर भाग्दै हिँडेको बताउँदै उनले रुँदै भनिन्, हाम्रो भोट लिएर माननीयजी बनेका छन्, सरकारको सेतो गाडीमा जनकपुरकाठमाडौं हिँडिरहेका छन्। मुसहरी टोलमा निर्माण भइरहेको जनता आवास कार्यक्रमअन्तर्गतको अलपत्र परेको निर्माणधीन घरहरू । तस्बिर : राजकरण महतो टहरमा बस्दै आएका मुसहरहरूका लागि वर्षामा नेता साहले ओत लाग्ने त्रिपालको पनि व्यवस्था गरेका छैनन्। आकाश रिसाएर कालो भएपछि फुलकाहाका स्थानीयको मनमा डर पस्छ। हावाहुण्डरीले छाप्रो उडाउने हो कि वर्षाले चुलो डुबाउने हो ? कहाँ खाना पकाउने, कहाँ खाने अनि कहाँ सुत्ने ? यस्ता कैयौं चिन्ताले उनीहरूलाई पिरोलिरन्छ। अमृता सादा ९ महिनाकी गर्भवती छिन्। उनलाई जनता आवास कार्यक्रमले रुवाइराखेको अवस्था छ। घर छैन, यो वर्षामा अब कहाँ सुत्केरी हुने ? घरभित्र पानी पस्छ, उनले पीडा पोखिन्। अमृताकी छिमेकी जानकी सादालाई घर नभएपछि वर्षामा घर न घाटको भएको महसुस हुँदैछ। गरिबलाई सुःख दिने कोही छैन। यस्तो हुन्छ भनेर थाहा पाएको भए फुसको घर भत्काउने नै थिइन्, उनले भनिन्। कोरोना महामारीले बस्तीका श्रीकिसुन सादाको रोजीरोटी गुमेको छ। कसरी परिवार पाल्ने उनलाई चिन्ता छ। खुला आकाशमुनि दिउँसोको खाना खाँदै गरेका उनी भन्छन्, जे गर्छ त्यही भरत नेताजीले गरेको छ। हामीलाई मारोस् कि बचाओस्। घर बनाउन न इँटा छ न बालुवा दिन्छ, न घर बनाउने कामदार पठाउँछ भन्दै उनले गुनासो गरे। पक्की घर पाउने आशमा यहाँका गरिब मुसहरहरू २ वर्षदेखि पुसको जाडो र वर्षेझरी टहरामै बसेर काटिरहेका छन्। अझै कति त्यही छाप्रोमा बस्नुपर्ने हो त्यसको टुंगो छैन। पक्की महल पाउने आशमा ठडिएको रड हेरेर जाडोमा कठ्याँग्रियौं। अब वर्षाले भिज्दै छौं। रडमा खिया लाग्यो त्योभन्दा बढी पीडा यो ज्यानले भोग्दै छ, रामहृदय सादा भन्छन्, घर बनाउने काम बन्द छ। सरकारले घर बनाउन चासो दिँदैन। अर्काको जमिनमा छाप्रो बनाएर २ वर्षदेखि बसिरहेका छौं। अब छाप्रो भत्काएर जमिनवालाले जा भन्दै छ। अब कहाँ जाने ? अस्थायी टहरामा बिजुली बत्ति पनि छैन। गाउँले वर्षाको मौसममा टुकी र मैनबत्ती बालेर रात काट्छन्। हावाहुण्डरीले त्यो पनि निभाईदिन्छ। सर्प र बिच्छीको उस्तै डर छ। काँखमा बच्चाहरूलाई लिएर हामी जाग्राम बसी रात काट्छौं, राजबत्ती सादा भन्छिन्, केही उपाय छैन। बच्चा र हामीलाई रात काट्न कति दिक्कत हुन्छ त्यो त भगवान्ले नै देखेको छ। तीन महिनामा घर बन्छ भन्थे त्यसको बदलामा २ वर्ष बित्यो। घर जगबाटै पनि उठेको छैन। सरकारले खाने अन्न र ओत लाग्ने त्रिपाल देउस् र छिट्टै घर बनाइदियोस् भन्दै उनले बिलौना गरिन्। कोरोना महामारीले घर निर्माण कार्य प्रभावित भएको प्रदेश सभा सदस्य साह बताउँछन्। महोत्तरीको जनता आवासअन्तर्गतको रकम सबै खर्च भइसकेकाले अधुरा काम पूरा हुन सकेका छैनन्, उनले भने, घर निर्माणका लागि बजेट आइसकेको खबर पाएका छौं। अब तुरुन्तै घर निर्माणको काम सुरु हुन्छ। आर्थिक, सामाजिक र शैक्षिक रूपमा पछाडि परेका डोम, मुसहर, चमार र हल्खोर समुदायको घर निर्माणका लागि प्रदेश २ मा जनता आवास कार्यक्रम ल्याइए पनि निर्माण कार्य समयमा सम्पन्न हुन सकेको छैन। दलित एवं अति विपन्न समुदायका लागि सरकारले निर्माण गर्नुपर्ने अधिकांश घरमा छाना हालिएका छैनन्। निर्माणाधीन अवस्थाका घरमा गुणस्तरहीन सामग्रीको प्रयोगले पर्खाल चर्किसकेका छन्। घर निर्माण नहुँदा स्थानीय मुसहरले सास्ती खेप्दै आएका छन्। जनता आवास कार्यक्रमअन्तर्गत संघीय सरकारका अनुदान सहयोगमा प्रदेश २ सरकारले आठवटा जिल्लामा १७ हजार ९ सय ५० वटा घर बनाउने लक्ष्य लिए पनि १० हजार ८ सय ५५ घर बनाउने सम्झौता भएको छ। जसमध्ये ५ हजार ९ सय ८० घर बनिसकेको छ भने ४ हजार ८ सय ५५ घर बनाउन बाँकी छ। संघ सरकारले ८२ करोड रुपैयाँ अनुदान स्वरूप पठाए पनि अहिलेसम्म २१ करोड ९ लाख मात्र खर्च भएको छ। सम्झौता भएका घर बनाउन २ अर्ब ११ करोड ३१ लाख ९७ हजार रुपैयाँ अपुग रहेको छ।"
नेपाल र ओलीको रिस शिथिल नभएसम्म एमाले एकता हुँदैन : वामदेव गौतम,"काठमाडौं : नेकपा (एमाले) उपाध्यक्ष एवम् राष्ट्रियसभा सदस्य वामदेव गौतमले अध्यक्ष केपी ओली र वरिष्ठ नेता माधवकुमार नेपालको रिस शिथिल नभएसम्म पार्टी एकता नहुने बताएका छन्। आइतबार राष्ट्रियसभा बैठकबाट बाहिरिएपछि पत्रकारसँग कुरा गर्दै गौतमले यस्तो बताएका हुन्। अहिले केपी ओली र माधवकुमार नेपाल एकअर्कासँग बेस्सरी रिसाएको भन्दै उनले यस्तो बताएका हुन्। माधव कमरेड धेरै रिसाउनु भएको छ केपी ओलीसँग केपी ओली पनि माधव नेपालसँग बेस्सरी रिसाउनु भएको छ, गौतमले भने, दुईटाको रिस नमर्दासम्म उहाँहरुको मातहतमा रहेका साथीहरुको चिन्ताले पनि काम गर्दैन। गौतमले अहिले आफू दुवै नेताको रिसलाई कसरी शिथिल पार्न सकिन्छ भनेर लागेको बताए। म दुईटैको रिसलाई कसरी शिथिल बनाउन सकिन्छ हो त्यतातिर लागिराखेको छु, गौतमले थपे। रिस शिथिल भएपछि एकता हुने विश्वास उनको छ। सँगै गौतमले एकता दुई नेताको रिसका कारण अहिले एकता सम्भव नभएको तर, सर्वोच्चको निर्णय आएपछि एकता सम्भव हुन्छ भन्ने आफूलाई लागेको प्रष्ट पारे। अहिले एकता सम्भव नहोला, गौतमले भने, सर्वोच्चको निर्णय आएपछि एकता सम्भव होला भन्ने लाग्छ।"
हस्ताक्षरमा अड्कियो एकता,"काठमाडौं : एमालेको एकता प्रक्रिया हस्ताक्षर प्रकरणमा अल्झिन पुगेको छ। प्रधानमन्त्री एवं अध्यक्ष केपी शर्मा ओलीको बटमलाइन वरिष्ठ नेता माधवकुमार नेपाल पक्षले अदालतमा गरेको हस्ताक्षर फिर्ता लिनुपर्ने देखिएको छ। वरिष्ठ नेता नेपालले भने हस्ताक्षर फिर्ता नलिने अडान ओलीसमक्ष राखेका छन्। ओली र नेपालबीच शनिबार टेलिफोनमा वार्ता भएको हो। टेलिफोन संवादमा हस्ताक्षरको विषय प्रमुख रूपमा उठेको स्रोतले बताएको छ। उपमहासचिव घनश्याम भुसाल नेपाल निवास कोटेश्वर पुगेर गराएको टेलिफोन संवादमा ओलीले हस्ताक्षर फिर्ता लिन आग्रह गरेका थिए। तर, नेपालले ओलीको आग्रहलाई अस्वीकार गरिदिएका हुन्। अदालतमा विचाराधीन मुद्दाका सन्दर्भमा फैसला स्वीकार गर्न सकिन्छ। हस्ताक्षर फिर्ता लिन सकिन्न, नेता नेपालले ओलीसँग भनेका थिए। बरु नेपालले पार्टीको एकता टुंग्याउन जेठ २ गठित कार्यदललाई सक्रिय बनाउनुपर्ने प्रस्ताव राखेको जनाइएको छ। दुवै पक्षका ५५ नेता रहेको कार्यदल गठन गरिएको थियो। नेपाल पक्षका २३ जना निवर्तमान प्रतिनिधिसभा सदस्यले कांग्रेस सभापति शेरबहादुर देउवालाई प्रधानमन्त्री बनाउनुपर्ने मागसहित सर्वोच्च अदालतमै उपस्थित भएर हस्ताक्षर गरेका थिए। त्यसपछि नेपाल पक्षका कार्यदल संयोजक भीम रावलदेखि वरिष्ठ नेता नेपाल, झलनाथ खनालसहित ११ जनालाई एमालेले निष्कासनको कारबाही गरेको थियो। असार १६ मा दसौं राष्ट्रिय महाधिवेशन आयोजक कमिटी भंग भएपछि उक्त कारबाही निश्प्रभावी भइसकेको छ। हस्ताक्षर प्रकरणबाहेक विषयमा सहमतिसमेत भइसकेको जनाइएको छ। महाधिवेशन आयोजक कमिटी भंग भएपछि बसेको केन्द्रीय कमिटीको शुक्रबारको बैठकले सोमबार साँझ ५ बजेसम्म हस्ताक्षर फिर्ता गर्न अल्टिमेटम दिएको थियो। अध्यक्ष ओलीले शनिबारको बैठकमा भने हस्ताक्षरको विषयमा केन्द्रीय सदस्यको धारणा मागेका थिए। विपक्षी दलका नेतालाई प्रधानमन्त्री बनाउन हस्ताक्षर गर्ने विषय नैतिक र राजनीतिक रूपमा पार्टी सदस्यले गर्न मिल्दैन भन्ने विषयमा हल एकमत रहेको केन्द्रीय सदस्य लक्ष्मण ज्ञवालीले बताए। उपाध्यक्ष वामदेव गौतमले पनि यसमा मौन समर्थन गरेको जनाइएको छ। केन्द्रीय सदस्य ज्ञवालीका अनुसार फैसलाअघि हस्ताक्षर व्यक्तिगत वा सामूहिक रूपमा फिर्ता गरेको पत्र लिएर आउने नेतालाई सम्मान गर्दै पुरानै पदमा जिम्मवारी दिने निर्णय पनि भएको छ। अध्यक्ष ओलीले प्रतिनिधिसभा विघटन मुद्दाको फैसला हुँदासम्म हस्ताक्षर फिर्ता नगर्नेहरू एमाले नहुने स्पष्ट पारेका छन्। बैठकमा ओलीले भने, फैसला हुँदासम्म जो जसको हस्ताक्षर रहन्छ ती एमालेका नेताकार्यकर्ता होइनन्। ओलीले पार्टी २०७५ जेठ २ मा फर्किसकेको स्पष्ट पार्दै जो आउँदैन उसलाई नपर्खिने बताए। भने, जेठ २ मा फर्कियौं, त्यो भनेको यही हो। जो आउँदैन, अर्को पार्टीमा जानेलाई पर्खिने होइन। यात्रामा अगाडि पनि साथी भेटिन्छन्। ओलीले लगातार छलफल गरेर पनि केही उपलब्धि नभएको बताए। लगातार कुरा गरिराखेका छौं तर कुरा गरेर के भो ? सुमसुम्याएर के भो ? कानमा भजन कति गाइयो ?, उनले भने, आजसम्म केही कुरा काम लागेन, काम लागोस् भन्ने कामना गर्छु। उनले अब बार्गेनिङले नचल्ने प्रस्ट पारे। नेपाल पक्षको मागअनुसार पार्टी जेठ २ मा फर्किएको तर आफूहरूले सम्झाएका कुरा नसुनेको गुनासो उनको छ। अब ओहदाको बार्गेनिङ चल्दैन। उहाँहरूको मागअनुसार हामी जेठ २ मा गयौं, उनले भने, उहाँहरूकै मागअनुसार हामी बैठक ढिला गरेर बस्यौं। कोसिस गर्यौं। तर, कोसिस सुन्यो सुनेनन् थाहा भएन। उनले अब यस्ता खालका कुरामा अल्झिनु नहुने बताए। यस खालका कुरामा अल्झिनु हुँदैन। जेठ २ मा फर्किएपछि आउनुपर्दैन ?, उनले भने, जति गर्दा पनि जस्ताको तस्तै छ ? उनले मान्छेबाट गल्ती हुन सक्ने र गल्तीलाई सच्याउन पनि सकिने बताए। लामो समयसम्म पनि सच्चिन नसक्नेलाई पार्टीले आफ्नो कार्यकर्ता मान्न नसक्ने उनको भनाइ थियो। भने, सप्रिएर आउन पाइन्छ। तर, सप्रिने समय हामी कोही कोहीलाई लामो बिमारी लाग्ला, निको हुन धेरै समय लाग्ला। निको हुन १० वर्ष लाग्यो भने के गर्ने ? पर्खिरहने ? त्यस कारण १० वर्ष पर्खाइ हुन सक्दैन। उनले विपक्षी गठबन्धनले भ्रम मात्र फैलाएको आरोप लगाए। उनले यो गठबन्धन नै एमालेविरुद्ध बनाइएको बताए। उनले नेपाल समूहतर्फ व्यंग्य गर्दै उक्त समूहमा झुक्किएर गएको भए फर्किन आह्वानसमेत गरे। उनले पुत्ला जलाएर हिँड्नेलाई बैठकका लागि कुर्नुपर्ने भन्दै आपत्ति जनाए। यी राजनीतिक पार्टी होइनन् पुत्ला जलाएर हिँड्ने, उनले भने, पुत्ला जलाउनेलाई हामीले बैठक गर्न पर्खिनुपर्ने ? उनले वार्ताका नाममा दुई नेतालाई खटाएर जादुटुना गरेजस्तो अल्झाएको आरोप लगाए। दुई जना मान्छे हामीलाई अल्झाउन खटाउने ? हामीलाई जादुटुना गरेर अल्झाउने ?, उनले भने, एमाले हुनका लागि सही पनि एमाले, मै पनि एमाले हुनुपर्छ। एमाले पनि हुँ भन्ने अनि एमालेलाई सिध्याउन खोज्ने एमाले हुनै सक्दैनौं। वरिष्ठ नेता नेपाल पक्षले प्रतिनिधिसभा विघटन र हस्ताक्षरको विषय पार्टी एकताबीच सम्बन्ध नरहेको बताउँदै आएका छन्। नेता नेपालले ओलीसँगको टेलिफोन संवादमा पनि सर्वोच्च अदालतमा विचाराधीन मुद्दामा संलग्न हस्ताक्षर फिर्ता लिन नसकिने अडान राखेका छन्। एमालेका दोस्रो तहका मध्यमार्गी नेता पार्टी एकताका लागि दौडधुपमै छन्। ओली पक्षका उपमहासचिव विष्णुप्रसाद पौडेल, सचिव प्रदीप ज्ञवाली, स्थायी कमिटी सदस्य सुवास नेम्बाङ, शंकर पोखरेल र नेपाल पक्षका उपमहासचिव भुसाल, सचिवहरू भीम आचार्य, गोकर्ण विष्ट, योगेश भट्टराई, स्थायी कमिटी सदस्य सुरेन्द्र पाण्डे पार्टीलाई एकढिक्का बनाउन लगातार लागिपरेका हुन्। उनीहरू कहिले बालुवाटार पुग्छन् त कहिले कोटेश्वर। कतै बसेर छलफल गर्छन्। प्रस्ताव तयार गर्छन्। समझदारीसमेत कायम गर्छन्। उनीहरूकै प्रयासबाट दसौं राष्ट्रिय महाधिवेशन आयोजक कमिटी भंग भएको हो। त्यससँगै पार्टी संरचना २०७५ जेठ २ को अवस्थामा फर्किएको छ। अध्यक्ष ओली र वरिष्ठ नेता नेपाललाई संवादमा ल्याउन सफल भएका छन्। यी शीर्ष दुई नेताबीच बिहीबार राति पनि टेलिफोन संवाद भएको थियो। ओलीले बिहीबार टेलिफोन संवादमा भेटौंभन्दा नेपालले नमानेको गुनासो केन्द्रीय कमिटी बैठकमा गरेका थिए। यसैबीच नेपालले आफूनिकट निवर्तमान सांसदसँगै सर्वोच्च अदालतमा गरेको हस्ताक्षर र पार्टी एकताका विषयमा शनिबार छलफल गरेका छन्। छलफलमा सहभागीले पार्टी एकताको विकल्प नभए पनि अदालतमा विचाराधीन मुद्दालाई प्रमुख विषय बनाउन नहुने धारणा नेपाललाई सुनाएका थिए। उनीहरूले पार्टी एकता भए अदालतमा विचाराधीन मुद्दाको हस्ताक्षर फिर्ताको विषयलाई प्रमुख बनाउन नहुने राय दिएका थिए। एकता भयो भने स्वतः फिर्ता भइहाल्छ नि ! यसलाई किन यति ठूलो मुद्दा बनाउनुपर्यो ?, निवर्तमान सांसद सोमप्रसाद पाण्डेले भने, पार्टी एक भएपछि यो त आफैं किनारा लागिहाल्छ नि ! नेता पाण्डेका अनुसार पार्टी एकतामा जोडबल गरी छिट्टै छिनोफानो गरेर जानुपर्ने सुझाव आएको छ। उनले अध्यक्ष केपी शर्मा ओली केही लचिलो भए पनि एकताका लागि प्रमुख भूमिका ओलीकै हुने बताए। माधव नेपालबिनाको एकता सम्भव छैन, उनले भने, अध्यक्ष ओली पनि केही लचिलो हुनुभएको छ। यो राम्रै कुरा हो। तर, हस्ताक्षरलाई नै एकता बाधक बनाउनु भने हँुदैन। उनले कार्यदललाई एकताको सबै कामको जिम्मा दिएर छिट्टै टुंग्याउनुपर्ने बताए। कार्यदललाई जिम्मा दिने, उसले सबै विषयमा एकएक गरेर टुग्यो लगाउँछ, त्यसलाई सबै स्वीकार गर्ने, यति गरेपछि त समस्या समाधान भइहाल्छ नि !, उनले भने। उनले कार्यकर्ता एकताकै पक्षका रहेकोले शीर्ष गम्भीर भएर लाग्नु पर्ने सुझाव पनि दिए। साउन २५ मा विधान महाधिवेशन बैठकले साउन २५ देखि २७ गतेसम्म विधान महाधिवेशन गर्ने निर्णय गरेको छ। अध्यक्ष ओली, महासचिव ईश्वर पोखरेल, उपमहासचिव विष्णुप्रसाद पौडेल र स्थायी कमिटी सदस्य रामबहादुर थापालाई विधान सम्मेलन तयारीको जिम्मेवारी तोकिएको छ। अध्यक्ष ओलीलाई विधान महाधिवेशनमा प्रस्तुत हुने राजनीतिक प्रतिवेदन लेखनको जिम्मेवारी दिइएको छ। महासचिव पोखरेलले सांगठनिक प्रतिवेदन पेस गर्नेछन्। बैठकले उपमहासचिव पौडेललाई विधान संशोधनसम्बन्धी प्रस्ताव तयार पार्ने जिम्मा दिएको छ। स्थायी कमिटी सदस्य थापालाई विधान सम्मेलन व्यवस्थापन कमिटीको जिम्मेवारी तोकिएको छ। एमालेको नवौं महाधिवेशनले छुट्टै विधान महाधिवेशन आयोजना गर्नेे निर्णय गरेको थियो। महाधिवेशन नेतृत्वमा केन्द्रित हुने हुँदा पार्टी विधान, नीति, कार्यक्रमको विषयमा छलफल नै नहुने भएको छुट्टै विधान महाधिवेशनको परिकल्पना गरिएको केन्द्रीय सदस्य ज्ञवालीले बताए। दशौं राष्ट्रिय महाधिवेशन अब नेतृत्व चयनका लागि मात्र हुनेछ। विधान महाधिवेशनका लागि असार २५ गतेभित्र प्रदेश, जिल्ला, स्थानीय तहमा विधान संशोधनका लागि पठाइसक्ने महासचिव पोखरेलको प्रतिवेदनमा उल्लेख गरेका छन्। २०७९ वैशाखमा महाधिवेशन प्रस्ताव निर्वाचनको अवस्था हेरेर वैशाख मसान्तसम्म महाधिवेशन गर्ने प्रस्ताव केन्द्रीय कमिटी बैठकमा पेस भएको छ। महासचिव पोखरेलले पेस गरेको सांगठनिक प्रतिवेदनमा असारभित्र पार्टी सदस्यता नवीकरण गर्ने र केन्द्रीय विभागहरूलाई पनि असारभित्रै पूर्णता दिने प्रस्ताव गरिएको केन्द्रीय सदस्य ज्ञवालीले बताए। महासचिव पोखरेलले सांगठनिक प्रतिवेदन पेस गर्दै असारभित्र पार्टी सदस्यता नवीकरण र साउन ५ गते नवीकरण गरिएको विवरण केन्द्रमा पठाउने प्रस्ताव गरेका छन्। उनले पार्टी विधानअनुसार आगामी वैशाखभित्र पार्टीको १० औं महाधिवेशन गर्नुपर्ने अनिवार्य व्यवस्था भएअनुसार असारभित्र पार्टी सदस्यता नवीकरण गर्नुपर्ने प्रस्ताव पेश गरे। बैठकमा महासचिव पोखरेलले भदौ ५ गते वडा अधिवेशन र भदौ १५ स्थानीय तहको अधिवेशन गर्न प्रस्ताव पेश गरेका छन्। पार्टीका ३२ विभागलाई चाँडै नै पूर्णता दिन निर्देशन दिइएको छ। संघीयता र धर्मनिरपेक्षताको समीक्षा बैठकमा संघीयता र धर्मनिरपेक्षताको समीक्षा गर्नुपर्ने आवाज उठेको छ। केन्द्रीय सदस्य महेश बस्नेतले संघीयताबारे समीक्षा गर्नुपर्ने प्रस्ताव गरेका हुन्। बस्नेतले ८ वटा प्रस्ताव प्रवेश गराएका थिए। बैठकमा नेता बस्नेत संघीयताको समीक्षा, धर्मनिरपक्षताबारे बहस, प्रत्यक्ष निर्वाचित प्रधानमन्त्री, मुलुकको विशिष्ट पहिचान घोषणा गर्ने प्रस्ताव गरे। दुई कार्यकालभन्दा बढी प्रधानमन्त्री नबनाउने संवैधानिक व्यवस्था, पार्टी अध्यक्ष २ कार्यकाल र पदाधिकारी ३ कार्यकालभन्दा बस्न नपाउने व्यवस्था गर्नुपर्ने पनि उनको प्रस्ताव छ। बस्नेतले पार्टी र राज्यका राजकीय र शासकीय स्थानमा ४० प्रतिशत युवाहरूको सुनिश्चिता गर्नुपर्ने साथै पार्टी महाधिवेशनको राजनीतिक प्रतिवेदन, विधान, चुनावको घोषणा पत्रमा यो विषय सम्बोधन गर्न यो बैठकबाट कार्यदल बनाउने प्रस्ताव पनि गरेका छन्। मिल्न दबाब एमाले एकताका लागि दबाब स्वरूप चन्द्रागिरि नगरपालिकाका जनप्रतिनिधिले प्रदर्शन गरेका छन्। एमालेबाट निर्वाचित जनप्रतिनिधिले लोकतन्त्र, मुलुकको समृद्धिका लागि एमाले एकताबद्ध हुनुपर्ने भन्दै प्रदर्शन गरेका हुन्। उनीहरूले पार्टी एकढिक्का बनाउन अब मुलुकभरिबाट दबाब दिनुपर्ने बताएका छन्। चन्द्रागिरि नगरपालिका१ का अध्यक्ष राजेन्द्र केसीले नगरपालिकाका १ देखि १५ सम्मका एमालेतर्फका जनप्रतिनिधि एमालेलाई एकढिक्का बनाउन दबाबमूलक कार्यक्रममा उत्रनु परेको बताए।"
आफ्नै छोरी करणी गर्न खोजेको आरोपमा बावु पक्राउ,गुलरिया: आफ्नै ३० वर्षीया छोरीलाई करणी गर्न खोजेको आरोपमा बर्दियामा एक पुरुष पक्राउ परेका छन् । पीडितले दिएको उजुरीको आधारमा प्रहरीले बावुलाई पक्राउ गरेको हो । ती पुरुषलाई जवरजस्ती करणी उद्योग मुद्दा अन्तर्गत प्रहरीले अनुसन्धान गरिरहेको जनाएको छ । जिल्ला प्रहरी कार्यालय बर्दियाका प्रहरी उपरीक्षक ईश्वर कार्कीका अनुसार बावुले अत्यधिक मदिरा सेवन गरी छोरीमाथि पटक पटक यौन दुर्व्यवहार गर्ने गरेको प्रारम्भिक अनुसन्धानमा खुलेको छ । तर 'बेइज्जत' हुने डरले कसैलाई नभनेको पीडित महिलाले प्रहरी समक्ष दिएको वयानमा छ ।
हराउँदैछन् मुस्ताङ चिनाउने प्राचिन माटोका घरहरु,"जोमसोम: कुनै जमाना थियो, हिमाली जिल्ला मुस्ताङमा वर्षा एकदमै कम हुन्थ्यो । कालिगण्डकी तटीय क्षेत्रमा मान्छे नै उडाउने उन्मादको हावा चल्छ, तर हावा बढी चले पनि यहाँ कहिलेकाहीँ मात्र क्षणिक वर्षा हुन्थ्यो । तर पछिल्लो समय मुस्ताङीले युग फेरिएको फरक अनुभुति गर्न थालेका छन् । पानी नै नपर्ने मुस्ताङमा लामो समयसम्म भारी वर्षा हुन थालेको छ । पछिल्लो एक दशकयता हिमाली क्षेत्रको हावापानी, रहनसहन, जीवनशैलीमा आएको फेरबदलले मुस्ताङ जिल्लाको धार्मिक र सांस्कृतिक सभ्यता समेत रुपान्तरित हुँदै जान थालेको छ । अन्धाधुन्द पूर्वाधार विकासले वातावरण क्षेत्रमा पारेको दुष्प्रभावका कारण जलवायु परिवर्तनको प्रत्यक्ष असर हिमाली क्षेत्रका बासिन्दाले भोग्न बाध्य परेका छन् । विश्वमा बढ्दै गइरहेको कार्वन उत्सर्जन तथा हरितगृह ग्याँसको प्रभावले मौसम प्रतिकुल बन्दै जान थालेको स्थानीय बताउँछन् । जलवायु परिवर्तनले हिमाली क्षेत्रको जैविक विविधता लोप हुने खतरा समेत उक्तिकै बढेको उनीहरुको भनाइ छ । सयौँ वर्षअघि मुस्ताङका अधिकांश घरटहरा तथा पशुपालन गर्ने खोरका पर्खालहरु माटोले नै निर्माण गरिएका छन् । यस्ता घरहरु वर्षौँसम्म टिकाउ हुन्थे । ढुङ्गा माटोले प्राचिन शैलीमा एकआपसमा जोडेर निर्माण गरिएका माटोका घरहरुमा कंक्रिटको प्रयोग हुने थिएन । माटोले निर्मित यस्ता घरहरुको छतमाथि ३ ईञ्चसम्म सख्खर माटो बिच्छ्याइन्थ्यो । सख्खर माटोको छानो भएका यस्ता घरहरुमा वर्षौँसम्म पानी चुहिने थिएन । यस्ता घरहरु निर्माण गर्दा लागत समेत कम हुने र घाम र पानीलाई सन्तुलित राख्न सक्ने भएकाले माटोको घरमा बस्दा न्यानो हुन्छ । पहाडको फेदमा पाइने सख्खर माटो छतमाथि बिछ्याउँदा कंक्रिट ढलान भन्दा बलियो हुने स्थानीयको अनुभव छ । पछिल्लो समय प्राचिन शैलीमा निर्माण गरिएका यस्ता घर बजारको प्रभावसँगै मौसममा आएको फेरबदलले संकटमा पर्न थालेको स्थानीयको भनाइ छ । हिमाली जिल्लाको मौलिक कला संस्कृतिसँग जोडिएका यस्ता घरहरुमा पछिल्लो समय अविरल वर्षाले क्षति पुर्याउन थालेको छ । माटोले बनेका यस्ता घरहरुमा छतमाथि लटरम्म दाउरा पाँज्ने चलनले यहाँको सांस्कृतिक सभ्यता उजागर गर्थ्यो । यहाँको मौलिकता अवलोकन गर्न पाउँदा मुस्ताङ आउने पर्यटक मोहित हुन्थे । मुस्ताङमा माटोले बनेका यस्ता घरहरु अझै जिवितै छन् तर यस्ता घरहरुको संरक्षणमा वातावरणको प्रभाव चुनौती बन्न थालेको छ । गत वर्ष थासाङ गाउँपालिका२ कोवाङ नाउरिकोटमा अविरल वर्षाका कारण माटोले बनेका केही घर भत्किन पुगे । नाउरिकोटमा घर भत्किँदा एक युवाले ज्यानै गुमाए । यस वर्ष पनि एक सातासम्म परेको अविरल वर्षाले मुस्ताङका विभिन्न स्थानमा माटोले बनेका घरहरु भत्किन पुगेका छन् । अविरल वर्षाले मुस्ताङको घरपझोङ२ मार्फा गाउँको एक दर्जन दलित बस्ती माटोका घरहरु भत्किदा विस्थापित भए । अविरल वर्षाले घर भत्किँदा उनीहरुलाई मार्फा समाज घरमा स्थान्तरण गरिएको छ । यस्तै घरपझोङ५ ढुम्बामा माटोले बनेका ७ घरहरु पनि अविरल वर्षा थेग्न नसक्दा धमाधम भत्किएर क्षति भयो । सदरमुकाम जोमसोममा पनि माटोले बनेका कतिपय स्थानीयका घरटहरा र पशुपालन गर्ने खोरपर्खाल भत्किन पुगे । बढ्दो प्राकृतिक दोहनका कारण मुस्ताङका प्राचिन माटोले बनेका घरहरु जोखिममा पर्न थालेको थासाङ२ का स्थानीय सोजन हिराचनले बताए । पछिल्लो समय हिमाली क्षेत्रमा मौसम प्रतिकुल बन्न थालेको छ । यहाँ पानी उस्तो पर्दैनथ्यो, जलवायु परिवर्तनको असरले असमान प्रकारको हिमपात र वर्षा हुन थालेको छ । यो यहाँका लागि चिन्ताकै विषय हो,"" उनले बताए । सदियौँदेखि माटोले बनेका घरहरु जिवन्त इतिहास रहेको उनको भनाइ छ । मुस्ताङका सरकारी कार्यालय समेत माटोले बनेका छन् । तर माटोले बनेका यस्ता कार्यालयहरुमा वर्षाले पानी चुहिन थालेपछि कार्य सम्पादनमा समेत असहज हुन थालेको बताइएको छ । केही वर्षयता मुस्ताङका घरहरुमा पानी चुहिने र भत्किने क्रम बढ्न थालेको छ । अव मुस्ताङको सांस्कृतिक धरोहरको रुपमा रहेका माटोका पुराना घरहरु जोगाउन सरकारले ठोस कार्यक्रम ल्याउनु पर्ने उनले सुझाए । विदेशी पर्यटकका लागि आर्कषक पहिचान बन्दैआएको यस प्रकारका माटोले बनेका घरहरु वातावरण प्रभावसँगै बजारको चपेटामा पर्न थालेको लोघेकर दामोदरकुण्ड गापाका अध्यक्ष लोप्साङ छोम्फेल विष्टले बताए । पछिल्लो समय मुस्ताङका पुराना संरचना मासिन थालेकोप्रति चिन्ता व्यक्त गर्दै अध्यक्ष विष्ट यस्ता संरचना पुस्तौँसम्म जिवन्त राख्नुपर्ने आवश्यकता रहेको बताउँछन् । उनले भने धमाधम पुराना घरहरु मास्दै कंक्रिट घरहरु बन्ने होडबाजी चलेको छ । आधुनिक र वातावरणले संस्कृति र मौलिकता संकटमा पर्न थाल्यो ।"" उनले जलवायु परिवर्तनको असरले हिमाली क्षेत्रको जैविक विविधिता, कृषि, पर्यटन र संस्कृतिमाथि नकरात्मक प्रभाव पर्दैआएको दुखेसो समेत गरे।"
शिक्षामन्त्री श्रेष्ठविरुद्ध सुनारले सर्वोच्चमा गरिन रिट दायर,"काठमाडौं : सर्वोच्च अदालतमा तनहुँ व्यास नगरपालिका घर भई हाल बबरमहल बस्ने रुपा सुनारले आफूमाथि जातीय छुवाछूत गर्नेविरुद्ध कारवाही गर्ने माग गर्दै रिट निवेदन दायर गरेकी छन्। शिक्षा, विज्ञान तथा प्रविधिमन्त्री कृष्णगोपाल श्रेष्ठ, कोठा भाडामा नदिने घरधनी सरस्वती प्रधान, जिल्ला सरकारी वकिलको कार्यालय र महानगरीय प्रहरी वृत्त सिंहदरबारलाई समेत विपक्षी बनाई आइतबार दायर गरेको रिट निवेदनमा उक्त माग गरिएको हो। रिट निवेदनमा कोठा भाडामा लिनेदिने मौखिक सहमति भइसकेको अवस्थामा घरधनी प्रधानले आफू दलित समुदाय कामी थरको भन्ने थाहा पाएपछि कोठा दिन अस्वीकार गरेको उल्लेख छ। संवैधानिक एवं राष्ट्रिय तथा अन्तर्राष्ट्रिय कानुनी व्यवस्था जातीय भेदभाव तथा छुवाछूत कसुरको कसुरदारलाई कानूनबमोजिम कारवाही तथा मेरो मौलिक हकको संरक्षणका गर्न आदेशको माग रिट निवेदनमा गरिएको छ। शिक्षामन्त्री श्रेष्ठले अभियुक्तलाई छुटाउन पदीय ओहदा र सरकारी पद तथा स्रोतसमेतको दुरुपयोग गरी प्रहरी कार्यालयमै पुगी अनुसन्धानमा बाधा व्यवधान उत्पन्न गराएकोले हुँदा निजलाई पदबाट हटाई जातीय छुवाछूत तथा अन्य सामाजिक भेदभाव (कसुर र सजाय) ऐनबमोजिम कारवाहीको मागसमेत रिट निवेदनमा गरिएको छ। घरबेटीको उक्त कार्यबाट आफूलाई आत्मसम्मान तथा मर्यादामा चोट पुगेको हुँदा विपक्षीविरुद्ध जातीय छुवाछूत तथा अन्य सामाजिक भेदभाव (कसुर र सजाय) ऐन, २०६८ अनुसार कारवाही गर्न माग छ। रासस"
लघुवित्तका आइपिओमा १६ लाखको आवेदन,काठमाडौं : मनकामना स्मार्ट लघुवित्त वित्तीय संस्थाले सार्वजनिक गरेको प्राथमिक सार्वजनिक निष्काशन (आइपिओ) मा १६ लाखभन्दा बढीले आवेदन दिएका छन् । आइतबार बिहानसम्म १६ लाख १२ हजार ९०१ जनाको आवेदन परेको शेयर निष्काशन तथा बिक्री प्रबन्धक एनएमबी क्यापिटलले जनाएको हो । क्यापिटलका अनुसार उक्त आवेदनबाट दुई करोड १२ लाख ७० हजार ३० कित्ता शेयर माग भएको छ । सर्वसाधारणका लागि माग गरेकोभन्दा ५८ दशमलव ५१ गुणाबढी हो । संस्थाले सर्वसाधारणमा तीन लाख ३६ हजार ४९२ कित्ता शेयर मात्रै बिक्री गरेको हो । बिहीबारदेखि बिक्री खुला भएको संस्थाको आइपिओ यही असार २५ गतेसम्म आवेदन दिन सकिने बताइएको छ । रु तीन करोड ८९ लाख बराबरको आइपिओ निष्काशन तथा बिक्री खुला गरिएको संस्थाको प्रमुख कार्यकारी अधिकृत देवसिंह विष्टले जानकारी दिए। उनका अनुसार प्रतिकित्ता रु १०० अङ्कित दरका तीन लाख ८९ हजार ४९२ कित्ता साधारण शेयर बिक्री खुला भएको छ । तीमध्ये जारी पूँजीको ०५ प्रतिशत अर्थात् १९ हजार ४५० कित्ता शेयर सामूहिक लगानीका लागि र छ हजार ५८ कित्ता कम्पनीका कर्मचारीका लागि छुट्याइएको छ । बाँकी रहेको तीन लाख ६३ हजार ४९२ कित्ताको लागि सर्वसाधारणका लागि बिक्री खुला गरिएको कम्पनीले जनाएको छ । उक्त शेयर इच्छुक लगानीकर्ताले न्यूनतम १० कित्तादेखि अधिकतम एक हजार कित्तासम्मका लागि आवेदन दिन सक्नेछन् । कम्पनीको सेयर निष्काशन तथा बिक्री प्रबन्धक एनएमबी क्यापिटल लिमिटेड रहेको छ । सर्वसाधारणले नेपाल धितोपत्र बोर्डबाट सि आस्वा अनुमति प्राप्त बैंक तथा वित्तीय संस्था तथा तिनका शाखा कार्यालय र मेरो शेयर एप (सफ्टवेयर) मार्फतसमेत आइपिओमा आवेदन दिन सकिनेछ ।
भारत जानेको लर्को,"धनगढी : भारतमा रहेका कञ्चनपुरको वेदकोट नगरपालिका४ का पुष्कर थापा कोरोनाको दोस्रो लहरका बेला चैतमा घर फर्किएका थिए। उता कमाएर ल्याएको रकम यता महिना नपुग्दै तिरतारमा सकियो। घरमा नुनतेलको खर्चका लागि पनि समस्यामा परेका उनले पसल गरे। तर, निषेधाज्ञाका कारण पसल चलेन। उनी फेरि भारततिर हिँडेका छन्। पसल गरेँ। बन्दले चलेन। अरू मजदुरी केही पाइनँ, गौरीफन्टा सीमा नाकामा लाम लागेको अवस्थामा भेटिएका थापाले भने, परिवार पाल्न भारत जानुको विकल्प देखिनँ। गरिबले भारतबाहेक काँ जाने त ? विदेश (तेस्रो मुलुक) जान लाखौं खर्च हुँदैन। टिकट काटेपछि भारत जान सजिलो। त्यसैले आज भारत जान लागेको। कैलालीको लम्कीचुहा नगरपालिका मोतीनगरका गणेश बडुवाल पनि शुक्रबार भारत पसेका छन्। मुम्बईमा काम गर्ने बडुवालले भने, घरदेश छोड्न कसलाई राम्रो लाग्ला र ? तर, केही रोजगारी पाइँदैन, के गर्नु ? भारत जानुको विकल्प छैन। बडुवाललाई भारतमा अझै कोरोनाको कहर यथावत् रहेको थाहा छ। दैनिक ५० हजारभन्दा बढी मानिसमा कोरोना पुष्टि भइरहेको समाचारमा सुनेको उनले बताए। तर, त्यहाँ मालिकले खोप लगाएपछि कोरोना लाग्दैन। लागे पनि अस्पताल भर्ना हुनुपर्दैन भने, उनले भने, त्यसैमा हाम्रो देशमा खोप पनि पाइँदैन, मालिकले बोलाएकाले जान थालेको हुँ। कोरोना महामारी ओर्लिएपछि भारतले फेरि सहरहरू खुल्न थालेका छन्। सार्वजनिक यातायात र रेल सेवा सञ्चालनमा आएका छन्। दुई महिना भयो घर आएको। दुई महिनामै बालबालिकालाई के खाऊँ, के लाऊँ भइँसक्यो। भारत नजानुको विकल्प पनि त छैन नि, कैलालीको लम्कीचुहा४ का रामबहादुर विष्टले भने, नेपालमा मजदुरीसम्म पनि पाइएन। कतै विद्यालय भवन, कतै सडक बन्दा र काम पाउला भनेर खोजेको तर सबै काम डोजरले गरिसक्यो भन्छन्। त्यसैले केही सीप नलागेपछि भारत हिँडेको। भारतको गुजरातमा होटलमा काम गर्ने उनलाई नेपालका अशिक्षत वा कम शिक्षा भएका युवाहरूको भविष्यको चिन्ता रहेछ। सरकारले दिने काममा त उनकै पार्टीका नेता कार्यकर्ताका छोराछोरीका लागि ठिक्क हुन्छ। हामीले त भारत जानुको अरू कुनै उपाय नै छैन, गौरीफन्टा नाकामा असिनपसिन भएर लाम लागेका विष्टले भने। धनगढीको विशालनगरका दीपक सिंह भारतको राजधानी नयाँदिल्लीबाट निषेधाज्ञाकै बेला घर फर्किएका थिए। तर, सिंहलाई दुई महिनाको घरभित्रको बसाइ उराठ लाग्यो। काम केही छैन। कमाएर ल्याएको थोरै रकम पनि सकियो। धनगढी पूरै बन्द थियो। कामधाम के पाउनु ? उदेक लागेर आयो, सिंहले भने, अहिले बजार त खुलेको छ। तर काम माग्न गयो भने ब्यापारै छैन भन्छन्। त्यसैले सेट (मालिक)ले बोलायो अनी जान थालेको। उनी दिल्लीको एक कम्पनीमा वाचमेनको जागिर गर्छन्। मालिकले खातामा गाडी भाडा र खर्चपानी हालिदियो अनि अहिले उतै जान लागेको, उनले भने, नेपालमा केही काम नपाएपछि के गर्ने ? कर्णाली प्रदेशको दैलेख दुल्लु नारायण नगरपालिका९ का गंगाकुमार उपाध्याय पनि आफ्ना गाउँका धेरै युवासहित नाकामा लाम लागेका भेटिए। घरबाट हिँड्दा लगाइदिएको रातो टीका उनीहरूको निधारमा अलिअलि मात्रै देखिन्थ्यो। भारतमा स्याउ टिप्न जाने हो। दुई महिनामा दशैंको खर्च निस्कन्छ, उपाध्यायले भने, यता बसेर के गर्नु ? पहाडमा खेतीपाती पनि सकियो। यता दशैंका लागि खर्च जुटाउने कुनै काम पाउँदैन। कोरोना महामारी नरोकिए पनि रोजगारीका लागि भारत जान सीमा नाका कैलालीको गौरीफन्टामा लाम लागेका नेपाली (माथि) र त्यही भीडमा काखे बालकसहित भारत जाँदै गरेकी महिला (दायाँ) । तस्बिर : शिवराज भट्ट उनलाई भारतमा कोरोनाको अझै जोखिम रहेको थाहा छ। तर यता घरमा बसेर पनि त केही गर्न सकिँदैन। डर भए पनि जानुपर्यो, उनले भने, त्यहाँ मालिकले खोप लगाएर काम गर्न भनेकाले पनि केही साहस आएको छ। भारत सरकारले अहिले आफ्ना नागरिकलाई खोप लगाउन आह्वान गरिरहेको छ। त्यहाँ एकै दिन २५ लाखलाई खोप लगाइन थालिएको छ। भारतको सर्वोच्च अदालतले आफ्नो देशमा उत्पादन भएको खोप बाहिर बिक्री नगर्न निर्देशन जारी गरेको छ। भारतमा काम गर्ने नेपालीले पनि त्यहाँको कुनै न कुनै परिचयपत्रका आधारमा खोप पाउन थालेका छन्। कर्णाली प्रदेशको राजधानी सुर्खेतको चौकुनेका जीवन साउद पनि साथीहरूसहित भारतको पुनातिर लागेका छन्। उनीहरू पुनामा लकडाउन भएपछि घर फर्किएका थिए। अहिले सातामा दुई दिन बन्द हुन्छ। पाँच दिन काम हुन्छ भनेर मालिकले बोलाएकाले जान थालेका हौं, साउदले भने। उनले पुनामा कोरोना महामारी कम भइसकेको भन्दै मालिकले खबर गरेको सुनाए। जिल्ला प्रशासन कार्यालय कञ्चनपुरले दिएको तथ्यांकअनुसार असार पहिलो सातादेखि भारत जाने नेपालीको संख्या बढेको हो। भारतबाट नेपाल आउनेको संख्याको तीन गुणा नेपाली भारत जान थालेका छन्। शुक्रबार मात्रै भारतबाट ४३८ जना स्वदेश फर्के भने १५ सय ४ जना भारत पसेका छन्। असार १ गतेदेखि १८ गतेसम्मको तथ्यांकअनुसार भारतबाट नेपाल फर्किने ७ हजार ७ सय ४४ जना रहेकोमा त्यसको तीन गुणाले बढी २२ हजार ३७ जना गौरीफन्टा र गड्डाचौकी नाकाबाट भारत पसेका छन्। नेपालतिर खेतीपातीको काम सकिएको र भारतमा कोरोनाको पनि जोखिम कम भएको खबर आउन थालेपछि नेपालीहरू भारत जान थालेका हुन्। अहिले कोरोनाको तेस्रो लहर फैलिन सक्ने प्रक्षेपण भइरहेको छ। यही समयमा नेपालबाट दैनिक नेपालीहरू भारत पस्न थालेका छन्। अझ सुदूरपश्चिमको गौरा पर्व र बडादशैंका बेला यी सबै नेपाली हुल बाँधेर स्वदेश फर्किनेछन्। कोरोनाको जोखिम कायमै रहेका बेला यसरी नेपालीले भारत जानु र गौरा, दशैंतिहारका लागि एकै पटक फर्किनुले अर्को लहर फैलिने सम्भावना रहेको चिकित्सक बताउँछन्। अहिले खतरा टरेको छैन, गम्भीर प्रकृतिका केही बिरामी घटेका मात्र हुन्। कोरोनाको जाँच नै कम भएकाले संक्रमितको संख्या कम देखिरहेको छ, सेती प्रादेशिक अस्पतालका कोभिड विभाग प्रमुख डाक्टर शेरबहादुर कमरले भने, १५ प्रतिशतभन्दा बढी नै संक्रमण छ। यो भनेको समुदायमा अझै कोरोनाको संक्रमण कायम छ भन्ने नै हो । डा कमरले भारत जानेहरूलाई रोक्न नसकिने भए पनि अब फर्किने बेला कसरी व्यवस्थापन गर्ने भन्ने तयारी अहिलेदेखि नै गरिहाल्नुपर्नेमा जोड दिए। यसअघिका दुई चरणमा पनि सीमा नाकाको अस्तब्यस्तताले जटिलता आएको हो। अब पनि त्यही कुरा नदोहोरिनका लागि सीमा नाकामा भोली फर्किने ठुलो संख्याको नेपाली समुदायका लागि ब्यवस्थापन गर्न आवश्यक देखिन्छ, उनले भने।"
३० हजार घुससहित सवइन्जिनियर पक्राउ,काठमाडौं : अख्तियार दुरुपयोग अनुसन्धान आयोगले ३० हजार घुससहित सव इन्जिनियर पक्राउ गरेको छ। राष्ट्रिय पुर्ननिर्माण प्राधिकरण जिल्ला आयोजना कार्यान्वयन इकाइ ओखलढुंगामा कार्यरत सवइन्जिनियर राजन पासवानलाई ३० हजार घुससहित पक्राउ गरेको अख्तियारका प्रवक्ता नारायण प्रसाद रिसालले जानकारी दिएका छन्। उनका अनुसार भूकम्पबाट क्षतिग्रस्त घर पुर्ननिर्माणको तेस्रो किस्ता भुक्तानी पास गरिदिएवापत सेवाग्राहीसँग ३० हजार घुसररिसवत माग गरेको भन्ने सूचना एवं उजुरीका आधारमा आयोग सँगको समन्वयमा जिल्ला प्रशासन कार्यालय ओखलढुंगाबाट खटि गएको टोलीले घुस लिइसकेको अवस्थामा पक्राउ गरेको हो। घटनाबारे थप अनुसन्धान भइरहेको अख्तियारले जनाएको छ।
"न गाँस, न बास","चितवन : तीन दिनअघि पहिरोसहित आएको बाढीले घरको आधा भाग ध्वस्त बनायो। घरको आधा भागसँगै लत्ताकपडा भाँडाकुँडा, खाद्यान्न सबै बगायो। हेर्दाहेर्दै गोठ पनि आँखै अगाडि बगाएको दृश्य ६४ वर्षकी सन्तमाया प्रजाका लागि सपना झै भएको छ। अहिले खोला घटेको त छ, पिर भने घट्न सकेन। अत्तालिएकी कहिले छिमेकीकोमा त कहिले भत्किएको घरसम्म पुग्छिन्। घर देखेर निराश हुन्छिन्। भत्किएको घर हेरेर बसेका छन्। घरसँगै परिवारको खुसी पनि बगेको छ। सुतेर उठ्नेबित्तिकै होस् नै उड्यो। कालिका नगरपालिका१० स्थित तीन दोभानस्थित घरमा परिवारसहित सुतेका थिए। बिहान उठ्ने बेलासम्म घरभित्र पानी पसिसकेको थियो। हावाको वेगले उनीहरू उठे। उठेर हेर्दा ढोका छेउमा खोला पसिसेकेको थियो। श्रीमान् कृष्णबहादुर प्रजाले घरमा पानी पसेको थाहा पाएपछि सबैलाई उठाएका थिए। बूढाले उठाएर पो थाहा पाएर भागेको। बुढाले थाहा नपाएको भए छोराबुहारी नातिनातिना सबैलाई बगाउने रैछ, सन्तमायाले भनिन्, आँखै अगाडि सबै बगाएर लग्यो। घरमा भएका बाख्रा पुर्याएर अरू सामान लिन फर्किंदा सामान सबै बगाइसकेको थियो। अब घर बनाउने ठाउँ पनि छैन। घर भएको स्थानमा खोला छ। खोलाले बगाएर बगर बनाइसक्यो घर बनाउने ठाउँ पनि छैन, बुहारी अमृताले भनिन्, कता बस्ने हो थाहा छैन। घर अगाडिको पाँच कट्ठा धानखेती हुने जग्गा बगर बनेको छ। उनको खेतीयोग्य दुई बिघा जमिन बगरमा परिणत भएको छ। ऐलानी भए पनि उनको परिवारको जीवन धान्ने खेत थियो। पहिला खेतको स्थानमा अहिले खोला छ। कालिका नगरपालिका११ कामीमाउकी तसीमाया चेपाङको घर पनि पहिरोले पुरिएको छ। खोला बढेर आएपछि उनको घरका सबै सामान बगाएर लग्यो। बिहान उठ्ने बेलामा कम्मरसम्म पानी थियो। त्यसपछि उनीहरू आफू जोगिन भागे। एक्कासि खोला पसेपछि आफू जोगिने कि परिवार जोगाउने भन्ने चिन्ता भयो। छोराछोरीसहित परिवारका सदस्यलाई जोगाउन मात्रै लागिनन्, सम्पत्तिको नाममा रहेको वस्तुभाउ पनि जोगाउन लागे। घरभित्रको खाद्यान्न जोगाउन सकेनन्। अहिले भाग्दा लगाएको एक सरो लुगा मात्रै छ। घरबाट भागेर डाँडामा छाता ओढेर बसे। आकाशबाट परेको पानीमै भिजेर दुई दिन कटाए। पछि पुरिएको घरको जस्ता निकालेर छाप्रो बनाएर बसेका छन्। त्यसैबाट काम चलाए। अब के खाने भन्ने चिन्ताले सताएको छ। घरबाट निस्कँदानिस्कँदै घर पुरिहाल्यो, तसीमायाले भनिन्, नभत्किएको घरमा मागेर खोले पकाएर छाक टार्यौं। एउटी छोरी ९ वर्षकी छिन्। छोरा ६ वर्षको। सासूसुसरा पनि सँगै छन्। तसीमायाका श्रीमान् सुमनाथले बाढी आउनुभन्दा अघि भागेर बाँचेको बताए। खानका लागि उनीहरूसँग खानेकुरा पनि छैन। दाइको घरमा जोगिएको ड्रममा थोरै चामल थियो। त्यसैले काम चलाएका छन्। अब कसरी खाने भन्ने पिरलो छ। अघिअघि मान्छे पछिपछि खोला थियो, तसिका श्रीमान्ले भने, यहीँ जन्मेर हुर्केको हामी यस्तो त कहिल्यै भएको थिए। बिजोग मात्रै होइन हजुर त्योभन्दा पनि खत्तम भएको छ। बिहानको समय भएकोले मानवीय क्षति भने हुन पाएन। असारको १७ गते परेको अविरल वर्षाका कारण आएको बाढीले कालिका नगरपालिका१० र ११ को घरहरू पहिरोले क्षतिग्रस्त छन्। सबैभन्दा बढी क्षति वडा११ मा भएको छ। एघारको सैपाम, देउतेस, मझवाङ, चेउराङ, खोला गाउँ, रन्तेसलगायतका गाउँ प्रभावित भएको छ। प्रारम्भिक जानकारीअनुसार १५ पूर्ण रूपमा क्षति भएको छ।"
उपत्यकामा जोरबिजोर प्रणाली हट्यो : सबै सार्वजनिक सवारी साधन चल्ने,"काठमाडौं : काठमाडौं उपत्यकामा निजी तथा सार्वजनिक सवारी साधनमा लागू भएको जोरबिजोर प्रणाली हटेको छ । आइतबार सबेको काठमाडौं, भक्तपुर र ललितपुर जिल्लाका प्रमुख जिल्ला अधिकारी (सीडीओ) को बैठकले असार २२ गतेदेखि लागू हुने गरी जोरबिजोर प्रणाली हटाउने निर्णय गरेको हो । २२ गतेपछि सबै सार्वजनिक सवारी साधन चल्ने भएका छन्। सूचनामा स्वास्थ्य सुरक्षा मापदण्ड पालन गरेरेर सबै सवारी साधन सञ्चालन गर्न पाइने उल्लेख गरिएको छ । कोरोना महामारीको दोस्रो लहर सुरु भएपछि उपत्यकाका तीनै जिल्ला प्रशासन कार्यालयले वैशाख १६ गतेदेखि निषेधाज्ञा लागू गरेको थियो । कोरोना संक्रमण घट्दै गदैपछि प्रशासनले सबै निजी र सार्वजनिक सवारी साधन सञ्चालन गर्ने निर्णय गरेको हो । जोरबिजोर प्रणाली हने पनि सवारी चलाउँदा सिट क्षमताभन्दा बढी यात्रु भने राख्न पाइने छैन। यातायात सञ्चालनमा स्वास्थ्यका सबै मापदण्ड पालना गर्नुपर्ने छ। स्थानीय प्रशासनको अनुमति लिएर विशेष कामका लागि बाहिरका गाडीसमेत उपत्यका भित्रिन पाउने आदेशमा उल्लेख छ। यही असार २२ गते बिहानबाट लागू हुने आदेशमा सबै प्रकारका व्यवसाय खुला गरिने उल्लेख छ। बैठकले सभा, सम्मेलन, सिनेमा हल, पार्टी प्यालेसलगायत दर्शकसहित हुने सबै प्रकारका गतिविधिमा पूर्ण रोक लगाएको छ। खुला स्थानमा हुने भेला, होटल तथा पार्टी प्यालेसमा हुने विवाह व्रतबन्धलगायत सामूहिकरुपमा गरिने कार्यक्रम, नित्य पूजाबाहेक सबै धार्मिक कार्यक्रम, भौतिक उपस्थितिमा हुने पठनपाठनका गतिविधिमा समेत रोक लगाइएको छ। आदेश अवधिभर स्थानीय ढुवानीका साधन बिहान ९ बजेदेखि ११ बजेसम्म र अपराह्न ४ बजेदेखि ७ बजेसम्म सञ्चालन गर्न पाइने छ। औषधि तथा स्वास्थ्य सामग्री पसल जुनसुकै बेला खुला रहने छ। अन्य व्यवसायको हकमा साँझ ६ बजेसम्म सञ्चालन गर्न पाइने छ। व्यवसाय सञ्चालन गर्दा स्वास्थ्य सुरक्षाका सबै मापदण्ड पालना गर्नु पर्नेछ। त्यसो नगरेमा व्यवसाय सञ्चालनमा रोक लगाउन सकिने गरी चेतावनी दिइएको छ। अत्यावश्यक वस्तुको अनलाइन माग, रेष्टुराँ तथा फाष्टफुड तथा अन्य अडर टेक अवे र होम डेलिभरी प्रयोजनका लागि काठमाडौँ उपत्यकाभित्र साँझ ७ बजेसम्म व्यवसाय सञ्चालन गर्न पाइनेछ। घरबाट मानिस बाहिर निस्किँदा दुई मिटरको भौतिक दूरी कायम गर्नु पर्नेछ। अनिवार्यरुपले मास्क र पटकपटक साबुनपानीले हात धुने वा स्यानिटाइजरको प्रयोग गर्नु पर्नेछ। काठमाडौँ उपत्यकाभित्र सार्वजनिक सवारी साधन स्वीकृत सिट क्षमताअनुसार मापदण्ड पालना गरेर सञ्चालन गर्न पाइने आदेशमा उल्लेख छ। सार्वजनिक सवारीमा सिट क्षमताभन्दा बढी यात्रु राख्न पाइने छैन। यात्रुले अनिवार्यरुपमा मास्क लगाउनु पर्नेछ। नलगाएमा सवारीसाधनमा प्रवेश रोक लगाउन भनिएको छ। चालक र सहचालकलाई अनिवार्यरुपमा भाइजर र पञ्जा लगाउनुपर्ने व्यवस्था गरिएको छ। सवारीको ढोकामा स्यानिटाइजरको व्यवस्था गर्नु पर्नेछ। सवारीलाई समेत निसङ्क्रमित गराउनु पर्नेछ। सफा टेम्पु र तथा नीलो माइक्रोबसको पछाडिको तेर्सो सिटमा चारचार जना र चालकको छेउमा एक गरी नौ जना मात्रै यात्रु राख्न भनिएको छ। गाडीको बीचमा दुइतर्फ यात्रु छुट्याउने गरी प्लाष्टिकको छेकबार लगाउन भनिएको छ। निजी सवारीको हकमा पूर्ण स्वास्थ्य मापदण्ड पालना गर्नु पर्नेछ। अत्यावश्यक काम विशेषले उपत्यका प्रवेश गर्ने सार्वजनिक तथा निजी सवारीको हकमा सम्बन्धित जिल्ला प्रशासन कार्यालयबाट स्वीकृत लिई प्रवेश गर्न पाउने छन्। सार्वजनिक तथा निजी निर्माणका लागि सामग्री ढुवानीका सवारी साधन बेलुका ९ बजेदेखि बिहान ५ बजेसम्म सञ्चालन गर्न भनिएको छ। पूर्वनिर्धारित सबै किसिमका लिखित तथा प्रयोगात्मक परीक्षा शर्त पालना गरी सञ्चालन गर्न मिल्ने छ। त्यसरी परीक्षा सञ्चालन गर्दा हल तथा कोठाको आधारमा २५ जनाभन्दा बढी भेला हुन रोक लगाइएको छ। त्यसभन्दा बढी भए दुई सिफ्टमा परीक्षा सञ्चालन गर्न भनिएको छ। गोष्ठी, सेमिनार, बैठक, प्रशिक्षणजस्ता कार्यक्रममा २५ जनाभन्दा बढी सहभागी नहुने गरी सञ्चालन गर्ने भनिएको छ। उपत्यका प्रशासनले नेपाल सरकारको निर्णय, कोभिड१९ सङ्कट व्यवस्थापन अध्यादेश २०७८ को दफा ४ र स्थानीय प्रशासन ऐन २०२८ को दफा ६ ले दिएको अधिकार प्रयोग गरी यही असार ३१ गते राति १२ बजेसम्मका लागि उक्त आदेश जारी गरिएको जनाएको छ।"
पुतलीबजारका कर्मचारीको बढुवा र ग्रेडवृद्धि,"स्याङ्जा : पुतलीबजार नगरपालिकामा कार्यरत स्थानीय तहका कर्मचारीलाई बढुवा र ग्रेडवृद्धि गरेको छ। नगरपालिकाको भर्खरै सम्पन्न नवौं नगरसभाले कर्मचारी व्यवस्थापन ऐन २०७८ पारित गरेर यहाँ कार्यरत ४३ जना कर्मचारीमध्ये १४ जनाको बढुवा र २९ जनाको ग्रेडवृद्धि गरेको हो। बढुवा हुनेमा आठौं र सातौं तहमा ११ जना, छौटौं तहमा ३ जना र पाचौं तहमा ९ जना छन्। आठौं तहमा ताराचन्द्र ढकाल, सातौं तहमा कपिल गिरी, छैटौं तहमा अरुण पौडेल, मनि राना र पमनारायण पराजुली छन्। पाँचौ तहमा राजेश पुरी, नरबहादुर पराजुली, दिपक जंग केसी, चन्द्रबहादुर कार्की, हरीलाल ढकाल, हिमकान्त रेग्मी, कुलप्रसाद मरासीनी, राजु रेग्मी र यमबहादुर मल्ल छन्। नगरप्रमुख सीमा क्षेत्री, उपप्रमुख महेश पुरी, प्रमुख प्रशासकियय अधिकृत पुरुषोत्तम शर्मा, शिक्षा शाखा प्रमुख बाबुराम बराल लगायतले बढुवा भएका कर्मचारीलाई बधाई दिदै समृद्ध पुतलीबजार र सुखी नगरबासीको लक्ष्य अनुरुप काम गर्न सुझाव दिए।"
बाढीले २१ हजार कुखुरा नष्ट,"चितवन : कयर खोलामा आएको बाढीले २१ हजार कुखुरा बगाएको छ। सिद्धिको कयरखोलामा गत असार १६ गते आएको बाढीले कुखुरा बगाएको हो। बाढीले दुई वटा फर्ममा रहेका २१ हजार अण्डा दिने कुखुरा मरेका हुन्। बाढीले कुखुर बगाएपछि करिब दुई करोड रूपैयाँभन्दा बढीको क्षति भएको केसी पोल्ट्री फार्मका सञ्चालक शिवराम केसीले जानकारी दिए। खोरमा बाढी पसेर केही बगायो कति यही मरेका छन्, उनले भने, खोलामा लगाएको बाँधले वहाव खोरतर्फ सोझिदा क्षति भएको हो। असार १७ गते आएको बाढीले कालिका पोल्ट्री फार्मका १५ हजार र केसी पोल्ट्री फार्मका ६ हजार कुखुरा नष्ट गरेको छ। बाँधका कारण पानीको वहाव खोरतर्फ हानिएको केसीले बताए। त्यस्तै बाढीले खोर पनि भत्काएको छ। मरेका कुखुरालाई खाल्डो खनेर गाडिएको छ।"
बीपीको बेथितिविरुद्ध किन बोल्दैनन् कुलपति ?,"धरान : बीपी कोइराला स्वास्थ्य विज्ञान प्रतिष्ठानको बेथितिविरुद्ध बोल्न र वर्तमान समस्या समाधान गर्न प्रतिष्ठानको कुलपतिसमेत रहेका प्रधानमन्त्री केपी ओलीको ध्यानाकर्षण गराइएको छ। आइतबार प्रतिष्ठानका चिकित्सक, नर्स, कर्मचारी र विद्यार्थीले धरानमा बृहत विरोध प्रर्दशन गरेका छन्। २० दिनदेखि आन्दोलन गरिरहेका उनीहरुले धरानमा जुलुस निकालेर प्रतिष्ठानका चारजना पदाधिकारीको राजीनामासमा समेत माग गरेका छन्। आन्दोलनरत चिकित्सक, नर्स, कर्मचारी र विद्यार्थीले शिक्षा र स्वास्थ्य जस्तो अति संवेदनशिल क्षेत्रमा राजनीतिकरण बन्द गर्न समेत प्रधानमन्त्री ओलीको ध्यानाकर्षण गराएका छन्। पछिल्लो समय बीपी प्रतिष्ठान राजनीतिक हस्तक्षेपको सिकार बनेको भन्दै प्रतिष्ठान बचाउन २० दिनदेखि आन्दोलन गर्नु परेको संर्घष समितिका संयोजक डा सूर्यप्रसाद रिमालले बताए। संयुक्त संघर्ष समितिको अगुवाइमा बीपी प्रतिष्ठानबाट निस्किएको विरोध जुलुस धरानको बुद्ध चोक, धनकुटे रोड, भोटेपुल, बुद्धमार्ग, भानु चोक, पुतली लाइन, राँगा चोक हुँदै बजार परिक्रमा गरेको थियो। आन्दोलनरत चिकित्सक तथा कर्मचारीले शिक्षा तथाा स्वास्थ्यमा हुने चरम राजनीतिकरण बन्द गर्नुपर्ने, प्रतिष्ठानमा भएको भ्रष्ट्राचारको छानविन गरी दोषी उपर कारवाही गर्नुपर्ने, उपकुलपति डा ज्ञानेन्द्र गिरी, शिक्षाध्यक्ष डा गुरु खनाल, रजिष्ट्रार डा मोहनचन्द्र रेग्मी र निर्देशक गौरीशंकर साहले राजीनामा दिनुपर्ने माग अगाडि सारेका छन्। संर्घष समितिका सहसंयोजक डा विष्णु पोखरेलले प्रतिष्ठान सुधारको माग राखेर दामो समयदेखि आन्दोलन गर्दासमेत चिकित्सक र कर्मचारीका माग पुरा नभएको भन्दै प्रतिष्ठानका सबै चिकित्सक, कर्मचारीहरुले मंगलवार सामूहिक राजिनामा दिने चेतावनी दिएका छन्। प्रतिष्ठानको कर्मचारी तर्दर्थ समितिका महासचिव मदन हलुवाईले बीपी प्रतिष्ठानका पदाधिकारीहरु प्रतिष्ठान सुधार गर्न भन्दा पनि आर्थिक अनियमितता गर्न सक्रिय रहेका कारण प्रतिष्ठानको अवस्था दिनप्रतिदिन कमजोर बन्दै गएको बताए। प्रतिष्ठानका विभिन्न उपकरण, औषधि खरिद गर्दा अनियमितता गरेका प्रतिष्ठानका पदाधिकारीले नैतिककताका आधारमा पदमा बस्न नहुने भन्दै तत्काल राजीनामा नदिए प्रतिष्ठानकै चिकित्सक र कर्मचारीहरुले कारवाही गर्ने चेतावनी दिएका छन्। प्रतिष्ठानमा औषधि, उपकरण खरिद, इन्टरनेट, विद्युत आपूर्ति लगायतका शीर्षकमा प्रतिष्ठानका पदाधिकारीले व्यापक भ्रष्टाचार गरेको भन्दै विरोध गरेका छन्। प्रतिष्ठानका उपकुलपति गिरी र निर्देशक साहले कोभिड अस्पतालमा खरिद गरिएको आईसीयू र भेण्टिलेटर बेडमा समेत १ करोड ५० लाख भ्रष्टचार गरेको अडियो सार्वजनिक भएको छ। प्रतिष्ठानको जुनियर रेसिडेण्ट वल्फेयर सोसाइटीका उपाध्यक्ष डा पदम नेपालीले १ करोड ५० लाख भ्रष्टचार अडियो काण्डको तत्काल छानविन गरेर दोषी उपर कारवाही अगाडी बढाउन माग गरेका छन्।"
एकल पुरुषलाई भत्ता,"अर्घाखाँची : अर्घाखाँचीको शीतगंगा नगरपालिकाले एकल पुरुषलाई पनि भत्ता दिने भएको छ। नगरपालिकाभित्र रहेका ४० वर्ष पुगेका एकल पुरुषलाई मासिक भत्ताको व्यवस्था गरेको हो। आगामी आर्थिक वर्षको बजेटमा ३५ वर्ष पुगेका अविवाहित महिला र ४० वर्ष पुगेका एकल पुरुषलाई मासिक भत्ताको व्यवस्थापन गर्नेे शीतगंगा नगरपालिकाका नगर प्रमुख सूर्य अधिकारीले बताए। यो कार्यक्रम आउने साउन महिनाबाट लागू हुनेछ। कहीँ कतैबाट भत्ता, पेन्सन प्राप्त नगरेका ३५ वर्ष माथिका अविवाहित एकल महिला, ४० वर्ष माथिका एकल पुरुष र ग वर्गका अपागंहरूलाई मासिक भत्ता उपलब्ध गराउने बताइएको छ। क र ख वर्गका अपांगता भएका व्यक्तिलाई संघीय सरकारबाट मासिक भत्ता प्रदान भए पनि ग वर्गका अपांगलाई नछोएको भन्दै उनीहरूलाई पनि भत्ताको व्यवस्था गरिएको हो। यसैगरी, नगरपालिकाले कृषि, सडक, स्वास्थलाई प्राथमिकता दिने गरी बजेट ल्याएको छ । जनताको माग बढी हुने पाइप, जालीहरूमा यो वर्ष बढी बजेट विनियोजन गरेको छ । खानेपानीको विद्युत महसुलमा ७५ प्रतिशत अनुदान नगरपालिकाले दिने गरी बजेट प्रस्तुत भएको छ। जनतालाई पर्ने आर्थिक भार कम गर्न विद्युत महसुल नगरपालिकाले तिर्ने भएको नगर प्रमुख सूर्यप्रसाद अधिकारीको भनाइ छ। कृषिको आधुनिकीकरण, व्यवसायीकरण, यान्त्रिकीकरण र विविधीकरणमा जोड दिँदै एक वडा एक उत्पादन र बाख्राको साना व्यावसायिक कृषि उत्पादन केन्द्र (पकेट) विकास कार्यक्रम सञ्चालन गर्ने भएको छ। नगरक्षेत्रमा कृषिउपज संकलन तथा बिक्री गर्न पूर्वाधारका साथै शीतभण्डारको स्थापना गर्न पहल गर्ने जनाएको छ । कृषिउपज संकलन केन्द्रमार्फत स्वयं किसानले आफ्ना उत्पादनहरू बिक्री गर्ने व्यवस्था मिलाउने र कृषि तथा पशुपालनमा प्रदान गरिँदै आएको उत्पादनमा आधारित अनुदान कार्यक्रमलाई निरन्तरता दिने भएको छ। जसका लागि प्रत्येक वडामा एक कृषि तथा पशु सहकारी संस्थाहरूमार्फत बिक्री वितरण र नापतौल गर्ने व्यवस्थालाई निरन्तरता दिइने नगरपालिकाका नगर उप प्रमुख टिका रेस्मीले बताए। प्रभावकारिताका लागि नगरपालिकाबाट विशेष अनुगमन गरिनेछ।"
उत्तरी गोरखा जाने बाटो तीन सातादेखि अवरुद्ध,"गोरखा : गोरखाको दुर्गम चुमनुब्री गाउँपालिका जाने पदमार्ग विगत तीन सातादेखि अवरुद्ध भएको छ । असार पहिलो साता आएको अविरल वर्षापछि बूढीगण्डकीमा आएको बाढी र पहिरोले त्यस क्षेत्रको बाटो अवरुद्ध बनाएको वडा नम्बर ४ का वडाअध्यक्ष पेमाडुण्डुप लामाले जानकारी दिए । बूढीगण्डकीमा झरेको पहिरोले ठाउँठाउँमा बाटो हिँडिसक्नु छैन, वडाअध्यक्ष लामा भन्छन्, ज्यान जोखिममा राखेर गाउँसभामा आइयो । अब सदरमुकाम झर्नुपर्ने छ । बाँचिने हो कि मरिने हो थाहा छैन । नाम्रुङबाट गप खण्डमा दुईठाउँमा बाटो बूढीगण्डकीमा झरेको छ । गपबाट बिहीफेदीसम्म धेरै ठाउँको बाटो पनि पहिरिएर बूढीगण्डकीमा खसेको उनले बताए । ठाउँठाउँमा हातखुट्टा टेकेर बाँदर झैँ हिँडेर सिर्दिबाससम्म आयौँ, अब यहाँबाट तल कसरी झर्ने हो थाहा छैन, उनले भने । जगतदेखि तातोपानीसम्मको बाटो अझै जोखिम रहेको स्थानीय वीरबल घले बताउँछन् । जगतबाट यारुसम्म जाने त बाटै छैन । करिब एकसय मिटर बाटोमा गण्डकी फैलिएको छ, चुमचुब्री मिलन समाजका अध्यक्षसमेत रहेका घले भन्छन्, नहिडी नहुने कोहीकोही मान्छे लुगा फुकालेर हातमा लिएर डुब्दैडुब्दै हिड्ने गर्छन् । कोही लहरा र घाँसमा झुण्डिएर भित्ताभित्तै हिड्ने गर्छन् । दुईहप्ता भइसक्यो राज्यको ध्यान गएको छैन । बूढीगण्डकीले धार परिवर्तन गरी क्याण्टिलिभर पुलनेर पनि बाटोको क्षेत्र ढाक्न आइपुगेको उनले बताए । हिमाल पारिको चुमनुब्री गाउँपालिका सडक सञ्जालले जोडिएको छैन । खाद्यान्न लगायतका दैनिक उपभोग्य सामान खच्चडले बोक्ने गर्छ । लामो समयसम्म बाटो अवरुद्ध हुँदा खाद्यान्न संकट समेत हुनसक्ने स्थानीयको आशंका छ । यता खासै उत्पादन हुँदैन । अलिअलि हुने मकै पनि खाने बेला भएको छैन, गाउँपालिकाको कार्यपालिका सदस्य विशाल हिमाली घलेले भने, पूरै बजारको खाद्यान्नको भर पर्ने हो । अब एकहप्तासम्म पनि बाटो खुलेन भने भोकमरी पो लाग्ला भन्ने डर छ । अहिले नै चामल खोज्न यताउता दौडिन थालिसकेका छन् । दुर्गममा ठूलो मान्छेको नजर नपर्ने उनले गुनासो गरे । गाउँपालिकाको केन्द्र फिलिममा कुमारी वैँक छ तर पालिकाको वैँकिङ कारोबार सो शाखाले गर्दैन । स्थानीय उपभोक्ता समितिले गरेको कामको रकम भुक्तानीका लागि आउँदो हप्ता सातवटै वडाका उपभोक्ता समितिका पदाधिकारी तथा जनप्रतिनिधिहरु सदरमुकामको शाखामा आउने तयारीमा छन् । तर बाटोको अबस्था नाजुक रहेको उनीहरुको गुनासो छ । एकातिर वैँकले गाउँपालिकाको काम नगरेर सात दिनको बाटो हिडेर सदरमुकाम झर्नु पर्नेछ, अर्कातिर बाटोको अवस्था यस्तो बिजोग छ, वडा नं ४ का वडाअध्यक्ष पेमा डुण्डुप लामा भन्छन्, सदरमुकाम पुगिन्छ कि पुगिदैन, पुगेपछि फर्केर आइन्छ कि आइदैन थाहा छैन । सँधै सांसद मन्त्रीहरुलाई दु:ख पोखिरहेको तर अवस्था कहिल्यै सुधार नभएको उनको गुनासो छ ।"
चुरेमा एसियाली हात्ती,"गुलरिया : तराईको उखरमाउलो गर्मी छल्न भारतबाट एसियाली हात्तीहरू झुन्डका झुन्ड नेपाल आएका छन्। भारतको दुधवा नेसनल पार्क तथा कर्तनियाघाट वाइल्ड लाइफ सेन्चुरीका बासस्थानहरूमा बस्दै आएका जंगली हात्तीहरू बर्दियाको मधुवन नगरपालिकामा अवस्थित खाताजैविक मार्ग हुँदै बर्दिया राष्ट्रिय निकुञ्जभित्रको चुरे क्षेत्रमा आइपुगेका हुन्। चुरे पहाडको फेद हुँदै बर्दिया राष्ट्रिय निकुञ्ज भएर बग्ने कर्णाली र बबईको शीतल नदी तटीय क्षेत्र, प्रशस्त आहारा र सुरक्षित बासस्थानका कारण हात्तीको कैयौ झुन्ड निकुञ्जमा प्रवेश गरेको बर्दिया राष्ट्रिय निकुञ्जका प्रमुख संरक्षण अधिकृत विष्णुप्रसाद श्रेष्ठले बताए। यतिखेर बर्दियामा हात्तीको संख्यामा बढोत्तरी भएको छ। पोथी हात्तीले नेतृत्व गर्दै भाले हात्तीको सुरक्षामा तीनचार वटा झुन्ड बर्दिया भित्रिएको छ। पहिलो पटक ४०५० वटा हात्तीको समूह नेपाल प्रवेश गर्यो , उनले भने, लगत्तै केही दिनको अन्तरालमा १५२० वटा हात्तीको दुईवटा समूह जैविकमार्ग डल्ला हुँदै निकुञ्ज प्रवेश गरेको हो। करिब ८० वटा प्रवासी एसियाली हात्तीहरू नेपाल प्रवेश गरेका छन्। बर्दिया राष्ट्रिय निकुञ्जमा ४० वटा रैथाने हात्ती बस्दै आएका छन्। हात्तीका झुन्ड थपिएसँगै बर्दियामा हाल जंगली हात्तीको संख्या करिब १ सय २० पुगेको छ। उनले भने, यी हात्तीहरू फिरन्ते भएकाले केही समय भारतमा र केही समय नेपालमा बिताउँछन्। गर्मी छल्न नेपालमा आएका हात्तीहरू जाडो छल्न भारतीय जंगलमा पुग्छन्। यिनीहरूको बसाइ चार महिना नेपालमा हुन्छ। यस अवधिमा यिनीहरू चुरे क्षेत्रको बबई उपत्यकासम्म पुग्ने गर्छन्। अधिकृत श्रेष्ठले थपे, यिनै हात्तीहरूलाई भारतमा हुँदा भारतले र नेपालमा रहँदा नेपालले आफ्नो संख्यामा गणना गर्छन्। समूहमा रहने हात्तीहरू प्रायः गाउँघरतिर पस्दैनन्। केही हात्तीहरू भड्किएको अवस्थामा गाउँघरतिर आउने गर्छन् र ती खतरनाक हुन्छन्। हामीले समुदायलाई हात्ती नेपाल प्रवेश गरेकाले सजग रहन अनुरोध गरेका छौं। सडक पूर्वाधारका कारण अम्रेनीदेखि चिसापानीसम्मको राजमार्ग क्षेत्र पार गर्दा उनीहरूलाई हम्मेहम्मे पर्छ। वन क्षेत्रको अतिक्रमणलगायत हात्ती हिँड्ने बाटोमा मानवबस्ती भएका कारण मानव र हात्तीबीच द्वन्द्व बढेको पाइन्छ। हात्तीबाट मानवीय तथा भौतिक क्षति हुन नदिन समुदाय स्तरमा हात्ती मेरो साथी लगायतका चेतनात्मक कार्य गर्दै हात्तीको आनीबानीका बारेमा सचेत पार्दै आएको उनले प्रष्ट्याए। मानवहात्तीबीचको द्वन्द्वात्मक अवस्था हात्ती संरक्षणको प्रमुख चुनौती हो। हात्तीले समुदायमा मानवीय तथा भौतिक क्षति पुर्याउँदै आएको छ। मानिस हात्तीप्रति रुष्ट छन्। २०५५ सालदेखि हालसम्म हात्तीको आक्रमणमा परी ४२ जनाले ज्यान गुमाएको निकुञ्जको तथ्यांक छ। यसै वर्ष हात्ती आक्रमणमा आमाछोरीसहित ४ जनाको मृत्यु भएको छ। हात्तीले बालीनाली नोक्सान गरेको आवेगमा समुदायले पनि करेन्ट लगाएर हात्ती मारेका छन्। मानवहात्ती द्वन्द्व रोक्न निकुञ्जले जैविक बार, सोलार फेन्सिङ, आरसीसी वाललगायतका भौतिक संरचना निर्माण गरेको छ। निकुञ्जले हात्तीको बासस्थान सुधार गर्दै आहारा वृद्धिलाई प्राथमिकता दिँदै आएको छ। निकुञ्जले हात्तीबाट मृत्यु भएका परिवारलाई १० लाख रुपैयाँ र घाइतेको सम्पूर्ण उपचार गर्ने गरेको प्रमुख संरक्षण अधिकृत श्रेष्ठले बताए।"
प्रतिनिधिसभा विघटन मुद्दा : सभामुखका वकिलको बहस सुरु,"काठमाडौं : प्रतिनिधिसभा विघटनविरुद्ध मुद्दामाथि सभामुख अग्निप्रसाद सापकोटाका कानुन व्यवसायीले बहस सुरु गरेका छन्। सर्वोच्च अदालतको संवैधानिक इजलासमा सभामुख सापकोटाका कानुन व्यवसायीले बहस सुरु गरेका हुन्। सभामुखको पक्षलाई दुई घण्टा समय छुट्ट्याइएको छ। सभामुखका तर्फबाट वरिष्ठ अधिवक्ता श्याम खरेल, उपेन्द्रकेशरी न्यौपाने, लवकुमार मैनाली, अधिवक्ता मेघराज पोखरेल र श्रीकृष्ण सुवेदीले बहस गर्नेछन्। सभामुखका कानुन व्यवसायीको बहसपछि विपक्षी गठबन्धनका १४६ सांसदले दायर गरेको रिटकातर्फबाट जवाफी बहस सुरु हुने छ। त्यसपछि मात्रै एमिकस क्युरीका तर्फबाट वरिष्ठ अधिवक्ता कोमलप्रकाश घिमिरे, प्रकाशबहादुर केसी, राघवलाल वैद्य र उषा मल्ल पाठकले आफ्नो राय दिनेछन्। उनीहरूका लागि ३०३० मिनेट गरी २ घण्टा समय छुट्ट्याइएको छ। सर्वोच्च अदालतमा प्रतिनिधिसभा विघटनसम्बन्धी रिट निवेदनमा सरकारी पक्षका कानुन व्यवसायीको बहस बिहीबार सकिएको थियो। सरकारी पक्षबाट गत सोमबारबाट बहस सुरु भएको थियो। महान्यायाधिवक्ता रमेश बडालले सोही दिन सरकारी पक्षको बहस सुरु गरेका थिए। बहसका लागि सरकारी पक्षलाई १५ घण्टाको समय दिइएको थियो । त्यसमा सरकारी वकिल र प्रधानमन्त्रीका वकिलले सातसात घण्टा बहस गरेका थिए। प्रधानन्यायाधीश चोलेन्द्रशम्शेर जबरा तथा न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा सुनुवाइ भइरहेको छ । प्रधानमन्त्रीका तर्फबाट बहस गर्ने कानुन व्यवसायीले संवैधानिक अधिकार प्रयोग गरेर प्रतिनिधिसभाको विघटन गरिएको तर्क गरेका थिए। गत आइतबार रिट निवेदक नेपाली कांग्रेसका सभापति शेरबहादुर देउवासहित १४६ सांसदले दायर गरेको रिट निवेदनमाथि सुनुवाइ सकिएको थियो । निवेदक पक्षलाई १२ घण्टाको समय दिइएको थियो । निवेदक पक्षका कानुन व्यवसायीले बहुमत सांसद विघटन विपक्षमा रहेको जिकिर गर्दै कांग्रेस सभापति शेरबहादुर देउवालाई प्रधानमन्त्री नियुक्त गर्नुपर्ने माग गरेका छन् । उक्त विवादमा ३० रिट निवेदन परेका थिए । गत जेठ ८ गते मन्त्रिपरिषद्को सिफारिसमा प्रतिनिधिसभा विघटन गरी आगामी कात्तिक २६ र मङ्सिर ३ गते मध्यावधि निर्वाचन तोक्ने गरी राष्ट्रपतिको निर्णय बदर गरेर असंवैधानिक र गैरकानुनी घोषणा गर्ने माग निवेदनमा गरिएको छ ।"
"नारायणगढ मुग्लिन सडक खुल्यो, फिस्लिङमा भाँसियो",चितवन : पहिरोका कारण अवरुद्ध बनेको नारायणगढमुग्लिन सडकखण्ड सञ्चालनमा आएको छ । भरतपुर महानरपालिका वडा नम्बर २९ स्थित सेतीदोभानमा गएको पहिरो हटाएपछि बाटो सुचारु भएको हो । सडक डिभिजन कार्यालय भरतपुरका सूचना अधिकारी इञ्जिनियर शिव खनालका अनुसार बिहान पौने एघार बजेबाट सडक सञ्चालनमा आएको हो। अविरल वर्षातका कारण उक्त सडक खण्डमा पहिरोले पटकपटक अवरुद्ध भएको थियो । नारायणगढ मुग्लिन सडक संचलानमा आए पनि पृथ्वीराजमार्गको फिस्लिङमा सडक भाँसिएको छ । इलाका प्रहरी कार्यालय मुग्लिनका अनुसार बिहान करिब ११ बजेतिर ३० मिटर लम्बाइ र ५ मिटर चौडाई सडक भाँसिएको हो । डिभिजन सडक कार्यालय भरतपुरका अनुसार एकतर्फी बाटो सञ्चालनमा आएको छ । वर्षातका कारण नदीले कटान गरेर सडक भाँसिएको सूचना अधिकारी शिव खनालले बताए । भाँसिएको ठाउँमा ग्रावेल हालेर मर्मतको गरिँदै छ ।
"ट्रकले दुई स्कुटरलाई ठक्कर दिँदा एकको मृत्यु, तीन घाइते",चितवन : ट्रकले दुई वटा स्कुटरलाई ठक्कर दिँदा एक जनाको मृत्यु भएको छ । दुर्घटनामा तीनजना घाइते भएका छन् । नारायणगढबाट लम्जुङतर्फ जाँदै गरेको न १ ख ९७५६ नम्बरको ट्रकले विपरित तर्फबाट आइरहेका प्रदेश ३००३ प ३५४३ र प्रदेश २०३००७ प ७१९६ नम्बरका स्कुटरलाई भरतपुर महानगरपालिका १ आँपटारीस्थित पानीटंकी ओरालोमा ठक्कर दिएको हो । दुर्घटनामा स्कुटर पछाडि बसेकी देवघाट गाउँपालिका १ तनहुँ बस्ने अन्दाजी ४० वर्षीया चिनिमाया पौडेलको मृत्यु भएको छ । दुर्घटनाका घाइते भरतपुर महानगरपालिका ११ का ३५ वर्षीय पुष्पराज बाँस्तोलाको कलेज अफ मेडिकल साइन्सेस (पुरानो मेडिकल कलेज) मा उपचार भइरहेको छ । उनको अवस्था गम्भीर रहेको प्रहरीले जनाएको छ । त्यस्तै देवघाटकै ३० वर्षीय तिलबहादुर गुरुङ र सोही स्कुटरको पछाडि सवार देवघाटकै ३५ वर्षीया सिरु गुरुङको चितवन मेडिकल कलेजमा उपचार भइरहेको छ । उनीहरुको अवस्था सामान्य छ । ट्रक र चालकलाई प्रहरीले नियन्त्रणमा लिएको छ ।
सडकको सकस,"फिदिम : पाँचथरको कुम्मायक२ माङ्जाबुङका ललित शेर्मा हालै दक्षिण कोरियाबाट फर्किए। राँकेबाट बाइक चढेर घुर्बिसे पञ्चमीको सडक हुँदै घरसम्मको यात्रा तय गरे। नौ किलोमिटर सडक पार गर्न झन्डै चार घण्टा लाग्यो। दर्जनौं ठाउँमा लडें, सडकको हिलोमा भासिएर अलपत्र परेका शेर्माले भने, हिलोमा बाइक भासिएर कुदाउनै सकिँदैन। जबरजस्ती कुदाए चिफ्लिएर लडिन्छ। अब कसरी घर पुग्ने ? इलामको फाकफोकथुम गाउँपालिकाका सुमित राई हातमा चप्पल बोकेर सडकको हिलोमा भासिएका थिए। राईको घुँडासम्म हिलोले छोपेको थियो। दुई वर्षदेखि बर्खायाममा यो सडकमा गाडी गुड्न कठिन छ, राईले भने यो क्षेत्रका मान्छेहरू बिरामी पर्दा अस्पताल लानै मुस्किल छ। सडक बनाउने नाममा झन् बिगारेपछि गाडी चलेका छैनन्। यो दृश्य पाँचथर र इलामको सीमावर्ती क्षेत्र राँकेरविभेडेटार सडकखण्डको हो। सडक कालेपत्रे गर्ने नाममा झन् बिगारेपछि यो सडकमा यातायात ठप्प भएको छ। भौतिक पूर्वाधार तथा यातायातमन्त्री बसन्तकुमार नेम्बाङ र एमाले नेता एवं पूर्वसभामुख सुवास नेम्बाङको क्षेत्रमा पर्ने यो सडकको अवस्था बेहाल छ। प्रदेश नम्बर १ का पूर्वअर्थमन्त्री इन्द्र आङ्बोले पनि यही क्षेत्रबाट निर्वाचन जितेका हुन्। प्रधानमन्त्री केपी शर्मा ओलीले २० पुस २०७५ मा रवि बजारमा सडक शिलान्यास गर्दा स्थानीयवासी निकै हर्षित थिए। पाँचथरको दोस्रो व्यापारिक केन्द्र रविमा सडक पुगेको ३० वर्षपछि कालोपत्रे हुने निश्चित भएको भन्दै स्थानीयले हर्कबढाइँसमेत गरे। यो सडकमा सरकारको नजर पुग्यो भनेर हामी औधी खुसी थियौं, रविका महेन्द्र राईले भने, प्रधानमन्त्रीले शिलान्यास गरेको सडकको अवस्था झन बिग्रियो। प्रधानमन्त्री ओलीले शिलान्यास कार्यक्रमलाई सम्बोधन गर्ने क्रममा पूर्वी पहाडबाट विकासको मूल फुटेको उद्घोष गरेका थिए। आगामी दुई वर्षभित्र हिलो सडकमा कसैले हिँड्नु नपर्ने घोषणासमेत ओलीले गरेका थिए। तर, त्यही सडकखण्ड अहिले कालोपत्रेको सट्टा गाडी गुड्न नमिल्ने गरी बिग्रिएको छ। भारतको लखनउस्थित एप्को इन्फ्रान्ट निर्माण कम्पनीले तीन वर्षमा काम सम्पन्न गर्ने गरी कालोपत्रेको जिम्मा लिएको हो। समय गुज्रिन लाग्दा जम्मा १८ प्रतिशत मात्र काम भएको निर्माण कार्य हेरिरहेका सडक डिभिजन कार्यालय इलामका प्रमुख अभिमान मुल्मीले बताए। पाँचथर र इलाम खण्डमा कामको प्रगति शून्यजस्तै छ, मुल्मीले भने, धनकुटा क्षेत्रमा केही काम भएजस्तो देखिन्छ। निर्माण कम्पनीको लापरवाहीले सडकको अवस्था झन् बिग्रिएको छ। बनले रूख कटानका लागि अनुमति नदिएकाले काममा ढिलाइ भएको तर्क गर्दै निर्माण कम्पनी तर्किरहेको छ। मन्त्रिपरिषद्को गत फागुन २० गते बसेको बैठकले सडकखण्डमा पर्ने रूख हटाउने निर्णय गरेको थियो। रूख हटाउन पाँचथर, इलाम र धनकुटाका डिभिजन वन कार्यालयले अग्रसरता देखाएका छन्। इलाम क्षेत्रमा पर्ने सबै रूख काटिएको छ। धनकुटा क्षेत्रको सडकमा पर्ने रूख असारसम्ममा निकालिने जनाइएको छ। पाँचथर खण्डमा पनि रुख कटानका लागि केही दिनमा सहमति प्राप्त हुने मुल्मीले बताए। तर, विभिन्न बहाना बनाउँदै निर्माण कम्पनीले काममा ढिलासुस्ती गरिरहेको छ। आगामी वर्ष सडक सुधार होला भनेर पोहोर आशा मारेका थिएनौं, रविका जयकुमार ढकालले भने, काम गर्ने समय सकिन लाग्दा सडकमा गाडी चल्न नसक्ने अवस्था बनेको छ। कहिले कालेपत्रे हुन्छ यो सडक ? दुई वर्षदेखि बर्खा याममा गाडी गुडाउन समस्या भएको हो। निर्माण कम्पनीको चरम लापरबाहीलाई सरकारले हेरेर मात्र बसेको भन्दै स्थानीय आक्रोशित बनेका छन्। पाँचथर र इलामका करिब एक दर्जन सीमावर्ती बजारलाई यो सडकले छोएको छ। राँके, घुर्बिसे पञ्चमी, सप्तमी, रवि, चिसोपानी पञ्चमी बजार यही सडकखण्डमा पर्छन्। पाँचथरका कन्याटार, लेकगाउँ कम्फुटारलाई पनि सडकले छोएको छ। इलामका फुएतप्पा, चमैता एकतप्पा हुँदै सडक विस्तार भएको छ। धनकुटाका छ नम्बर बुधबारे, देउराली, राजारानी, चौकीभञ्ज्याङ, नाम्जे, डाँडागाउँ, भेडेटारलगायतलाई सडकले छोएको छ। मिक्लाजुङ गाउँपालिका२ का वडाध्यक्ष सन्तोष शेर्माले समयमै कालोपत्रे नगरिँदा यी क्षेत्रमा सवारी साधन सञ्चालन गर्न समस्या भएको बताए। मन्त्रीकै निर्वाचन क्षेत्रमा ठेकेदारले लापरबाही गरिरहेको छ, वडाध्यक्ष शेर्माले भने, काम नगर्ने ठेकेदारलाई कारबाही गर्न केले रोकेको छ ? ३ अर्ब ६५ करोड ८४ लाख ९५ हजार ५ सय ७२ रुपैयाँ लागतमा १ सय किलोमिटर सडक कालोपत्रे गर्ने गरी अढाइ वर्षअघि सरकारसँग निर्माण कम्पनीले सम्झौता गरेको थियो। ३६ महिनामा सम्पन्न गर्नुपर्ने काम समय गुज्रन लाग्दा १८ प्रतिशत मात्र पुरा भएको हो। पाँचथर र इलाम खण्डमा भने कामको प्रगति शून्य छ। एक्जिम बैंक अफ इन्डियाको ८७ प्रतिशत र नेपाल सरकारको १३ प्रतिशत लगानीमा काम सुरु गरिएको हो। ठेकेदार कम्पनीको लापरबाहीले समय गुज्रन लाग्दा सडकको अवस्था झन बेहाल बनेको छ।"
