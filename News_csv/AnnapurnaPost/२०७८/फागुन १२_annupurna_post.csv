शीर्षक,विवरण
"महिलालाई नरोकौं, सम्झौता पनि गरौं","देशमा रोजगारी छैन। बिदेसिनु बाध्यता छ। हुने खाने अमेरिका, बेलायत, अस्ट्रेलियाजस्ता विकसित देश जान्छन्। हुँदा खाने भने मलेसिया, यूएईलगायतका खाडी मुलुकमा पसिना चुहाउन जान्छन्। केही वर्षयता पुरुष मात्रै होइन, महिलाहरू पनि विदेशमा काम गर्न जान थालेका छन्। अधिकांश महिलाहरू घरेलु कामदारका रूपमा विदेशमा श्रम गर्न जाने गरेको श्रम मन्त्रालयको भनाइ छ। आफ्नै देशमा आफन्त र परिवारसँग बसेर जिउनु कसलाई रहर नहोला। तर के गर्नु ? न राम्रो रोजगारी छ, न त यहाँ हुने कमाइले भविष्य नै सुरक्षित हुने अवस्था छ। त्यसैकारण काखका नानीबाबु, घरपरिवार, आफन्त छोडेर दिदीबहिनीहरू सात समुद्र पार गइरहेका छन। तर, उनीहरूले विदेशमा पाउने सास्ती भने कम्ती हुँदैन। सामान्य लेखपढ मात्र गरेका, सम्बन्धित देशको भाषा नजानेका र त्यहाँ गर्ने कामको सीप नहुँदा उनीहरूले विदेशमा अनेक कष्ट व्यहोरिरहेका छन्। अधिकांश वैदेशिक रोजगारीबारे राम्रो जानकारी नै नभई म्यानपावर कम्पनी र दलालका मीठा कुरा सुनेर बिदेसिने गरेका छन। विदेशमा अनेक कष्ट व्यहोर्नु परेको भन्दै संसद्को उद्योग तथा वाणिज्य र श्रम तथा उपभोक्ता हित समितिले महिला कामदार पठाउन पाँच वर्षअघि रोक लगायो। समितिको उक्त निर्णयले घर बिदामा आएकाहरू पनि स्वदेशमै रोकिए। श्रम स्वीकृति नपाइने डर, त्रासले कैयौं महिला कामदारहरू यसबीचमा स्वदेश पनि आएनन्। घर, परिवार र आफन्तसँग भेटघाट गर्न पाएनन्। सरकारसँग यकिन तथ्यांक त छैन। तर एक लाखभन्दा बढी महिलाहरू विदेशमा घरेलु कामदारमा गएको श्रम मन्त्रालयका अधिकारीहरू बताउँछन्। संसदीय समितिले महिला कामदारका हक, अधिकार सुनिश्चित गरेर मात्र विदेश पठाउन सरकारलाई निर्देशन दिएको थियो। समितिको उक्त निर्णयपछि सरकारले घरेलु कामदारमा महिला पठाउन बन्द गर्यो। तर के गर्नु, देशमा रोजगारी नभएपछि विदेश जानैपर्यो। चोर बाटो र गलत प्रक्रियाबाट महिलाहरू विदेश जान बाध्य भए। स्वदेशको बाटो बन्द भएपछि दलालहरूले मोटो रकम लिएर छिमेकी भारतको राजधानी दिल्ली हुं्ँदै विदेश पठाउन थाले। भिजिट भिसामा महिला कामदार पठाउने क्रम बढ्यो। भिजिट भिसामा जानेलाई सम्बन्धित देशमा रोजगारी वा काम गर्ने अधिकार भने हुँँदैन। वर्क परमिट नहुँदा रोजगारदाताबाट शारीरिक र मानसिक शोषणमा पर्न थाले। राम्रो उद्देश्य का लागि गरिएको समितिको निर्णयले समस्या समाधानभन्दा नयाँ समस्या सिर्जना गर्यो। त्यसैकारण, श्रममन्त्री कृष्णकुमार श्रेष्ठले घर बिदामा आएका महिला कामदारलाई श्रम स्वीकृति दिने निर्णय गरेका छन्। यो निर्णयसँगै पाँच वर्षदेखि यतै रोकिएका महिला कामदार फेरि श्रम गर्न जान पाउनेछन् भने श्रम स्वीकृति नपाइने हो कि भन्ने त्रासले विदेशमै रोकिएकाहरू स्वदेश फर्किने बाटो खुलेको छ। यसले तत्कालका लागि केही राहत पुग्ने विश्वास गरिएको छ। तर, घरेलु कामदारमा जाने महिलाका समस्या भने दीर्घकालीन रूपमै समाधान गर्न जरुरी छ। जुन देशमा महिला कामदार पठाउने हो त्यस देशसँग सरकारले कामदारका हितमा द्विपक्षीय सम्झौता गर्नैपर्छ। कामदारको सेवा, सर्त र सुरक्षा सम्बन्धमा ठोस कानुनी व्यवस्था नभएसम्म विदेशमा हुने दुःख कष्टको समाधान हुन सक्दैन। यस्तै, कामदारको पारिश्रमिक, बिदा, सामाजिक सुरक्षा, व्यवसायजन्य सुरक्षा, स्वास्थ्य सुरक्षा, २४ घण्टे बिमा र अतिरिक्त कामको थप सुविधा सुनिश्चित गरेर मात्रै पठाउने गरियो भने विदेशमा कुनै पनि नेपाली नागरिकले दुःख पाउनु पर्दैन। अर्कोतर्फ विदेशमा जानेलाई तालिम र भाषा सिकाएर मात्र पठाउन सकियो भने पनि कामदारले ठगिनु पर्दैन। विदेशमा कष्ट गरेर पठाएको रेमिट्यान्स यति आयो, उति आयो भनेर मक्ख परेर मात्र हुँदैन। त्यहाँ आफ्ना नागरिकले के कस्ता दुःख पीडा भोगेका छन् । उनीहरूका समस्यामा के कस्तो सहयोग गर्न सकिन्छ भन्नेमा सरकारको ध्यान जान जरुरी छ।"
भीडमा कसरी अपनाउने सावधानी ?,"काठमाडौं : अमेरिकी सहयोग (मिलेनियम च्यालेन्ज कर्पोरेसन)को सम्झौताविरुद्ध आन्दोलनरत समूहको मनोविज्ञानले जानकी श्रेष्ठको चैन खोसेको छ। न रातमा निद्रा छ, न दिनको भोक। निरीह अवस्थाका ६ जना प्रहरी दौडदै बुद्धनगरस्थित उनको बुटिकभित्र पसे। पच्छ्याइरहेका आन्दोलनकारी समूहले बाहिरबाटै इँटा ढुंगा प्रहार गरे। बुटिक तोडफोेडको घटनापछि उनको रोजीरोटी खोसिएको छ। गृहमन्त्री बालकृष्ण खाँणले फोनमा सम्झाए पनि उनी त्रसित छिन्। भन्छिन्, मनमा कुरा खेलिरहन्छ। निदाउन पनि धौधौ हुन्छ। टर्चर भइरहेको छ। एमसीसी सम्झौताबारे कुनै जानकारी नै नभएकालाई अनपेक्षित क्षति भोग्नुपर्दा सकस र मानसिक असर पुग्ने बताउँछिन्, मनोविद् करुणा कुँवर। आफूसँग असम्बन्धित विषयमा क्षति भोग्नुपर्ने वा चोट सहनुपर्दा पीडा महसुस हुन्छ। सडक वरपरका पसल सञ्चालक एवं बासिन्दामा आर्थिक क्षति सहनुपर्दा मानसिक असर पर्छ, उनले भनिन्। आइतबार प्रहरीबाट कटबाँसको कुटाइ खाएका आन्दोलनकारी पनि थला परेका छन्। कतिपय स्थानमा एकै व्यक्तिमाथि आधा दर्जनभन्दा बढी प्रहरीले कटबाँसको लठ्ठीले हानेको देखिन्थ्यो। भीडको मनोविज्ञान आक्रामक हुने भएकाले सबै सतर्क हुनुपर्ने सुरक्षा विज्ञको सुझाव छ। वरिष्ठ मनोचिकित्सक डा कपिलदेव उपाध्यायका अनुसार कुनै विषयवस्तुविरुद्ध आन्दोलनमा उत्रेको भीडको मनोविज्ञान खतरनाक हुन्छ। व्यक्तिव्यक्तिबीचको आफ्नो नैसर्गिक मनोविज्ञान समूहमा सहभागी भएपछि फरक हुन्छ, डा उपाध्याय भन्छन्, सामान्य मनोविज्ञान (साइकोलोजी) भन्दा भिन्न देखिन्छ। उक्साउने व्यक्तिको निर्देशनअनुरूप गाली गर्ने, कुटपिट गर्ने वा ढुंगा प्रहार गर्नेतिर उद्धत हुन्छन्। एमसीसीविरुद्ध उत्रेको भीडले आइतबार युवाहरूलाई उत्प्रेरित गर्दै सुरक्षाकर्मीमाथि ढुंगा प्रहार गरेका थिए। आन्दोलनकारीले प्रहरीमाथि गरेको प्रहारले बदलावको भावना सिर्जना हुने मनोचिकित्सकहरू बताउँछन्। कुन व्यक्तिले प्रहार गरेको थाहा हुँदैन। बदलाको भावना राखेर प्रहरीले पनि नजिकमा जो भेटायो त्यसैलाई प्रहार गर्छन्, डा उपाध्यायले भने। मनोविद् कुँवरको तर्क पनि उस्तै छ। भीडमा जाने व्यक्तिले कहाँ जाँदैछु। किन जाँदैछु भन्ने कुराको बुझाइ राख्नुपर्छ। भीडमा जाँदा हुने मुठभेडमा पर्न सकिन्छ भन्ने बुझाइ हुनुपर्छ, भन्छिन्, भीडले बटुवा मात्र होइन प्रदर्शनस्थल वरपरका घरमाथि पनि क्षति पुग्न सक्छ। सर्वसाधारण व्यक्ति भीडको वरपर दौडनु हुँदैन। घरलाई क्षति पुग्ने भएकाले त्यसमा घरधनीले सावधानी अपनाउनुपर्छ। भीडको व्यवहार र विचार प्रक्रियाहरूसँग सम्बन्धित रहेर प्रहरी परिचालन हुनुपर्ने सुरक्षा विज्ञको भनाइ छ। नेपाल प्रहरीका पूर्वडीआईजी हेमन्त मल्लका अनुसार सरकारको मुडमा भरपर्ने बताउँछन्। भीड नियन्त्रणमा खटाइएको कमान्डरको मुडमा पनि धेरै प्रभाव पर्छ। सकेसम्म कम क्षति होस् भन्नेतर्फ ध्यान दिनुपर्छ। धेरै क्षति नहुने साधनको प्रयोग गरेर भीड नियन्त्रण गर्नुपर्छ, उनले भने। प्रहरीले एमसीसीविरुद्ध आन्दोलनरत पक्षलाई पानीको फोेहोरा वा अश्रुग्यास प्रहार गर्दै आएका छन्। पूर्वडीआईजी मल्लका अनुसार खटिएका प्रहरीलाई दिइने लठ्ठीमा पनि ध्यान दिनुपर्ने बताउँछन्। आफूसँग भएको साधनस्रोतको कमी भएको अवस्थामा प्रहरीले क्षति पुर्याउन सक्ने हतियारको प्रयोग गर्ने सम्भावना हुन्छ, उनले भने। सत्तारुढ दलका भ्रातृ संगठनले आन्दोलन गरिरहेका बेला प्रहरीले भीड नियन्त्रणका क्रममा जीउज्यानसहित करिअर दाउमा रहेको महसुस गरिरहेको हुन्छ। प्रहरीलाई पनि कारबाही, कालोसूचीमा पर्ने डर हुन्छ। सरकारले भीडको मनोविज्ञानलाई फेभर गर्ने गरी निर्णय गर्न सक्ने पनि हुन्छ, पूर्वडीआईजी मल्ल भन्छन्, तालिमप्राप्त प्रहरीलाई भीड नियन्त्रणमा खटाउनुपर्छ। टियर ग्यासको प्रयोग जथाभावी गर्नुहुँदैन।"
यसकारण एमसीसी अनुमोदन,"संसद्ले एमसीसी स्वीकार गर्नुपर्छ। यसमा राष्ट्रलाई अहित गर्ने कुरा छैन। सडकमा जनता उतार्नु राजनीतिक स्वार्थ मात्रै हो। एमसीसी संसद्मा पेस भएको छ। २०७४ भदौ २९ मा भएको अनुदान सहायता सम्झौतापत्र पारित गर्न २०७८ फागुन ८ मा संसद्मा पेस भयो। सत्ता साझेदार दल नेकपा एसको सचिवालय बैठकले यसको विपक्षमा उभिने निर्णय गरिसकेको छ। नेकपा माओवादी केन्द्रले नेकपा एसको जस्तै निर्णय गर्ने अनुमान गर्न सकिन्छ। यस्तो माहोलका बीच १२ गतेको संसद् बैठकबाट एमसीसी पारित हुने र नहुने भन्न सकिन्न। नेपाल सरकार र एमसीसीबीच औपचारिक सम्बन्धको सुरुआत २०६८ माघ ५ मा प्रधानमन्त्री डा बाबुराम भट्टराई र अर्थमन्त्री वर्षमान पुन रहेका बेला भयो। नेपाल एमसीसी सहायताको लागि थ्रेसहोल्ड कार्यक्रम छनोटबाट भएको हो। २०७० पुसमा नेपालले विकासका अवरोधहरू पहिचान गर्न विज्ञ अर्थशास्त्रीको समूह गठन गर्यो। उक्त समूहको सिफारिसमा विद्युत् प्रसारण लाइन र सडक निर्माणको लागि अनुदान लिन खिलराज रेग्मी नेतृत्वको सरकारले आवेदन पेस गर्यो। एमसीसीले २०७१ मााघमा नेपाललाई अनुदान सहायता कम्प्याक्टको लागि छनोट गरेको हो। त्यसपछि २०७३ साउन ५ मा प्रधानमन्त्री केपी शर्मा ओली नेतृत्वको सरकारले कम्प्याक्टको मस्यौदा तयार पार्यो। मस्यौदासँगै प्राविधिक सहायता स्विकार गर्ने सम्बन्धी सम्झौतामा गरेको थियो। त्यसपछि तत्कालीन प्रधानमन्त्री पुष्पकमल दाहाल प्रचण्ड र अर्थमन्त्री कृष्णबहादुर महरा रहेको बेला २०७४ जेष्ठ १८ मा अनुदान सहायता सम्झौताको अन्तिम रूप दिन द्विपक्षीय वार्ताटोली गठन भयो। सोही वार्ताटोलीले तयार गरेको प्रस्ताव प्रधानमन्त्री शेरबहादुर देउवा नेतृत्वको मन्त्रिपरिषद्मा २०७४ साउन १० मा पेस भएर स्विकृत भयो। त्यसपछि नेपाल सरकारको तर्फबाट अर्थमन्त्री ज्ञानेन्द्रबहादुर कार्की र संयुक्त राज्य अमेरिकाको तर्फबाट एमसीसीका प्रमुख कार्यकारी अधिकृत जोनाथन जी नासबीच वासिङ्टन डीसीमा २०७४ भदौ २९ मा सम्झौतामा हस्ताक्षर भएको हो। एमसीसी सहयोगबाट निर्माण गरिने ३१३ किलोमिटर लामो लप्सीफेदीरातामाटाहेटौंडादमौलीबुटवल ४०० केभी डबल सर्किट प्रसारण लाइन र कपिलवस्तुको चन्द्रौटादेखि दाङको शिवखोलासम्मको ७७ किमि सडक मुख्य हो। नेपाल विद्युत् प्राधिकरणले निर्माण गर्ने बुटवलगोरखपुर ४०० केभी प्रसारण लाइनअन्तर्गतको नेपालभारतसम्मको २२ किमि अन्तरदेशीय प्रसारण लाइन आयोजना सहायक हो। प्रसारण लाइन रूपान्तरणकारी आयोजनाः करिब ८३ हजार मेगावाट विद्युत् उत्पादन सम्भावना भएको नेपालमा अहिलेसम्म २ हजार ७० मेगावाट अर्थात् सम्भावनाको करिब २ प्रतिशतमात्रै विद्युत् उत्पादन भएको छ। अहिले सरकारी क्षेत्रबाट ६१० र निजी क्षेत्रबाट ३५०६ मेवा निर्माणाधीन छन्। निजी क्षेत्रबाट २१४१ मेवा पीपीए गरेर निर्माणको चरणमा छन्। नेपाल सरकारले सीमापार विद्युत् व्यापारको लागि आवश्यक विद्युत् प्रसारण लाइनको निर्माण गर्न नसकेर तीन वर्षदेखि कुनै पनि आयोजनाको पीपीए भएको छैन। निजी क्षेत्रका ७२ मेगावाट आयोजनाले सर्वेक्षण कार्य सम्पन्न गरेर विद्युत् जडान सम्झौताका आवेदन गरे पनि सोही कारणले विद्युत् जडान सम्झौता रोकिएको छ। तथ्यांकमा उल्लेख भएका आयोजनाहरूको पहिचान, अध्ययन, विकासका लागि निजी क्षेत्रले अहिलेसम्म करिब १२ खर्ब लगानी गरेको छ। पाँच वर्षमा थप १३ हजार मेवा विद्युत् उत्पादनसँगै सोको प्रवाहका लागि उत्तरदक्षिण, पूर्वपश्चिम ४००, २२०, १३२ र ३३ केभी लाइन तथा सबस्टेसनहरूको निर्माण र स्तरोन्नतिको लागि करिब ९ खर्बभन्दा बढी लगानी आवश्यक छ। समृद्ध नेपाल, सुखी नेपाली को राष्ट्रिय लक्ष्य प्राप्तिको लागि सरकारको १५औं योजनाआर्थिक वर्ष २०७५।७६२०८०।८१ मा जलविद्युत्को दिगो र भरपर्दो विकासमार्फत मुलुकको समृद्धिमा योगदान गर्ने लक्ष्य छ। सरकारले १० वर्षमा १५ हजार मेवा विद्युत् उत्पादनको लक्ष्य राखेर नेपालको पानी, जनताको लगानी नारासहित जलविद्युत्लाई आर्थिक विकासको संवाहक बनाउने घोषणा गरेको छ। यसअनुसार बन्ने प्रसारण लाइन आयोजना आर्थिक रूपान्तरणकारी आयोजना हो। आर्थिक वृद्धि र रोजगारी सिर्जनाको लागि जलविद्युुत्यो आर्थिक वर्षमा नेपालले भारतबाट २ अर्ब २५ करोडको विद्युत् आयात गरेको छ। ५ वर्षमा १३ मेवा विद्युत् बनेमा आगामी दिनमा विद्युत् निर्यात गरेर सोझै व्यपार घाटा घटाउन सकिन्छ। त्यसैगरी खाना पकाउने ग्यासको विस्थापनको लागि विद्युतीय चुलोको उपयोग, विद्युतीय सवारी साधनको प्रवद्र्धन तथा उद्योगलाई पर्याप्त विद्युत् दिन सके पेट्रोलियम पदार्थको बढ्दो आयातमा नियन्त्रण हुनेछ।प्रसारण लाइन निर्माण र सीमापार विद्युत् व्यापारको सुनिश्चितता भएमा आगामी ५ वर्षमा थप १३ हजार मेवा विद्युत् आयोजना निर्माण हुन्छ। यसबाट बर्सेनि ८ लाखले प्रत्यक्ष रोजगारी पाउँछन्। यसबाट मासिक २५३० हजार कमाउनको लागि खाडी मुलुक जानुपर्ने बाध्यता हट्छ। करिब १ लाख ३० हजार जनाले दीर्घकालीन रोजगगारी पाउनेछन्। सम्झौतामा उल्लेखित आयोजना निर्माण गर्न विभिन्न कानुन अवरोधक हुने देखियो। त्यसैले सम्झौतामा उल्लेखित सर्तको कार्यान्वयनको विधेयक बनाएर संसद्बाट अनुमोदन गर्नु परेको हो। आयोजना निर्माणको समयमा सरकारलाई १ खर्ब ८० अर्ब भ्याट प्राप्त हुनेछ। आयोजना निर्माणपछि १५ वर्षसम्म वार्षिक ९ अर्ब ३० करोड र १६ वर्षदेखि ३० वर्ष ५३ अर्ब रोयल्टी प्राप्त हुनेछ। ३० वर्षपछि यी सबै आयोजना सरकारी हुनेछन्। यसरी आगामी ५ वर्षमा १३ हजार मेवा विद्युत् बनेमा जलविद्युत् क्षेत्रमा करिब २६ खर्ब लगानी हुनेछ। जुन लगानी प्रत्येक वर्ष ५ खर्ब २५ अर्वका दरले पूर्वाधार निर्माणमा खर्च गर्नुपर्छ र यो सरकारको हाल भइरहेको वास्तविक विकास खर्च १ खर्ब ७५८० अर्बको तेब्वर बढी हो। एमसीसीमा विरोधका मुख्य बुँदाहरूएमसीसी अनुदान सहायता अन्य सहायता जस्तै नभएर संसदीय अनुमोदन किन ? प्रसारण लाइन निर्माणमा भारतीय पक्षको सहमति किन ? र एमसीसी सहायता अमेरिकाको हिन्द प्रशान्त रणनीतिअन्तर्गत रहेकोले यो सहायता लिनुहुन्न भन्ने एमसीसी विरोधीको तर्क छ। एमसीसी सहायता सम्झौता संसदीय अनुमोदन गर्ने व्यवस्था अनुरूप ल्याइएको हो। यो अनुदान सहायता कार्यान्ययन सम्झौतामा ओली सरकारले त्यसै समय स्विकार गरेको हो। यो व्यवस्था पाँच वर्षभित्रमा सम्पन्न गर्नेगरी सम्झौतामा उल्लेखित प्रसारण लाइन आयोजना र सडक निर्माण गर्ने सन्दर्भमा नेपालका भूमि, वन, वातावरण, सार्वजनिक खरिद ऐनजस्ता कानुन अवरोधक हुने देखियो। यो भएकोले सम्झौतामा उल्लेखित सर्तको कार्यान्वयनको विधेयक बनाएर संसद्बाट अनुमोदन गर्नु परेको हो। प्रसारण लाइन निर्माणमा भारतीय पक्षको सहमति नेपालभित्र बन्ने ३१३ किमि विद्युत् प्रसारण लाइन निर्माणको लागि होइन। यो नेपाल (बुटवल)भारत (गोरखपुर) ४०० केभी प्रसारण लाइनको नेपाल खण्ड २२ किमि निर्माणको लागि भारतीय सहमति आवश्यक भनिएको हो। जुन नेपालको हितमा छ। यसले नेपालभारत अन्तरदेशीय प्रसारण लाइनको सिंक्रोनाइजेसनको सुनिश्चितता खोजेको छ। एमसीसीको किन भयो विरोध ?सत्तारूढ दल नेपाली कांग्रेस भने सत्तामा हुँदा वा नहुँदा जहिले पनि यो सम्झौता संसद्बाट पारित गरेर कार्यान्वयनका पक्षमा छ। तर, सत्ता साझेदार माओवादी र एकीकृत समाजवादी यसलाई यथास्थितिमा पारित गर्न नहुने बरु फेल पार्नुपर्ने पक्षमा छन्। प्रमुख प्रतिपक्षी दल एमालेले यसलाई सत्ता गठबन्धन टुटाउने अस्त्रका रूपमा लिएको तर्क धेरै छ। संसद्मा प्रतिनिधित्व भएका माओवादी, एकीकृत समाजवादीसँगै साना कम्युनिस्ट पार्टी जनमोर्चा र नेमकिपासँगै संसद्मा नभएका कम्युनिस्ट पार्टीहरू एमसीसी खारेजीको लागि आन्दोलनमा छन्। यसका अलावा संसद्मा प्रतिनिधित्व भएको वर्तमान राजनैतिक संवैधानिक प्रणाली खारेजीको माग गर्ने राप्रपासँगै अहिलेको राजनीतिक प्रणालीले विदेशी हस्तक्षेप बढाएको भन्ने नागरिक अभियन्ताहरूसमेत खारेजीको पक्षमा सडकमा छन्। यसमा एमसीसी अनुदान सहायता सम्झौताका विषयवस्तुमा भन्दा सहायता दिने देश अमेरिकालाई हेर्ने कम्युनिस्ट पार्टीको अमेरिकालाई साम्राज्यवादी भन्ने दृष्टिकोणले काम गरेको छ। उनीहरूका नजारमा साम्राज्यवादी देश अमेरिकाले नेपालको आर्थिक रूपान्तरणका लागि नभएर आफ्नो सामरिक स्वार्थका लागि अनुदान दिएको हो भन्ने छ। सोचलाई परिवर्तन गर्न आवश्यक छ । (लेखक दुलाल ईपानका कार्यसमिति सदस्य हुन्)"
दलीय दाउपेचको चंगुलमा एमसीसी,"काठमाडौं : अमेरिकी निकाय एमसीसीसँगको सम्झौता आन्तरिक राजनीतिको चक्रव्यूहमा परेको छ। यो सम्झौता संसद्बाट अनुमोदन गर्ने कि नगर्ने विषयलाई दलहरूले आआफ्नो स्वार्थसँग जोडेका छन्। सरकारले सत्ता गठबन्धनमै अनेक गलफतीबीच सम्झौता अनुमोदनसम्बन्धी प्रस्ताव प्रतिनिधिसभामा पेस गरेको छ। तर, सरकारी प्रस्तावमा गठबन्धन दलहरू नै अझै एकमत छैनन्। कांग्रेस एमसीसीको पक्षमा दृढ भएर उभिएको छ। प्रधानमन्त्री शेरबहादुर देउवाले पहिलो प्राथमिकता गठबन्धनलाई दिएका छन्। कांग्रेसकै डा शेखर कोइराला पक्षधर भने गठबन्धन भत्काएर एक्लै निर्वाचनमा जानुपर्ने पक्षमा देखिन्छ। तर, साझेदार दलहरू माओवादी केन्द्र र एकीकृत समाजवादी गठबन्धन पनि नतोड्ने तर एमसीसीको विपक्षमा उभिने रणनीतिमा छन्। गठबन्धनमा सहमति नभए विपक्षीको सहयोग लिएर भए पनि एमसीसी अनुमोदन गराउने रणनीति प्रधानमन्त्री देउवाको देखिन्छ। प्रमुख प्रतिपक्षी एमालेले भने पक्षविपक्षमा मुख खोलेको छैन। गठबन्धन भत्काए सरकारलाई समर्थन गर्ने वचन एमालेले दिएको स्रोतको दाबी छ। यो कुरामा देउवा भने विश्वस्त हुन सकेका छैनन्। त्यसैले देउवाले एमाले अध्यक्ष केपी शर्मा ओली र गठबन्धनकै दलसँग संवाद जारी राखेका छन्। एमाले प्रमुख सचेतक विशाल भट्टराईले विगतभन्दा फरक कुरा नभएको बताए। हिजो जस्तो हो, त्यही हो। हाम्रा माग सम्बोधन नभएसम्म संसद अबरोध जारी नै रहन्छ, नेता भट्टराईले भने। माओवादी प्रमुख सचेतक देव गुरुङले विपक्षमा मतदान गर्ने निर्णय यथावत् रहेको बताए। सदन खुलेको छैन। सदन खुले पो छलफल गर्ने। अब हाम्रो विपक्षमा मतदान गर्ने अडान कायम छ, नेता गुरुङले भने, अब संसद् बैठकमा अर्थमन्त्रीसहित सम्भव भएसम्म सबै सांसद उपस्थित हुन्छन्। छलफल भयो भने विपक्षमा मतदान गर्छौं। दाहालकै लाइनमा देखिन्छन् एकीकृत समाजवादी अध्यक्ष माधवकुमार नेपाल। दुबैले एमसीसीको विपक्षमा मतदान गर्ने निर्णय गरेका छन्। तर उनीहरू के गर्न भन्ने अझै यकिन भने छैन। उनीहरूले विगतमा टेबल नै गर्न नदिने भन्दै आएका थिए। तर, टेबल गर्न सहमति जनाए। गठबन्धन बचाउने नाममा उनीहरूले जस्तोसुकै कदम चाल्न सक्ने देखिन्छ। गठबन्धन भत्किएमा निर्वाचन ठूलो क्षति हुने डर उनीहरूमा छन्। घरी खुमलटार घरी बालकोट एमसीसी संसद्बाट अनुमोदन गराउने विषयमा प्रधानमन्त्री देउवाले सत्ता साझेदार र विपक्षी दलसँग संवाद बढाएका छन्। प्रधानमन्त्री कुनै नेतासँग आपैँ अनौपचारिक रूपमा भेट्न पुगेका छन् भने कुनै बेला गृहमन्त्री बालकृष्ण खाँण, सञ्चारमन्त्री ज्ञानेन्द्रबहादुर कार्कीलगायत नेतालाई भेटघाटमा पठाउने गरेका छन्। ओलीजीहरूको एउटै माग छ हाम्रा माग पनि सम्बोधन हुनुपर्छ। उहाँले गठबन्धनमा के हुँदैछ भन्नुभयो। हामी सकेसम्म मिलाएरै जान्छौं। तपाईंहरूको पनि सहयोग चाहिन्छ भनेका छौं।बालकृष्ण खाँण, गृहमन्त्री हिजो जस्तो हो, त्यही हो। हाम्रा माग सम्बोधन नभएसम्म संसद्मा अवरोध जारी नै रहन्छ।विशाल भट्टराई, प्रमुख सचेतक, एमाले सदन खुलेको छैन। सदन खुले पो छलफल गर्ने। विपक्षमा मतदान गर्ने हाम्रो अडान कायम छ।देव गुरुङ, प्रमुख सचेतक, माओवादी केन्द्र देउवाले बुधबार बिहानै गृहमन्त्री खाँणलाई ओली निवास बालकोट पठाए। मन्त्री खाँणले भने, म बिहान पुगेको थिएँ। यहि हो समसामयिक राजनीतिका बिषयमै छलफल भयो। ओलीजीहरूको एउटै माग छ। हाम्रा माग पनि सम्बोधन हुनुपर्छ। यति नै हो। गठबन्धनमा के हुँदै छ ? भन्नुभयो हामी सकेसम्म मिलाएरै जान्छौं। तपाईहरूको पनि सहयोग चाहिन्छ भनेका छौं। दाहालसँग पनि भेट्न पुग्नुभएछ भन्ने प्रश्नमा उनले भने, उहाँसँग दैनिकजसो भेट भइराख्छ नि। हामी गठबन्धनकै दल भयौं। प्रचण्डजी एमसीसीको बिषयमा सकारात्मक हुनुहुन्छ। बालकोटको छलफलमा सहभागी कांग्रेसका अर्का एक नेताले भने, गृहमन्त्रीजीले एमसीसीकै कारण देशलाई अल्झनमा कति राख्ने यसलाई निकास दिन पर्यो। यसमा प्रतिपक्ष पार्टीको पनि उत्तिकै भुमिका छ। तपाईहरूले नै सदनसम्म ल्याउनुभयो। हामीले टेबल गर्यौ अब यसलाई निकाश दिन पर्यो भन्नुभयो। ओलीजीले हाम्रा पनि केही माग छन् तिनलाई सम्बोधन गरिदिनुस्। हामी सरकारलाई सहयोग गर्न चाहान्छौं भन्नुभयो। गरिआएकै कुरा हुन् खासै नयाँ केही भएन। मन्त्री खाँण बुधबार बिहानै दाहाल निवास खुमलटार पुगेका थिए। त्यहाँ उनले माओवादी अध्यक्ष दाहाल र अर्थमन्त्री जनार्दन शर्मासँग छलफल गरेका थिए। स्रोतका अनुसार संसद बैठकमा अर्थमन्त्री शर्मा पनि सहभागी हुने भएका छन्। सामान्य छलफलको प्रस्ताव कार्यसूचीमाप्रतिनिधिसभाको बिहीबारको बैठकका लागि एमसीसी सम्भावित कार्यसूचीमा परेको छ। अर्थमन्त्री जनार्दन शर्माले सम्झौतामाथि सामान्य छलफल गरियोस् भन्ने प्रस्ताव प्रस्तुत गर्ने कार्यसूचीमा उल्लेख छ। कांग्रेसको ह्विपकांग्रेसले बिहीबार बस्ने प्रतिनिधिसभा बैठकमा सांसलाई ह्विप जारी गर्दै अनिवार्य उपस्थिति हुन निर्देशन दिएको छ। एमसीसीबारे सैद्धान्तिक छलफल हुने भएकाले बुधबार कांग्रेसले ह्वीप लगाएको हो। कांग्रेस सचेतक पुष्पा भुसालले एमसीसी अनुमोदनको प्रस्ताव बहुमतले स्वीकृत गर्नुपर्ने भएकाले ह्वीप जारी गरिएको बताइन्। प्रतिनिधिसभामा एमसीसीसम्बन्धी प्रस्ताव आउने र त्यसलाई बहुमतले स्वीकृत गर्नुपर्ने भएकाले सांसदहरूलाई अनिवार्य उपस्थित हुन हामीले भनेका छौं, नेतृ भुसालले भनिन्, संसद् बैठकमा सबैलाई उपस्थित हुन भनिएको हो। जसपामा दुई धारएमसीसी जसरी पनि पास गर्नुपर्छ भन्ने पक्षमा जसपाको डा बाबुराम भट्टराई समूह लागेको छ। डा भट्टराईले गठबन्धन तोडेर भए पनि एमसीसी पास गर्नुपर्ने बताउँदै आएका छन्। जसपामा डा डा भट्टराई पक्षधर सांसद बढी रहेको दाबी प्रवक्ता डम्बर खतिवडाले गरे। जसपाको उपेन्द्र यादव पक्ष मौन छ। तर, दाहाल र नेपालसँग यादवको निरन्तर संवाद भइरहेको छ। दाहाल र नेपाल जता लाग्छन् उतै यादव लाग्ने सम्भावना छ। लोसपा पक्षमा लोसपाले एमसीसीका पक्षमा मतदान गर्ने निर्णय गरेको छ। उक्त पार्टीको संसदीय दलको बैठक बुधबार बसेको थियो। बिहीबार प्रतिनिधिसभा बैठकमा सांसदलाई अनिवार्य रूपमा सहभागी हुन पनि पार्टीले निर्देशन दिएको छ। सांसद डा सुरेन्द्र झाले एमसीसी परियोजनाको सन्र्दभमा सम्पूर्ण निर्णय गर्ने अधिकार पार्टी अध्यक्ष महन्थ ठाकुरलाई दिने निर्णय भएको बताए । भने, एमसीसी पहिला नै सम्झौता नगरेको भए एउटा कुरा हुन्थ्यो। सम्झौता गरिसकेपछि त्यसलाई असफल पार्नु हुँदैन भन्ने लोसपाको स्पष्ट धारणा छ। पार्टी अध्यक्षजीले जे धारणा बनाउनुहुन्छ हामी त्यसैमा हुन्छौं। कसका कति सांसद ? प्रतिनिधिसभामा एमालेका ९८ सांसद छन्। कांग्रेस ६३ सांसदमध्ये बिजयकुमार गच्छदार र मोअफ्ताव आलम निलम्बनमा छन्। लोसपाका १३ सांसद छन्। जसपाका २१ सांसद छन्। तर, दुई धार छ। माओवादी केन्द्रको ४९ र एकीकृत समाजवादीको २३ सिट छ। सत्ता गठबन्धनमा रहेको राष्ट्रिय जनमोर्चा सुरुदेखि एमसीसीको विपक्षमा छ। नेमकिपा र राप्रपा पनि एमसीसीको विपक्षमा छन्। राजमो, नेमकिपा र राप्रपा तथा स्वतन्त्रको ११ सिट छ।"
"गए धनको आसमा, फर्किए बाकसमा","काठमाडौं : कञ्चनपुर शुक्लाफाँटा१२ तिल्कीपट्टीका राजेन्द्र चौधरी सात वर्षअघि १९ वर्षकै उमेरमा मलेसिया गएका थिए। उनको उतै माघ १६ गते सवारी दुर्घटनामा निधन भयो। सरकारले राजेन्द्रको शव बुधबार ल्याइदिएको छ। घरको आर्थिक अवस्था मजबुत बनाउँछु भनेर छोरो विदेश गएको थियो। यसरी बाकसमा पो आयो। यसको क्षतिपूर्ति सरकारले देओस्, त्रिभुवन अन्तर्राष्ट्रिय विमानस्थलमा छोराको शव भएको बाकस उठाउँदै चिप्पु चौधरीले भने, हामी गरिबको जीवनको कुनै टुंगो नहुने रहेछ। जहाँ गए पनि दुःखै दुःख। गोरखा गण्डकी गाउँपालिकाका अनिल गुरुङ एक दशकअघि मलेसिया गएका थिए। डेढ महिनाअघि उतै निधन भयो। तर, कम्पनीबाट भागेर अन्तै काम गरेका कारण शव ल्याउन समय लागेको आफन्त टकबहादुर गुरुङले बताए। त्यसका लागि परराष्ट्र मन्त्रालयलाई हारगुहार गर्नुपरेको थियो। टकबहादुर बुधबार दिउँसो अनिलको शव बुझ्न विमानस्थल पुगेका थिए। यी दुई जनासहित मलेसियामा विभिन्न कारणले निधन भएका ९ जनाको शव बुधबार ल्याइएको छ। अन्य मृतकमा रामकुमार प्रजा, यमबहादुर कार्की, छोटन पासवान, बुद्धिराम खत्री, अकबर मियाँ, केन्द्रा राई, भीमबहादुर तामाङ छन्। कतारबाट एक जनाको शव नेपाल ल्याइएको त्रिभुवन अन्तर्राष्ट्रिय विमानस्थल अध्यागमन कार्यालयका एक कर्मचारीले बताए। वैदेशिक रोजगार बोर्डले यीमध्ये आठ जनाको मात्रै तथ्यांक राखेको छ। दुई जनाको श्रमस्वीकृतिको अवधि सकिएको पाइएको बोर्डका अधिकारी बताउँछन्। अवैधानिक भएका श्रमिकको रेकर्ड बोर्डले राख्दैन। यस्ता व्यक्तिका परिवारले बोर्डबाट आर्थिक सहायता पाउँदैनन्। बोर्डका अनुसार २०७८७९ को माघसम्म ४ सय ४० जनाको शव ल्याइएको छ। ५४ वटा ल्याउन बाँकी छ। सबैभन्दा धेरै साउदी र मलेसियामा अड्किएको छ। मलेसियाबाट १ सय ५३, साउदी अरेबियाबाट १ सय २६, कतारबाट ७३, यूएईबाट ४६, कुवेतबाट २५, बहराइनबाट ८ जनाको शव नेपाल ल्याइएको छ। जोर्डन, रोमानिया र कोरियाबाट २२, उज्बेकिस्तान, ओमन र क्रोसियाबाट ११ वटा शव ल्याइएको हो। बोर्डका अनुसार साउदीबाट शव ल्याउन प्रक्रिया सुरु गरेदेखि तीन महिनाभन्दा बढी लाग्ने गरेको छ। कानुन जटिल हुँदा अन्य देशभन्दा साउदीबाट शव ल्याउन सकस पर्ने गरेको छ। मलेसियाबाट पनि शव ल्याउन केही ढिलाइ हुने गरेको पाइएको छ। बोर्डका अधिकृत आशिष भण्डारीका अनुसार साउदीबाट शव ल्याउन तीनदेखि १७ महिनासम्म लाग्ने गरेको छ। सामान्यतः साउदीबाट तीनचार महिनामा शव आउँछ, भण्डारी भन्छन्, हत्याको केस भए धेरै लामो प्रक्रिया पूरा गर्नुपर्ने हुँदा समय लाग्छ। उनका अनुसार हत्या घटनामा पोस्टमार्टम गर्न समय लाग्छ। अरू देशबाट भने सातदेखि २० दिनभित्र शव ल्याइने गरेको छ। २०७७७८ मा १ हजार २ सय ४२ नेपालीले वैदेशिक रोजगारीका क्रममा ज्यान गुमाएको बोर्डको तथ्यांक छ। यस हिसाबले औसतमा दैनिक तीन जनाको मृत्यु हुने गरेको छ। श्रम स्वीकृति नभएका कामदारको निधन भए बोर्डलगायत कुनै पनि निकायले तथ्यांक राख्दैनन्। श्रमस्वीकृति नलिई गएका, ओभरस्टे भएका, कम्पनी छोडेर भागेका, अलेखबद्ध कामदारको पनि दैनिक औसत दुई जनाको मृत्यु हुने गरेको सरोकारवाला बताउँछन्। श्रम स्वीकृति नलिई विदेश गएका नेपालीको उद्धार तथा मृत्यु भइहाले शव ल्याउन सरकारले पहल नगरेको बताउँछन् एनआरएनए उपाध्यक्ष डा बद्री केसी। हामीले गन्तव्य देशका राष्ट्रिय समन्वय समितिसँग सहकार्य गरेर अलपत्र परेका कामदारको उद्धारका साथै पैसा उठाएर शव ल्याउन सहजीकरण गरिरहेका छौं, डा केसी भन्छन्। बोर्डका उपनिर्देशक दिनबन्धु सुवेदी वैदेशिक रोजगारीमा हुने निधनको तथ्य पत्ता लगाउन नसकिएको बताउँछन्। मृत्युका कारणका साथै कुन क्षेत्रका व्यक्तिको मृत्यु भइरहेको छ भन्ने विषयमा बोर्डले अध्ययन गर्ने योजना बनाए पनि सकेको छैन। श्रमविज्ञ डा गणेश गुरुङ सरकारले मृत्युको पहिचान गर्न चासो नदेखाएको बताउँछन्। शव पोस्टमार्टम नगरी स्वदेश पठाइने गरेकाले मृत्युको वास्तविक कारण खुल्न सकेको छैन, डा गुरुङ भन्छन्। पोस्टमार्टमको व्यवस्था गर्न सके मृत्युको वास्तविक तथ्य पत्ता लाग्ने उनी दाबी गर्छन्। बोर्डका कार्यकारी निर्देशक राजनप्रसाद श्रेष्ठ वैदेशिक रोजगारीमा निधनको कारण पत्ता लगाउन मन्त्रालयमार्फत ५ वर्षे कार्ययोजना बन्दै गरेको बताउँछन्।"
"एमसीसी प्रक्रियामा सहभागी हुन ओलीलाई देउवाको आग्रह, आज साँझ फेरि बस्ने","काठमाडौं: प्रधानमन्त्री शेरबहादुर देउवाले अमेरिकी सहायता परियोजना एमसीसीको छलफलमा सहभागी भइदिन प्रमुख प्रतिपक्षी दल नेकपा एमालेसँग आग्रह गरेका छन्। संसद भवनमा नेकपा एमालेका अध्यक्ष केपी शर्मा ओलीसँग भेटवार्ता गर्दै प्रधानमन्त्री देउवाले यस्तो आग्रह गरेको कांग्रेस महामन्त्री गगन थापाले बताए। उनले एमसीसी विषय अन्तर्राष्ट्रिय सरोकारको विषय भएकाले जसरी पनि टुंगो लगउनुपर्ने भएकाले संसद अवरोध खोलाएर छलफलमा भाग लिन आग्रह गरेको बताए। 'एमसीसीको विषय अंक गणितको मात्र होइन। यो अन्तर्राष्ट्रिय सरोकारको विषय पनि हो। यसलाई जसरी पनि टुंगोमा पुर्याउनुपर्छ। हामी सबै दलसँग खुला छलफल गर्न तयार छौं। प्रमुख प्रतिपक्षी दल एमाले पनि संसद खोलाएर छलफलमा सहभागी होस् भन्ने सरकार चाहन्छ,' प्रधानमन्त्री देउवाको भनाइ उद्धृत गर्दै महामन्त्री थापाले भने। प्रधानमन्त्री देउवा र ओलीबीच आजै साँझ ७ बजे प्रधानमन्त्री निवास बालुवाटारमा पुनः भेटवार्ता हुने बताइएको छ। यसअघि सरकारका प्रवक्ता एवं सञ्चार तथा सूचना प्रविधिमन्त्री ज्ञानेन्द्रबहादुर कार्कीले पनि संसद अवरोध हटाउन अधिकतम प्रयास भइरहेको बताएका थिए।"
एमालेले एमसीसीबारे उपयुक्त समयमा निर्णय गर्छ : नेम्वाङ,"काठमाडौं: नेकपा एमालेले एमसीसीको विषयमा उपयुक्त समयमा निर्णय लिने स्पष्ट पारेको छ। नयाँ बानेश्वस्थित संसद भवनमा बिहीबार माओवादी केन्द्रका अध्यक्ष पुष्पकमल दाहाल प्रचण्डलगायत नेताहरुसँगको छलफलमा एमाले अध्यक्ष ओलीले यस्तो बताएका हुन्। छलफलमा प्रचण्डले एमाले अध्यक्ष ओलीलाई एमसीसीको विषयमा जिज्ञासा राखेका थिए। एमाले उपाध्यक्ष सुवास चन्द्र नेम्वाङले सञ्चारकर्मीसँग कुरा गर्दै अध्यक्ष ओलीले एमसीसीबारे उपयुक्त समयमा निर्णय लिने जानकारी दिएको बताएका हुन्। 'माओवादी अध्यक्षलगायतका नेताहरुसँग सकारात्मक छलफल भयो। तर एमसीसीबारे उपयुक्त समयमा मात्र निष्कर्षमा पुग्छौं,' ओलीको भनाइ उद्धृत गर्दै नेम्वाङले भने। उनले केहीबेरमा प्रधानमन्त्री देउवासँग बालुवाटारमा पुनः छलफल हुने बताए। 'केहीबेरमा पार्टी अध्यक्ष केपी ओली र प्रधानमन्त्री शेरबहादुर देउवाबीच छलफल हुँदैछ। त्यसका लागि हामी बालुवाटार जाँदैछौं,' उनले सञ्चारकर्मीहरुसँग भने।"
"एमसीसीबारे कार्यव्यवस्था परामर्श समितिमा दुईटा सहमति, तर किन स्थगित भयो संसद बैठक ?","काठमाडौं : अमेरिकी सहायता परियोजना एमसीसी सम्झौतालाई सैद्धान्तिक छलफलमा लैजाने तय गरेलगत्तै आज बोलाइएको प्रतिनिधिसभा बैठक नबसी स्थगित भयो । विहान ११ बजेपछि बसेको कार्यव्यवस्था परामर्श समिति बैठकमा सत्ता गठबन्धनका दलहरुबीच एमसीसी प्रक्रियामा लैजाने विषयमा सहमति जुटेको थियो । कांग्रेस, माओवादी केन्द्र, एकीकृत समाजवादी, जसपा, लोसपा र एमालेका प्रमुख सचेतक तथा सचेतक सहभागी बैठकमा एमालेबाहेक सबै दल टेबल भइसकेको एमसीसीलाई छलफलको प्रक्रियामा लैजान सहमत भए । साथसाथै बोल्न चाहने सांसदलाई पाँच मिनेट समय दिने सहमति पनि जुट्यो । एमालेले भने अवरोध कायमै राख्ने जनायो । एमसीसीलाई प्रक्रिया (सैद्धान्तिक छलफल)मा लैजाने र बोल्न चाहने प्रत्येक सांसदलाई बोल्न दिने तथा पाँच मिनेट समय पाउने सहमति गरेर कार्यव्यवस्था परामर्श समिति बैठक सकियो । संसद बैठक सञ्चालन तयारीका लागि सभामुख अग्निप्रसाद सापकोटा आफ्नो कार्यकक्षमा प्रवेश गरे । कार्यव्यवस्थाको सहमतिअनुसार संसद सचिवालयले कार्यसूची तयार गर्दैथियो । तर त्यहीँ बेला सञ्चारमन्त्री ज्ञानेन्द्र बहादुर कार्की र कानुनमन्त्री दिलेन्द्रप्रसाद बडू सभामुखको कार्यकक्षमा प्रवेश गरे । उहाँहरु प्रधानमन्त्रीको सन्देश लिएर आउनुभएको थियो । जसमा आजको बैठक स्थगित गर्नुपर्ने आग्रह थियो । एमसीसीमा थप सहमति तथा तयारी र निर्वाध रुपमा सदन सञ्चालन गर्ने वातावरण बनाउन भन्दै प्रधानमन्त्रीज्यूले सभामुखलाई बैठक भोलिका लागि सारिदिन आग्रह गर्नुभएको रहेछ, संसद सचिवालयका एक अधिकारीले भने, प्रधानमन्त्रीको आग्रहमा बैठक स्थगित गरियो । उनकाअनुसार बैठक सञ्चालनको सबै तयारी पूरा भइसकेपछि स्थगित गर्न परेको हो । उनले आजको कार्यव्यवस्था परामर्श समितिमा एमसीसी निर्णयार्थ प्रस्तुत गर्दा ध्वनी मत प्रक्रिया अपनाउने कि मतदान प्रणाली प्रयोग गर्ने भन्नेबारे भने छलफल भएन । सामान्य छलफलपछि दफावार छलफलका क्रममा यो विषयमा छलफल गर्ने सभामुखको योजना रहेको छ । बैठक स्थगितको आग्रह गरेर प्रधानमन्त्री शेरबहादुर देउवा प्रतिपक्षी दलका नेता केपी शर्मा ओलीको कार्यकक्षमा प्रवेश गरे । पछि महामन्त्री गगन थापा र सञ्चारमन्त्री कार्कीलाई पनि बोलाए । सत्ता गठबन्धनका माओवादी केन्द्र र एकीकृत समाजवादीले एमसीसी सम्झौताको विपक्षमा मतदान गर्ने निर्णय गरेपछि प्रधानमन्त्री देउवाले संसद स्थगित गरेर प्रतिपक्षी एमालेसँग वार्तामा बसेका हुन् ।"
ओलीको च्याम्बरमा कांग्रेसएमाले वार्ता : देउवासँगै गगन र ज्ञानेन्द्र पनि सहभागी,काठमाडौं : प्रमुख प्रतिपक्षी दलका नेता केपी शर्मा ओलीको कार्यकक्षमा नेकपा एमाले र नेपाली कांग्रेसका शीर्ष नेताहरुको बैठक बसिरहेको छ । संसद बैठक स्थगित गराएर प्रधानमन्त्री एवं नेपाली कांग्रेसका सभापति शेरबहादुर देउवा संसद भवनस्थित ओलीको च्याम्बरमा छिरेका थिए । जहाँ प्रतिपक्षी दलका नेता ओली र उपनेता सुवास नेम्वाङ सहभागी थिए । लगत्तै कांग्रेस महामन्त्री गगन थापा र सञ्चारमन्त्री ज्ञानेन्द्र बहादुर कार्की पनि छिरे । एमालेका वरिष्ठ उपाध्यक्ष ईश्वर पोखरेल पनि आए । एमालेका तीन र कांग्रेसका तीन गरी ६ नेताबीच अहिले वार्ता भइरहेको छ । एमसीसीमा सत्ता गठबन्धनका दलहरु माओवादी केन्द्र र एकीकृत समाजवादीले साथ नदिएपछि प्रधानमन्त्री देउवा प्रतिपक्षीको साथ खोज्दै ओलीसँग वार्ता गर्न पुगेका हुन् । एमालेले गठबन्धन तोड्नुपर्ने र सभामुख अग्निप्रसाद सापकोटालाई हटाउनुपर्ने शर्त राख्दै आएको छ । एमालेलाई सहमतिमा ल्याएर फागुन १६ को समयसीमाभित्रै एमसीसी पारित गराउने पहलकदमी स्वरुप अहिले वार्ता चलिरहेको नेताहरुले बताएका छन् । एमालेले उधारो होइन नगदमा सहमति गर्न चाहेको एमाले सचिव योगेश भट्टराईले बताएका छन् ।
"फागुन अन्तिम साताबाट निर्वाचन आचारसंहिता लागू हुने, चुनावमा भाग लिन २९ दलको निवेदन","काठमाडौं : निर्वाचन आयोगले स्थानीय तहको निर्वाचनका लागि चाँडै आचारसंहिता लागू गर्ने भएको छ । आयोगका सहायक प्रवक्ता सूर्यप्रसाद अर्यालले बिहीबार पत्रकार सम्मेलन गरेर आचारसंहिताको तयारी भइसकेको जानकारी दिए । आयोगले आचारसंहितलाई अन्तिम स्टेजमा पुर्याएको छ । कानुन मन्त्रालय पुगेर राजपत्रमा प्रकाशित भइसकेपछि लागु हुन्छ । त्यसका केही प्राविधिक कुराहरु मिलाउनुपर्ने भएकाले छलफलमा छ,' उनले भने । निर्वाचनमा खटिने जनशक्तिको विवरण फागुन २० सम्ममा प्राप्त भइसक्ने र नामावली प्राप्त भइसकेपछि हुनसक्ने कर्मचारी सरुवालाई मध्यनजर गरेर आयोगले आचारसंहिता लागू गर्ने उनको भनाइ छ । सहायता प्रवक्ता अर्यालले निर्वाचनमा भाग लिन २९ दलले निवेदन दिएको र पछिल्लो हप्तामात्रै १९ दलबाट निवेदन प्राप्त भएको बताए । निर्वाचन गराउन चाहिने १ लाख १० हजार ७१३ जना अनुमानित जनशक्तिको प्रतिव्यक्ति २० लाख बिमा गर्न बिमा कम्पनीबाट प्रस्ताव माग गरिएको निर्वाचन आयोगले जनाएको छ। आयोगका अनुसार मतदान कार्यमा संलग्न हुनेका लागि मास्क स्यानिटाइजर र प्राथमिक उपचार सामग्री खरिद गर्न बोलपत्र आह्वान गरिएको छ। यस्तै, निर्वाचनका लागि ८ अर्ब ९५ करोड २९ लाख चार हजार रुपैयाँ अर्थमन्त्रालयसँग माग गरिएको निर्वाचन आयोगले जनाएको छ।"
"भोलिको प्रतिनिधिसभा बैठकको संभावित कार्यसूची सार्वजनिक , एमसीसीबारे सामान्य छलफल हुने","काठमाडौं : भोलि बस्ने प्रतिनिधिसभाको बैठकको संभावित कार्यसूची सार्वजनिक भएको छ। बैठकमा एमसीसीबारे सामान्य छलफल हुने संभावित कार्यूचीमा उल्लेख छ। संघीय संसद सचिवालयका महासचिव डा भरतराज गौतमले सार्वजनिक गरेको सम्भावित कार्यसूचीमा एससीसी सम्झौतामाथि सामान्य छलफल गरियोस् भन्ने प्रस्ताव उल्लेख छ । सो प्रस्ताव अर्थमन्त्री जनार्दन शर्माले पेश गर्ने कार्यसूची छ । यद्यपि बिहीबार तोकिएको बैठकमा भने अर्थमन्त्री शर्मा सहभागी भएनन्। यस्तै, कानुन, न्याय तथा संसदीय मामिला मन्त्री दिलेन्द्रप्रसाद बडूले 'महान्यायाधीवक्ताको वार्षिक प्रतिवेदन' पेश गर्ने प्रस्ताव पनि सम्भावित कार्यसूचीमा राखिएको छ। बैठक शुक्रबार दिउँसो १ बजे बस्नेछ। आज प्रतिनिधिसभाको बैठक बस्ने भनिए कार्यव्यवस्था परामर्श समितिमा सत्तारुढ गठबन्धनमा सहमति नजुटेपछि बैठक स्थगित भएको जनाइएको छ।"
"कांग्रेसएमाले बैठक निष्कर्षविहीन, संसद अवरोध हटाउने विषयमा सहमति भएन","काठमाडौंः सत्तारुढ नेपाली कांग्रेस र प्रमुख प्रतिपक्षी नेकपा एमालेबीच दोस्रो चरणको बैठक सकिएको छ। सरकारका प्रवक्ता ज्ञानेन्द्रबहादुर कार्कीले संसद बैठक सञ्चालनका विषयमा प्रधानमन्त्री शेरबहादुर देउवा र प्रमुख प्रतिपक्षी दलका नेता केपी शर्मा ओलीबीच छलफल भएको बताए। संसद बैठक अवरोध हटाउने प्रतिबद्धता नआएको उनले बताए। उनले भने, प्रधानमन्त्रीज्यूले संसद अवरुद्ध छ, व्यवस्थित तरिकाले सञ्चालन गर्न प्रतिपक्षी दलका नेतालाई आग्रह गर्नुभयो। केपी ओलीज्यूले १४ सांसदलाई कारबाही नगर्दासम्म बैठक चल्न नदिने बताउनुभयो, उनले सञ्चारकर्मीसँग भने। उनले भोलि (शुक्रबार)को प्रतिनिधि सभा बैठकमा एमसीसीका विषयमा सैद्धान्तिक छलफल सुरु हुने बताए। 'मुख्यतः संसद अवरोधको विषयमा दुई नेताबीच छलफल भएको हो। त्यसबाहेक अन्य विषयमा कुराकानी भएको छैन,' उनले भने, 'भोलिदेखि एमसीसीको सैद्धान्तिक बहस सुरु हुन्छ।' बैठकमा प्रधानमन्त्री एवं सभापति शेरबहादुर देउवा, महामन्त्री गगन थापा, उपसभापति पूर्णबहादुर खड्का, सञ्चारमन्त्री ज्ञानेन्द्र कार्की लगायतको उपस्थित रहेको थियो। त्यसैगरी एमालेबाट अध्यक्ष केपी शर्मा ओली, वरिष्ठ उपाध्यक्ष ईश्वर पोखरेल, उपाध्यक्षद्वय सुवासचन्द्र नेम्वाङ, विष्णु पौडेल सहभागी थियो। फागुन १६ भित्र अमेरिकी सहायता परियोजना एमसीसी संसदबाट पारित गराउनुपर्ने दबाबमा रहेका प्रधानमन्त्री देउवाले प्रतिपक्षी एमालेको साथ खोजेका छन्। उनले एमसीसी पारित गर्न एमालेका सबै मागमा छलफल गर्न खुला रहेको बताएका छन्।"
कानुन मन्त्री बडूको घरमा कालो ब्यानर झुन्ड्याइयो,"दार्चुला: कानुन, न्याय तथा संसदीय मामिला मन्त्री दिलेन्द्र प्रसाद बडूको गृह जिल्ला दार्चुला रहेको घरमा नेत्र विक्रम चन्द (विप्लव) नेतृत्वको पार्टीले कालो ब्यानर झुन्ड्याएको छ। जिल्ला सदरमुकाम खलंगा वडा नम्बर ५ नमस्कारमा रहेको मन्त्रीको बडूको घरमा दलाल मन्त्री मुर्दावाद लेखिएको व्यानर टाँगेको हो। मन्त्री बडूको घरको च्यानल गेटमा विप्लवका कार्यकर्ताहरुले अमेरिकी परियोजना एमसीसीको विरोध गर्दै दलाल मन्त्री मुर्दावाद, राष्ट्रघाति एमसीसी खारेज गर, राष्ट्रिय स्वाधीनताको रक्षा गर, देश बेच्न पाइँदैन, दलाल सरकार चाहिँदैनलगायतका नाराहरु लेखेर व्यानर टाँगेका छन्।"
"ओलीप्रचण्ड आमने सामने, एमसीसीका कारण सत्ता गठबन्धन 'डील'मा","काठमाडौंः अमेरिकी सहायता परियोजना (एमसीसी) संसदमा टेबल भएसँगै राजनीतिक कोर्स मोडिएको छ। सत्ता गठबन्धनभित्रै सहमति जुट्न नसक्दा ध्रुवीकरण सुरु भएको हो। सभामुख अग्निप्रसाद सापकोटाले संसदमा एमसीसी टेबल गरेसँगै सत्ता गठबन्धन र प्रतिपक्षी दल नेकपा एमाले आगामी रणनीति तय गर्न सघन छलफलमा छन्। कांग्रेसले बिना संसोधन एमसीसी पारित गराउनुपर्ने स्पष्ट धारणा अघि सारको छ। तर, प्रतिपक्षी दल एमाले, सत्ताघटक दल नेकपा माओवादी केन्द्र र नेकपा एकीकृत समाजवादीले पार्टीको आधिकारिक धारणा सार्वजनिक गरेका छैनन्। एमसीसी संसदमा टेबल भएसँगै माओवादी केन्द्रले सरकारबाट बाहिरिने चेतावनी दिँदै आएको छ। उसले कुनै पनि हालतमा एमसीसी पास गर्न नदिने रणनीतिमा छ। माओवादी केन्द्रका नेताहरुले जुनसुकै बेला पनि आफ्नो पार्टी सरकारबाट बाहिरिनसक्ने चेतावनी दिएका छन्। एमसीसी सन्दर्भमा नेकपा एकीकृत समाजवादी दुई धारमा विभाजित छ। समाजवादीका सम्मानित नेता झलनाथ खनाल कुनै पनि हालतमा एमसीसी पास गर्न नहुने अडानमा छन्। बरु सरकारबाट बाहिरिन सक्छौं। तर, संसदबाट एमसीसी पास हुनु हुँदैन, उनी भन्छन्। सहरी विकास मन्त्रीसमेत रहेकी समाजवादीकी नेतृ रामकुमारी झाँक्रीले आफू सरकारमा रहेकाले सरकारको धारणाभन्दा बाहिर गएर बोल्न नमिल्ने बताएकी छन्। कांग्रेसका केही नेताहरुले एमसीसी अनुमोदन सन्दर्भमा सहकार्यको वातावरण सकिएको प्रतिक्रिया दिएका छन्। उनीहरुले माओवादी केन्द्रले स्वार्थको राजनीति गरेको र भोट बटुल्न एमसीसीमा च्याँखे थापेको बताएका छन्। यद्यपि, अहिलेसम्म गठबन्धन नटुटे पनि दरारको वातावरण सिर्जना भएको छ। फागुन १६ भित्रै एमसीसी पारित गर्ने प्रधानमन्त्री देउवाको योजना छ। त्यो योजनालाई सार्थक रुप दिन प्रधानमन्त्रीले आजको संसद बैठक थप छलफल गर्न भन्दै भोलि एक बजेसम्मका लागि स्थगित गरे। प्रचण्ड र एमाले अध्यक्ष ओलीबीच आजै 'वान टु वान' छलफल भयो। छलफलमा प्रचण्डले संसद अवरोध खोलेर छलफलको वातावरण बनाउन ओलीलाई आग्रह गरे। लगत्तै ओलीले १४ सांसदहरुलाई संसदमा सहभागी नहुने वातावरण बनाउनुपर्ने बताएको एक नेताले अन्नपूर्णलाई जानकारी दिए। नेकपा एमालेका उपाध्यक्ष सुवासचन्द्र नेम्वाङले प्रचण्ड र ओलीबीचको भेटघाट सकारात्मक छलफल भएको बताए। धेरै समयपश्चात यो तहमा गम्भीरतापूर्वक छलफल भएको छ। विगतका कुरालाई समीक्षा गर्दै अघि बढ्ने कुरा भयो। सरकारका प्रवक्ता ज्ञानेन्द्रबहादुर कार्कीले संसद सुचारु गर्न प्रधानमन्त्री शेरबहादुर देउवाले अधिकतम प्रयास थालेको बताए। उनले छिट्टै संसद सुरु हुने बताए। प्रधानमन्त्रीले संसद अवरोध हटाउन अधिकतम प्रयास गरिरहनुभएको छ। त्यही विषयमा नेकपा एमालेलगायत पार्टीहरुसँग छलफल थाल्नुभएको हो, उनले भने। एमसीसी सार्वभौम संसदमा गहनरुपले छलफल भएर निष्कर्षमा पुग्छ। एमसीसीको समयसीमाबारे हामी सबै जानकार छौं। तोकिएको मितिसम्म निष्कर्षमा पुग्ने विश्वास लिएका छौं, उनले भने। यता एमाले सचिव योगेश भट्टराईले सत्ता गठबन्धन नभत्किएसम्म मुलुकले निकास नपाउने बताए। यो गठबन्धन रहेसम्म मुलुक अनिर्णयको बन्दी भइरहन्छ। जति छिटो गठबन्धन भत्किन्छ, त्यति छिटो यो मुलुकले निकास पाउँछ । तसर्थ यो गठबन्धन भत्किनुपर्छ, उनले भने। उनले सत्ता र प्रतिपक्षबीच सम्वाद हुनु राम्रो कुरा भए पनि नेकप एमाले ब्लाङ्क चेकमा सम्झौता नगर्ने बताए। उनले सभामुख अग्नि सापकोटाको राजीनामा वा एमालेले कारबाही गरेका १४ सांसद नहटाएसम्म संसद अवरोध जारी राख्ने बताए। एमसीसीको विषयमा सोधिएको प्रश्नमा भने उनी कुरा राख्न चाहेनन्।"
एमसीसीको विषयमा चिनियाँ नेता र माधव नेपालबीच सम्वाद,काठमाडौं: चिनियाँ कम्युनिस्ट पार्टीका विदेश विभाग उपप्रमुख चेङ झाउले नेकपा एकीकृत समाजवादी पार्टीका अध्यक्ष माधव कुमार नेपालसँग एमसीसीबारे चासो राखेका छन्। उपप्रमुख झाउले भर्चुअल सम्वाद गरी नेपालसँग एमसीसीबारे चासो राखेका हुन्। सम्वादका क्रममा उनले नेपाली जनताले स्वतन्त्ररुपमा चाहेको विकास परियोजनामा लगानी गर्न चीन तयार रहेको बताएका थिए। यता नेकपा एसका अध्यक्ष नेपालले एक चिनियाँ नीतिप्रति नेपाल प्रतिबद्ध रहेको र नेपालमा 'एन्टी चाइना' गतिविधि हुन नदिने प्रतिबद्धता जनाएका थिए। बुधबारमात्रै चीनको विदेश मन्त्रालयकी प्रवक्ताले एमसीसीलाई लिएर कडा टिप्पणी गरेकी थिइन्। उनले अमेरिकाले एमसीसीलाई 'अल्टिमेटमसहितको कस्तो उपहार हो' भन्दै आश्चर्य भएको बताएकी थिइन्।
प्रन्यामाथिको महाभियोगविरुद्ध सर्वोच्चमा रिट दर्ता,"काठमाडौं : प्रधानन्यायाधीश चोलेन्द्र शम्शेर जबरामाथिको महाभियोग प्रस्तावविरुद्ध सर्वोच्च अदालतमा रिट दर्ता भएको छ । अधिवक्ताद्वय दीपक मिश्र र पुण्य खतिवडाले दायर गरेको रिट दर्ता भएको सर्वोच्चका प्रवक्ता विमल पौडेलले जानकारी दिए । रिटमा महाभियोग प्रस्ताव असंवैधानिक र गैरकानुनी भन्दै खारेज गरी प्रधानन्यायाधीश राणालाई पद बहाल गराई काममा फर्काउन माग गरिएको छ । प्रवक्ता पौडेलले रिटमा संवैधानिक अधिकारसम्बन्धी विषय भएकाले यो संवैधानिक इजलासमा दर्ता भएको बताए । संवैधानिक इजलास सञ्चालनमा आएपछि यो मुद्दामा सुनुवाइ अघि बढ्नेछ । सत्तारूढ नेपाली कांग्रेस, नेकपा माओवादी केन्द्र र नेकपा एकीकृत समाजवादी पार्टीका ९८ जना सांसदले फागुन १ गते संसद सचिवालयमा महाभियोग प्रस्ताव दर्ता गरेका थिए । महाभियोग लागेसँगै जबरा निलम्बनमा छन् ।"
"देउवापछि ओलीको च्याम्बरमा पुगे प्रचण्ड, संसद भवनमा सामूहिक वार्ता","काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्ड र नेकपा एमालेका अध्यक्ष केपी शर्मा ओलीबीच संसद भवनमा वार्ता सुरु भएको छ । प्रधानमन्त्री शेरबहादुर देउवापछि प्रचण्ड प्रतिपक्षी दलका नेता ओलीको कार्यकक्षमा नेताहरु लिएका पुगेका हुन् । प्रचण्डसँगै नारायणकाजी श्रेष्ठ, देव गुरुङ र शक्ति बस्नेत पनि पुगेका छन् । यसअघि प्रधानमन्त्री देउवाले गगन थापा र सञ्चारमन्त्री ज्ञानेन्द्र कार्की लिएर ओलीसँग वार्ता गरेका थिए । उनले एमसीसी पारित गर्न सहयोग मागेका थिए । वार्ता सकारात्मक भएको सञ्चारमन्त्री कार्कीले बताएका थिए । लगत्तै सत्ता गठबन्धनको घटक माओवादी केन्द्रका अध्यक्ष प्रचण्डसहित नेताहरु ओलीको च्याम्बरमा वार्ता गर्न पुगेका छन् ।"
कांग्रेस र एमालेबीच बालुवाटारमा दोस्रो चरणको वार्ता जारी,"काठमाडौं : सत्तारुढ नेपाली कांग्रेस र प्रमुख प्रतिपक्षी नेकपा एमालेबीच दोस्रो चरणको बैठक सुरु भएको छ । प्रधानमन्त्रीको सरकारी निवास बालुवाटारमा कांग्रेस र एमाले नेताहरुबीच बैठक चलिरहेको हो । बैठकमा प्रधानमन्त्री एवं सभापति शेरबहादुर देउवा, महामन्त्री गगन थापा, उपसभापति पूर्णबहादुर खड्का, सञ्चारमन्त्री ज्ञानेन्द्र कार्की लगायत छन् । त्यसैगरी एमालेबाट अध्यक्ष केपी शर्मा ओली, वरिष्ठ उपाध्यक्ष ईश्वर पोखरेल, उपाध्यक्षद्वय सुवासचन्द्र नेम्वाङ, विष्णु पौडेल सहभागी छन् । फागुन १६ भित्र अमेरिकी सहायता परियोजना एमसीसी संसदबाट पारित गराउनुपर्ने दबाबमा रहेका प्रधानमन्त्री देउवाले प्रतिपक्षी एमालेको साथ खोजेका छन् । उनले एमसीसी पारित गर्न एमालेका सबै मागमा छलफल गर्न खुला रहेको बताएका छन् । एमालेले माधव नेपालसहित १४ सांसद पदमुक्त हुनुपर्ने र त्यो नभए पनि सभामुख अग्नि सापकोटा हटाउन कांग्रेस तयार हुनुपर्ने माग गर्दै आएको छ । एमसीसी पारित गर्न एमालेको साथ र एमालेका माग सम्बोधनमा कांग्रेसको सहयोगको विषयमा रहेर बालुवाटारमा दोस्रो चरणको वार्ता भइरहेको नेताहरुले बताएका छन् । यसअघि संसद बैठक स्थगित गरेर प्रधानमन्त्री देउवाले संसद भवनमै प्रतिपक्षी दलका नेता ओलीसँग उनकै च्याम्बरमा गएर भेटेका थिए । भेटमा एमाले र कांग्रेसका नेताहरु पनि सहभागी थिए । उक्त वार्ता सकारात्मक भएको भन्दै सञ्चारमन्त्री कार्कीले फेरि साँझ बस्ने समझदारी भएको जानकारी दिएका थिए । त्यसलगत्तै माओवादी केन्द्रका अध्यक्ष प्रचण्डसहित नेताहरु ओलीको कार्यकक्षमा पुगेर छलफल गरेका थिए । प्रचण्डसँग संसद भवनस्थित आफ्नो कार्यकक्षमा छलफल गरेर ओली साँझ ७ बजेतिर बालुवाटार पुगेका थिए ।"
"गृहमन्त्रीले भेटे सभामुख, एमसीसीबारे छलफल",काठमाडौं : प्रतिनिधिसभाका सभामुख अग्निप्रसाद सापकोटा र गृहमन्त्री बालकृष्ण खाणबीच भेटवार्ता भएको छ । प्रमुख सत्तारुढ नेपाली कांग्रेसका प्रमुख सचेतकसमेत रहेका खाणले बिहीबार दिउँसो संघीय संसद् सचिवालय सिंहदरबारस्थित सभामुखको कार्यकक्षमा पुगेर भेट गरेका हुन् । भेटमा संसदको गतिरोध हटाउने र अमेरिकी सहायता परियोजना एमसीसीलाई अनुमोदनका लागि कसरी प्रक्रियामा लैजाने भन्ने विषयमा छलफल भएको सचिवालय स्रोतले जनाएको छ । कार्यव्यवस्था परामर्श समिति बैठकमा एमसीसीलाई छलफलमा लैजानेबारे सहमति नभएपछि सरकारको आग्रहमा सभामुख सापकोटाले आज दिउँसो १ बजे बोलाइएको प्रतिनिधिसभा बैठकलाई भोलि १ बजेसम्मका लागि सारेका छन् । कांग्रेसले संसदमा एमसीसी निर्णयार्थ प्रस्तुत गर्दा ध्वनी मतबाट प्रक्रिया अगाडि बढाउनुपर्ने धारणा राख्दै आएको छ । एमसीसीको विपक्षमा रहेका माओवादी केन्द्र र एकीकृत समाजवादीले मतदान प्रक्रियाबाट अगाडि बढाउनुपर्ने माग गर्दै आएको छ ।
भोलिको संसद बैठकमा एमसीसीबारे सैद्धान्तिक छलफल सुरु हुन्छ : प्रवक्ता कार्की,"काठमाडौं: सञ्चार तथा सूचना प्रविधिमन्त्री ज्ञानेन्द्रबहादुर कार्कीले भोलि (शुक्रबार)को प्रतिनिधि सभा बैठकमा एमसीसीका विषयमा सैद्धान्तिक छलफल सुरु हुने बताएका छन्। प्रधानमन्त्री शेरबहादुर देउवा र प्रमुख प्रतिपक्षी दलका नेता केपी शर्मा ओलीबीच बिहीबार बालुवाटारमा भएको छलफलबारे सञ्चारकर्मीलाई जानकारी दिँदै उनले यस्तो बताएका हुन्। 'मुख्यतः संसद अवरोधको विषयमा दुई नेताबीच छलफल भएको हो। त्यसबाहेक अन्य विषयमा कुराकानी भएको छैन,' उनले भने, 'भोलिदेखि एमसीसीको सैद्धान्तिक बहस सुरु हुन्छ।' उनले सत्ता गठबन्धन कायमै रहने र अवरुद्ध संसद खोलाउन प्रमुख प्रतिपक्षी दलसँग सम्वाद जारी राख्ने बताए। 'सरकारको प्रस्तावलाई यसरी मत विभाजन गर्न थाल्यौं भने भोलि कुनै पनि सरकारको प्रस्तावमा छलफल नहुने परिस्थिति आउने छ। किनभने बहुमत नभइकन सरकार बन्दैन। बहुमत प्राप्त सरकारले ल्याएको प्रस्तावमा छलफल नभए त्यो संसदको के काम? प्रतिनिधिसभाको के काम ? त्यसैले भोलिको बैठकमा सैद्धान्तिक छलफल प्रारम्भ हुनेछ, उनले भने।"
संसद छलेर पर्वत गएका अर्थमन्त्री शर्माले भने  एमसीसीमा राष्ट्रिय सहमति खोजौं,"कुश्मा : संसद छलेर पर्वत पुगेका अर्थमन्त्री जनार्दन शर्माले अमेरिकी सहायता परियोजना एमसीसी सम्झौतामा राष्ट्रिय सहमति जुटाउनुपर्ने बताएका छन् । संघीय संसद् सचिवालयको सूचनामा आजको संसद बैठकमा अर्थमन्त्री जनार्दन शर्माले एमसीसी छलफलका लागि प्रस्ताव पेस गर्ने कार्यसूची तय गरेको थियो। यद्देपि, संसद बैठक भने बस्दै नबसी स्थगित भयो। पर्वतको कुश्मामा बिहीबार उद्योग वाणिज्य संघको ३९ औँ वार्षिक साधारणसभाको उद्घाटन गर्दै अर्थमन्त्री शर्माले एमसीसी सम्झौताका कारण चौतर्फीरुपमा समस्या उत्पन्न गराएको भन्दै सबै दलहरुका बीचमा सहमति गरेर यसलाई अनुमोदन गर्ने कि फिर्ता गर्ने भन्ने बारेमा साझा दृष्टिकोण बनाउन आवश्यक रहेको बताए । उनले एमसीसीले मुलुकमा विभाजन पैदा गरेको बताउँदै यस्तो अवस्थामा एमसीसी अघि बढाउन मुलुक संकटमा फस्ने भएकाले राष्ट्रिय सहमति खोज्न आव्हान समेत गरे । कार्यक्रममा जम्मा १० मिनेटमात्र बोलेका उनले एमसीसी सम्झौताका कतिपय बुँदाहरु संसोधन गर्नुपर्छ भन्ने केहि दलको मत रहेको र केहि दलले जस्ताको त्यस्तै पारित गर्नुपर्छ भन्ने अडान लिएको भन्दै साझा दृष्टिकोण बनाउँदा अहिले आएका समस्याहरु हल भएर जाने दाबी गरे। उनले दलहरुलाई 'मेरो गोरुको बाह्रै टक्का' गर्न नहुने भन्दै दलहरुबीचको साझा दृष्टिकोण विना आफ्नो व्यक्तिगत र माओवादी पार्टीको समर्थन नरहने बताए । उनले गठबन्धन सरकारलाई जोगाउँदै एमसीसीको शान्तिपूर्ण व्यवस्थापनमा जोड दिनुपर्ने बताए । अर्थमन्त्री शर्माले व्यवसायी र बैंकरहरुको अन्तर छुट्टाउनुपर्ने आवश्यकता रहेको पनि बताए । 'मैले यो समस्याको रुपमा देखिराखेको छु, व्यवसायी र बैंकरहरु एउटै हुन कि फरक फरक हुन्,' उनले भने । अर्थतन्त्रणमा व्यवसायी र बैंकर एउटै जस्तो देखिदा समस्या उत्पन्न भएको उनको भनाइ छ । शर्माले बैंले ब्याजदर बढाउँदा अर्थतन्त्रमा नकरात्मक असर पुगेको पनि उल्लेख गरे । बैंकहरुले बढाएको ब्याजदरमा आफ्नो असहमति रहेको बताउँदै जति थोरै ब्याजदरमा कर्जा प्रवाह गर्न सकियो त्यति धेरै अर्थतन्त्र चलायमान हुने बताए । व्यवसायीहरुले उठाएको पुर्नकर्जाको माग जायज रहेको बताउँदै शर्माले यसको नीतिगत सुधारका लागि पहल गर्ने बताए । त्यसैगरी रेमिट्यान्स बढाउन सरकारले प्रोत्साहनमूलक कार्यक्रम अगाडि बढाएको उनले बताए । उनले क्रिप्टोकरेन्सी, हाइपर फण्ड जस्ता अनलाइन मार्केटिङलगायतका कारोबारबाट धेरै मानिसहरु ठगिएको र ठूलो पूँजी पलायन भएकाले यस्ता कारोबारबाट जोगिन आग्रह पनि गरे । यस्तो कारोबारमा संलग्न व्यक्ति वा संस्थालाई राज्यले कारबाहीको दायरामा ल्याउने उनको भनइ छ । अर्थमन्त्री शर्माले नीजि क्षेत्रलाई मुलुकको आर्थिक विकासमा समाहित गर्न र प्रोत्साहन गर्न नीति र ऐन व्यवस्थित गर्ने उल्लेख गरे । आगामी बजेटलाई गरिबी निवारण र तीव्र आर्थिक विकासमा केन्द्रित गर्ने पनि शर्माले जानकारी दिए । अर्को प्रसंगमा उनले पर्वतको कुश्माबजारमा व्यवस्थित सभाहल निर्माण गर्न, पर्वत र बागलुङ जोड्ने गरी कालीगण्डकी नदीमामाथि मोटरेबल पुल निर्माण र कालीगण्डकी करिडोरका लागि बजेटको सुनिश्चितता गर्ने प्रतिवद्धता जनाए । पर्वत पछिल्लो समय पर्यटकीय दृष्टिकोणले समेत विकास हुँदै गएको भन्दै उनले यहाँका ठूला योजनाहरुमा संघीय सरकारको तर्फबाट अवाश्यक पहल गर्ने प्रतिवद्धता समेत व्यक्त गरे । कार्यक्रममा उद्योग बाणिज्य महासंघका बरिष्ठ उपाध्यक्ष चन्द्र ढकालले सरकार निजि क्षेत्रप्रति उदार हुन नसकेको बताए । उनले मुलुकको आर्थिक विकासमा निजीक्षेत्र र सरकारबीच सहकार्यको वातावरण बनाउनुपर्नेमा जोड दिए । कार्यक्रममा पूर्वमन्त्री दिनानाथ शर्मा, गण्डकी प्रदेशका सभामुख नेत्रनाथ अधिकारीलगायतले सम्बोधन गरेका थिए ।"
अन्तिम निर्णयमा पुग्न प्रधानमन्त्री देउवा र ओलीबीच 'वान टु वान' वार्ता,"काठमाडौं: प्रधानमन्त्री शेरबहादुर देउवा र प्रमुख प्रतिपक्षी दलका नेता केपी शर्मा ओलीबीच 'वान टु वान' वार्ता सुरु भएको छ। यसअघि प्रमुख सत्ता साझेदार दल नेपाली कांग्रेस र नेकपा एमालेका नेताहरु सहभागी भए पनि बाँकी नेताहरु बाहिर निस्किएको बताइएको छ। 'यसअघि कांग्रेसबाट महामन्त्री गगन थापा र सञ्चारमन्त्री ज्ञानेन्द्र कार्की र नेकपा एमालेबाट ईश्वर पोखरेल र सुवासचन्द्र नेम्वाङ सहभागी हुनुहुन्थ्यो। दुई नेताबीच छलफल हुने भएपछि उहाँहरु निस्किनुभएको छ,' एक कांग्रेस नेताले बताए। आज बस्ने भनिएको प्रतिनिधिसभा बैठक स्थगित भएपछि प्रधानमन्त्री देउवा र नेकपा एमालेका अध्यक्ष ओलीसहितका नेताहरुबीच छलफल सुरु भएको थियो। एमसीसीको विषयमा धारणा बनाउन दुई नेताबीच 'वान टु वान' वार्ता सुरु भएको ती नेताले बताए। 'वान टु वान वार्तापछि एक प्रकारको सहमतिको टुंगो लाग्ने विश्वास गरेका छौं,' ती नेताको भनाइ थियो। एमसीसी सम्झौता संसदमा टेबल भएपछि सत्ता गठबन्धन टुटको अवस्थामा पुगेको छ।"
राप्रपाद्वारा ७ वटा विभागको प्रमुख मनोनित,"काठमाडौं : राष्ट्रिय प्रजातन्त्र पार्टीले विभिन्न विभागको प्रमुख मनोनित गरेको छ । अध्यक्ष राजेन्द्र लिङ्देनले पार्टीको विधानबमोजिम बिहीबार सातवटा विभागको प्रमुख मनोनित गरेका हुन् । जसअन्तर्गत संयोजित संगठन समन्वय विभाग प्रमुखमा महामन्त्री राजेन्द्र गुरुङ मनोनित भएका छन् । प्रचार विभाग प्रमुखमा प्रवक्ता मोहन श्रेष्ठ, सम्पर्क समाज समन्वय विभाग प्रमुखमा प्रवक्ता गोपाल दाहाल, सुशासन विभाग प्रमुखमा प्रवक्ता ज्ञानेन्द्र शाही मनोनित भएका छन् । अध्यक्ष श्रेष्ठले प्रवास विभाग प्रमुखमा केन्द्रीय सदस्य आनन्द अधिकारी, वाणिज्य क्षेत्र समन्वय विभाग प्रमुखमा लक्ष्मी संग्रौला र खेलकुद विभाग प्रमुखमा दमन बस्नेतलाई मनोनयन गरेको प्रवक्ता मोहन श्रेष्ठले जानकारी दिए ।"
देउवा र ओलीबीचको छलफलबारे प्रवक्ता कार्कीले भने अधिकतम प्रयास भइरहेको छ,"काठमाडौं: सरकारका प्रवक्ता ज्ञानेन्द्रबहादुर कार्कीले संसद सुचारु गर्न प्रधानमन्त्री शेरबहादुर देउवाले अधिकतम प्रयास थालेको बताएका छन्। संसद भवन नयाँ बानेश्वरमा सञ्चारकर्मीहरुसँग कुराकानी गर्दै उनले छिट्टै संसद सुचारु हुने बताए। 'प्रधानमन्त्रीले संसद अवरोध हटाउन अधिकतम प्रयास गरिरहनुभएको छ। त्यही विषयमा नेकपा एमालेलगायत पार्टीहरुसँग छलफल थाल्नुभएको हो,' उनले भने। उनले मुलुममो लगि नै एमसीसी भएकाले उक्त विषसमा संसदमा छलफल भएर निष्कर्षमा पुग्ने बताए। 'एमसीसी सार्वभौम संसदमा गहनरुपले छलफल भएर निष्कर्षमा पुग्छ। एमसीसीको समयसीमाबारे हामी सबै जानकार छौं। तोकिएको मितिसम्म निष्कर्षमा पुग्ने विश्वास लिएका छौं,' उनले भने।"
एमसीसी सकस: माधव नेपाल पार्टीभित्र अल्पमतमा परेका हुन्? यसो भन्छन् प्रमुख सचेतक श्रेष्ठ,"काठमाडौं: नेकपा एकीकृत समाजवादी पार्टीका प्रमुख सचेतक जीवराम श्रेष्ठले एमसीसीको विषयमा आफ्नो पार्टी एकढिका भएको बताएका छन्। उनले अध्यक्ष माधव कुमार नेपाल अल्पमतमा परेको कुरा बजारीया हल्ला बताएको प्रस्ट्याए। 'एमसीसीको विषयमा पार्टीमा 'फ्याक्ट' आयो भन्ने कुरा बजारीया हल्ला हो। हाम्रो पार्टी अझै एकढिका छ। पार्टीले जे निर्णय गर्छ, माननीयज्युहरुले पनि त्यही निर्णय पालना गर्नुहुन्छ,' संसद भवनमा सञ्चारकर्मीसँग कुरा गर्दै श्रेष्ठले भने। उनले सत्ता गठबन्धन अहिलेसम्म कायमै रहेको बताए। तर जबरजस्ती एमसीसी लाद्न खोजे यसअघि पार्टीको स्थायी कमिटीले गरेको निर्णयमा जाने बताए। पार्टीले यथास्थितिमै एमसीसी पास गर्ने अवस्था आए सरकारमा नबस्ने निर्णय गरेको छ। उनले सभामुखले बोलाएको कार्यवस्था समितिको बैठकमा संसद अवरोध हटाउने विषयमा छलफल भएको बताए। एमसीसीको विषयलाई छलफलमा लैजाँदा सांसदहरुले राम्रो वातावरणमा कुरा राख्न पाउनुपर्ने माग आफूहरुले अघि सारेको उनले बताए। 'संसद अवरोधका बीच एमसीसी छलफलमा लैजान सकिँदैन। संसद अवरोधका बीच रोस्टममा गएरै माननीयज्युहरुले राम्रोसँग आफ्नो कुरा राख्नसक्ने वातावरण बन्दैन,' उनले भने। त्यही भएर पहिले संसद अवरोध हटाएर बल्ल एमसीसी पक्रियामा अगाडि बढाउ सुझाव दिएको उनले बताए। उनले सरकारको तर्फबाट प्रधानमान्त्री शेरबहादुर देउवाले नै भोलि (शुक्रबार)सम्मका लागि बैठक स्थगित गर्न अनुरोध गरेको बताए।"
एमसीसी अनुमोदन गर्न खोजे विपक्षमा उभिने कांग्रेसबाहेकका सत्ता गठबन्धनको अडान,"काठमाडौं : नेकपा माओवादी केन्द्र, नेकपा एकीकृत समाजवादी र जनता समाजवादीका शीर्ष नेतृत्वले अमेरिकी सहयोग परियोजना एमसीसी अनुमोदन गर्ने प्रयास भए आफूहरु त्यसको विपक्षमा उभिने समान धारणा बनाएका छन् । बिहीबार बिहान सिंहदरबारमा भएको कांग्रेस बाहेकका सत्ता गठबन्धन तीन दलको बैठकले यस्तो धारणा बनाएको स्रोतले बताएको छ। प्रतिनिधिसभा बैठकमा आजबाट एमसीसीको बारेमा छलफल हुँदैछ । प्रधानमन्त्री शेरबहादुर देउवाले गठबन्धन जोगाएर एमसीसी अनुमोदन गर्न सत्ता गठबन्धन दलहरुलाई आग्रह गरिरहेका छन् भने उनीहरु टेबल भइसकेकाले अनुमोदन गर्न हतार नगर्न प्रधानमन्त्रीलाई आग्रह गरेका छन् । प्रधानमन्त्री देउवा एमसीसी अनुमोदन गर्ने दबाबमा छन्। अमेरिकाले एमसीसी अनुमोदन गर्न दिएको समयसीमा घर्किदै गएको छ ।"
जिम्मेवारीबाट पन्छिदै अर्थमन्त्री शर्मा,"काठमाडौं : अमेरिकी सहयोग निकाय एमसीसी सम्झौताबारे दलहरु विभाजित भएका छन्। यो सम्झौता संसद्बाट अनुमोदन गर्ने कि नगर्ने विषयलाई दलहरूले आआफ्नो स्वार्थसँग जोडेका छन्। कांग्रेस जसरी पनि अमेरिकी अनुदान सहायता सम्झौता अनुमोदन गरी अघि बढ्ने पक्षमा छ। माओवादी केन्द्र, नेकपा एकीकृत समाजवादी तत्काल सम्झौता अनुमोदनको पक्षमा देखिएका छैनन्। प्रमुख प्रतिपक्ष दल एमालेले सत्ता गठबन्धनको स्पष्ट धारणा नआइ आफ्नो धारणा सार्वजनिक नगर्ने भन्दै पछिल्लो समय तठस्थ देखिएको छ। नेताहरुको द्वैध चरित्रले एमसीसीबारे जनतामाझ पनि अन्योल रहेको छ। सभामुख अग्निप्रसाद सापकोटाले नेपाली समाजलाई ध्रुवीकरण हुनबाट रोक्न राष्ट्रिय महत्वका विषयवस्तुलाई कार्यसूचीमा समावेश गरी छलफल गरिन लागेको बताएका थिए। संसद्मा एमसीसी प्रस्ताव पेश गर्नु अगाडि उनले भने,दलका शीर्ष नेताहरु, सांसदहरु, संविधानविद्, कानूनविद्, सञ्चारजगत, बुद्धिजिवी एवं लब्धप्रतिष्ठित व्यक्ति व्यक्तित्वहरुको सार्वभौम संसद्मा छलफल होस् भन्ने भावनाको समेत सम्मान गर्दै नेपाली समाजलाई थप ध्रुवीकरण हुनबाट रोक्न पनि राष्ट्रिय महत्वका विषयवस्तुलाई कार्यसूचीमा समावेश गरी छलफल गरिनु उपयुक्त हुन्छ भन्ने लागेका हुँदा अहम् महत्वका विषयहरुलाई आजको कार्यसूचीमा समावेश गरिएको छ । उनले छलफलको वातावरण बनाउन र कार्यसूचीलाई अगाडि बढाउन सबैको सहयोग हुने विश्वास व्यक्त गरे। तर अर्थमन्त्री जनार्दन शर्मा भने आफ्नो जिम्मेवारीबाट पन्छिएका छन्। फागुन ८ एमसीसी सम्झौता पेश गर्ने कार्यसूची भएपनि उक्त दिन उनी संसद् बैठकमा उपस्थित भएनन्। अर्थमन्त्री शर्मा उपस्थित नभएपछि सञ्चारमन्त्री ज्ञानेन्द्रबहादुर कार्कीले प्रस्ताव पेश गरेका थिए । आज बिहीबारको बैठकका लागि एमसीसी सम्भावित कार्यसूचीमा परेको छ। अर्थमन्त्री जनार्दन शर्माले सम्झौतामाथि सामान्य छलफल गरियोस् भन्ने प्रस्ताव प्रस्तुत गर्ने सम्भावित कार्यसूचीमा उल्लेख छ। तर अर्थमन्त्री शर्मा भने बुधबार साँझ नै पर्वत पुगेका छन्। पर्वत उद्योग वाणिज्य संघको बिहीबार हुने साधारणसभामा भाग लिन उनी पर्वत पुगेका हुन्। एमसीसी सम्झौताबारे उनले सार्वजनिक रुपमा पक्षविपक्ष रुपमा कुनै अभिव्यक्ति दिएका छैनन्। माओवादी नेता शर्माले अर्थ मन्त्रालयको नेतृत्व सम्हालेयता मुलुकको अर्थतन्त्र निरन्तर ओरालो लागेको छ। अर्थतन्त्रका सूचकहरू दिनप्रतिदिन संकट उन्मुख बन्दा पनि अर्थमन्त्री शर्माले विषयप्रतिको गाम्भीर्यता नबुझेर संवेदनशील बन्न सकेका छैनन्। निरन्तर खस्कँदो अर्थतन्त्रलाई कसरी रोक्ने र आर्थिक रूपमा मुलुकलाई कसरी समृद्ध बनाउनेतिर अर्थविज्ञ, उद्योगी व्यवसायी, सरोकारवालासँग एक मिनेट छलफलपरामर्श गर्ने पहलसमेत अर्थमन्त्रीबाट भएको छैन। जुन, मुलुक र जनताका लागि दुर्भाग्य नै मान्नुपर्छ। कोभिडका कारण विश्वकै अर्थतन्त्र थलिएको बेला हाम्रो अर्थतन्त्रले हातखुट्टा छोड्ने हो भने सहारा दिनेहरू भेटिन मुस्किल छ। यस्तो अवस्थामा बेलामै अर्थतन्त्रलाई थप खस्किन नदिन र मुलुकमा आर्थिक मन्दी आउन नदिनेतिर सरकार र अर्थ मन्त्रालयको साँचो हातमा लिएका मन्त्रीले पहल गर्नैपर्छ। अर्थमन्त्रीले लिने नीति, निर्णय, उठबस र हेलमेलले राष्ट्रियअन्तर्राष्ट्रिय रूपमा प्रभाव पार्छ। त्यसको प्रत्यक्ष प्रभाव अर्थतन्त्रमा पर्छ। कोभिडले जर्जर बनेको अर्थतन्त्रलाई चलायमान बनाउनुको सट्टा नियन्त्रणमुखी बनाउने अर्थमन्त्रीको चाहना र योजना देखिन्छ। उत्पादनमा कमी, बढ्दो मूल्यवृद्धि, बैंकहरूको कर्जामा वृद्धितिर अर्थमन्त्रीको पटक्कै ध्यान पुगेको देखिएन। अर्थतन्त्र ओरालो लाग्नुको अर्को कारण हो, अर्थमन्त्रीको व्यवसायी र स्वार्थ समूहसँगको अपारदर्शी उठबस। अर्थतन्त्र बुझ्ने, सिक्ने, बुझेर निर्णय गर्नेभन्दा हल्का रूपमा प्रस्तुत हुने र त्यसैअनुसारका निर्णय गर्ने अर्थमन्त्रीको व्यवहारले अर्थविज्ञहरू चिन्तित छन्। सार्वजनिक खर्चमा मितव्ययिता, स्रोतको किफायती उपयोगमार्फत गुणस्तरीय पूर्वाधार निर्माण र उत्पादन क्षमता विकासमा अर्थमन्त्री शर्मा कमजोर देखिएका छन्। मुलुकको अर्थतन्त्रलाई थप खस्किन नदिने प्रमुख दायित्व र जिम्मेवारी अर्थमन्त्रीकै हो। मुलुकमा लगानीको वातावरण बनाएर उत्पादन र उत्पादकत्व बढाउन अर्थमन्त्रीले जोड दिएका छैनन्। फागुन १६ को समयसीमा भएको एमसीसी पारित गर्न सरकारले सबै विकल्पमा छलफल गरेर त्यस अगावै पारित गर्ने तयारी गरेको छ। कांग्रेस एमसीसीको पक्षमा दृढ भएर उभिएको छ। प्रधानमन्त्री शेरबहादुर देउवाले पहिलो प्राथमिकता गठबन्धनलाई दिएका छन्। कांग्रेसकै डा शेखर कोइराला पक्षधर भने गठबन्धन भत्काएर एक्लै निर्वाचनमा जानुपर्ने पक्षमा देखिन्छ। प्रमुख प्रतिपक्षी एमालेले भने पक्षविपक्षमा मुख खोलेको छैन। गठबन्धन भत्काए सरकारलाई समर्थन गर्ने वचन एमालेले दिएको स्रोतको दाबी छ।"
"एमसीसीकै कारण सडक तात्नेमात्र होइन, बल्छ पनि : झलनाथ खनाल","काठमाडौं: नेकपा एकीकृत समाजवादीका सम्मानित नेता झलनाथ खनालले अमेरिकी सहायता परियोजना एमसीसीकै कारण गठबन्धन भत्किने संकेत गरेका छन्। प्रतिनिधि सभा बैठक स्थगित भएपछि सञ्चारकर्मीसँग कुरा गर्दै उनले गठबन्धन बन्ने बिग्रिने प्रक्रिया चलिरहने बताए। 'गठबन्धन भत्किन्छन्, बिग्रिन्छन्। त्यो ठूलो कुरा होइन। एमसीसीमा यहाँ दुईथरी मान्छेहरु छन्। महाशक्तिको पछि लाग्ने र जनताको पक्षमा लाग्नेबीच कहिल्यै सहमति हुन सक्दैन,' उनले भने। उनले देश र जनताको लागि आफूहरुको आवाज कहिल्यै कमजोर नहुने बताए। 'एमसीसीकै कारण सडक तात्ने मात्र होइन, आवश्यकताअनुसार बल्छ पनि,' उनले भने।"
"प्रतिनिधि सभामा आज एमसीसी सम्झौतामाथि छलफल, अर्थमन्त्री शर्माले प्रस्ताव पेश गर्ने","काठमाडौं : प्रतिनिधि सभाको बैठक आज बस्दैछ। संसद् भवन नयाँ बानेश्वरमा दिउँसो १ बजे बैठक बस्न लागेको हो। प्रतिनिधिसभाको बिहीबारको बैठकका लागि एमसीसी सम्भावित कार्यसूचीमा परेको छ। अर्थमन्त्री जनार्दन शर्माले सम्झौतामाथि सामान्य छलफल गरियोस् भन्ने प्रस्ताव प्रस्तुत गर्ने कार्यसूचीमा उल्लेख छ। २०७४ भदौ २९ मा भएको अनुदान सहायता सम्झौतापत्र पारित गर्न २०७८ फागुन ८ गतेको संसद् बैठकमा एमसीसी सम्झौता सम्बन्धि प्रस्ताव टेबल भएको थियो। अर्थमन्त्री शर्मा उपस्थित नभएपछि सञ्चारमन्त्री ज्ञानेन्द्रबहादुर कार्कीले प्रस्ताव पेश गरेका थिए । संसद्मा बोल्दै कार्कीले भने, यो प्रस्ताव अमेरिकी सहयोग निकाय एमसिसीले नेपाल सरकारलाई ४०० केभी क्षमताको विद्युत् प्रसारण लाइन निर्माण र देशका विभिन्न स्थानका सडकखण्डहरूको मर्मतसम्भारका लागि अमेरिकी डलर ५०० मिलियन अमेरिकी डलर अनुदान सहायताका रूपमा उपलब्ध गराउने विषयसँग सम्बन्धित छ नेपाल सरकार र एमसिसीबीच संवत् २०७४ भदौ २९ गते भएको सम्झौताअनुसार यो सम्झौता कार्यान्वयनमा आएको मितिले ५ वर्षभित्र यस सहयोगबाट सञ्चालन हुने आयोजना सम्पन्न हुनुपर्ने हुन्छ सम्झौता कार्यान्वयनमा जानुपूर्व प्रतिनिधिसभाको सामान्य बहुमतबाट अनुमोदन हुनुपर्ने गरी कानुन, न्याय तथा संसदीय मामिला मन्त्रालयले २०७५ पुस २६ गते राय दिएको हुँदा यो सम्झौता अनुमोदनका लागि प्रस्ताव गरिएको छ ।' सम्झौताबाट विद्युत् प्रसारण लाइनबाट दुई करोड ३० लाख तथा सडक मर्मत कार्य १० लाख जनताले प्रत्यक्ष लाभ प्राप्त गर्ने उल्लेख छ । त्यसैगरी यी परियोजनाबाट ५० लाख घरधुरी लाभान्वित हुने उल्लेख छ । संसदको बैठकअघि बिहान ११ बजे कार्यव्यवस्था तथा परामर्श समितिको बैठक बोलाइएको छ । बैठकमा एमसीसीबारे छलफल हुनेछ। फागुन १६ को समयसीमा भएको एमसीसी पारित गर्न सरकारले सबै विकल्पमा छलफल गरेर त्यस अगावै पारित गर्ने तयारी गरेको छ । कांग्रेस एमसीसीको पक्षमा दृढ भएर उभिएको छ। प्रधानमन्त्री शेरबहादुर देउवाले पहिलो प्राथमिकता गठबन्धनलाई दिएका छन्। कांग्रेसकै डा शेखर कोइराला पक्षधर भने गठबन्धन भत्काएर एक्लै निर्वाचनमा जानुपर्ने पक्षमा देखिन्छ। तर, साझेदार दलहरू माओवादी केन्द्र र एकीकृत समाजवादी गठबन्धन पनि नतोड्ने तर एमसीसीको विपक्षमा उभिने रणनीतिमा छन्। गठबन्धनमा सहमति नभए विपक्षीको सहयोग लिएर भए पनि एमसीसी अनुमोदन गराउने रणनीति प्रधानमन्त्री देउवाको देखिन्छ। प्रमुख प्रतिपक्षी एमालेले भने पक्षविपक्षमा मुख खोलेको छैन। गठबन्धन भत्काए सरकारलाई समर्थन गर्ने वचन एमालेले दिएको स्रोतको दाबी छ। यो कुरामा देउवा भने विश्वस्त हुन सकेका छैनन्। कसका कति सांसद ? प्रतिनिधिसभामा एमालेका ९८ सांसद छन्। कांग्रेस ६३ सांसदमध्ये बिजयकुमार गच्छदार र मोअफ्ताव आलम निलम्बनमा छन्। लोसपाका १३ सांसद छन्। जसपाका २१ सांसद छन्। तर, दुई धार छ। माओवादी केन्द्रको ४९ र एकीकृत समाजवादीको २३ सिट छ। सत्ता गठबन्धनमा रहेको राष्ट्रिय जनमोर्चा सुरुदेखि एमसीसीको विपक्षमा छ। नेमकिपा र राप्रपा पनि एमसीसीको विपक्षमा छन्। राजमो, नेमकिपा र राप्रपा तथा स्वतन्त्रको ११ सिट छ।"
कार्यव्यवस्था तथा परामर्श समितिको बैठक जारी,काठमाडौं : संसदको कार्यव्यवस्था तथा परामर्श समितिको बैठक सुरु भएको छ। नयाँ बानेश्वरस्थित संसद भवनमा बैठक जारी छ । संसद बैठक सुरु हुनुअघि बैठक सुरु भएको हो। संसद बैठक दिउँसो १ बजे बस्दैछ। आजको संसद बैठकको कार्यसूची तय गर्न सभामुख अग्निप्रसाद सापकोटाले कार्यव्यवस्था तथा परामर्श समितिको बैठक बोलाएका हुन्। बैठकमा एमाले भने उपस्थित छैन। सरकारले आजको बैठकमा अमेरिकी सहायता परियोजना एमसीसी सम्झौतामा छलफलका लागि पेश गर्ने तयारी गरेको छ । फागुन १६ को समयसीमा भएको एमसीसी पारित गर्न सरकारले सबै विकल्पमा छलफल गरेर त्यस अगावै पारित गर्ने तयारी गरेको हो।
बानेश्वरमा एमसीसीविरुद्ध प्रदर्शन सुरु,काठमाडौं : अमेरिकी सहायता परियोजना (एमसीसी) विरुद्ध विरोध प्रदर्शन सुरु भएको छ। काठमाडौंको बानेश्वरमा प्रदर्शन सुरु भएको हो। बिहीबारको संसद बैठकमा एससीसी सम्झौतामाथि सामान्य छलफलको प्रस्ताव पेश हुँदैछ। एससीसीमाथि छलफल हुने थाहा पाएपछि प्रदर्शनकारीहरु बिहानैदेखि सो क्षेत्रमा भेला भएका थिए। अप्रिय घटना हुन नदिन नयाँ बानेश्वर क्षेत्रमा उच्च सुरक्षा सतर्कता अपनाइएको छ । केहीअघिका प्रदर्शनमा आन्दोलनकारी र प्रहरीबीच झडप समेत भएको थियो। झपडपका क्रममा सयौं प्रदर्शनकारीलाई प्रहरीले नियन्त्रणमा लिएको थियो।
"सभामुख र प्रमुख राजनीतिक दलहरु आन्तरिक छलफलमा, संसद बैठक अझै सुरु भएन",काठमाडौं: एमसीसीको विषय निर्णय हुन नसक्दा १ बजेका लागि बोलाइएको प्रतिनिधिसभा बैठक अझै सुरु हुन सकेको छैन। नयाँ बानेश्वरस्थित संसद भवनमा सभामुखको आह्वानमा कार्यव्यवस्था समितिको बैठक बसिरहेको छ भने अर्कातिर प्रमुख राजनीतिक दलका नेताहरु पनि आन्तरिक छलफलमा जुटेका छन्। आज बस्ने संसद बैठक एमसीसीको विषय छलफल लैजाने कि नलैजाने भन्ने विषयमा निर्णय हुन नसक्दा बैठक बस्न नसकेको बताइएको छ। गत ८ फागुनमा अमेरिकी सहायता परियोजना एमसीसी संसदमा टेबल भएको थियो। त्यसयता सत्ता गठबान्धन दलहरु नै एमसीसीको विषयमा विभाजित हुँदै आएका छन्।
शीर्ष नेताहरुको केटाकेटीपनले परराष्ट्र सन्तुलन बिग्रियो : राप्रपा अध्यक्ष लिङ्देन,"काठमाडौं: राप्रपाका अध्यक्ष राजेन्द्र लिङ्देन ठूला राजनीतिक दलका नेताहरुको आलोकाँचो व्यवहारका कारण देशमा अस्थिरता निम्तिएको बताएका छन्। प्रतिनिधि सभा संसद स्थगित भएपछि बाहिरिने क्रममा सञ्चारकर्मीसँग कुरा गर्दै उनले शीर्ष नेताहरुको केटाकेटीपन व्यवहार गरेकाले परराष्ट्र सन्तुलनसमेत बिग्रिएको बताए। 'ठूला राजनीतिक दलका शीर्ष नेताहरुले आलोकाँचो व्यवहार देखाए, केटाकेटीपन व्यवहार देखाए, जसका कारण परराष्ट्र सम्बन्धमा सन्तुलन बिग्रिएको छ,' उनले भने। उनले यथास्थितिमा एमसीसी पास गर्न नसकिने बताए। 'यही वस्थामा एमसीसी पास गर्न सकिँदैन। मतदान गर्ने बेलामात्रै पक्ष कि विपक्षमा गर्ने भन्नेबारे निर्णय गर्छौं,' उनले भने।"
मुलुकले निकास पाउन सत्ता गठबन्धन भत्किनैपर्छ : योगेश भट्टराई,"काठमाडौं: नेकपा एमालेका सचिव योगेश भट्टराईले सत्ता गठबन्धन नभत्किएसम्म मुलुकले निकास नपाउने बताएका छन्। बिहीबार बस्ने भनिएको प्रतिनिधिसभा बैठक स्थगित भएपछि सञ्चारकर्मीसँग कुरा गर्दै उनले गठबन्धन छिट्टै भत्किनुपर्ने बताए। 'यो गठबन्धन रहेसम्म मुलुक अनिर्णयको बन्दी भइरहन्छ। जति छिटो गठबन्धन भत्किन्छ, त्यति छिटो यो मुलुकले निकास पाउँछ। तसर्थ यो गठबन्धन भत्किनुपर्छ,' उनले भने। उनले सत्ता र प्रतिपक्षबीच सम्वाद हुनु राम्रो कुरा भए पनि नेकप एमाले 'ब्लाङ्क चेक'मा सम्झौता नगर्ने बताए। उनले सभामुख अग्नि सापकोटाको राजीनामा वा एमालेले कारबाही गरेका १४ सांसद नहटाएसम्म संसद अवरोध जारी राख्ने बताए। एमसीसीको विषयमा सोधिएको प्रश्नमा भने उनी कुरा राख्न चाहेनन्।"
नक्कली पूर्जा देखाएर ३३ लाख ठगी,काठमाडौं : नक्कली पूर्जा देखाएर एक व्यक्तिले जग्गाको बैनासमेत गरी ३३ लाख ठगी गरेका छन् । ठगी गर्नेमा ओखलढुङ्गा घर भई हाल बूढानीलकण्ठ नगरपालिका११ कपन बस्दै आएका ३९ वर्षीय हितबहादुर बुढाथोकी रहेका छन् । अन्य व्यक्तिको नाममा भएको जग्गा आफ्नो भनि बैना गर्न लगाई आफूलाई ठगी गरेको भनि पीडितले दिएको जाहेरीको आधारमा महानगरीय अपराध महाशाखा मिनभवनबाट खटिएको प्रहरीले बुढाथोकीलाई कपनबाट पक्राउ गरेको हो। हित बहादुरले काठमाडौं साँखुस्थित साल्खा६ (ख) मा रहेको कित्ता नम्बर ७५९ को २ रोपनी जग्गामध्ये ८ आना जग्गा ३५ लाख रुपैयाँ मै दिन्छु भनि धनीपूर्जा र नक्शाको फोटो कपी दिई ३५ दिनमा राजीनामा पास गरिदिन्छु भनी जग्गाको बैनाको कागज बनाएर पटक पटक गरी बैंक खातामा पीडितबाट ३३ लाख रुपैयाँ जम्मा गर्न लगाएका थिए। उनले विभिन्न बहानामा जग्गा पास नगरी झुलाई राखेपछि पीडितले मालपोत कार्यालय साँखुमा गई बुझ्दा उक्त जग्गा हितबहादुरको नाममा नभएको खुल्न आएको थियो । उनलाई आवश्यक कारबाहीका लागि महानगरीय प्रहरी परिसर टेकु पठाएको छ ।
"देउवा भेटेर प्रचण्डले भने, यथास्थितिमा एमसीसी अनुमोदन गर्न सकिन्न, हतार नगरौं","काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्ड प्रधानमन्त्री शेरबहादुर देउवालाई भेटेर फर्किएका छन्। बिहीबार बिहान देउवालाई भेट्न प्रचण्ड बालुवाटार गएको प्रचण्ड सचिवालयले पुष्टि जनाएको हो। संसद् बैठक बस्नु अगाडि कांग्रेसबाहेकका सत्ता गठबन्धनका तीन दलको बैठक बसेर छलफल गरेपश्चात प्रचण्ड बालुवाटार गएका हुन्। भेटमा प्रचण्डले देउवालाई यथास्थितिमा एमसीसी अनुमोदन गर्न नसकिने बताए। उनले भने, एमसीसी संसद्मा टेबल भइहाल्यो। अब अनुमोदन गर्न हतार नगरौं। गठबन्धनभित्र कांग्रेस जसरी पनि अमेरिकी अनुदान सहायता सम्झौता अनुमोदन गरी अघि बढ्ने पक्षमा छ। माओवादी केन्द्र, नेकपा एकीकृत समाजवादी तत्काल सम्झौता अनुमोदनको पक्षमा देखिएका छैनन्। प्रमुख प्रतिपक्ष दल एमालेले सत्ता गठबन्धनको स्पष्ट धारणा नआइ आफ्नो धारणा सार्वजनिक नगर्ने भन्दै पछिल्लो समय तठस्थ देखिएको छ। नेताहरुको द्वैध चरित्रले एमसीसीबारे जनतामाझ पनि अन्योल रहेको छ। फागुन १६ को समयसीमा भएको एमसीसी पारित गर्न सरकारले सबै विकल्पमा छलफल गरेर त्यस अगावै पारित गर्ने तयारी गरेको छ। कांग्रेस एमसीसीको पक्षमा दृढ भएर उभिएको छ। प्रधानमन्त्री शेरबहादुर देउवाले पहिलो प्राथमिकता गठबन्धनलाई दिएका छन्। एमसीसीको विपक्षमा उभिने निर्णय गरेपछि प्रधानमन्त्री देउवा क्रुद्ध छन्। यसले गठबन्धन पनि बचाउने र एमसीसी पनि विफल बनाउने दाहालनेपाल रणनीति पूरा हुने सम्भावना न्यून हुँदै गएको छ। कांग्रेसले गठबन्धन दलका नेताले विपक्षीमा भोट हाले गठबन्धन टुट्ने बताउँदै आएका छन्। तर बिहीबार बिहान पनि माओवादी केन्द्र, नेकपा एकीकृत समाजवादी र जनता समाजवादीका शीर्ष नेतृत्वले अमेरिकी सहयोग परियोजना एमसीसी अनुमोदन गर्ने प्रयास भए आफूहरु त्यसको विपक्षमा उभिने समान धारणा बनाएका छन् । २०७४ भदौ २९ मा भएको अनुदान सहायता सम्झौतापत्र पारित गर्न २०७८ फागुन ८ गतेको संसद् बैठकमा एमसीसी सम्झौता सम्बन्धि प्रस्ताव टेबल भएको थियो। प्रतिनिधिसभाको बिहीबारको बैठकका लागि एमसीसी सम्भावित कार्यसूचीमा परेको छ। अर्थमन्त्री जनार्दन शर्माले सम्झौतामाथि सामान्य छलफल गरियोस् भन्ने प्रस्ताव प्रस्तुत गर्ने कार्यसूचीमा उल्लेख छ।"
आज के होला बानेश्वरमा ?,"काठमाडौं : नयाँ बानेश्वर क्षेत्रमा आइतबार बिहानदेखि प्रदर्शनकारी र प्रहरीबीच झडप भयो। सडकमा जताततै ढुंगै ढुंगा छरिएको थियो। प्रदर्शनकारीले कतै टायर र डिभाइडर नै बालेका थिए। सडक आसपास रहेका बोटबिरुवा उखेलेर फाले। प्रतिनिधिसभा बैठकमा बिहीबार एमसीसीसम्बन्धी प्रस्तावबारे छलफल हुने भएपछि प्रदर्शनले कस्तो रूप लेला भनेर बानेश्वर र बुद्घनगर आसपासका बासिन्दा त्रसित छन्। प्रदर्शनकारीले हानेका ढुंगा र त्यही ढुंगा लागेर फुटेका सिसाका टुक्रा सम्हाल्दै गरेको अवस्थामा भेटिइन् बुद्धनगरकी जानकी श्रेष्ठ। उनले भनिन्, सडकमा कुदिरहेका प्रदर्शनकारी र प्रहरी आफ्नो पसलभित्र पस्छन् होला भन्ने अलिकति पनि लागेको थिएन। बचाऊबचाऊ भन्दै ४५ जना पुलिस सटरभित्र छिर्नुभयो। म त आत्तिएँ। बानेश्वरको झडप बुद्घनगरसम्मै थियो। प्रहरी र आन्दोलनकारी नै एकअर्काको बचाउ अभियानमा पसलहरूमा छिर्न थाले। सोही क्रममा जानकी पनि सटर तान्न मात्र खोजेको बेला ठूलो भीडबाट उम्केर पाँच प्रहरी सटरभित्र छिरे। उनले भनिन्, अरू दायाँबायाँका पसल सबै बन्द भइसकेका थिए। त्यसपछि प्रदर्शनकारी पनि ह्वारह्वार्ती छिरे। सिसा सबै फुटे। म आपैं घाइते भएँ। कपडा यत्रतत्र थिए। मंगलबार भने जानकी केही हदसम्म खुसी देखिन्थिन्। उनलाई बिहानै गृहमन्त्रीले फोन गरेका थिए। मन्त्रीज्यूले फोन गरेर प्रहरीलाई जोगाइदिएकोमा धन्यवाद दिनुभयो। क्षतिपूर्तिका लागि पनि हेरिने भन्नुभयो, उनले भनिन्। काठमाडौंका प्रमुख जिल्ला अधिकारी गोविन्दप्रसाद रिजाल र प्रहरी वरिष्ठ उपरीक्षक सुदीप गिरीले मंगलबार बुद्घनगर क्षेत्रमा क्षति भएका पसलमा पुगेर क्षतिको विवरण लिएका थिए। आन्दोलनमा उत्रिएका व्यक्ति हुन् वा बाहिर हिँडिरहेका जोकोहीलाई सुरक्षाकर्मीले अन्धाधुन्ध पिटेको देखेको बानेश्वरका तुलसी घिमिरेले बताए। उनले भने, हाम्रो अगाडि पार्कका बिरूवाहरू उखेलेर फालेका छन्। ती बिरूवासँग केको रिस ? बानेश्वरकै रुपसिन बासकोटीले आन्दोलनमा ढुंगामुढा भएको बताए। सुरक्षाकर्मीले धेरै दमन गरे। मैले बाटोमा हिँड्ने एक महिलालाई आफ्नो पसलभित्र ताने। उनीसँग ३ छोराछोरी थिए। सुरक्षाकर्मीले हान्दा पसलका दुईवटा सिसा पनि फुटेका छन्, उनले भने। बुद्धनगरका मुकुन्द आचार्यलाई बाहिर प्रदर्शन भइरहेको थाहा थियो। अलि कम भएको होला भनेर सटर खोलें। त्यही बेला हाम्रो अगाडिको बिरुवा उखेल्दै फाल्दै थिए, उनले भने, म वासरुम जान निस्केको बेला दुई जना प्रहरी मेरो पछाडि थिए। उनीहरूले केही गरेनन् तर अर्को आएर हान्यो। बानेश्वरकै एएसजी अस्पतालमा आन्दोलनकारीभित्र लुक्न आए। उनीहरूभित्र छिरेपछि त्यहाँका कर्मचारी पनि आत्तिए। यस्तो ज्यादती गर्न नहुने हो। यो मानव अधिकारविरुद्धको कार्य हो। कति लखेटीलखेटी कुटिए भनी साध्य छैन, एक कर्मचारीले भने।"
"एमसीसी सकस : प्रतिनिधिसभा बैठक स्थगित, भोलि १ बजे बस्ने",काठमाडौं : प्रतिनिधिसभा बैठक स्थगित भएको छ । कार्यव्यवस्था परामर्श समिति बैठकपछि सूचना टाँस गरेर स्थगित गरिएको हो । संसद सचिवालयले प्रधानमन्त्रीको आग्रहमा लि १ बजेसम्मका लागि बैठक स्थगित गरिएको जनाएको छ । आज दिउँसो १ बजे बस्नेगरी बैठक बोलाइएको थियो । बैठकमा अमेरिकी सहायता परियोजना एमसीसी सम्झौता प्रस्तावमाथि छलफल गर्ने तयारी थियो । तर कार्यव्यवस्था परामर्श समितिमा सहमति नजुटेपछि सारिएको बुझिएको छ ।
युक्रेनको सार्वभौमसत्तामाथिको रुसी हस्तक्षेपको विरोध गर्छौं : परराष्ट्र मन्त्रालय,"काठमाडौं : नेपाल सरकारले युक्रेन संकटमाथि आफ्नो धारणा सार्वजनिक गरेको छ । युक्रेनको सार्वभौमसत्तामाथि रुसी हस्तक्षेपको नेपालले विरोध गर्ने परराष्ट्र मन्त्रालयले जनाएको छ । मन्त्रालयले बिहीबार विज्ञप्ति जारी गर्दै युक्रेनको डोनेट्स्क र लुहान्स्क राज्यलाई रसियाले स्वतन्त्र राष्ट्रको रूपमा मान्यता दिनु संयुक्त राष्ट्रसंघको बडापत्रको प्रावधानविपरीत भएको उल्लेख गरेको छ । संयुक्त राष्ट्रसंघको सदस्यको हैसियतमा नेपालले संयुक्त राष्ट्रसंघको बडापत्रमा उल्लेखित सार्वभौमसत्ता र क्षेत्रीय अखण्डताका सिद्धान्तहरू पवित्र छन् र सबै सदस्य राष्ट्रहरूले यसलाई पूर्ण रूपमा सम्मान गर्नुपर्छ भन्ने धारणा राख्छ, विज्ञप्तिमा उल्लेख छ । मन्त्रालयले कुनै पनि परिस्थितिमा सार्वभौमसत्ता सम्पन्न देशविरुद्ध कुनै पनि शक्तिको प्रयोगको नेपालले विरोध गर्ने स्पष्ट पारेको छ । रुसले युक्रेनमा आक्रमण नै सुरु गरेको भन्ने खबरहरु आइरहेका बेला मन्त्रालयले युक्रेनको घटनाक्रमलाई नजिकबाट नियालिरहेको भन्दै तनाव नबढाउन र अधिकतम संयम अपनाउन सबै पक्षलाई आग्रह गरेको छ । कूटनीति र संवादबाट विवादको शान्तिपूर्ण समाधान खोज्न नेपालको अपिल छ । रुसी राष्ट्रपति भ्लादिमिर पुटिनले विद्रोहीका युक्रेनका दुई राज्य स्वतन्त्र राष्ट्रको मान्यता दिएपछि विवाद बढेको छ । नेपाल पनि विरोधमा उत्रिएको हो ।"
प्रधानमन्त्री देउवा र एमाले अध्यक्ष ओलीबीच संसद भवनमै वार्ता सुरु,काठमाडौं : प्रधानमन्त्री एवं नेपाली कांग्रेसका सभापति शेरबहादुर देउवा र प्रमुख प्रतिपक्षी नेकपा एमालेका अध्यक्ष केपी शर्मा ओलीबीच भेटवार्ता भएको छ । संसद बैठक स्थगित भएपछि नयाँ बानेश्वरस्थित संसद भवनमै देउवा र ओलीबीच छलफल सुरु भएको हो । एमसीसीलाई संसदमा छलफलमा लैजान कार्यव्यवस्था परामर्श समितिमा सहमति नजुटेपछि प्रधानमन्त्री देउवाले संसद बैठक स्थगित गर्न सभामुख अग्निप्रसाद सापकोटालाई आग्रह गरेका थिए । एमसीसीमा सहमति जुटाउन आजको बैठक सारेका प्रधानमन्त्री देउवाले प्रतिपक्षी दलको साथ लिन ओलीसँग वार्ता थालेका हुन् । एमसीसीमा सत्ता गठबन्धनका माओवादी केन्द्र र एकीकृत समाजवादीले विपक्षमा मतदान गर्ने जनाएपछि पारित गराउन प्रधानमन्त्रीले प्रतिपक्षी एमालेको साथ खोजेका हुन् ।
जनार्दनलाई विश्वप्रकाशको प्रश्न : सरकारको प्रस्तावविरुद्ध मन्त्रीकै असहयोग ?,"काठमाडौं : नेपाली कांग्रेसका महामन्त्री विश्वप्रकाश शर्माले सरकारमा बसेर दोहोरो चरित्र नदेखाउन सत्ता गठबन्धनका नेता र मन्त्रीलाई आग्रह गरेका छन् । विरामीको कारण देखाएर अमेरिकी सहायता परियोजना एमसीसी टेबल गर्न अस्वीकार गरेका अर्थमन्त्री जनार्दन शर्मातर्फ लक्षित गर्दै शर्माले बिहीबार ट्वीटरमार्फत सरकारमा बसेर सरकारकै प्रस्तावमा असहयोग नगर्न चेतावनी दिएका हुन् । एमसीसीमा सरकारको प्रस्तावविरुद्ध सरकारकै मन्त्रीको असहयोग हद दर्जाको अराजकता ? शर्माले प्रश्न गरेका छन्, कि भनौं गठबन्धनमा छौं, सरकारमा छैनौं  कि सरकारमा रहँदाको मर्यादा पालन गरौं । शर्माले ओली नेतृत्वको सरकारले संसदमा दर्ता गरेको एमसीसी प्रस्ताव कांग्रेस नेतृत्वको सरकारले अघि बढाउँदा प्रतिपक्षी दलका नेताको नैतिक जवाफदेहीता पनि खोजिने उल्लेख गरेका छन् । उनले आफैले यहाँसम्म पुर्याएको एमसीसी परियोजनामा द्वैध चरित्र नदेखाउन उनले सत्ता गठबन्धनका नेता प्रचण्ड र माधव नेपालको समेत ध्यानाकर्षण गराएका छन् । सडकमा एमसीसीको विरोध गरिरहेको युवाको कुनै दोष छैन । दोषी त ति द्वैध चरीत्र भएका नेताहरू हुन् जो बालुवाटारमा एउटा कुरा गर्छन् बानेश्वरमा अर्को, उनले भनेका छन्, अब टुंगो गरौं, क्षणिक लोकप्रियता रोज्ने कि दीर्घकालीन लोकहित ? आवेग र उग्रताले रास्ट्रहरु समृद्ध बनेका छन् कि जिम्मेवार रास्ट्रवाद ले?"
नेपाली सेनालाई भारतीय सेनाले दियो १ लाख डोज कोरोना खोप,"काठमाडौं : भारतीय सेनाले नेपाली सेनालाई एक लाख डोज कोभिड१९ विरुद्धको कोरोना खोप उपहारस्वरुप प्रदान गरेको छ । नेपाली सेनाको जंगी अड्डामा बिहीबार आयोजित एक समारोहमा गोर्खा ब्रिगेडका प्रमुख लेफ्टिनेन्ट जनरल पीएन अनन्थनारायणले नेपाली सेनाका रथी बालकृष्ण कार्कीलाई खोप हस्तान्तरण गरेका हुन्। भारत सरकारको 'खोप मैत्री' योजनाअन्तर्गत भारतीय सेनाले नेपाली सेनालाई सो खोप उपहारस्वरुप प्रदान गरेको हो। यसअघि पनि भारत सरकारले नेपाललाई खोप उपलब्ध गराएको थियो । कार्यक्रममा लेफ्टिनेन्ट जनरल अनन्थनारायणले गोर्खा सैनिकले भारतीय सेनामा देखाएको बहादुरी र समर्पणको प्रशंसा गर्दै गोर्खाली समुदायलाई सेवा गर्ने प्रतिवद्धता व्यक्त गरे। भारतले उपहार स्वरुप प्रदान गरेको खोपको स्वागत गर्दै रथी कार्कीले भारतीय सेनाले अघि बढाएको सहकार्यप्रति खुशी व्यक्त गरे। सन् २०२० यता कोभिशिल्ड खोप, स्वास्थ्य सामग्री, एम्बुलेन्सलगायतका सहयोगमार्फत भारतीय सेनाले नेपाली सेनालाई कोभिड१९ विरुद्ध लड्न सहयोग गरिरहेको छ । भारतीय सेनाले प्रदान गरेको यो खोप उपहारले दुई देश र दुई देशका सेनाबीचको सहकार्यलाई पुष्टि गर्दछ।"
नयाँ बानेश्वर क्षेत्र तनावग्रस्त बन्दा (फोटो फिचर),काठमाडौं: एमसीसीको विरोधमा बिहीबार पनि नयाँ बानेश्वर क्षेत्र तनावग्रस्त बन्यो। संसदमा एमसीसीको विषयमा छलफल हुने तालिका सार्वजनिक भएसँगै प्रदर्शनकारीहरु आज विहानैदेखि विरोध प्रदर्शनमा उत्रेका थिए। त्यस दौरान प्रहरीले सयौं सेल आश्रुग्यास प्रहार गरेको थियो। भीडलाई तीतर बितर बनाउन प्रहरीले आश्रुग्यास प्रहार गरेको बताएको छ। त्यसका दौरान पनि प्रदर्शनकारीले प्रहरीमाथि ढुंगामुढा प्रहार गरेका थिए। यहाँसम्म कि प्रहरीमाथि प्रदर्शनकारीले गुलेलीले समेत प्रहार गरेको बताइएको छ। अन्नपूर्ण पोस्टका लागि सुनिता डंगोल र सरोज वैजुले खिचेका तस्बिरहरु हेर्नुस्:
मेची राजमार्ग जीर्ण,"फिदिम : पूर्वी पहाडको लाइफलाइन मेची राजमार्ग जीर्ण अवस्थामा पुगेको छ। यसले सडक दुर्घटनाको जोखिम बढेसँगै पहाडको आर्थिक गतिविधिमा समेत नकारात्मक प्रभाव परेको छ। ताप्लेजुङदेखि पाँचथरको सदरमुकाम फिदिम, इलाम हुँदै झापाको चारआली जोड्ने २६८ किलोमिटर लामो यस सडक अधिकांश स्थानमा भत्किएको छ। झापाको चारआलीदेखि ७७ किलोमिटर इलामखण्डमा ६० वटाभन्दा बढी गोलाइ छन्। गोलाइ भएको अधिकांश स्थानमा सडक भत्किएको छ। पाँचथरको राँकेफिदिमखण्डको दर्जनांै स्थानमा सडक भत्किएका छन्। फिदिमकाबेलीखण्डमा गाडी गुडाउनै समस्या हुनेगरी सडकको बीच भागमा खाल्डाखुल्डी छन्। कात्तिक पहिलो साता पहिरो झर्दा सयाँै स्थानमा सडक भत्किएकोे छ। पहिरो पन्छाएर तत्कालका लागि सडक सुचारु गरिए पनि पूर्ण रूपमा सडक मर्मत नगरिँदा जोखिम बढेको हो। भिरालो जमिनमा गोलाइ भएको साँघुरो सडक भत्केपछि सवारीसाधन सञ्चालनमै समस्या भएको हो। सडकको अधिकांश स्थानमा ठूल्ठूला खाल्डा परेका छन्। कालोपत्रे भत्किएर हिलाम्मे बनेको सडकमा गाडी भासिएर निकै समस्या हुने गरेको छ। सडक डिभिजन कार्यालय इलामले मेची राजमार्ग संरक्षण र मर्मतको जिम्मा लिएको छ। बिग्रिएको सडक मर्मतमा डिभिजन कार्यालयले चासो नदेखाउँदा जीर्ण अवस्थामा पुगेको राजमार्गमा दुर्घटनाको जोखिम बढेको सवारी चालकहरू बताउँछन्। ज्यान जोखिममा राखेर गाडी चलाइरहेका छौं, पिकअप चालक भीम शंकरले भने, सडकको खराबीका कारण गन्तव्यमा पुग्न धेरै समय लाग्छ। यसले भाडा पनि बढ्छ। सवारीसाधानमा पनि खराबी आउँछ। राजमार्ग नै कच्ची सडक जस्तो बनेपछि दुर्घटनाको जोखिम बढेको ट्राफिक कार्यालय इलामका प्रमुख जनक तिम्सिना बताउँछन्। राजमार्गको दुरावस्थाका कारण दुर्घटनाको जोखिम बढेको हो, तिम्सिना भन्छन् । यो राजमार्गलाई इलाम, पाँचथर, ताप्लेजुङ र तेह्रथुमको उत्तरपूर्वी क्षेत्रको मेरुदण्डका रूपमा लिइन्छ। राजमार्ग जीर्ण बनेपछि पूर्वी पहाडको आर्थिक क्रियाकलापमा समेत समस्या भएको पाँचथर उद्योग वाणिज्य संघका अध्यक्ष दीपक नेपाल बताउँछन्। मेची राजमार्गबाट ढुक्कले सवारीसाधन चलाउने अवस्था छैन, नेपालले भने, हालसम्म पहाडमा मेची राजमार्गको विकल्प छैन। राजमार्ग जीर्ण बनेपछि पहाडका आर्थिक क्रियाकलापमा समेत नकारात्मक प्रभाव परेको छ। अप्ठ्यारो भूगोलमा बनेको राजमार्गमा क्षमताभन्दा धेरै भारवाहन गर्ने गाडी गुडाउनुपर्ने भएकाले सडकमा समस्या थपिएको सडक डिभिजन कार्यालय इलामका सूचना अधिकारी सञ्जय गौतमले बताए।पाँचथरखण्डको मर्मत गर्न गत वर्ष नै ठेक्का लागेको सडक डिभिजन कार्यालयले जनाएको छ। तर, हालसम्म सडक मर्मत भएको छैन।"
"रुकुममा टिपर दुर्घटना, दुईको मृत्यु, दुईजना घाइते","रुकुम : रुकुम पूर्वको भूमे गाउँपालिका४ झिङ्गेटारमा टिपर बा २ क ७०१८ नम्बरको टिपर पल्टिँदा दुईजनाको मृत्यु भएको छ । मृत्यु हुनेमा पुथाउत्तरगङ्गा गाउँपालिका १४ का अन्दाजी २५ वर्षीय गोविन्द बुढा र भूमे ५ उपल्लो साकिमका २५ वर्षीय दामु बुढा रहेका जिल्ला प्रहरी कार्यालयका सूचना अधिकारी प्रहरी निरीक्षक दीपेन्द्र बाँनियाले जानकारी दिए। उपचारका क्रममा उनीहरुको मृत्यु भएको प्रहरी निरीक्षक बाँनियाले बताए । यस्तै, दुर्घटनामा दुईजना घाइते छन् । घाइते हुनेमा लामा कन्स्ट्रक्सनका सव इञ्जिनियर दोलखाका अन्दाजी ३५ वर्षीय ध्रुव घिमिरे र उदयपुर चौबन्दिगढी नगरपालिका५ का २३ वर्षीय रामआशिष चौधरी रहेका छन् । निरीक्षक बाँनियाका अनुसार उनीहरु लामा कन्स्ट्रक्सनद्वारा निर्माण गरिराखेको धाउनेबालुवादेउखोला सडकखण्डमा कार्यरत रहेका थिए । सोही कन्स्ट्रक्सनकै टिपरले ढुंगा झार्ने क्रममा अनियन्त्रित भइ पल्टिँदा उनीहरुलाई किचेको जनाइएको छ ।"
पशुपतिमा दुई वर्षपछि महाशिवरात्रि मेला,काठमाडौं : पशुपति क्षेत्र विकास कोषले महाशिवरात्रिका अवसरमा पशुपति क्षेत्रमा लाग्ने एकहप्ते मेलाका लागि प्रतिस्पर्धाबाट कम्पनी छनोट गरेको छ । कोरोना महामारीका कारण दुई वर्ष रोकिएको मेला यस वर्ष भने सञ्चालन गरिने कोषका प्रवक्ता रेवतीरमण अधिकारीले जानकारी दिए। कोरोना सङ्क्रमण फैलने डरले २०७६ र २०७७ मा मेला स्थगित गरिएको थियो । यस वर्ष भने कोरोनाबाट बच्न जारी स्वास्थ्य मापदण्ड पूरा गरेर सावधानीसाथ मेला सञ्चालन गरिने उनले बताए। महाशिवरात्रिको भोलिपल्ट अर्थात् फागुन १८ गतेदेखि एक हप्ता पशुपति क्षेत्रस्थित वनकालीमा मेला सञ्चालन गरिनेछ । मेलाका लागि सबैभन्दा बढी रकम कबोल गर्ने नेपाल मेला महोत्सव सञ्चालन सङ्घलाई १५ लाख १५ हजारमा मेला सञ्चालनको जिम्मेवारी दिइएको कोषले जनाएको छ । मेलामा बालबालिका एवं वयस्कका लागि पिङलगायतका खेलहरुका साथै विभिन्न सामग्रीको किनमेल पनि गर्न सकिने गरी कक्ष सञ्चालन गरिने जनाइएको छ ।
भन्सार छलेर ल्याएका करिब डेढ करोड मूल्यका कपडा बरामद,"चितवन : भन्सार छलेर भित्र्याउँदै गरेको ठूलो परिमाणको कपडा प्रहरीले बरामद गरेको छ । वीरगंज नाकाबाट ल्याइइएका कपडा पूर्वी चितवनको पर्सा बजारमा बुधबार राती २ बजे प्रहरीले बरामद गरेको हो । इलाका प्रहरी कार्यालय खैरहनिको टोलिले ८६ पोका कपडा बरामद गरेको हो । सुराकीको आधारमा ईलाका प्रहरी कार्यालय चारवटा ट्रकमा ल्याइएको कपडा बरामद गरेको हो । इलाका प्रहरी कार्यालय खैरहनिका प्रहरी निरीक्षक सुवास भट्टको नेतृत्वको टोलिले गस्ति गरेको थियो । फलामको छड ढुवानी गरेको ट्रकमा लुकाएर ल्याएको अवस्थामा बरामद गरेको हो । वीरगंजबाट हेडौडाहुँदै काठमाडौं लैजादै गरेको कपडाको बिलबिजक नरहेकाले बरामद गरेको चितवन प्रहरी प्रमुख नवराज अधिकारीले बताए । करिब डेढ करोड बराबरको कपडा भएको अनुमान गरिएको छ । प्रहरीले ना ६ ख ११६६ , ना६ ख ११३ , ना ७ख ९२३४ , ना६ प ५०६१ नम्बरको ट्रकलाई प्रहरीले नियन्त्रणमा लिएको छ । राप्ति नगरपालिका ४ भन्डाराका बिरबहादुर खुलाल , निरबहादुर लामा , सुकमान गोले , र वडानम्बर पाचका दिपक चौलागाईं लाई प्रहरीले नियन्त्रणमा लिएको छ । प्रहरीले थप अनुसन्धान सहित आवश्यक कारवाहीका लागि बरामद गरेको कपडासहित ट्रक र चालक वीरगन्ज भन्सार कार्यालय पठाउने तयारी गरेको छ।"
बाघको आक्रमणबाट महिलाको ज्यान गयो,चितवन: बाघको आक्रमणमा परेर एक महिलाको मृत्यु भएको छ। बाघको आक्रमणबाट भरतपुर महानगरपालिका ६ बस्ने ४६ वर्षीय चिजा नेपालीको ज्यान गएको हो। आज दिउँसो चितवन राष्ट्रिय निकुञ्जको बेलसर पोष्ट नजिक बाघले आक्रमण गरेको निकुञ्जका सूचना अधिकारी गणेशप्रसाद तिवारीले बताए। घटनाको थप विवरण आउन बाँकी छ।
नीति कथा : सत्य लुक्दैन,"एउटा गाउँ थियो। गाउँ सुन्दर र उर्वर थियो। मानिसहरू सहयोगी, इमानदार र सन्तोषी थिए। केही विपत्ति परे एकजुट भएर समाधान गर्थे। त्यो गाउँमा धनीराम र चतुरेको परिवार पनि बसाइँ सरेर आयो। दुईमध्ये धनीराम कुरौटे प्रवृत्तिका थिए। उनले सोझा र इमानदार गाउँलेको मनोविज्ञान बुझे। लगभग एक वर्षपछि गाउँ भाँड्ने काम सुरु गरे। छिमेकी हाँसीखुसी मिलेर, एकअर्कोलाई सहयोग गरेर प्रेमपूर्वक बसेको देख्न सकेनन्। अब उनले हुँदै नभएको कुरा एकअर्कामा लगाएर गाउँले भाँड्ने काम सुरु गरे। जुन कामसँगै आएका चतुरेलाई पनि थाहा थियो। तर, केही बोलेनन्। सोझा गाउँले उनको सबै कुरा पत्याएर एकआपसमा मनमुटाव सुरु गरे। एक वर्षभित्रै धनीराम आफ्नो योजनामा सफल भए। सबै गाउँलेलाई एकआपसमा रुष्ट गराएर र आफू सबैको जाति बने। सज्जन गाउँले ईष्र्यालु, शंकालु र मतलवी बन्न थाले। सम्पूर्ण गाउँको वातावरण नै उल्टो बन्यो। गाउँमा धनीरामका षड्यन्त्र बुझ्न सक्ने मानिस कोही थिएनन्। पढेलेखेका युवा बाहिर थिए। एक दिन पढाइ सकेर हेमप्रसाद नामका युवा छुट्टी मनाउन गाउँमा आए। बदलिएको वातावरण देखेर छक्क परे। त्यस्तो एकअर्काको प्रशंसा गरेर नथाक्ने गाउँले आपसमा द्वेष, आक्रोश, शंका र घृणामा व्यस्त थिए। हेमप्रसादलाई जड कुरो बुझ्न बेर नै लागेन। उनी धनीरामलाई भेट्न गए। धनीरामको बोल्ने शैलीमा नै चरित्र स्पष्ट झल्किन्थ्यो। हेमप्रसादले भोलिपल्ट गाउँका मानिस भेला गरेर रहस्य बुझ्ने निधो गरे। भोलिपल्ट सबै गाउँले भेला गरेर एकएक गरी सोधे। फलानोले मेरो भैंसी भीरबाट धकेल्यो। मेरो घाँस काट्यो। फलानाले कुलो भत्काइदियो। यस्तै सयौं आरोप एकआपसमा लाउन थाले। हेमप्रसादले कसरी थाहा पाउनुभयो भनी सोध्दा सबैले एकै स्वरमा धनीरामले भनेको हो भने। हेमप्रसादले धनीरामतिर पुलुक्क हेरे धनीराम कालो र नीलो भइसकेका थिए। सबै कुरा छर्लंग भयो। रिसको आवेगमा गाउँले उग्र बनेर धनीरामलाई पिट्न जाइलागे तर हेमप्रसादले त्यसो हुन दिएनन्। धनीरामले पछुतो मान्दै अब त्यस्तो काम कहिल्यै नगर्ने कसम खाँदै हात जाडेर माफी मागे। नैतिक शिक्षा : हामीले कसैले भनेको कुरालाई एकै पटकमा विश्वास गरिहाल्नु हुँदैन। सत्य कुरा बुझेर मात्रै निर्णय लिनुपर्छ।"
वडाध्यक्षले चलाएको मोटरसाइकलको ठक्करबाट पैदलयात्रुको मृत्यु,उदयपुर : वडाध्यक्षले चलाएको मोटरसाइकलको ठक्करबाट उदयपुरमा एक पैदल यात्रुको ज्यान गएको छ । बुधबार बेलुका त्रियुगा नगरपालिका ६ का वडाध्यक्ष ४०वर्षीय निर्मलकुमार चौधरीले चलाएको स१ब८९७ नम्बरको सरकारी मोटरसाइकलको ठक्करबाट स्थानीय ५० वर्षीय रामचन्द्र चौधरीको ज्यान गएको हो । सदरमुकाम गाईघाटबाट घरतर्फ जाने क्रममा गाईघाटकदमाह सडकखण्डको त्रियुगा नपा ६ कुमारीचौकमा दुर्घटना हुँदा चौधरीको ज्यान गएको जिल्ला प्रहरी कार्यालयका एसपी सुवासचन्द्र बोहोराले बताए । दुर्घटना लगत्तै स्थानीयको सहयोगमा उपचारका लागि बिराटनगर लैजानेक्रममा चौधरीको बाटोमा नै ज्यान गएको उनले बताए । दुर्घटनामा परी गम्भीर घाइते भएका वडाध्यक्ष चौधरीलाई उपचारका लागि विराटनगर लगिएको छ । घटनाका प्रत्यक्षदर्शीका अनुसार वडाध्यक्ष चौधरीले मादकपदार्थ सेवन गरी मोटरसाइकल चलाएका थिए ।
खेल्दै गरेका बालकको पानीको खाल्डोमा डुबेर मृत्यु,विराटनगर : घरनजिकै खाल्डोमा जमेको पानीमा डुबेर बुधबार साँझ मोरङको जहदा गाउँपालिका७ मझारेस्थित सिर्सियामा एकजना नाबालकको मृत्यु भएको छ । महेश हस्दाका ३० महिनाका छोरा रविन हस्दाको डुबेर मृत्यु भएको मोरङ प्रहरीका प्रवक्ता डीएसपी मञ्जील मुकारुङले जानकारी दिए । उनका अनुसार घरअगाडि रहेको कल (ट्युबेल)को पानी जमेको खाल्डोमा खसेर बेहोस भएको अवस्थामा उद्धार गरी बालकलाई उपचारका लागि विराटनगरको कोसी अस्पताल ल्याइएको थियो । उपचारका क्रममा चिकित्सकले साँझ ५ बजेतिर मृत घोषित गरेका हुन् । प्रहरीका अनुसार आमा बजार गएको र बुवा घरकै काममा व्यस्त भएका बेला खेल्दै जाने क्रममा बालक खाल्डोमा खसेर डुबेको खुलेको छ । डीएसपी मुकारुङले घटनाका बारेमा अनुसन्धान थालिएको बताए ।
"प्रहरी र तस्करबीच दोहोरो फायरिङ, एकको मृत्यु",सिमरा : अवैध लागुऔषध गाँजा नियन्त्रणमा लिने क्रममा प्रहरीले चलाएको गोली लागी बाराको सिम्रौनगढमा एकजनाको मृत्यु भएको छ । घटनामा अर्का एकजना घाइते भएका छन् । नेपालबाट भारततर्फ गाँजा लैजादै गरेको सूचना पाएपछि सिम्रौनगढस्थित ईलाका प्रहरी कार्यालयबाट प्रहरी टोली खटिएको थियो। बुधबार रातीको समयमा गाँजा लिएर तस्करको समूह महुवानी आएपछि दोहोरो फायरिङ भएको हो । प्रहरीले नियन्त्रणमा लिन खोजेपछि उक्त समूहले गोली चलाएको र प्रहरीले जवाफी कारवाही गरेको प्रहरी प्रवक्ता राजेश थापाले बताए । प्रहरीमाथी गोली चलाएर भाग्न खोजेका उनीहरुमध्ये दुईजनालाई प्रहरीले घाइते अवस्थामा नियन्त्रणमा लिएको थियो । घाइतेमध्ये एकको उपचारका क्रममा मृत्यु भएको हो । मृतकको पहिचान भने खुलेको छैन् । घटनामा संलग्न भारत मोतिहारीका ४० वर्षीय हिरदेश गिरी प्रहरी नियन्त्रणमा छन् । उनीहरुको साथबाट प्रहरीले ७५ केजी गाँजा समेत बरामद गरेको छ । प्रवक्ता थापाका अनुसार ६७ जनाको समूहमा रहेका तस्करले पाँचवटा बोरामा हालेर गाँजा भारततर्फ लैजादै गरेका थिए । पूर्वसूचना पाएको प्रहरीले तस्करको समूहलाई नियन्त्रणमा लिन 'एम्बुस' थापेर बसेको थियो । सोही क्रममा प्रहरीले नियन्त्रणमा लिन खोज्दा घटना भएको हो । प्रहरीले घटनाको थप अनुसन्धान सुरु गरेको प्रवक्ता थापाले बताए ।
सुनको मूल्य तोलाको ९९ हजार पुग्यो,"काठमाडौं : नेपाली सुनचाँदी बजारमा सुनको मूल्य प्रतितोला दुई हजार ५०० रुपैयाँले बढेको छ। नेपाल सुनचाँदी व्यवसायी महासंघका अनुसार बिहीबार छापावाल सुनको मूल्य प्रतितोला ९९ हजार रुपैयाँ तोकिएको छ। बुधबार प्रतितोला ९६ हजार ५०० रुपैयाँमा कारोबार भएको थियो। यस्तै, आज चाँदीको मूल्य पनि बढेको छ। चाँदीको मूल्य अघिल्लो कारोबार मूल्यका तुलनामा प्रतितोला ३५ रुपैयाँ बढेको छ। आज प्रतितोला १ हजार ३५५ रुपैयाँमा खरिदबिक्री भइरकेको छ। अघिल्लो दिन एक हजार ३२० रुपैयाँमा कारोबार भएको थियो। रुस र युक्रेनबीचको तनावको समाचारले सुनको भाउ समेत एक वर्ष यताकै उच्च विन्दुमा पुगेको जनाइएको छ। दुई देशबीचको तनावले एसियाली सेयर बजारमा समेत प्रभाव पारेको छ । बीबीसीका अनुसार, एसियाली सेयर बजार २ देखि ३ प्रतिशतसम्म घटेको छ । लगानीकर्ताहरु असुरक्षित महशुस गर्न थालेका छन् । अमेरिकी डलर र जापानी यान बलियो बन्दै गएको समेत समाचारमा बताइएको छ ।"
पक्राउ पूर्जी जारी भएपछि नायक पल शाह फरार,"काठमाडौं : पक्राउ पूर्जी जारी भएपछि नायक पल शाह (पूर्ण विक्रम शाह) फरार भएका छन् । जिल्ला प्रहरी कार्यालय तनहुँले अभिनेता पल शाह (पूर्ण विक्रम शाह)विरुद्ध पक्राउ पूर्जी जारी गरेपछि प्रहरीको सूचीमा उनी फरार रहेका हुन्। उमेर नपुगेकी किशोरीलाई यौन शोषण गरेको उजुरीका आधारमा तनहुँ प्रहरीले जिल्ला अदालतबाट अनुमति लिएर शाहविरुद्ध पक्राउ पूर्जी जारी गरेको हो। प्रहरीले शाहलाई पक्राउ गर्न सर्कूलर जारी गरेपनि उनलाई प्रहरीले भेट्टाउन सकेको छैन। बुधबार कीर्तिपुरमा भएको म यस्तो गीत गाउँछु २को प्रिमियरमा पनि पलले शाह उपस्थित भएका थिएनन्। महानगरीय प्रहरी परिसर काठमाडौं स्रोतले भने पक्राउ पूर्जी तनहुँबाट परिपत्र भएर आइपुगेको र शाहलाई नियन्त्रणमा लिएर तनहुँ पठाइने जानकारी दिएको छ । एक प्रहरी अधिकृतले भने, पल शाहलाई पक्राउ गर्न बुधबारै पक्राउ पूर्जी जारी भएको छ, हामीले खोजी रहेका छौँ, सम्भावित स्थानमा प्रहरी परिचालन गरेका छौँ, तर अहिले सम्म उनी पक्राउ परेका छैनन्। यता शाहले आफूमाथि गरिएको षड्यन्त्र गरिएको बताएका छन्। उनले फेसबुकमार्फत केहि दिन अगाडि प्रसारित अडियो क्लिपमा आफूमाथि सुन्न नसकिने खालको कुरा गरेको उल्लेख गरेका छन्। उनले आफू दोषी भए नेपालको कानुन बमोजिम सजाय भोग्न तयार भएको उल्लेख गरेका छन्। मुलुकी अपराध संहिता २०७४ अनुसार मजुरी लिएर भएपनि अठार वर्षभन्दा कम उमेरको कुनै बालिकालाई करणी गरेमा निजले त्यस्तो महिला वा बालिकालाई जबर्जस्ती करणी गरेको मानिने उल्लेख छ। १६ देखि १८ वर्षसम्म कम उमेरकी महिला भए १० देखि १२ वर्ष कैद सजायको व्यवस्था छ। पीडित किशोरीको उमेर १७ वर्ष रहेको छ। शाहविरुद्ध पीडितका आफन्त प्रहरी कार्यालय पुगेर बुधबार दिउँसो उजुरी दर्ता गराएका थिए । पीडितलाई विवाह गर्ने प्रलोभन देखाएर विभिन्न ठाउँमा पटक पटक जबर्जस्तीकरणी गरेको उजुरीपत्रमा आरोप लगाइएको छ। पल शाहविरुद्ध तनहुँ प्रहरीमा उजुरी पल शाहविरुद्ध पक्राउ पूर्जी जारी, के हुन्छ सजाय ?"
