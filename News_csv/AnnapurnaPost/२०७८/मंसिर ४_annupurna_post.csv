शीर्षक,विवरण
जबराको फैसला : मजदुरको सेयर नै गायब,"विराटनगर : विराटनगर महानगरपालिका १६ (साविकको विराटनगर२०) मा २००३ सालमा दी जुद्ध म्याच फ्याक्ट्री स्थापना भएको थियो। सलाई उत्पादन गर्ने देशकै पहिलो र ठूलो यो उद्योग २०४८ सालसम्म निरन्तर चल्यो। ऋणमा डुबेपछि त्यही वर्ष बन्द भयो। जहाँ सरकारको ३ प्रतिशत स्वामित्व थियो। सञ्चालक थिए, आनन्दराज श्रेष्ठ। श्रेष्ठले नेपाल राष्ट्र बैंकसँग लिएको २५ लाख ऋण तिर्न र कच्चा पदार्थ ल्याउन नसकेको प्राविधिक राजु श्रेष्ठ बताउँछन्। उनका अनुसार पारिश्रमिक नपाएका मजदुरले ५१ प्रतिशत सेयर लिएर २०५० सालदेखि पुनः सञ्चालनमा ल्याए। १० वर्षसम्म निरन्तर चलेपछि पुनः बन्द भयो, उनी भन्छन्। मजदुरसँग सेयर लिएर सुरेन्द्रलाल सुवालले उद्योग सञ्चालन गरेको उनको भनाइ छ। सुवालले मुस्किलले दुई वर्ष चलाए। त्यसअघि श्रेष्ठले लिएको ऋण मजदुरले ब्याजसहित गरी २९ लाख रुपैयाँ तिरेका थिए। पछि ऋण असुली न्यायाधिकरणका कर्मचारीको मिलेमतोमा एक करोडभन्दा बढी ऋण देखाइएको श्रेष्ठ बताउँछन्। उनका अनुसार उद्योगको सात बिघाभन्दा बढी जग्गा बेचेर ऋण असुली गर्ने योजना बैंकले बनाएपछि अर्को विवाद निम्तियो। बैंकले ऋण असुली न्यायाधिकरणमा उजुरी दियो। त्यसपछि उद्योग लिलामी प्रक्रियामा गयो। मजदुरलाई पारिश्रमिक दिन नसकेपछि सुवाल पन्छिए। सर्वोच्च अदालतमा मुद्दा पर्यो। न्यायाधिकरणले गलत मूल्यांकन गरेको दाबीसहित सुवालले २०७० असार ३१ गते सर्वोच्चमा मुद्दा दायर गरेको मजदुको भनाइ छ। ऋण तिर्न नसकेपछि असुलीका लागि जग्गा लिलाम गरिएको हो। तर, न्यून मूल्यांकन गर्दै न्यायाधिकरणका कर्मचारीकै मिलेमतोमा एक मात्र बोलपत्र स्वीकार गर्ने व्यक्ति खडा गर्दै सारडा ग्रुपलाई उक्त जग्गा ४ करोडमा बिक्री गरियो । सारडा ग्रुपका अनिल सारडाले लिलामी सकारे। तर, जग्गाको मूल्य १५ करोडभन्दा बढी पर्ने दाबीसहित मुद्दा दर्ता गरेका सुवालको रिट प्रधानन्यायाधीश चोलेन्द्रशमशेर जबरा र न्यायाधीश बमकुमार श्रेष्ठको संयुक्त इजलासले खारेज गर्ने फैसला सुनायो। प्रधानन्यायाधीश जबरा सम्मिलित इजलासले २०७७ चैत ९ गते रिट खारेज गरेपछि जग्गा सारडा ग्रुपकै भयो। मजदुरलाई बेवास्ता गरेर ठूलाबडाको पक्षमा निर्णय दिएको भन्दै उक्त फैसलाको आलोचना भयो। उद्योग सञ्चालन भएको स्थान खण्डहर बनेको छ। भौतिक संरचना जीर्ण बनेका छन्। १ सय ५० भन्दा बढी मजदुरले काम गरिरहेको उद्योग आर्थिक भार खेप्न नसकेपछि बन्द भयो, अर्का प्राविधिक लक्ष्मण सुब्बा भन्छन्, तर, मजदुरले पारिश्रमिक पाउन सकेनन्। उनका अनुसार १ सय १५ जनाभन्दा बढी मजदुरले पारिश्रमिक र सेयरबापतको रकम पाउन सकेका छैनन्। अर्कातिर मजदुरको सेयर नै गायब बनाइएको सुब्बाको भनाइ छ। अदालतले मजदुरको पीडालाई ध्यान नदिइकन चलखेलका भरमा फैसला गरिदियो, उनी भन्छन्, लिलामीमा जाँदा मजदुरको थैली नै छुटाइएछ। उनका अनुसार बैंकले मजदुरको हरहिसाब छुटाए पनि न्यायाधिकरणले त्यसैलाई सदर गरेर आफूखुसी मुद्दा दिएको पाइयो। बैंकले उजुरी दिएपछि ऋण असुली न्यायाधिकरणका कर्मचारीको मिलेमतोमा सर्वोच्चमा मुद्दा दायर गरिएछ, उनी भन्छन्, ५१ प्रतिशत सेयर रहेका मजदुरले अहिलेसम्म एक रुपैयाँ पनि पाएका छैनन्। मजदुरहरू सेयर र काम गर्दाको पारिश्रमिकको पर्खाइमा रहेको उनी बताउँछन्। उनका अनुसार पुरानो हरहिसाब चुक्ता नगरिकन कसैलाई पनि उद्योग परिषरमा प्रवेश गर्न नदिने पक्षमा मजदुर छन्। स्थानीय अगुवा मनोज खड्का बैंक, न्यायाधिकरण र प्रधानन्यायाधीशको बदमासीको सिकार मजदुरहरू बनेको बताउँछन्। बैंकले मजदुरको हरहिसाब नै नगरी फ्याक्ट्रीको जग्गा लिलामीका लागि उजुरी दियो। त्यसलाई न्यायाधीकरणका कर्मचारीले सहयोग गरे, उनी भन्छन्, पछि सर्वोच्चले पनि जथभावी फैसला दिएको पाइयो। त्यसको पीडा मजदुरले भोगिरहेका छन्। वर्षौंसम्म पसिना बगाएकाहरूको हिसाबकिताब नगरी सबै पक्षको मिलेमतोमा गरिएको मजदुरमारा निर्णय मान्य नहुने उनी बताउँछन्। मजदुरको गायब बनाइएको सेयर फिर्ता हुनुपर्ने र पारिश्रमिक मजदुरले पाउनुपर्ने मुख्य माग रहेको उनको भनाइ छ। उद्योगकै जग्गा लिलामीको कुरा आउँदा मजदुरको अवस्था के छ, उनीहरूले पारिश्रमिक पाएका छन् कि छैनन् भन्ने बुझ्नुपर्ने थियो, उनी भन्छन्, तर सेटिङमा सबै काम भएपछि अहिले मजदुरहरू रोएर हिँड्नुपर्ने दिन आएको छ।"
लोभलाग्दो मटिहानी,"मठहरूको पनि महामठलक्ष्मीनारायण मठ। महन्थहरूका पनि महन्थ मानमहन्थ। सात प्रकारका माटोहरूको संगम स्थल सप्तमृतिका। त्रेता युगमा राम र सीताको विवाह हुँदा वेदी बनाउन माटो खनेर लगिएको मिथिलाको पावन भूमि। जहाँ छ ३०३ वर्ष पुरानो देशकै जेठो राजकीय संस्कृत माध्यमिक विद्यालय। नांगो खुट्टाले तय गरिने १३३ किलोमिटरको १५ दिने माध्यमिक परिक्रमाको एक प्रमुख विश्राम स्थाल। हप्तैपिच्छे हुने अनेकन पर्वतोहार। यी सबै मटिहानीका साँढे ५ सय वर्ष पुरानो पहिचान मात्रै होइन, नेपालको धार्मिक, सांस्कृतिक र शैक्षिक धरोहरको वैभव पनि हुन्। बिडम्बना, मटिहानीसँग यी र यस्ता गौरवगाथा भए पनि गुमनाम जस्तै छ। रामानन्द सम्प्रदायका सिद्ध सन्त रामदास र सुफी सन्त (मुस्लिम धर्मगुरु) पिर बाबाको भूमि पनि मटिहानी हो। तर, राज्यको दृष्टिबाट कोसौं टाढा छ। सरकारबाट पाउनु पर्ने संरक्षण, सम्वर्द्धन र प्रवर्द्धन महोत्तरीको मटिहानीले पाउन सकेको छैन। बालगुरु षडानन्दजस्ता विद्वान्् जन्माएको दिव्यभूमि अझै राज्यको मुख ताक्दै छ। पछिल्लो समय अन्नपूर्ण पोस्ट्ले मटिहानीको गौरव खोजी गर्दै सामग्री प्रकाशन गर्दै आएको छ। यो सँगै सोमबार राष्ट्रपति विद्यादेवी भण्डारी मटिहानीको अवलोकन भ्रमणमा पुग्दैछिन्। राष्ट्रप्रमुख भण्डारीले लक्ष्मीसागरमा पूजापाठ, संस्कृत विद्यालय तथा मठ अवलोकन, परिक्रमा विश्रामस्थलको अवलोकन भ्रमण गर्दैै रंगशाला उद्घाटन गर्ने तालिका छ। प्रदेश २ को अस्थायी राजधानी जनकपुरधामबाट १५ किलोमिटर पश्चिमदक्षिण लागेपछि महोत्तरीको जलेश्वर आउँछ। त्यहाँबाट घरी पूर्व त घरी दक्षिण मोडिँदै मटिहानी बजार पुगिन्छ। बजार नपुग्दै गाउँकै मुखमा भव्य स्वागतद्वारले पाहुनालाई स्वागत गर्दछ। त्यो स्वागतद्वारमै संस्कृतको श्लोकबाट संस्कृत शिक्षाको गरिमालाई झल्काउँछ। गाउँ हुँदै अलिपर पुगेपछि झन्डै अढाई बिघामा लक्ष्मीसागर तलाउ फैलिएको देखिन्छ। तलाउको उत्तरतिरको किनारमा मुलुकभरका मठहरूका नायक लक्ष्मीनारायण मठ देखिन्छ। चुन, मासको दाल, काठ, इँट्टाको समिश्रणबाट दुई तलामा मठ ठडिएको छ। जहाँ मटिहानी मठको साँढे पाँच सय वर्षको इतिहास छ। जसले तागरशैलीको बखान गर्छ। साढे पाँच वर्ष पुरानो मठमठको प्रवेशद्वारको माथिल्लो भागमा टाढैबाट दुई सिंहको प्रतिमा देखिन्छ। त्यहाँ पुग्ने पाहुनाले मनमा उर्जा पैदा भएको ठान्छन्। गेटमै पुगेपछि दुई विशाल हात्तीले स्वागत गर्छ। जसलाई सौभाग्यको रूपमा आगन्तुकले भाग्यशाली ठान्ने गर्छन्। बिहान र साँझ पुग्दा साधुसन्तहरू लक्ष्मीनारायण भगवानको भजनकृतनमा झुमिरहेका हुन्छन्। ढोलक, झ्याली, कर्ताल र हारमोनियमको तालमा नाचगान गर्दै लक्ष्मीनारायण भगवान्को महिमा गान सुन्न र देख्न पाइन्छ। यो मठ राजगुठीको सूचीमा पर्छ। यहाँका मानमहन्थले देशभरीका अन्य मठका महन्थहरूको पगरीगुथाउँछन्। मिनि नेपालको झल्को लक्ष्मीसागरको पश्चिम किनारमा घाट छ। जहाँ हरेक बिहीबार लक्ष्मीनारायण भगवान्को आरती धुमधामसंग हुन्छ। त्यो घाटबाट दक्षिण लाग्दा सरोेबर किनारैमा ३०३ बर्ष पुरानो राजकीय संस्कृत माध्यमिक विद्यालय छ। जहाँ भगवान्रूपी देशैभरका सबै जातजातीका बटुकहरू संस्कृतमा स्वस्तिक वाचन गरिरहेका छन्। यहाँ पुग्दा मिनी नेपाल आएको भान हुन्छ। स्कूलको पश्चिमतिर नियाल्दा सुफी सन्त (मुस्लिम धर्मगुरु) पिर बाबाको मजार पुगिन्छ। त्यहाँ शुक्रबार मुस्लिम धर्मालम्बी नमाज पढ्छन्। यहाँ हिन्दू र मुस्लिमहरूको धार्मिक सहिष्णुता लोभलाग्दो छ। ईदजस्ता पर्वमा मजारमा ठूलो भिड लाग्छन्। त्यो दृश्य हेर्न त्यहाँका हिन्दू धर्मावलम्बी पनि सहभागी हुन्छन्। आफूलाई दुःखतकलिफ हुँदा पिर बाबालाई पुकार गर्न मुस्लिम मात्रै होइन, हिन्दू धर्मावलम्बीहरू पनि मजार पुग्छन्। मुस्लिमको ईस्लामिक क्यालेन्डर अनुसार हिजरी सम्वत्को पहिलो महिना मुहर्रममा मुस्लिम समुदाय ताजिया (दाहा) लिएर लक्ष्मीनारायण मठमा पुग्छन्। त्यहाँ मठाधिशलाई हजारौंको संख्यामा लाठी, घरेलु हात हतियार प्रदर्शन गरेर देखाउँछन्। त्यो दृश्य हेर्न हिन्दू पनि हजारौंको संख्यामा पुग्छन्। मठाधीस खुसी भएर आर्शिवाद र दक्षिण दिएर पठाउने चलन छ। इतिहास झल्काउँदै खन्ती र चिम्टायाज्ञवल्क्य लक्ष्मीनारायण विद्यापिठ मटिहानीका सहप्राध्यापक धु्रव रायका अनुसार, साढे पाँच सय वर्ष पहिले मटिहानीको जंगलमा पोखरी छेउ रूखमुनि रामानन्द सम्प्रदायका सिद्ध सन्त रामदास र सुफी सन्त पिर बाबा बस्थे। रामदास (तस्मैया बाबा) लाई पिर बाबाले भविष्यवाणी स्वरूप कुनै चमत्कारपूर्ण दृश्य भएको स्थानमा आफ्ना खन्ती र चिम्टा गाड्न सल्लाह दिए। एक दिन राम दासले एउटा बिरालालाई मुसाले आफ्नो वशमा पारेको अद्भुत दृश्य अवलोकन गरे। उनले पिर बाबाको भविष्यवाणी स्मरण गर्दै त्यसै ठाउँमा अठारौं शताब्दीपूर्व खन्ती र चिम्टा गाडे र मठको स्थापना गरे। जुन अहिले पनि यथावत् छ। मटिहानी प्रजातान्त्रिक आन्दोलनका शहिद केशव कोईरालाको क्रान्तिकारी भूमि पनि हो। मिथिलाको पावन भूमित्रेता युगमा माता सीताको विवाह हुँदा मटकोरमा मटिहानीबाट माटो खनेर लगिएको थियो। जनकपुरमा त्यही माटोबाट वेदी बनाइएको थियो। माटो खनेकै ठाउँमा लक्ष्मीसागरमा तस्मैया बाबाले स्नान गर्दा भगवान् लक्ष्मीनारायणको मूर्ति भेटाएका थिए। त्यस मूर्तिलाई प्राणप्रतिष्ठा गरेपश्चात् नैवेद्यको रूपमा खीर अर्पण गरी लक्ष्मीनारायण भगवान्को मन्दिर स्थापना गरे। मिथिला क्षेत्रको मटिहानीमा मात्रै सात प्रकारको माटो पाइन्छ। त्यसैले मटिहानीलाई सप्तमृतिकाको संगम स्थल पनि भन्छन्। संगम नदीको माटो, राजदुवार (गढी), हात्तीसार, तबेला (घोडासार), गौशाला (गाई गोठ), लक्ष्मीसागर (सरोबर), धमिराको माटो मिथिला क्षेत्रमा प्रचलित छ। त्यसैले भगवान् राम र सीताको विवाहमा वेदी निर्माणका ऋषिमुनीले मटिहानीको माटोलाई रोजेका थिए। जानकी मन्दिरका उत्तराधिकारी महन्थ रामरोशन दास वैष्णब भन्छन्, त्रेताकालमा माता सीताको विवाहमा माटो खनेर ल्याउने एउटा विध मटिहानीमा भएको थियो। मटिहानीलाई एउटा कुण्डको रूपमा पनि लिइन्छ। विवाह, पूजाआजा, शिलान्याश, गृहप्रवेश गर्दा १० गाउँका गाउँलेलाई मटिहानीको माटोलाई नभई हुँदैन। ३०३ वर्ष पुरानो गुरुकुलतस्मैया बाबाका शिष्य जयकृष्ण दास थिए। उनी आफै संस्कृतका महावैयाकरण थिए। उनले नै १७७५ सालमा संस्कृत पाठशाला (गुरुकुल)को स्थापना गरे। जुन अहिले राजकीय संस्कृत माध्यमिक विद्यालयको नामले चिनिन्छ। जहाँबाट नेपालमा औपचारिक शिक्षाको सुरुआत भएको राजकीय संस्कृत माध्यमिक विद्यालयका प्रधानाध्यापक ईश्वरीप्रसाद पौडेल बताउँछन्। १८२५ सालमा पृथ्वीनारायण शाहले नेपाल एकीकरण गरे। त्यसभन्दा ५० वर्ष पहिले मटिहानीमा गुरुकुल खोलिएको थियो। १९१० सालमा जंगबहादुर रानाले दरबार हाईस्कुल खोलेका थिए। दरबार हाईस्कुलको नामनिशान केही नहुँदै मटिहानी७ मा लक्ष्मीनारायण मठबाट संस्कृत गुरुकुल सञ्चालन थियो। तर, राज्यको नजरमा यो स्कूलले सोचेको जस्तो अभिभावकत्व नपाएको नव्य न्याय शास्त्रका डा गोविन्द चौधरी बताउँछन्। गुरुकुलको इतिहास गाउँका बुढापाखाबाट मात्रै सुन्न पाइन्छन्। दस्तवेज धमिराले खाइसकेको छ। डा चौधरी भन्छन्, यहीबाट ज्ञान आर्जन गरेर सयौंले विद्वान्को मानपदवी पाए। तर, मटिहानीको ऐश्वर्यलाई चिनाउने लाल अझै भेटिएको छैन। पुरातात्त्विक विभागले देशको जेठो स्कूलबारे अध्ययन, अनुसन्धान गरिनु माग गर्दै प्रधानाध्यापक पौडेल भन्छन्, विद्यालयको भ्रमण गर्न राष्ट्रप्रमुख आउँदै हुनुहुन्छ, अब हाम्रो विद्यालयले विशेष सहयोग प्राप्त गर्छ भन्ने आशा पलाएको छ। धार्मिक यात्राको भूमिमटिहानीको अर्को पौराणिक र ऐतिहासिक पक्ष हो, मिथिला माध्यमिक परिक्रमा। नेपाल र भारतमा गरिने १५ दिने मिथिला परिक्रमामा १३३ किलोमिटर नांगो खुट्टा तय गरिन्छ। यो धार्मिक यात्रा पनि हो। १८ औं शताब्दीबाट सुरु भएको यो परिक्रमा १५ विश्रामस्थल पर्छ जसमध्ये मटिहानी एक महत्त्वपूर्ण स्थल रहेको लक्ष्मीनारायण मठ मठिहानीका मानमहन्थ जगरनाथ दास वैष्णव बताउँछन्। परिक्रमा हाम्रो संस्कृति, हाम्रो सभ्यता हो। जहाँ जहाँ राम र सीताको चरण परेको छ, त्यहाँ त्यहाँ भ्रमण गर्दा मनोकामना पूरा हुने जनविश्वास छ, उनी थप्छन्, मिथिलाको सर्वाधिक लोकप्रिय १५ दिने मिथिला मध्यमा परिक्रमा हो। जहाँ ठूलो संख्यामा पहाडी समुदाय सहभागी हुन्छन्। यसको सर्वपक्षीय विकासमा सरकारले काम गर्नु पर्ने उनले औंल्याए। प्राचीन मिथिलाको राजधानी जनकपुरको चारैकुनामा राजा जनकले चारवटा शिवालय क्रमशः कलानेश्वर, जलेश्वर, क्षीरेश्वर र सप्तेश्वर स्थापना गरेका थिए। जसलाई आधार मानी परिक्रमा गर्ने परम्परा रहेको जानकी मन्दिरका उत्तराधिकारी महन्थ दास बताउँछन्। चारवटै शिवालय राजा जनकको इष्टदेव हुन्। राज्यसँग बढ्दो अपेक्षास्थानीय सरकार आएपछि मटिहानीका मठमन्दिर, शैक्षिक तथा धार्मिक स्थलको संरक्षण, सम्वर्द्धनमा लागि परेको छ। तर, बजेट अभाव छ। हालै मटिहानी नगरपालिकाले नगरभित्र रहेका प्रतापी थान मन्दिर, राघोबाबा मन्दिर, पासवान जातिका कूलदेवता राजा सलहेशको मन्दिरको जीर्णोद्धार गरेको छ। मटिहानी बजारमा घण्टाघर छ। जहाँ घण्टैपिच्छे समयको बोध गराउँछ। जलेश्वरमटिहानी सडक र मटिहानीजनकपुर सडक (रामजानकी पथ)मा नगर प्रवेशद्वार बनाइएको छ। लक्ष्मीसागरमा मनोरम घाट र चित्ताकर्षक पक्की घेराबेरा छ। राति झिलिमिली बत्ती बल्छ। मटिहानीबजारमा अतिथिगृह निर्माण गरिएको छ। लक्ष्मीनारायण मठअगाडि भव्य दुर्गा मन्दिर र विद्यालय परिसरमा नेपाली सेनाले अन्नपूर्ण भोजनालय निर्माण गरेको छ। मटिहानी नगरपालिका, प्रदेश सरकार, प्रदेश सभा सदस्य अभिराम शर्मा र प्रतिनिधि सभा सदस्य महन्थ ठाकुरको संसदीय कोषबाट धार्मिक स्थल संरक्षणका थोरबहुत कामहरू भएका छन्। मटिहानी नगरपालिका मेयर हरिप्रसाद मण्डल भन्छन्, मटिहानीको विकास तथा प्रवर्द्धनका लागि राज्यबाट न योजना बनाइयो न त भरपुर विकास बजेट आयो। अब राष्ट्रप्रमुखकै अवलोकन भ्रमण हुन गइरहेकाले मटिहानीको सांस्कृतिक, धार्मिक, पौराणिक पक्षको विकासमा राज्य र सरकारको ध्यान पुग्नेमा आशावादी रहेको बताए।"
सार्वजनिक पोखरी नै व्यक्तिका नाममा,"वीरगन्ज : प्रधानन्यायाधीश चोलेन्द्रशमशेर जबराले आफू न्यायाधीश हुँदा गरेको गलत फैसलाका कारण सार्वजनिक पोखरी नै व्यक्तिका नाममा पुगेको छ। जसका कारण वीरगन्ज छपकैयामा मेनरोडसँगै जोडिएको पोखरी मासिने अवस्थामा अवस्थामा छ। ३ बिघा १७ कट्ठामा रहेको यो पोखरी २०२२ सालको सर्भे नापीले ऐलानी जग्गामा रहेको देखाएको छ। तर, जबराका नातेदारसमेत पर्ने प्रमोदविक्रम शाहले अर्बौं रुपैयाँ मूल्य पर्ने पोखरीको जग्गा चलेखल गरी आफ्नो नाममा पारेका हुन्। वीरगन्ज महानगरपालिकाका प्रमुख विजय सरावगी छपकैयाको पोखरी महानगरकै रहेको बताउँछन्। कोही व्यक्तिले फर्जी कागजातका आधारमा आफ्नो नाममा दर्ता गराएको छ। त्यो हामी मान्दैनौं, सरावगी भन्छन्, व्यक्तिको नाममा दर्ता कायम गरिएको निर्णय बदरका लागि महानगरले सम्बन्धित निकाय र कार्यालयहरूमा तीन वर्षअघि नै पत्र लेखेर आग्रह गरिसकेको छ। छपकैयावासीले धार्मिक तथा सांस्कृतिक कार्यका लागि यो पोखरी उपयोग गर्दै आएका थिए। जग्गा कारोबारीले २०७२ असारमा माटोले पुर्न थालेपछि व्यक्तिको नाममा पुगेको खुलेको थियो। त्यसपछि स्थानीयवासीले अतिक्रमणविरुद्ध स्थानीयले पटकपटक प्रदर्शन र आन्दोलन गरेका छन्। शाह र उनीनिकट जग्गा कारोबारीले भने पोखरीको क्षेत्र माटोले पुरेर जग्गा बिक्रीका लागि तयारी अवस्थामा राखेका छन्। तर, स्थानीयवासीले विरोध गरेका कारण उनीहरूले ती जग्गा बिक्री गर्न भने सकेका छैनन्। सर्वोच्च अदालतका तत्कालीन न्यायाधीशद्वय जबरा र दीपकराज जोशीको संयुक्त इजलासले २०७१ भदौ ८ मा उक्त पोखरी शाहको नाममा कायम रहेको फैसला गरेको थियो। त्यसअघि २०५८ माघ २९ गते वीरगन्जस्थित नापी कार्यालय प्रमुख नापी अधिकृत सावीर अन्सारीलाई प्रभावमा पारेर शाहले पोखरी आफ्नो नाममा दर्ता कायम गराएका थिए। त्यसविरुद्ध तत्कालीन वीरगन्ज उपमहानगरपालिकाले अदालतमा मुद्दा दायर गरेको थियो। पर्सा जिल्ला अदालत र तत्कालीन पुनरावेदन अदालतले तत्कालीन वीरगन्ज उपमहानगरपालिका कार्यालयकै पक्षमा फैसला गरेका थिए। त्यसपछि जबराका नातेदार शाहले दुवै तहका फैसलाविरुद्ध सर्वोच्चमा पुनरावेदन गरेका थिए। त्यसपछि २०७१ भदौमा सर्वोच्चले जिल्ला र पुनरावेदन फैसला उल्ट्याउँदै शाहको पक्षमा फैसला गरेको थियो। वीरगन्ज महानगरपालिकाको नगर कार्यपालिका बैठकले २०७५ साल माघ २० गते शाहले हड्पेको पोखरी महानगरकै कायम गराउन प्रदेश सरकार, प्रधानमन्त्री तथा मन्त्रिपरिषद्को कार्यालय र राष्ट्रपतिलाई चिठी पनि लेखेको थियो। तर त्यसको सुनुवाइ भएको छैन। स्थानीय अगुवा जफर मियाँ छपकैया पोखरीलाई पुनः सार्वजनिक कायम गराउन पर्सा जिल्लामा नौ मुद्दा विचाराधीन रहेको बताउँछन्। शाहले अदालतमा पहिले र अहिले पेस गरेका प्रमाणहरू सबै किर्ते र फर्जी नै हुन्, उनी भन्छन्, पोखरी सार्वजनिक सम्पत्तिका रूपमा कायम नगराएसम्म हामी चुप लागेर बस्दैनौं। छपकैयाकै सम्शुदिन मियाँ भूमाफियाले किर्ते र फर्जी गरेर अदालतलाई प्रभावमा पारेको बताउँछन्। जिल्ला र पुनरावेदन अदालतको फैसला सर्वोच्चले उल्ट्याइदियो, उनी भन्छन्, यो देशमा न्यायालय पनि बिक्दो रहेछ। अर्का स्थानीय जोधा साह सोनार भूमाफियाले आफ्नो बनाएर पोखरी पुरेपछि छठ पूजा गर्न सास्ती हुने गरेको बताउँछन्। जहाँ स्थानीयवासीले दशकौंदेखि छठघाट बनाएर छठ पूजा गर्दै आएका थिए। सोनार भन्छन्, ४५ वर्ष अघिसम्म यही पोखरीमा नुहाउने, कपडा धुने, छठ पूजा गथ्र्यौं। तर अहिले माटो पुरेर प्लटिङ गरिरहेका छन्। तत्कालीन वीरगन्ज नगर पञ्चायतले २०४३ सालमा यो पोखरी ठेक्कामा लगाएको थियो। त्यससम्बन्धी निर्णयमा नगर पञ्चायत सदस्य रहेका शाहले पनि हस्ताक्षर गरेको जानकार बताउँछन्।"
महामन्त्रीको दौडमा युवा नेता,"काठमाडौं : कांग्रेस महामन्त्री पदमा पुग्न दोस्रो पुस्ताका नेता मात्रै मैदानमा देखिएका छन्। सभापतिपछि कार्यकारी भूमिकामा महामन्त्री शक्तिशाली मानिन्छ। विगतका महाधिवेशनबाट यो पदमा एक जना मात्र निर्वाचित हुने व्यवस्था थियो। तर, विधान संशोधनपछि १४औं महाधिवेशनबाट दुई महामन्त्री निर्वाचित हुनेछन्। १४ पदाधिकारीमा कोषाध्यक्षबाहेक अरू निर्वाचित हुने व्यवस्था कांग्रेसले गरेको छ। महामन्त्रीका आकांक्षीहरू प्यानलमै उम्मेदवार बन्ने दाउमा देखिन्छन्। सभापति शेरबहादुर देउवा पक्षबाट बालकृष्ण खाँण, ज्ञानेन्द्रबहादुर कार्की, डा प्रकाशशरण महत, एनपी साउद, रमेश लेखक र विश्वप्रकाश शर्मा आकांक्षी छन्। राप्रपाबाट एकता गरी आएका सुनील थापा पनि संस्थापनबाटै उम्मेदवार बन्न लबिङ गरिरहेको नेताहरू बताउँछन्। वरिष्ठ नेता रामचन्द्र पौडेल पक्षबाट डा मीनेन्द्र रिजाल, गगन थापा र धनराज गुरुङ आकांक्षी छन्। नेता कृष्णप्रसाद सिटौला समूहबाट प्रदीप पौडेल आकांक्षी छन्। थापा पौडेल पक्षलाई एकजुट बनाएर आफू उम्मेदवार बन्ने रणनीतिमा रहेको नेताहरू बताउँछन्। देउवाइतर समूहबाट सभापतिमा साझा उम्मेदवार बन्ने धारणा नेताहरूले राख्दै आए पनि सहमति जुटेको छैन। पौडेल समूहबाट जसले सभापति पाउंँछ, त्यहीभित्रको अर्को पक्षले महामन्त्री पाउने नेताहरू बताउँछन्। डा शशांक कोइरालाले सभापति पदको उम्मेदवारी नपाए डा रिजाललाई महामन्त्री अघि सार्ने सम्भावना छ। डा शेखर कोइराला सभापतिको उम्मेदवार नबने गुरुङलाई महामन्त्रीमा अघि सार्ने सम्भावना रहेको युवा नेता बताउँछन्। तरुण दल र नेवि संघको सांगठनिक नेटवर्कमा राम्रो पकड भएका खाँण सशक्त दाबेदार देखिएका छन् । तर, देउवा पक्षकै सहमहामन्त्री डा महत भन्छन्, सबै शीर्ष नेतृत्वसँग छलफल गरेरै अगाडि बढेको छु। सहमहामन्त्री भइसकेकाले महामन्त्रीमा मेरो उम्मेदवारी स्वाभाविक हो। २०४८ मै नेवि संघ सभापति भएका साउद पनि संगठनमा बलिया छन्। मेरो उम्मेदवारीको पहिलो प्राथमिकता नै महामन्त्री हो, उनी भन्छन्, शीर्ष नेतृत्वमा मिलेर जानुपयो भने पनि म प्रमुख पदाधिकारी पदको उम्मेदवारबाट बाहिर जान्नँ। देउवानिकट अर्का नेता लेखक महामन्त्री पदमा आफूले उम्मेदवारी पाउनुपर्ने बताइरहेका छन्। प्रवक्ता शर्माले उम्मेदवारी घोषणा नै गरिसकेका छन्। पौडेल पक्षमा सहमति भए गुरुङ सहमहामन्त्रीको उम्मेदवार हुन सक्ने नेताहरू बताउँछन्। शिव हुमागार्इं, उमाकान्त चौधरी, प्रदीप पौडेल, गुरु घिमिरे, बद्री पाण्डे, सरिता प्रसाईं, जीवन परियार, रामकृष्ण यादवलगायत नेताले सहमहामन्त्री उम्मेदवार सुरक्षित हुन महामन्त्रीमा दाबी गरिरहेको नेताहरू बताउँछन्। समानुपातिक समावेशी समूहबाट आठ सहमहामन्त्रीको व्यवस्था छ। खुला सहमहामन्त्रीमा देउवाको टिमबाट सुरेन्द्र पाण्डेलगायत नेता दाबेदार छन्। समावेशी सहमहामन्त्रीमा डिना उपाध्याय, ईश्वरी न्यौपाने, कमला पन्त, पुष्पा भुसाल, अम्बिका बस्नेत र डिला संग्रौलाको दाबेदारी छ। मधेसीतर्फ महेन्द्र यादव र अजय चौरासिया, पिछडिएको क्षेत्रतर्फ कर्णालीका मुख्यमन्त्री जीवनबहादुर शाही दलिततर्फ मीनबहादुर विश्वकर्मा र मानबहादुर विश्वकर्मा, जनजातितर्फ भीष्मराज आङदाम्बे, मुस्लिमतर्फ फरमुल्लाह मन्सुर, थारूतर्फ रामजनम चौधरी, उमाकान्त चौधरीलगायतको दाबेदारी छ। सहमहामन्त्रीमै खुलातर्फ गुरु घिमिरे, दीपक गिरी र हृदयराम थानीको दाबेदारी छ। काठमाडौंमा मंसिर २४ गतेदेखि तीन दिन महाधिवेशन हुँदै छ।"
राजधानीमा हस्तकला मेला (फोटोफिचर),"काठमाडौं : कोरोना संक्रमण घटेसँगै काठमाडौंमा मेला सुरु भएको छ। राजधानीको बौद्धस्थित हायात होटलमा शुक्रबार प्रधानमन्त्री शेरबहादुर देउवाले उद्घाटन गरेका हुन्। कोरोना महामारीका कारण सिथिल बनेको नेपाली हस्तकलाको आन्तरिक तथा वाह्यै बजारलाई पुनःचलायमान बनाउन मेलाले महत्वपूर्ण भूमिका खेल्ने आयोजकको अपेक्षा रहेको छ। मेलामा हस्तकला लगायत विभिन्न वस्तुको करिब एकसय २० स्टल रहेका छन् भने मेलाको प्रमुख आकर्षणमा कला प्रतियोगिताअन्तर्गत नेचुरल फाईवर(प्राकृतिक रेसा) र फिलगिरी गरी दुई विधामा प्रतियोगिता गरिने र प्रतियोगीलाई पुरस्कृतसमेत गरी कला प्रतियोगितका संयोजक राजमान वज्राचार्यले बताए। नेपाली हस्तकलालगायतका अन्य उत्पादित सामानको स्वदेशी तथा अन्तरराष्ट्रिय बजार प्रवद्र्धन, नेपाली उद्यमी व्यवसायी र बिदेशी हस्तकला आयातकर्ताबीचमा व्यवसायिक सम्बन्ध विकास, विदेशी हस्तकला आयातकर्ताउपभोक्तालाई नेपालमा एक निश्चित मितिमा अन्तरराष्ट्रियस्तरको ब्यापार मेला आयोजना हुन्छ भन्ने सन्देश प्रबाह गर्नु मेलाको मुख्य उद्देश्य रहेको आयोजकले जनाएको छ। मेला आइतबारसम्म चल्नेछ। तस्बिर : अशोक दुलाल"
"मुस्ताङमा पर्यटक बढे, सबैभन्दा धेरै भारतीय","जोमसोम : मुस्ताङमा भारतीय पर्यटकको संख्या क्रमशः बढ्न थालेको छ। कोरोना कहरका कारण गत बैशाखदेखि बन्द भएको मुक्तिनाथ मन्दिर ६ महिनापछि पुन सर्वसाधारणका लागि खुल्ला गरिएको थियो। स्थानीय प्रशासनले मुस्ताङ घुम्ने पर्यटक तथा दर्शनार्थीलाई पिसिआर रिपोर्ट ,एन्टिजेन रिपार्ट वा खोप कार्डका आधारमा जिल्ला प्रवेश गर्ने अनुमति प्रदान गरेको थियो। आन्तरिक पर्यटकका साथै भारतीय पर्यटकको संख्या वृद्धि भइरहेको अन्नपूर्ण संरक्षणक्षेत्र आयोजना ,ईलाका संरक्षण कार्यालय अन्तर्गत पुथाङ एक्याप पर्यटक चेक पोष्टले जनाएको छ। एक्याप पर्यटक चेक पोष्टका अनुसार असोज ४ गते कार्तिक ३० गतेसम्ममा १६ सय ४५ जना भारतीय पर्यटक र ३ सय ३८ जना तेश्रो मुलुकका विदेशी पर्यटकले मुस्ताङ भ्रमण गरेका छन्। एक्याप पर्यटक चेक पोष्टले पोखरा हुँदै दिनुहँ १ सयको हाराहारीमा भारतीय तथा तेश्रो मुलुकमा पर्यटकले परमिट पेश गर्ने गरेको जनाएको छ। यस्तै, मुक्तिनाथ मन्दिर खुल्ला भएसँगै गत असोजको पहिलो हप्ता तारा एअरको जहाजले पोखराजोमसोम नियमित हवाई उडान सुरु गरेको थियो।हवाई उडान सुरु भएसँगै मुस्ताङमा भारतीय पर्यटक आउन थालेको तारा एअरका जोमसोम स्टेशन प्रमुख सुजन लालचनले जानकारी दिए। उनका अनुसार केही हप्तादेखि पोखरा हवाई उडानको संख्या बढ्न थालेको र अहिले दैनिक ९ वटा सम्म उडान भइरहेको जानकारी दिए। तारा एअरको दुई वटा जहाजले यात्रु ओसारपोसार गरिरहेको छ। कोरोना कहर अघिको रेकर्डमा सार्क तथा तेश्रो मुलुकका गरी बर्सेनि ६० हजार विदेशी पर्यटकले मुस्ताङ भ्रमण गर्ने गर्थ्यो।यस्तै, स्वदेशी पर्यटक पनि मुक्तिनाथ दर्शन, कोरलानाका अवलोकन र कागबेनीमा श्राद्ध गर्नका लागि बर्सेनि ३ लाखभन्दा बढी पर्यटक आउने गरेका थिए। कोरोनाले प्रभावित बनेको मुस्ताङको पर्यटन बिस्तारै लयमा फर्किदै छ। दशैतिहार र छट पर्वको सेरोफेरोमा ५० हजारभन्दा बढी स्वदेशी पर्यटक मुस्ताङ आएका थिए। मुस्ताङ आएका पर्यटकमध्ये एक चौथाई स्वदेशी पर्यटक भने उपल्लो मुस्ताङको कोरलानाका सम्म पुग्न गरेका छन्।"
छाङरु नपुगी फर्किए गणक,"दार्चुला : जिल्लाको व्यास गाउँपालिका१ स्थित तिंकर र छाङरुमा जनगणना गर्न गएका गणक फिर्ता भएका छन्। कठिन बाटोका कारण हिँड्न नसकेर गणक राजेन्द्र कार्की दुम्लिङबाट सदरमुकाम खलंगा फर्किएका हुन्। भारतीय प्रशासनले बाटो प्रयोग गर्न अनुमति नदिएपछि शुक्रबार बिहान ३ सदस्यीय गणकको टोली नेपाली बाटो भएर छाङरु र तिंकरतर्फ गएको थियो। टोलीमा रहेका गणक कार्की हिँड्न नसकेपछि फर्किएको जनगणना कार्यालय दार्चुलाका प्रमुख पदमराज पाण्डेले बताए', उनले भने, बाटो बिग्रिएकाले हिंड्न नसकेर गणक फर्किए।' जोखिम मोलेर २ जना भरिया लिएर हिँडेको टोली गन्तव्यमा नपुगी फर्किएको पाण्डेले बताए। दुम्लिङबाट छाङरु र तिंकरसम्म कुनै गाउँ छैन। जनगणना कार्यालय दार्चुलाका सहायक जनगणना अधिकृत खगेन्द्र कार्की, गणक राजेन्द्र कार्की र एक जना कार्यालय सहयोगी छाङरु र तिंकरका लागि गएका थिए। गणक हिँड्न नसकेर फर्किएपछि सहायक जनगणना अधिकृत, कार्यालय सहयोगी मात्रै त्यसतर्फ लागेका छन्। भारतले आफ्नो भूमिको बाटो प्रयोग गर्न नदिएपछि नेपाली भूमिकै बाटो भएर शुक्रबार जनगणना टोली तिंकर र छाङरुका लागि खलंगाबाट हिँडेको थियो। स्थानीयका अनुसार दार्चुला सदरमुकाम खलंगाबाट नेपाली बाटो भएर छाङरु र तिंकर पुग्न बाटो कठिन छ। खलंगाबाट करिब ३ दिन पैदलको जोखिमपूर्ण पैदलयात्रामा छाङरु र तिंकर पुगिन्छ। तिंकर र छाङरुमा एक सय २३ परिवारको बसोबास छ।तिंकर र छाङरुमा पहिलो चरणको सुपरिवेक्षण मात्रै हुन सकेको छ। जिल्ला प्रशासन कार्यालय दार्चुलाले २५ कार्तिक र ३० कार्तिकमा जनगणनाका लागि गणक भारतीय बाटो भएर जाने भएकाले सहजीकरण गरिदिन धार्चुला प्रशासनलाई पत्राचार गरेको थियो। तर, भारतीय प्रशासनले भने बाटो बिग्रिएको बहाना बनाउँदै अनुमति नदिएको प्रमुख जिल्ला अधिकार सिद्ध राज जोशिले बताए।"
मुस्ताङमा प्रहरीको भौतिक संरचना उद्घाटन,"जोमसोम : दुर्गम हिमाली जिल्ला मुस्ताङमा प्रहरीको आधुनिक भौतिक संरचना निर्माण भएको छ। मुस्ताङमा प्रहरीको भौतिक संरचना निर्माणका लागि संघ तथा प्रदेश सरकार मार्फत बजेट विनियोजन भएपछि प्रहरीको दैनिक कार्यसम्पादन सहज भएको छ। जिल्ला प्रहरी कार्यालय मुस्ताङको प्रहरी जवानदेखि जुनियर प्रहरी बस्ने आवास तथा भान्साघर निर्माणका लागि ३ करोड ४२ लाख र प्रहरी नायब उपरीक्षक, प्रहरी निरीक्षकको आवास तथा भान्साघर निर्माणका लागि १ करोड ३३ लाख बजेट विनियोजित भएको थियो। यस्तै संघीय सरकारबाटै प्राप्त २ करोड ९ लाख बजेटबाट प्रहरी चौकी घासाको कार्यालय कक्ष, शौचालय, पुरुष र महिलाको लागि अलगअलग हिरासत कक्ष र कर्मचारीको लागि बस्ने आवास तथा भान्सघर निर्माण भएको हो। उत्तरी चिनसँग सीमाना जोडिएको लोमान्थाङ गाउँपालिका५ लोमान्थाङमा सीमा प्रहरी चौकीको भौतिक संरचना निर्माण सम्पन्न भएको छ। गण्डकी प्रदेश सरकारबाट विनियोजित ३ करोड ७ लाख बजेटबाट लोमान्थाङमा सीमा प्रहरी चौकीको भौतिक संरचना निर्माण भएको हो। मुस्ताङको जोमसोमघाँसालोमान्थाङमा निर्माणको जिम्मा सन्त निर्माण सेवाले लिएको थियो। जिल्ला प्रहरी कार्यालय मुस्ताङ, घाँसा प्रहरी चौकी र सीमा प्रहरी चौकी गरी ४ वटै प्याकेजको भौतिक संरचनाको प्रहरी प्रधान कार्यालय, आवास तथा भौतिक परियोजना माहाशाखाबाट योजना तर्जुमा भइ जिल्ला प्रहरी कार्यालय मुस्ताङले निर्माण व्यवसायीसँग ठेक्का सम्झौता गरेको प्रहरी नायब उपरीक्षक इन्जिनियर केविनजङ्ग थापाले जानकारी दिए। मुस्ताङमा प्रहरीको भौतिक संरचना निर्माण भएसँगै प्रहरीको कार्यसम्पादनमा सहज हुने अपेक्षा गरिएको छ। यस्तै ३ वर्षअघि जिल्ला प्रहरी कार्यालयको कार्यालय भवन तथा हिरासत कक्ष संघीय सरकारकै बजेटबाट निर्माण भएको थियो। मुस्ताङमा प्रहरीको आधुनिक भौतिक संरचना नहुँदा कार्यालयमा कार्यरत प्रहरीको दैनिक जीवन कष्ठकर हुनुको साथै कार्यसम्पादनमा समेत असहज अवस्था रहेको थियो। ढुङ्गा र माटोले बनेको एक तले परम्परागत भौतिक संरचना हुँदा प्रहरीलाई काम गर्न अप्ठ्यारो पर्ने र हिउँदयाममा हिमपात हुँदा विभिन्न समस्या पर्ने गरेको थियो। लोमान्थाङमा पनि प्रहरीको जीर्ण भवन हुँदा त्यहाँ कार्यरत प्रहरीलाई असहज अवस्था बनेको थियो भने थासाङको घाँसामा लामो समयदेखि प्रहरी चौकी व्यक्तिको घरमा भाडामा बस्दै आइरहेको थियो। मुस्ताङ प्रहरीको भौतिक संरचना निर्माण भएसँगै जिल्ला प्रहरी कार्यालयका साथै प्रहरीको १६ वटा इकाईमध्ये दुई वटा इकाईमा कार्यसम्पादन सहज भएको जिल्ला प्रहरी कार्यालय मुस्ताङका प्रहरी नायब उपरीक्षक रामकुमार दानीले उल्लेख गरे। गण्डकी प्रदेश प्रहरी प्रमुख एवम् प्रहरी नायब महानिरीक्षक दिवेश लोहनीले शनिबार जिल्ला प्रहरी कार्यालयको नवनिर्मित भौतिक संरचनाको उद्घाटन गरे। यस्तै उनले शनिबार प्रहरी चौकी घाँसाको भौतिक संरचनाको उद्घाटन गर्ने जनाएका छन् भने आइतबार सीमा प्रहरी चौकी लोमान्थाङको नवनिर्मित भौतिक संरचनाको उद्घाटन गर्ने कार्यक्रम रहेको जिल्ला प्रहरी कार्यालय मुस्ताङले जनाएको छ। प्रहरीको नवनिर्मित भौतिक संरचना उद्घाटनका क्रममा आयोजित कार्यक्रममा गण्डकी प्रदेश प्रहरी प्रमुख एंव प्रहरी नायब महानिरीक्षक दिवेश लोहनीले प्रहरी प्रधान कार्यालयले प्रहरीको भौतिक संरचना निर्माण क्रमिक रुपले राम्रो बनाउने उद्देश्य अनुसार काम भइरहेको बताए।हिजोका दिनमा केन्द्रबाट मात्र बजेट विनियोजन हुन्थ्यो,अब प्रदेश सरकारबाट पनि पूर्वाधार निर्माणमा बजेट विनियोजन भइरहेको छ', प्रदेश प्रहरी प्रमुख लोहनीले भने, प्रहरी पूर्वाधार निर्माणमा बजेट आउन थालेपछि पूर्वाधार निर्माणको कामले गति लिन थालेको छ। प्रदेश प्रहरी प्रमुख लोहनीले प्रदेश सरकारले एक प्रहरी एक खाटको अवधारणा लिएको र सो अनुसार प्रदेशका सबै प्रहरीलाई खाटको व्यवस्था भएको जानकारी दिए। पछिल्लो समय प्रहरीको भौतिक संरचना र जग्गा समेत आधुनिक बन्दै गइरहेकाले गर्दा प्रहरीको सुविधा मात्र नभइ काम गर्ने वातावरण निर्माण भइरहेको प्रदेश प्रहरी प्रमुख लोहनीले उल्लेख गरे। भौतिक संरचना उद्घाटनका क्रममा प्रदेश प्रहरी प्रमुख लोहनीले समुदाय प्रहरी साझेदारीको अवधारणा अनुसार प्रहरीहरु जनउत्तरदायी ढंगले कार्यसम्पादन गर्न मुस्ताङमा कार्यरत प्रहरीलाई निर्देशन दिए। यसअघि प्रदेश प्रहरी प्रमुख लोहनीले जिल्ला प्रहरी कार्यालय भवनको नवनिर्मित भौतिक संरचनाको निरीक्षण गरेका थिए।"
खोलामा डुबेर मेयरका छोराको मृत्यु,उदयपुर : उदयपुरको त्रियुगा नगरपालिकाका मेयर बलदेब चौधरीका छोराको खोलामा डुबेर शनिबार दिउँसो ज्यान गएको छ। साथीसँग पिकनिक खान चौदन्डीगढी नगरपालिका १० पुगेका ३० वर्षीय मनोज चौधरीको स्थानीय देबधार खोलामा डुबेर ज्यान गयको हो। मध्यान १२ बजे खाजा खाएर खोलामा नुहाउन गएका चौधरीको दहमा डुबेर ज्यान गएको जिल्ला प्रहरी कार्यालयका डिएसपि बेदप्रसाद गौतमले जानकारी दिए। खाजा खाएर बेपत्ता भएका चौधरी कतै नदेखिएपछि खोजी गर्दा दहमा डुबेको अवस्थामा फेला परेका सँगै गएका साथीलाई उद्धृत गर्दै मृतकका आफन्त रबिन्द्र चौधरीले बताए। घटनाको थप अनुसन्धान भैरहेको डिएसपि गौतमले जानकारी दिए। मृतकको शव पोस्टमार्टमका लागि जिल्ला अस्पताल लगिएको छ।
मकवानपुरमा एचआईभी संक्रमित बढे,"हेटौंडा : मकवानपुर जिल्लामा हाल एचआईभी संक्रमितको सङ्ख्या ३९९ पुगेको एक तथ्यांक देखाएको छ। यसको सङ्ख्या महिनैपिच्छे बढ्दै गएको हेटौंडा अस्पतालले जनाएको छ। प्रत्येक महिना ४५ एचआईभीका नयाँ संक्रमित देखिने गरेको छ। उक्त अस्पतालका अनुसार जिल्लामा ती संक्रमितमध्ये १४७ महिला, १४४ पुरुष र १८ तेश्रो लिङ्गी रहेको बताइएको छ। उनीहरुले उक्त अस्पतालबाट सङ्क्रमणविरुद्धको एआरटी औषधि नियमितरुपमा सेवन गरिरहेको जनाइएको छ। अस्पतालका एआरटी काउन्सुलर सुजल श्रेष्ठले जिल्लामा एचआईभी संक्रमितको सङ्ख्या बढ्दै गरेको जानकारी दिँदै मकवानपुरका केही संक्रमितका साथै अन्य जिल्लाका संक्रमितले समेत एआरटी खाइरहेका बताए। सन् २०१२ देखि हालसम्म जिल्लामा ३२ जनाको एचआईभी सङ्क्रमणबाट मृत्यु भइसकेको छ। एचआईभी हुँदैमा एड्स नहुने र एचआईभी संक्रमित धेरै वर्षसम्म स्वस्थ्य रहने भएकाले रोगलाई लुकाउन नहुने र समय समयमा उपचार गराउनु पर्ने उनको भनाइ छ। संक्रमित भएको लामो समयसम्म उपचार नगराएमा पछि उपचार गर्न समस्या हुने र किटाणु वृद्धि भएर संक्रमितको रोगसँग लड्ने क्षमता पनि कम हुने काउन्सुलर श्रेष्ठले बताए। एचआईभी संक्रमितमा लामो समयसम्म ज्वरो आउने, पसिना आउने, पखाला लाग्ने र अन्य कारणबाट समेत लामो समयसम्म सञ्चो नभए चिकित्सकसँग परामर्श गरी उपचार गराउनुपर्ने चिकित्सकको भनाइ थियो। असुरक्षित यौन सम्पर्क, संक्रमितको रगत तथा सिरिन्जको प्रयोगले यो रोग सर्ने भएकाले त्यसबाट जोगिनुपर्ने बताइएको छ। सरकाले यस रोगका सम्बन्धमा समय समयमा चेतनामूलक कार्यक्रम गरिरहेकोले रोग लुकाउन नहुनेमा काउन्सुलर श्रेष्ठले जोड दिए। रासस"
बलात्कारपछि यसरी भएको थियो अमृता सदाको क्रूर हत्या,"काठमाडौंः पुस्तौनी गरिबी जीवन। पति विदेशमा पसिना बगाइरहेका छन्। छाक टार्न धौधौ छ। रातिको ११ बजे, मोटरसाइलमा सवार दुई जना युवक आए। उनीहरुले महोत्तरीको भंगहा२ बखरी टोलकी ३५ वर्षीया अमृता सदा (मुसहनी)लाई झण्डा मेला हेर्न लगे। त्यसमध्ये एक जनालाई उनले पहिल्यैदेखि चिन्थे। मेला लैजान भनेर लगेका अमृतालाई गाउँ नजिकैको चौरमा लगेर उनीहरुले बलात्कार गरे। उनीहरुको पञ्जाबाट उम्किन अमृताले सक्दो प्रयास गरिन्। गुहार मागिन्। उनको गुहार कसले सुन्थ्यो र! उनको मुख जो उनीहरुले थिचेका थिए। मेला हेर्ने उनको सपना चकनाचुरमात्र भएन, उनले जीवन नै त्यागिन्। सुन्दै कहालीलाग्दो यो घटना गत १४ असोज, २०७८ को हो। आरोपीहरु पक्राउ परेपछि ढेड महिनापछि घटनाको रहस्य खुलेको छ। महोत्तरीको भंगहा नगरपालिका५ सीतापुरका २४ वर्षीय बिपिन मण्डल र धनुषाको क्षिरेश्वरनाथ नगरपालिका३ पर्सा पकडियाका ४२ वर्षीय मनोज यादवलाई घटनाको आरोपमा पक्राउ गरिएको जिल्ला प्रहरी कार्यालयका डीएसपी प्रकाश विष्टले पुष्टि गरे। आरोपीहरु मंसिर १ गते पक्राउ परेका थिए। रातभर बलात्कार पश्चात दलित महिलाको हत्या, दुई जना पक्राउ असोज १४ गते रातको करिब ३ बजे अमृतालाई उनकै घर अगाडि फालेर उनीहरु फरार भएका थिए। बलात्कारपछि बेहोस भएकी अमृतालाई गाउँलेले तत्कालै उद्धार गरेर क्लिनकमा लगेका थिए। तर उनको होस खुलेन। उनलाई प्रादेशिक अस्पताल जनकपुर लगियो। अफसोच उनी यो संसार छाडेर गइसकेकी थिइन्। आरोपी मनोजसँग अमृताको दुई वर्षअघि देखि चिनजान रहेको प्रहरी अनुसन्धानबाट देखिएको छ। १३ असोजको साँझ आरोपीहरु अमृताको घरमा पुगेका थिए। आरोपीहरु अमृताको घर आएर उनको फोन नम्बर लिएर फर्किएका थिए। राति ११ बजे उनलाई फोन गरेर मेला जान भनेको देखिन्छ। त्यसपछि अमृतालाई बाइकमा राखेर उनीहरु हिँडेका थिए, प्रारम्भिक अनुसन्धानबारे एसपी दिनेश आर्चाय भन्छन्, चौरमा लगेर उनीमाथि जबर्जस्ती गरियो। बलात्कारपछि आरोपीहरुले अमृतालाई निर्घात कुटपिट गरेर याताना दिइएको शरीरको विभिन्न भागमा देखिएको घाउले पुष्टि गर्छ। मृतक अमृताको निधार, खुट्टा र कम्मरमा गहिरो चोट देखिन्छ। आरोपीहरुले पनि अमृताको बलात्कार गरेको प्रहरी समक्ष बयान दिएका छन्। बलात्कारका क्रममा अमृताले प्रतिकार गर्न थालेपछि उनीहरुले कुटपिट गरेर यातना दिएका थिए। मोटरसाइकलमा ल्याएर अमृतालाई उनको घर अगाडि फालेर ती युवकहरु भागेको गाउँलेहरुले देखेका थिए। मोटरसाइकलको नम्बर नचिने पनि गाउँलेहरुले रंग भने प्रस्टै देखेका थिए। मोटरसाइकलको कलरबाट हामीले अनुसन्धान थाल्यौं। आरोपीहरु कहिले भारत, कहिले वीरगञ्जतिर लुकेर बसे। हामीले फरकफरक प्रहरी टोली खटाएर खोजिरह्यौं। आरोपीहरु घर आएका बेला प्रहरीको विशेष टोलीले पक्राउ गर्यो, एसपी आचार्यले अन्नपूर्णसँग भने। मृतक अमृता दलित समुदायकी महिला हुन्। उनी गाउँमा ज्याला मजदुरी गरेर परिवार पाल्दै आएकी थिइन्। अमृताले प्रतिकार नगरेको भए, सायद उनको हत्या नहुन सक्थ्यौं। जब प्रतिकार गरिन्, तब उनीहरुले यातना दिए, अनुसन्धानमा खटिएका एक प्रहरी अधिकारीले अन्नपूर्णसँग भने।"
"भक्तपुरमा मोटरसाइकल दुर्घटना, एक जनाको मृत्यु",भक्तपुर: अरनिको राजमार्ग खण्डअन्तर्गत सूर्यविनायकमा बागमती प्रदेश०२०३०प ०१६८ नंको मोटरसाइकल प्रदेश नं ३०१००३क ७८५१ नंको टिपरसँग ठोक्किएर आज दुर्घटना हुँदा मोटरसाइकल चालकको मृत्यु भएको छ। सूर्यविनायक नगरपालिका६ राष्ट्रिय वाणिज्य बैंक अगाडि मोटरसाइकलले टिपरलाई दाहिने साइडबाट ओभरटेक गर्ने क्रममा सडक डिभाइडरमा ठोक्किएर टिपरको पछाडिको चक्कामा परी दुर्घटना हुँदा काभ्रे रोशी गाउँपालिका३ घर भई हालः काठमाडौँ कलङ्की बस्ने २२ वर्षीय मिलन तामाङको मृत्यु भएको महानगरीय प्रहरी परिसर भक्तपुरका प्रहरी नायब उपरीक्षक दीपक गिरीले जानकारी दिए। दुर्घटनामा घाइते तामाङको भक्तपुर अस्पतालमा उपचारका लागि लगिएकामा अस्पतालमै मृत्यु भएको उनले जानकारी दिए। प्रहरीले टिपर चालक काभ्रे मण्डनदेउपुर नपा१० घर भई हालः काठमाडौँ चाबहिल बस्ने २८ वर्षीय सोमबहादुर लामा र दुर्घटनामा परेका दुवै सवारीलाई नियन्त्रणमा लिई प्रहरी बृत्त जगातीमा राखेर थप अनुसन्धान भइरहेको उनले जानकारी दिए।
बाल्यकाल जीवनकै सुन्दर समय,"संयुक्त राष्ट्रसंघको महासभाबाट पारित बाल अधिकारसम्बन्धी महासन्धिलाई नेपालले अनुमोदन गरेको तीन दशक पूरा भएको छ। सन् १९८९ को नोभेम्बर २० मा पारित उक्त महासन्धिलाई नेपालले २०४७ साल भदौ २९ गते अनुमोदन गरेको थियो। जसको स्मरणमा राष्ट्रिय बालदिवस मनाउने गरिएको छ। यस वर्ष सामान्य अवस्था वा कोभिड महामारीः बालअधिकारको संरक्षण हामी सबैको जिम्मेवारी नाराका साथ अन्तर्राष्ट्रिय बालदिवस मनाइएको छ। नोभेम्बर २० का दिन विश्वभर अन्तर्राष्ट्रिय बाल अधिकार दिवस मनाइन्छ। जसको पूर्वसन्ध्यामा राष्ट्रिय बालअधिकार परिषद्ले नेपालमा बालअधिकारको स्थिति प्रतिवेदन, २०७८ सार्वजनिक गरेको छ। प्रतिवेदनमा बालअधिकार महासन्धिलगायत नेपालले अनुमोदन गरेका अन्तर्राष्ट्रिय र क्षेत्रीय महासन्धि, अभिसन्धि तथा संवैधानिक, कानुनी, नीतिगत, संस्थागत, कार्यक्रमगत प्रयास तथा नतिजाको स्थिति झल्कने विषयहरू समेटिएका छन्। बालअधिकार महासन्धि, बालबालिकाको मानवअधिकारसँग सम्बन्धित अन्य अन्तर्राष्ट्रिय र क्षेत्रीय घोषणा तथा प्रतिबद्धताका प्रावधानहरूलाई नतिजामूलक ढंगबाट कार्यान्वयन गर्न नेपाल प्रतिबद्ध छ। नेपालको संविधान बालअधिकारको दृष्टिकोणबाट उत्कृष्ट छ। बालबालिकासम्बन्धी ऐन, २०७५ सहित बालबालिकासँग सम्बन्धित अन्य ऐनहरू कार्यान्वयनमा छन्। बालबालिकासम्बन्धी ऐनमा भएका त्रुटिहरू संशोधनको क्रममा छन्। ऐनलाई थप प्रभावकारी कार्यान्वयनका लागि बालबालिकासम्बन्धी नियमावली तयारीको क्रममा छ। बालअधिकारसम्बन्धी राष्ट्रिय नीति २०७८ अन्तिम चरणमा पुगेको छ। आवधिक योजनाहरूमा बालबालिकाका विषयहरूलाई गहन रूपमा समावेश गरिँदै आएको छ। तीनै तहका सरकारले बालबालिकाको विषयमा संवेदनशीलता देखाएका छन्। बालअधिकारको संरक्षण तथा प्रवद्र्धन गर्ने क्रममा संविधान, कानुन, नीति, योजना, कार्ययोजना, कार्यक्रम, संस्थागत व्यवस्था, सहकार्य, समन्वयलगायतका प्रयासहरूबाट बालबालिकासँग सम्बन्धित गुणात्मक तथा संख्यात्मक सूचकहरूमा उल्लेख्य सुधार हुँदै आएको छ। ००० बालअधिकारको संरक्षण गरौँ डा विजयप्रकाश सैंजू, संस्थापक अध्यक्ष, बालबालिका तथा वातावरण सरोकार नेपाल नेपालले ३० वर्ष अगाडि पारित गरेको संयुक्त राष्ट्रसंघ बालअधिकार महासन्धि, बालबालिका ऐन संशोधित २०७५, बाल मजदुर ऐन २०५६ पूर्णरूपमा कार्यान्वयन गरौं र बालअधिकारको संरक्षण गरांै। बालबालिकालाई निःशुल्क र अनिवार्य शिक्षाको सुनिश्चितता गरौं। अन्तर्राष्ट्रिय बालअधिकार दिवसकोे उपलक्ष्यमा शुभकामना व्यक्त गर्दै बालबालिकाको उत्तरोत्तर प्रगतिको कामना गर्दछौं। तथ्यांकलाई हेर्दा अझ पनि नेपालमा ६ हजारको हाराहारीमा सडक बालबालिका छन्। यसमध्ये काठमाडौंमा मात्रै ७ सयको हाराहारीमा छन्। बालबालिका तथा वातावरण सरोकार नेपालको सर्वेक्षणअनुसार ८० भन्दा बढी क्षेत्रमा १६ लाख बालमजदुर आबद्ध छन्। कृषिमा ६० हजार, बालभरिया ४६ हजार, गिटी कुट्ने ३२ हजार, खाजा पसल तथा होटलमा ७२ हजार, घरेलु बालश्रमिक ५६ हजार, ग्यारेज तथा मेकानिक काममा १० हजार, सवारी मजदुर ३ हजार छन्। अझै पनि बालबालिकाको ठूलो हिस्सा आफैं कमाएर खान बाध्य छन्। बालदिवस तथा सरकारका विभिन्न नीतिले उनीहरूलाई छुन सकेको छैन। विभिन्न कारणले घर छाड्ने र सडकमा आइपुग्ने बालबालिका धेरै छन्। सहरमा पैसा कमाउन पाइन्छ भन्ने भ्रम, तडकभडक, गरिबी र आर्थिक कमजोरीले गर्दा घर छाडेर हिँड्ने गरेका छन्। उनीहरूलाई संरक्षण गरिनुपर्छ। परिवार चेतनशील तथा सक्षम भयो भने बालबालिकाहरू उचित तरिकाले हुर्कन पाउँछन्। शिक्षा, सशक्तीकरण र आर्थिक रूपमा सक्षमता, आजको आवश्यकता हो। ००० बाल यौन हिंसा अन्त्य गरौं विश्व खड्का, कार्यकारी निर्देशक, माइती नेपाल केही वर्षअघिसम्म नेपालका बालबालिका सीमा पारि तथा खाडी मुलुकमा बेचिने क्रम थियो। अहिले नेपालको सीमाभित्रै विभिन्न बहानामा बालिकाहरूलाई यौनकार्यमा लगाउने घटना बढ्दै गएको छ। यो देशकै लागि चिन्ताको विषय हो। आर्थिक रूपमा विपन्न, परिवार छिन्नभिन्न भएका बालिका तथा निम्नवर्गीय बालिकाहरूलाई कामको बहानामा, गेस्ट हाउस, खाजाघर होटल, रेस्टुरेन्ट तथा मसाज सेन्टरहरूमा यौन कार्यमा लगाइने गरेको छ। नेपाल प्रहरीको मानव बेचबेखन तथा अनुसन्धान ब्युरोसँगको सहकार्यमा माइती नेपालले यस्ता गिरोहहरूलाई पक्राउ गरी बालिकालाई उद्धार गर्ने कार्य गरिरहेको छ। बालबालिकाले तीनै तहका सरकारको संरक्षण पाउन सकेका छैनन्। साँझ बिहानको गाँस जुटाउनकै लागि बालबालिका यौनधन्दामा लाग्न बाध्य छन्। बालबालिकाको हकअधिकार संरक्षणका लागि सरकारले प्रभावकारी कदम चाल्नुपर्ने देखिन्छ। पछिल्लो समय देशभित्र मौलाउँदै गएको बालिका बेचबिखनजस्तो जघन्य अपराध निर्मूल पार्नु आजको आवश्यकता हो।"
नेपालकै भूमिबाट छाङरुमा गणना टोली,"दार्चुला : भारतले व्यास गाउँपालिका१ छाङरु जान बाटोको अनुमति नदिएपछि सहायक जनगणना अधिकारी खगेन्द्र कार्कीको टोली नेपालकै बाटोबाट त्यसतर्फ प्रस्थान गरेका छन्। भारतको बाटो भएर जाँदा एक दिनमा पुगिने छाङरु पुग्न टोलीलाई तीन दिन लाग्ने सूचना अधिकारी जनकसिंह बोहोराले बताए। पटकपटक आग्रह गर्दा पनि भारतले अनुमति नदिएपछि लामो र अप्ठ्यारो बाटोबाटै गणना टोली पठाएका हौं, उनले भने, सुन्सेरासम्म गाडीमा र त्यहाँबाट हिँडेर जानुपर्छ। दुम्लिङसम्म मानिस हिँड्ने सहज बाटो छ। दुम्लिङबाट भीर र पहराको अप्ठ्यारो बाटो हिँड्नुपर्छ। कात्तिक २५ मै जिल्ला प्रशासन कार्यालयले सहायक जनगणना अधिकारी कार्की र गणक राजेन्द्र कार्कीलाई भारतीय भूमि धार्चुलाबाट छियालेकगब्र्याङ हुँदै सीता पुल तरेर छाङरुको पासको व्यवस्था मिलाउन भारतीय प्रशासनलाई पत्राचार गरेको थियो। एक सातासम्म पनि भारतीय प्रशासनले अनुमति दिएन। दोस्रोपटक ३० गते पठाएको पत्रको समेत जवाफ नआएको सहायक प्रमुख जिल्ला अधिकारी ज्योत्स्ना भट्ट जोशीले बताइन्। यसअघि भदौ ३ भएको सूचीकरणका बेला सुपरिवेक्षकलाई भने उक्त बाटोको अनुमति दिएको थियो। कात्तिक २७ गते सिमानामा पुगेका गणक कार्कीलाई एसएसबीले फर्काएका थिए। उनको साथबाट ५६ वटा प्रश्नावलीहरू समेत एसएसबीले खोसेको सूचना अधिकारी बोहराले बताए। छाङरु र टिंकरमा सीमित घर भएकाले गणनामा सहायक जनगणना अधिकारी कार्कीलाई त्यत्ति अप्ठ्यारो नपर्ने बोहोरा बताउँछन्। ती दुई गाउँमा १ सय १३ परिवार सौका समुदायको बसोबास छ। चिसो बढेकाले उनीहरू केही समयमै सदरमुकाम खलंगा झर्ने तयारीमा छन्। कालापानी, लिपुलेक र लिम्पियाधुरा समेटेर नेपालले नक्सा जारी गरेपछि भारतीय पक्षले सीमामा बाक्लो संख्यामा सुरक्षाकर्मी तैनाथ गरेर चेकजाँच तथा आवतजावतमा कडाइ गरेको छ। व्यास१ स्थित कुटी, नाभी र गुञ्जी भारतीय अतिक्रमणमा छन्। ती गाउँसँगै जोडिएका तिंकर र छाङरुमा भने नेपालको प्रशासनिक अधिकार कायमै छ। तर, त्यहाँ पुग्न नेपाली भूमिमा बाटो नहुँदा भारतीय बाटो प्रयोग गर्नुको विकल्प नभएको प्रमुख जिल्ला अधिकारी सिद्धराज जोशीले बताए। भदौमा भएको घरधुरी सुपरिवेक्षणअनुसार छाङरुमा ८१ र टिंकरमा ३२ घरधुरी छन्। टिंकर चीनसँग र छाङरु भारतसँगको सीमावर्ती गाउँ हो।"
मोरङ कारागारका कैदीको मृत्यु,विराटनगर : विराटनगरको हाटखोलास्थित जिल्ला कारागार मोरङमा कैद सजाय भुक्तान गरिरहेका एक जना कैदीको शनिबार बिहान मृत्यु भएको छ । जबरजस्ती करणी मुद्दामा दोषी ठहर भएपछि जेलमा सजाय भुक्तान गरिरहेका विराटनगर महानगरपालिका७ का ६३ वर्षीय गोपाल शर्माको मृत्यु भएको हो । कारागारका निमित्त जेलर रामप्रसाद पोखरेलका अनुसार शर्मालाई अचानक न्यून रक्तचापको समस्या देखिएपछि उपचारका लागि कोसी अस्पताल लगिएको थियो । शुक्रबार राति अस्पताल भर्ना गरिएका उनको स्वास्थ्यमा सुधार भएको भन्दै शनिबार बिहान ६ बजे अस्पतालले डिस्चार्ज दिएको थियो । त्यसपछि शर्मालाई कारागारभित्र लगिएको पोखरेलले बताए । उनका अनुसार पुनः स्वास्थ्यमा समस्या देखिएपछि बिहान दोस्रो पटक अस्पताल लगिएको थियो । अस्पताल पुर्याउनसाथ चिकित्सकले उनलाई बिहान ७ः४० बजेतिर मृत घोषित गरेको जानकारी निमित्त जेलर पोखरेलले दिए । उनले शर्माको शव परिवारका सदस्यलाई जिम्मा लगाउने तयारी भइरहेको बताए । जबरजस्ती करणी मुद्दामा जिल्ला अदालत मोरङले उनलाई २०७१ साल मंसिर १२ गते ८ वर्ष ६ महिना कैद सजायको फैसला सुनाएको हो । अदालतको फैसलापछि उनी मोरङ कारागारमा सजाय भुक्तान गरिरहेका थिए ।
