शीर्षक,विवरण
कर्णालीमा एमालेको फ्लोर क्रस,"सुर्खेत : कर्णालीमा एमालेका चार सांसदले फ्लोर क्रस गरेपछि मुख्यमन्त्री महेन्द्रबहादुर शाहीको पद जोगिएको छ । एमालेले समर्थन फिर्ता लिएपछि अल्पमतमा परेका मुख्यमन्त्री शाहीले शुक्रबार प्रदेशसभा बैठकमा विश्वासको मत पाएका हुन् । मुख्यमन्त्री शाहीको पक्षमा माओवादी केन्द्रका १२, कांग्रेसका ६ र एमालेका चार सांसदले मत दिए । प्रदेशसभाको विश्वास लिन २० मत आवश्यक रहेकामा मुख्यमन्त्री शाहीले २२ मत पाएका हुन् । प्रदेशसभाको शुक्रबारको बैठकमा ३७ सांसद उपस्थित थिए । सभामुख राजबहादुर शाहीले मुख्यमन्त्रीको पक्षमा २२ र विपक्षमा १५ मत खसेको भन्दै विश्वासको मत प्राप्त गरेको घोषणा गरेका थिए । त्यस क्रममा फ्लोर क्रस गर्ने प्रदेश सांसदमा प्रकाश ज्वाला, अमरबहादुर थापा, नन्दसिंह बुढा र कुर्मराज शाही छन् । उनीहरू एमाले नेता माधवकुमार नेपाल पक्षका हुन् । उनीहरूले मुख्यमन्त्री शाहीलाई साथ दिएपछि आफ्नै नेतृत्वमा सरकार गठन गर्ने एमालेको प्रयास विफल भएको छ । ज्वाला र बुढाले केही दिनअघि मात्र मन्त्रीबाट राजीनामा दिएका थिए । आफ्नै नेतृत्वमा सरकार गठन गर्ने भन्दै एमाले संसदीय दलको बैठकले सरकारमा सहभागी तीन मन्त्रीलाई राजीनामा दिन लगाएको थियो । दलको निर्णयअनुसार मन्त्रीबाट राजीनामा दिएका उनीहरूले शुक्रबार पार्टीको ह्विप उल्लंघन गरेका हुन् । एमाले संसदीय दलले मुख्यमन्त्रीको विपक्षमा मतदान गर्न शुक्रबारै ह्विप जारी गरेको थियो । नेपाल पक्षकै सांसद देवी वलीले पनि फ्लोर क्रस गरेकी थिइन् । तर, मुख्यमन्त्रीको पक्षमा बहुमत पुगेको जानकारी पाएपछि वलीले सभामुखले दिएको समयमा आफ्नो मत सच्याइन् । कर्णालीमा नेपाल पक्षका नौ जना सांसद छन् । पार्टी केन्द्रको निर्देशनअनुसार नै फ्लोर क्रस गरेको नेता ज्वालाले बताए । ३९ सदस्यीय प्रदेशसभामा एमालेका मात्रै २० सांसद छन् । एक्लै बहुमत भएकाले एमालेले आफ्नै नेतृत्वमा सरकार गठन गर्ने कसरत गरिरहेको थियो । मुख्यमन्त्री शाहीले कर्णालीमा स्थिरता र समृद्धिको पक्षमा मत जाहेर भएको बताए । प्रदेशमा अस्थिरता निम्त्याउने प्रयास असफल भएको शाहीको भनाइ थियो । उनले अब सरकार विकास र सुशासनमा केन्द्रीत हुने प्रतिक्रिया दिए । एमालेले चैत ५ गते समर्थन फिर्ता लिएपछि शाही अल्पमतमा परेका थिए । यही कारण मुख्यमन्त्री शाहीले शुक्रबार प्रदेशसभामा विश्वासको मत लिएका हुन् । यसअघि माओवादीसँग एकीकरण नहुँदा एमालेले प्रदेश सरकारको नेतृत्वमा दाबी गरेको थियो । तर, त्यति बेला कर्णालीमा सरकारको नेतृत्व माओवादीको भागमा परेको थियो । पार्टी एकता भाँडिने भन्दै केन्द्रको दबावमा सरकारको नेतृत्व गर्न नपाएपछि कर्णालीमा एमालेभित्र असन्तुष्टि देखिएको थियो । त्यही असन्तुष्टी चुलिएपछि असोजमा एमालेका सांसदहरूले मुख्यमन्त्री शाहीविरुद्ध अविश्वासको प्रस्ताव दर्ता गरेका थिए । मुख्यमन्त्रीलाई संसदीय दलका नेताबाट हटाएर सरकारको नेतृत्व गर्ने एमाले पक्षको प्रयास असफल भएको थियो । त्यति बेला पनि नेपाल पक्षका सांसदले हस्ताक्षर फिर्ता लिएपछि मुख्यमन्त्रीविरुद्धको अविश्वास प्रस्ताव फेल भएको थियो । नेकपा एकता बदर भई साविक पार्टी ब्युँतिएपछि पनि एमालेले आफ्नै नेतृत्वमा एकल सरकार बनाउने कसरत गरेको थियो । पार्टीका जिम्मेवार नेताबाटै राजनीतिक अपराध भयो, एमाले संसदीय दलका नेता यामलाल कँडेलले, भने, साथीहरूले गलत हर्कत गर्नुभयो । आफ्नै पार्टीका सांसदहरूले यस्तो गर्लान् भन्ने आफूले कल्पनासमेत नगरेको नेता कँडेलको भनाइ छ । एमाले संसदीय दलको बैटकले पार्टीको ह्वीप अवज्ञा गर्ने चार जना सांसदलाई कारबाहीका लागि सिफारिस गरेको छ । दलको शुक्रबार साँझ बसेको बैठकले फ्लोर क्रस गर्ने सांसदहरू ज्वाला, थापा, शाही र बुढालाई पार्टीको साधारण सदस्यसमेत नरहनेगरी कारबाही गर्न केन्द्रीय कमिटीलाई सिफारिस गरेको हो । साथै चारै जना सांसदलाई २४ घण्टाभित्र स्पष्टिकरण सोध्ने निर्णय भएको सांसद दानसिंह परियारले बताए । पार्टीको ह्वीप तोडेका कारण उनीहरूलाई कारबाहीका लागि सिफारिस गरिएको एमालेले जनाएको छ ।"
"जहाँ जोखिम, त्यहीं खेलाँची","धनगढी : कैलाली र कञ्चनपुरको सीमा जोडिएको गौरीफन्टा नाकामा शुक्रबार बिहान साढे १० बजेतिर अन्नपूर्ण पोस्ट्को टिम पुग्दा सबै कुरा अस्तव्यस्त देखियो। प्रहरी र सशस्त्रका जवान एउटा मात्रै सर्जिकल मास्कका भरमा भारतबाट घर फर्किरहेका नेपालीलाई लाम लगाउन र हेल्थ डेस्कमा पठाउन व्यस्त थिए। नाकामै सयौं ईरिक्सा पार्किङ गरिएका थिए। ती रिक्साका चालक भारतीय सीमाभित्रै पसेर यात्रुका झोला ओसारिरहेका देखिन्थे। मुखमा न मास्क, हातमा न पञ्जा थियो। कुनै स्वास्थ्य सावधानी अपनाएको देखिएन। यस्तो नगरे घर चल्दैन। हामीलाई त कोरोना भएर निको पनि भइसक्यो होला, नाम नबताएका एक रिक्सा चालकले भने, कति दिनसम्म कोरोना कोरोना भनेर रोजीरोटी नचलाउने ? सरकारले भारतबाट आएकाहरू नागरिकका लागि नाकामा निशुल्क एन्टीजेन परिक्षणको व्यवस्था गरेको छ। तर, बसका कर्मचारीले सकेसम्म एन्टीजेन परिक्षणबाट पनि छुटाएर यात्रुलाई बसपार्कसम्म ल्याएको पाईयो।अछामको साफेबगरका रामबहादुर दमाई र सुर्खेतका सुरत नेपाली सँगै भारतको मुम्बईबाट गौरीफन्टा आइपुगे। दुबै जना सँगै नै विन्दास भएर नेपाल छिरे। उनीहरूले न मास्क लगाएका थिए न त स्यानिटाइजरकै प्रयोग गरेका थिए। सयौंको भीड छिचोल्दै भारतको मुम्बईबाट बसमा आएका उनीहरूलाई हेल्थ डेस्कका कर्मचारीले मास्क दिए। मास्क लगाएर के गर्नु ? यो मास्कले कोरोनाको किटाणु रोक्दैन भनेर सुनिन्छ, धनगढी बसपार्कमा अछाम जान बसको टिकट बनाइरहेका भरत राललले भने, सरकारले केही सुविधा दिएको छैन, न क्वारेन्टाईन छ, न गतिला आईसोलेशन नै। अब हामीले मास्क लगाएर मात्र कोरोनाबाट जोगिने हो त ? मास्क लगाए झन शरिरमा अक्सीजन कम हुन्छ र मानिस विरामी हुन्छ। सीमा क्षेत्रमा कोरोनाबारे देखिएको चरम लापरवाही देखेपछि अन्नपूर्ण पोस्ट्को टोली धनगढीको बढी भीडभाड हुने स्थान ट्राफिक चोक पुग्यो। आधा घण्टाको बसाइमा ९० प्रतिशत अटो रिक्साका चालक र त्यसमा बसेका यात्रुले मास्क नलगाएको पाइयो। आज बिहानै निस्के, मास्क थिएन, यात्रु बोक्दा बोक्दा किन्ने फुर्सद पनि भएन, अटो नम्बर से १ ह १४८६ का चालक खडक नेपालीले भने, पहिला पहिला प्रहरीले गाली गर्थ्यो, अहिले प्रहरीले पनि केही भन्दैन। ट्राफिक चोकमै अटोमा यात्रा गरिरहेका दुई विद्यार्थीसँग भेट भयो। कक्षा ११ मा पढने सञ्जीवनी सेढाईले भनिन्, मास्क खल्तीमा छ, गर्मी भएकाले नलगाएको। उनले बसेको अटोका चालकले पनि मास्क लगाएका थिएनन। ट्राफिक चोकपछि हामी धनगढीको रातोपुल पुग्यौं। धनगढीको सुदूरपश्चिमाञ्चल क्याम्पसमा स्नातकमा पढिरहेका एक विद्यार्थी विनामास्क गन्तब्यतिर लागिरहेका थिए। खल्तीमा मास्क छ, गर्मीका कारणले नलगाएको, अली पर गएर खाजा खाने सोच थियो, त्यही भएर नलगाएको, ती विद्यार्थीले भने। अन्नपूर्णको टीम त्यसपछि धनगढी बसपार्क पुग्यो। धनगढी बसपार्क कोरोनाका लागि सबैभन्दा बढी जोखिमयुक्त स्थान हो। भारतबाट फर्केका र एन्टीजेन परिक्षण छलेर आएकाहरू सिधै सार्वजनिक यातायातबाट यात्रा गर्ने भएकाले पनि त्यो स्थान बढी जोखिमयुक्त हो। धनगढी बसपार्कमा ड्युटीमा रहेका प्रहरीले नै मास्क प्रयोग नगरेको पाइयो। धनगढी बसपार्कमा आधा दर्जन यातायात कम्पनीका टीकट काउन्टर छन। नयाँ वर्ष र चैते दशैंका बेला भएकाले यात्रुको निकै चाप छ। तर काउन्टरमा टिकट काट्न लाम लागेका यात्रु हुन वा बसका स्टाफ, अधिकांशले मास्क लगाएका थिएनन्। सबै यस्तै छ, अरुलाई हेर्नु न कसले लगाएको छ मास्क ? मैले मात्र हो र नलगाएको ?, बस चालक बसन्त नेपालीले झर्किदै भने, नेपालमा जनताले मात्रै सबै कुराको पालना गर्नुपर्छ, सरकारले केही पनि गर्दैन। फलफूलका ठेलादेखि लिएर कपाल काट्ने सैलुन, सानादेखि ठूला सवारी साधनमा यात्रा गर्ने केहीबाहेक अधिकांशमा कोरोना जोखिमको चिन्ता देखिएन। गौरीफन्टा नाकामा मात्रै चैत ३ गतेयता गरिएको ९ हजार जनाको एन्टीजेन परिक्षणमा शुक्रबार बेलुकी ५ बजेसम्म ६१६ जनामा कोरोना पोजेटिव देखिएको छ। यो झण्डै ७ प्रतिशत हो।"
महाकाली अस्पतालमा भरिए आइसोलेसन,"महेन्द्रनगर : महाकाली अस्पतालमा कोरोना संक्रमित राख्न बेड अभाव भएको छ। अस्पतालमा रहेको ५० शय्याको आइसोलेसनमा ५३ जना बिरामी राखिएको छ। भारतबाट नेपाल आउनेमा गड्डाचौकी नाकामा एन्टिजेन परीक्षण गर्दा दैनिक १० देखि १५ जना संक्रमित अस्पताल पुग्ने गरेको कोरोना फोकल पर्सन डा गोविन्द रोकायाले बताए। डा रोकायाका अनुसार संक्रमित थपिँदै गएकाले अस्पतालमा आइसोलेसन बेड अभाव भएको हो। हाम्रो क्षमता ५० बेडको मात्रै हो सबै प्याक भइसकेको छ, डा रोकायाले भने, दैनिक संक्रमित थपिने क्रम बढेको छ। उनले गम्भीर अवस्थाका बिरामीलाई उपचारका लागि धनगढीको सेती अस्पताल पठाउने गरिएको बताए। महाकालीमा बेड अभाव हुन थालेपछि स्वास्थ्य कार्यालयले महेन्द्रनगरस्थित आईसीएचको भवनमा आइसोलेसन बनाउने तयारी गरेको छ। उक्त भवनमा १ सय जना अटाउने गरी आइसोलेसन बनाउने काम भइरहेको स्वास्थ्य कार्यालयले जनाएको छ। स्वास्थ्य कार्यालय प्रमुख शिवराज सुनारले एक दुई दिन भित्रै सञ्चालनमा आउने गरी आइसोलेसन तयार गरिरहेको बताए। लक्षण देखिएकालाई महाकाली अस्पताल र बिना लक्षणलाई यहाँ राख्ने व्यवस्था मिलाइरहेका छौ, सुनारले भने। पछिल्लो एक महिनामा महाकाली अस्पतालमा १ सय ७ जना संक्रमित भर्ना भएका थिए। जसमध्ये केही वडाध्यक्षको सिफारिसमा होम आइसोलेसनमा छन् भने केही डिस्चार्ज भएका छन्।गड्डाचौकी नाका हुँदै एक महिनामा १७ हजार नेपाली स्वदेश फर्केका छन् भने गौरीफन्टा नाकाबाट १८ हजार। नयाँ वर्ष र सुदूरपश्चिमको प्रमुख पर्व बिसु मनाउन र भारतमा कोरोना संक्रमण तीव्र भएकाले नेपाल फर्कनेको संख्या बढेको जिल्ला प्रहरी प्रवक्ता अमरबहादुर थापाले बताए। गड्डाचौकी र गौरीफन्टा नाकाबाट दैनिक १ हजार संख्यामा नेपाल प्रवेश गरिरहेका छन्। अस्पतालमा समयमै ठाउँको व्यवस्थापन गर्न सकिएन भने बिरामीको उपचारमा मात्रै होइन, कोरोना रोकथाममै समस्या हुन सक्ने चिकित्सकले बताएका छन्। महाकाली अस्पतालमा समेत एन्टिजेन परीक्षण गराउन आउनेको संख्या बढेको छ।"
ठूला सहरका विद्यालय वैशाख मसान्तसम्म बन्द गर्ने सीसीएमसीको सिफारिस,काठमाडौं : कोरोना भाइरस (कोभिड१९) संक्रमण बढ्दै गएको भन्दै कोभिड१९ व्यवस्थापन केन्द्र (सीसीएमसी) ले ठूला सहरका विद्यालय वैशाख मसान्तसम्म बन्द गर्न सिफारिस गरेको छ। शनिबार सिंहदरबारमा बसेको सीसीएमसकिो बैठकले वैशाख मसान्तसम्म विद्यालय बन्द गर्न सिफारिस गर्ने निर्णय गरेको हो। विद्यालयको पढाइलाई वैकल्पिक विधिबाट अगाडि बढाउने विषयमा छलफल गर्दै यस्तो निर्णय गरेको हो। विद्यालयमा संक्रमण बढी देखिएपछि स्वास्थ्य तथा जनसंख्या मन्त्रालयले यसअघि नै विद्यालय र भीडभाड हुने स्थानमा नजान अनुरोध गरेको थियो। सीसीएमसीको सिफारिसलाई मन्त्रिपरिषद्ले पारित गरेमा मात्र त्यो कार्यान्वयन हुनेछ । अन्य स्थानीय तहको हकमा भने प्रदेश र स्थानीय तहले निर्णय गरेअनुसार हुनेगरी सीसीएमसीले यस्तो निर्णय गरेको हो। नेपालमा पछिल्लो समय देशभर कोरोना संक्रमण बढ्दै गएपछि सरकारले कडाइ गर्न लागेको हो। बैठकमा कोरोना रोकथाम तथा नियन्त्रणका लागि थप कडाइ गर्ने विषयमा विभिन्न विषयमा छलफलसमेत भएको छ।
असिनाले तरकारी नष्ट,"धनकुटा : छथरजोरपाटी गाउँपालिका६ का अमरबहादुर थापाले २५ रोपनीमा बन्दा, आलु, मटर र साग बाली लगाएका थिए। तर, बिहीबार साँझ असिनाले सबै नष्ट गरेको छ। ८ लाख रुपैयाँ नोक्सानी भएको थापाले बताए। आलुबाहेक बन्दाकोभी, मटरकोसा र साग टिप्ने बेला हुन लागेको थियो, थापाले भने, तर, विनाशकारी असिनाले सबै सोत्तर बनायो। उनले लघुवित्त र सहकारीबाट ३ लाख रुपैयाँ ऋण काढेर तरकारी खेती गरेका थिए। तरकारी नष्ट भएपछि ऋण कसरी तिर्ने भन्ने चिन्ता भएको छ। यस्तो विनासकारी असिना २९ वर्षअघि २०४९ सालमा परेको उनको भनाइ छ। त्यसयता असिना परे पनि तरकारी बाली क्षति परेको थिएन। अर्का स्थानीय दीपक गुरुङको २० रोपनीमा फलेको तरकारी असिनाले चुटेर नष्ट गरिदिएको छ। बिहीबार बिहानसम्म वारी तरकारीले हरियै देखिन्थ्यो, गुरुङले भने, शुक्रबार बिहान हेर्दा जग्गा मात्रै देखें। ३ लाख रुपैया नोक्सानी भएको उनले बताए। अर्का किसान शेरबहादुर विष्टको १० रोपनी वारीमा बन्दाकोभी फलेको थियो। केही दिनभित्रै टिपेर बजार लैजाने उनको योजना थियो। तर असिनाले नष्ट गरि जमिनमै मिलाइदिएको दुखेसो उनले पोखे। जिल्लामै सबैभन्दा बढी तरकारी उत्पादन हुने क्षेत्र हो, छथरजोरपाटी गाउँपालिका र महालक्ष्मी नगरपालिका। यी दुई स्थानीय तहमा असिनापानीले ३० करोड रुपैयाँबराबरको तरकारी बाली नष्ट भएको प्रारम्भिक तथ्यांक छ। छथरजोरपाटीका ६ र २ वडामा पूर्ण र १ र अन्य वडामा आंशिक क्षति पुगेको छ। प्रारम्भिक विवरण हेर्दा १५ करोड रुपैयाँबराबरको क्षति भएको कृषि शाखा प्रमुख मिलन कार्कीले बताए। महालक्ष्मीका १, २, ३, ८ र ९ वडाका किसानले लगाएका तरकारी बालीमा असिनाले क्षति पुर्याउँदा १५ करोड रुपैयाँ नोम्सानी भएको प्रारम्भिक अँकडा आएको नगर प्रमुख पर्शुराम नेपालले बताए। करिव २ हजार घरपरिवार किसानले लगाएका बन्दाकोभी, काउली, आलु, मटरकोसा, सागलगायत तरकारी बाली असिनाले नष्ट बनाएको छ। त्यस्तै, रोप्न तयारी अवस्थामा रहेका वेर्नालाई असिनाले क्षति बनाएको छ। असिनाले किसानका टनेल घरका प्लास्टिक मात्रै होइन किसानका घरको टिनको छानोसमेत प्वाल बनाइदिएको छ।सुलभ ऋण तथा वचत सहकारी संस्था सिँधुवाका अध्यक्ष मेघेन्द्र गुरुङले किसानले रायो र मटरकोसाको ६० प्रतिशत बाली लिइसकेको बताए। अहिले क्षति भएको ४०४० प्रतिशत मात्रै हो। अगुवा काउली किसानले टिप्न मात्रै लागेका थिए। काउलीमा शतप्रतिशत क्षति पुगेको छ। बिहीबार अपराह्न ४३० देखि ५:३० बजेसम्म एक घण्टा लगातार असिनपानी परेको थियो। तरकारीले बालीले हरियाली देखिएको डाँडा एकै छिनमा सेताम्मे भएको थियो। सबैले वित्तीय संस्थाबाट ऋण लिइ तरकारी बालीमा लगानी गरेका छन्। सरकारले वित्तीय संस्थाको किस्ता केही महिना सार्न, केही प्रतिशत ब्याज मिनाहा र विउविजन उपलब्ध गराउन सके पीडित किसानलाई केही हदसम्म राहत हुने उनको भनाई छ।"
पृथ्वीको टुप्पोबाट !,"अब म ढुंगा भइदिएँ, जसरी निर्गुण, निरञ्जन, निराकार हाम्रा आराध्यदेव शिव साकार मूर्ति भएर अवस्थित छन्। निर्गुण ब्रहमाण्डको आकारमा टाउकोको गिदी खियाउनु भन्दा आखिर मूर्ति भइदिनु वेश। देवाधिदेव भनेर मानिसले चित्त बुझाउने ठाउँ त हुन्छ। मध्ययुगदेखि युरोपमा अनवरत चम्किरहेको पेरिस सहर र त्यहाँ अवस्थित आइफल टावर नजिकैबाट एक हावाको झोका पश्चिम युरोपतिर लाग्यो। त्यस हावाले हिटलरका सेनाले परेड खेलेको समग्र भूमि मास्तिरका आकाश डुल्यो। पोल्यान्डको पश्चिमी सहर गदान्सकको बन्दरगाह माथिको बादललाई त्यसले उडाएर पृथ्वीको टुप्पो छेउछाउ युरोपको अन्तिम जमिन नर्वेको भूभाग र्नोडक्यापमा केही घन्टा हिउँका दाना खसाल्यो। मध्य १८औं शताब्दीका थाइ राजा चुलालोंगक्रोनको घोडाले टेकेर खाल्डो परेको ढुंगाले मतिर प्रश्न गर्यो, अलिक पर एउटा गजब मानिस देखियो। जटा परेको लामो कपाल, घुम्रेको दारी अनि भालुको छालामाथि विराजमान उसले जरायो सिङमा जाँड पिउँदै थियो। सुमेरु पर्वतको छेउछाउको यो निर्जन टापुमा उसलाई एक्लै देखेर दंग परें। यदि उसले गलामा नाग बेरेको हुन्थ्यो र उसले बोकेको बन्चरोको ठाउँमा त्रिशूल हुन्थ्यो भने उसको समीपमा लम्पसार परेर हरहर महादेव भन्दो हुँ तर उसले जरायोको सिङ मतिर फर्काउँदै उसको प्राचीन भाषामा भन्योस्कोल।भाइकिङ मोरो रहेछ। आठौं शताब्दीको यो प्राचीन मानवको उदास चियर्स मेरो लागि उति प्रियकर थिएन। उसको डुंगा टापुको फेदीमा पार्क गरिबसेको थियो। त्यस डुंगाको छेउमा एक हुल सिंगल नामका समुद्री चरा टापुतिर फर्केर बसेका छन्। बिना पासपोर्ट ती सिंगलहरू रसिया छेउबाट नर्वेजियन समुद्र किनारै किनार आउजाउ गर्छन्। यस टापुबाट केही सय किलोमिटर दक्षिणको नेटो सैनिक क्याम्पको आकासमा यिनीहरू स्वतन्त्र विचरण गर्छन्। भाइकिंगको इष्ट देव ओडिन र महादेव पुत्र कुमारको यो टापुमा आदिम कालमा भेट भएको हुनसक्छ। उतिबेला प्रतिघण्टा ७२०० किलोमिटर उड्ने एक्स १५ विमान चलनमा नआइसकेका कारण मयुरमा उडेर कुमारजीले यसै टापु आसपासबाट पृथ्वीको टुप्पो परिक्रमा गरी शिवजीलाई खुसी बनाएको हुन सक्ने स्वामी श्री रविशंकरले बताएका थिए रे। यो कुरा उत्तरी नर्वेमा कर्मथलो बनाएर जन्मथलो नेपालप्रति दैन्नदिन चासो चर्चा चलाइरहने हँसमुख टेक गिरि बताउँछन्। खैर, मध्ययुगीन भाइकिंगका इष्ट देव ओडिन र उनै शिवभक्त गिरिका एक देवता कुमारजीलाई फेन्टासी फिक्सनको सचित्र वर्णमालामा अटाउन पाए फिक्सन डिजाइनर कुमार नगरकोटीले कसरी सजाउँदा हुन् ? कुनै दिन उनको पाटनका तान्त्रिक गल्लीमा खुक्स तान्दै गरेको लुक्समा उनी भेटिहाले भने यो ढुंगानाले प्रश्न गर्नेछ। एकैछिन ! माथि उल्लेख गरिएको हावा यतिबेला मेरो अगाडि हिउँ बनेर झरेको छ। कवि तीर्थ श्रेष्ठले भनेजस्तै यो हिउँमा मैले मेरो नाउँ वा मेरो देशको नाउँ लेख्नु अगाडि पटकपटक सोच्नुपर्ने हुन्छ। तेस्रो देशबाट आएको नाथे यो ढुंगाना होस् वा त्यस देशको हालसालै पारित चुच्चे नक्सा यस हिउँमाथि कोरियो भने कि त फेरि झर्ने हिउँले छोपिने छ वा कि त एकैछिनमा पग्लिएर यो आर्टिक सागरमा विलय हुनेछ। केही छैन पृथ्वीको यो टुप्पो समुद्रबाट जति होचो छ त्योभन्दा कयौं गुणा अग्लेर बसेको सगरमाथाको देशबाट आएको मान्छे पो हुँ त गाँठे ! अलिक अगाडि एउटा यहुदीले नेपाल भन्ने थाहा नपाएपछि नेपालबाट आएर यता अध्ययन गर्दै गरेका ठिटाठिटीहरूले एकैस्वरमा डु यु नो माउन्ट एभरेष्ट ! भन्दै लोकेसन नेभिगेट गर्दै थिए। ठिक त्यसैबेला मलाई भने भूपिको प्रेत चढेको थियो। धन्न म अलिक पर थिएँ, नत्र डु यु नो भूपि शेरचन भन्ने रैछु।तीन महिना रातैरात, तीन महिना दिनैदिन हुने बाँकी महिना चैं दिन र रात उस्तै उस्तै हुने यो पृथ्वी लोककै एक क्षेत्र भएकाले यसलाई अलौकिक भनें भने म एक झुर नियात्राकार गनिने छु। खैर, यो नियात्रा हैन, यो यात्रा आलाप हो। पाठकवृन्द ! अब म यात्राको आलाप सुसेल्छु। मेरो यात्रा आलाप ७१ डिग्री नर्थ, २५ डिग्री पूर्वी अक्षांश, देशान्तरको पृथ्वीको भूगोलबाट सम्बोधित छ। सम्बोधनको पूर्ण पाठ तपसिल छ : प्रिय शिवजी !यस सभ्यतालाई हालसम्म प्राप्त दस्तावेजहरूका आधारमा तिम्रो जन्म, जन्मस्थान, बा आमाको नाम थर, पासर्पोट आदि केही पनि उपलब्ध छैन। शिवपुराण लगायतमा तिमी न जन्मियौ, न अन्त्य भयौ भनिएको छ। यसको आधारमा तिमीलाई एक एलियनको रूपमा बुझ्नेहरू पनि छन्। यदि तिम्रो कुनै विशिष्ट लोक छ वा तिम्रा लागि यो पृथ्वी एउटा सूक्ष्म जतिको मात्रै छ भने तिमी हाम्रा लागि सम्पूर्ण प्रश्नको केन्द्र हौं, जवाफको पूरा रूप पनि हौ। यो अनन्त ब्रम्हाण्डको अन्तिम विन्दु कहाँ होला ?संसारमा बनेका जति शक्तिशाली टेलिस्कोपमा जति लेन्स थप्यो उति रहस्य पैदा किन हुन्छ होला ? यदि यो ब्रम्हाण्ड अनन्त छ भने पृथ्वीजस्तै जीवन भएका गृह कति धेरै होलान् ? ब्रम्हाण्डको स्वरूप परमशून्य र अनन्त छ भने यसको केन्द्र कहाँ होला ? के हामी जहाँ तत् स्थानमा उभियौं, जहाँ रह्यौं त्यही केन्द्र, त्यही प्रस्थानविन्दु होइन र ? यस बखत यो पृथ्वीको टुप्पोछेऊ अन्तिम जमिनमा उभिएर मैले केलाई छेउ मानौं, केलाई टुप्पो मानौं ? केलाई केन्द्र मानौं ? अगाडि आकाश छुनेगरी पर क्षितिजसम्म टलपल गरिरहेको ब्यारेन्ट सागरको अगाडि म कति निरीह छु। मेरा लोभ, मोह, क्रोधहरू मेराअगाडि ठिंग उभिएर मैप्रति हाँसिरहेका छन्। प्रिय प्रलयंकर !जीवनको यो यति बिध्न अनिश्चयताप्रति मजस्तै संसारका अरबौं मानिस किन अबोधको भूमरीमा हराएजस्तै छन्। कोरोनाका कारण जागिर गुमाएर बसेको यो नेपाली विद्यार्थी र सिरियाबाट देश गुमाएर युरोपका गल्लीमा भिख माग्दै हिंडिरहेका ती शरणार्थीका तत्क्षणको आशा र अपेक्षा किन उस्तै उस्तै देखिन्छ ? अनलाइनमार्फत् शरीर बेचिरहेकी युक्रेनकी सुन्दरी र दुबईको सयौं तलामा झुन्डिएर रंग लगाउँदै श्रम बेच्ने कान्दाहार प्रान्तको अफगानी केटोबिचमा मूल्यको फरक किन हुन्छ ? जीवनको ठेक्का लिएर अप्रेसन थिएटर छिरेका डाक्टर भगवान् कोइरालाहरू भन्दा कयौं बढी पैसामा क्रिकेटर सन्दिप लामिछानेहरू किन किनबेच हुन्छन् ? अर्थशास्त्रको यो नियमलाई शिवलोकको एन्टिथेसिसले किन चुनौति दिन सकिरहेको छैन ? के जीवनहरू पृथ्वीको निश्चित भूभागमा उत्पत्ति हुनुले अर्थ राख्दछ ? के जीवनहरू निश्चित कोखमा उत्पत्ति हुनुले अर्थ राख्दछ ? पर्याप्त सामाजिक सुरक्षा पाउने नर्वेजियन, फिनिस, डेनिस नागरिकले गर्ने आत्महत्या खतरनाक हो कि ऋणले निस्सासिएर हिन्दुस्तानको किसानले गर्ने आत्महत्या ? एक्सक्युज मि, हेभ यु रिड कम्युनिष्ट मेनेफेस्टो ?मेरो किंकर्तव्यविमुढता भंग गर्दै एउटा बुढो खैरे पो अघिल्तिर आउँछ बा ! हैट ! कार्ल माक्र्स बाजे पो भेट भइदिराको। यी बाजेले हालै स्पेनको ओशो कम्युनबाट दिक्षा लिएका रहेछन्। हातमा मोहन वैद्य लिखित प्रचण्डपथको सौन्दर्यशास्त्रको ठेली च्यापेका यिनको गलामा अध्यात्मिक माला थियो। अनुहारमा चमक थियो। चर्चका पादरी र मन्दिरका पण्डितलाई देखेर रिलिजन इज अफिम भनेका यिनले हालैका दिनमा विभिन्न केही योगी सन्तहरूको संगतले धर्म र अध्यात्म केही फरक हो भनेर माक्र्सवादमा संशोधन प्रस्ताव हालेका रहेछन्। खैर, अलिक अगाडि एक विद्धान्ले माक्र्स आफैंले माक्र्सवाद वुझेनन् भनेर टिप्पणी गरेपछि यिनको वैराग्यता बढेको रहेछ। वैराग्यताबाट नै सत्यको बाटो खुल्छ नाती केटो। यति फाँडी हानेर माक्र्सबाजे हिटलर कृत जर्मन भोल्ग्सभोगन कारमा अलप भए। अपरान्हबाट चिसो स्याँठले हान्न थाल्यो। केहीछिन अघिसम्म न्यानो दिइरहेको घामलाई बादलले गुटुमुटु पारिहाल्यो। गन्तव्यस्थल उत्तरी नर्वेको टोम्सो सहरसम्म पुग्नुअघि बाटोमा पर्छ अल्टा सहर। जहाँ दर्जनभन्दा बढी नेपालीभाषी भुटानीका घरहरू छन्। नब्बे कटेकी आमै देखिइन् यतै जन्मेका स्मल, मिडियम साइजका बालबच्चाहरू सहित परिवारहरू रहेको अल्टामा पुगेपछि अनिमा बस्नेत निवासमा हाम्रो रथ रोकिन्छ। उनको निवासमा भुटानी फ्लेभरको डाँछीको तरकारी र नर्वेजियन सालमोन माछाको मिश्रित सुगन्ध फैलिरहेको हुन्छ।भुटानमा जन्मिएकी तर नेपालमा लामो समय काम गरेकी, भारतमा विवाह गरेकी ती दिदी अहिले नर्वे देशकी नागरिक हुन्। यीबाहेक पहाड घर कंगो, नाइजेरिया, पाकिस्तान, इजिप्ट, मोरोक्को, थाइल्यान्ड हुने थुप्रै मानिस यत्रतत्र भेटिन्छन्। सायद रुख भएको भए एकैठाउँमा उभिराख्थ्यो होला, मानिसको जात कताबाट कता पुगिरहने रहेछ। मानिस मात्र के साइबेरीयाबाट बिना पासर्पोट कोशीटप्पुमा हरसाल चराहरू गइराखेका छन्। यदि नक्सा हुन्थेन भने ! झन्डा हुन्थेन भने ! पासपोर्ट हुन्थेन भने पृथ्वी मात्र हुन्थ्यो होला है ! नर्वेको आदिवासी सामीले पालेको हरिणले यसो भन्दै हाम्रो बाटो छेक्यो। सायद उसलाई पनि एउटा निश्चित चरन क्षेत्रमा जीपीएस चिप्स बाँधेर चरिरहनुपर्दा झर्को लागेको हुँदो हो।यी सबै अन्तरतर्कनामा रुमल्लिएर उलार हुनुभन्दा थाइ राजा चुलालोंगक्रोनको घोडाले टेकेर खाल्डो परेको उही ढुंगाले मतिर गरेको प्रश्नको उत्तर सच्याइदिउँ जस्तो लाग्यो एस आई एम अल्सो ढुंगा। अब म ढुंगा भइदिएँ, जसरी निर्गुण, निरञ्जन, निराकार हाम्रा आराध्यदेव शिव साकार मूर्ति भएर अवस्थित छन्। निर्गुण ब्रहमाण्डको आकारमा टाउकोको गिदी खियाउनु भन्दा आखिर मूर्ति भइदिनु वेश। देवाधिदेव भनेर मानिसले चित्त बुझाउने ठाउँ त हुन्छ।"
स्वास्थ्य सुरक्षाका उपाय पालना गर्न राष्ट्रपतिको आग्रह,"काठमाडौं : कोरोना जोखिम पुनः बढेको भन्दै राष्ट्रपति विद्यादेवी भण्डारीबाट जनस्वास्थ्य सुरक्षाका मापदण्ड पालना गर्न आग्रह भएको छ। शनिबार दिउँसो ट्वीट गर्दै राष्ट्रपति भण्डारीले केही समययता संक्रमणको जोखिम पुनः बढेर गएको भन्दै यस्तो आग्रह गरेकी हुन् । ट्वीटमा जनस्वास्थ्यका सुरक्षात्मक उपायहरु कडाइका साथ पालना गर्न आग्रह गरिएको छ। यसअघि सरकारको प्रभावकारी प्रतिकार्य रणनीति र नागरिकको धैर्यताका कारण नियन्त्रण उन्मुख भएको कोरोना संक्रमण अहिले पुनः बढेको भन्दै ट्वीटमा चिन्ता व्यक्त गरिएको छ। कोभिड१९ महामारीविरुद्ध नेपाल सरकारको प्रभावकारी प्रतिकार्य रणनीति र नागरिकको धैर्यताका कारण यो नियन्त्रण उन्मुख रहेकोमा केही समययता संक्रमणको जोखिम पुनः बढेर गएको हुनाले सरकारले जारी गरेका जनस्वास्थ्यका सुरक्षात्मक उपायहरू अझ कडाईका साथ पालना गर्न म सबैमा हार्दिक आह्वान गर्दछु, राष्ट्रपतिको ट्वीटमा भनिएको छ।"
संसदीय व्यवस्थामाथि नै प्रहार,"काठमाडौं : कर्णाली प्रदेशका सांसदले फ्लोर क्रस गर्दा संघीय संसद्मा झस्को परेको छ। प्रधानमन्त्रीको विरोधमा रहेकाहरू यो घटनाले खुसी भए पनि यसले संसदीय व्यवस्थामै प्रहार गरेको जानकारको टिप्पणी छ। पूर्वसभामुख दमननाथ ढुंगाना कर्णाली एमालेका चार सांसदले गरेको फ्लोर क्रस संसदीय व्यवस्थाकै फ्लोर क्रस भएको टिप्पणी गर्छन्। यो गम्भीर चिन्ताको विषय हो। नत्र संसदीय व्यवस्था नै कमजोर हुन्छ, पूर्वसभामुख ढुंगाना भन्छन्, संसदीय व्यवस्थामा पार्टीबाट निर्वाचित सांसदले पार्टीको ह्विप मान्नै पर्छ। गुणदोष जे भए पनि ह्विप उल्लंघन गर्न पाइँदैन। ढुंगानाका अनुसार सत्तामा रहनेनरहने निर्णायक मोडमा सांसदले पार्टीको आदेशअनुसार अनिवार्य मतदान गर्नुपर्छ। संसदीय व्यवस्थाका लागि पार्टी ह्विप अनिवार्य सर्त भएको उनी बताउँछन्। पार्टीको ह्विप उल्लंघन गर्दै जाने हो भने संसदीय व्यवस्था नै धरापमा पर्ने उनको ठहर छ। जुन पार्टीबाट निर्वाचित छ, त्यो सांसद सत्ताको निर्णायक अवस्थामा पार्टीको निर्देशनबाहिर जानै पाउँदैन, उनी भन्छन्, यो संसदीय व्यवस्थाको असाधारण अवस्था हो, त्यसकारण पार्टीको आदेश मान्नै पर्छ। उनी अहिले २०५१ सालको तुलना गर्न नसकिने धारणा व्यक्त गर्छन्। त्यतिखेर नीति तथा कार्यक्रममा अनुपस्थित भएको हो। अहिले त्यो बेलाको तुलना हुन सक्दैन, उनी भन्छन्, कसैले २०५१ को तुलना गर्न खोज्लान् तर त्यो बेला र अहिलेको अवस्थाको तुलना नै हुँदैन। उनी नेपालको संसदीय इतिहासमा कहिल्यै नभएको कुरा कर्णालीमा देखिएको टिप्पणी गर्छन्। कर्णालीले संसदीय व्यवस्था कमजोर बनाउने काम गरेको उनको ठहर छ। उनी यसलाई संसदीय व्यवस्था अमान्यको दिशातर्फ उन्मुख गराउने षड्यन्त्रको संज्ञा दिन्छन्। उनका अनुसार संसदीय व्यवस्थामा प्रतिनिधिसभा विघटनभन्दा फ्लोर क्रस कम गम्भीर विषय होइन। प्रतिनिधिसभा विघटनलाई प्रतिगामी भन्नेले संसद्मा फ्लोर क्रस गर्नु दुःखद विषय हो। फ्लोर क्रसको विषयलाई निरुत्साहित गर्नुपर्ने उनको भनाइ छ। यो लोकतन्त्र, संसदीय व्यवस्थालाई कमजोर मात्रै होइन, संसदीय व्यवस्थालाई सिध्याउने षड्यन्त्र हो, उनी भन्छन्। संघीय संसद्मा त्यही लक्षण देखिइरहेको उनी बताउँछन्। संघीय संसद्मा विश्वासको मत लिन वा अविश्वासको प्रस्ताव पेस गर्न नसक्नुको कारण पनि आफ्नै सांसदमाथि पार्टीहरूको विश्वास नहुनु हो। फ्लोर क्रस हुने सम्भावनाकै कारण अविश्वासको प्रस्ताव पनि आउन सकेको छैन। विश्वासको मत लिन पनि सरकारले सकिरहेको छैन। आफ्नै सांसदमाथि पार्टीहरूको विश्वास हराउँदै गएको छ। संघीय संसदमा पनि यो भन्दा भिन्न छैन, उनी भन्छन्, यही कारणले सरकारको निरन्तताका लागि विश्वासको मत लिन सक्दैनन्, अविश्वासको प्रस्ताव पनि ल्याउँदैनन्।"
सर्वदलीय बैठकमा सभामुखविरुद्ध प्रधानमन्त्रीको आक्रोश : लकडाउन नगर्न कांग्रेसको खबरदारी,"काठमाडौं : प्रधानमन्त्री केपी ओलीले बोलाएको सर्वदलीय बैठक सकिएको छ। पछिल्ला दिनमा नेपालमा कोरोना भाइरस (कोभिड१९) तीव्ररुपमा फैलिरहेको विषयमा छलफल गर्न प्रधनमन्त्री ओलीले सर्वदलीय बैठक बोलाएका हुन्। परराष्ट्रमन्त्री प्रदीप ज्ञवालीका अनुसार बैठकमा कोरोना महामारी नियन्त्रणका प्रयास, प्रतिनिधिसभा, प्रदेशसभा तथा स्थानीय तहका रिक्त स्थानमा गर्नुपर्ने उपनिर्वाचनका विषयमा छलफल भएको छ। मन्त्री ज्ञवालीका अनुसार खुला सीमाका कारण थप कोरोना रोकथाम तथा नियन्त्रणका लागि थप सावधानी अपनाउन प्रधानमन्त्रीले राय सुझाव मागेका छन्। छलफलमा कोरोना संक्रमण रोकथाम तथा नियन्त्रणका लागि आवश्यक परे विद्यालय र भीडभाड हुने कार्यक्रम बन्द गर्न नेताहरुले सुझाव दिएका छन्। दलबाट राष्ट्रिय समस्याका विषयमा सरकारको साथ रहने कुराको प्रतिबद्धता आएको ज्ञवालीले बताए । खुला सिमाना र अरु विभिन्न कारणले गर्दा कोरोना महामारीविरुद्धमा सबै दलको एउटै राय रहेको जानकारी गराउँदै उनले मुलुकमा दिन प्रतिदिन चुनौती बढ्दै गएको सन्दर्भमा अझै प्रभावकारी ढङ्गले काम गर्न दलका नेताहरुबाट सरकारलाई सुझाव आएको जानकारी दिए । दलका नेताबाट खोपको सुनिश्चित गर्दै हटस्पट क्षेत्रमा विद्यालय बन्द गरेर तथा धेरै भीडभाड हुने क्षेत्रमा जनातालाई अपिल गरेर भीड नियन्त्रणमा कदम चाल्न सरकारलाई आग्रह गर्दै त्यसमा साथ रहने प्रतिबद्धता आएको उनको भनाइ छ । रिक्त स्थानमा हुने उपनिर्वाचनमा संवैधानिक व्यवस्थाअनुसार नै निर्वाचन आयोगले तोकेको समयमा निर्वाचनमा सहभागी हुने सबै दलबाट सहमति आएको मन्त्री ज्ञवालीको भनाइ छ तर नेपाली कांग्रेसले भने भदौमा महाधिवेशन भएकाले त्यसलाई प्रभावित नहुने गरी कार्यतालिका प्रकाशित गर्न सुझाव दिएको छ । त्यसको जवाफमा प्रधानमन्त्री ओलीले परामर्श गरेर अप्ठ्यारो नपार्ने गरी अघि बढ्ने आश्वासन दिएका छन् । मन्त्री ज्ञवालीका अनुसार बैठकमा प्रधानमन्त्री ओलीले सभामुख अग्निप्रसाद सापकोटाको भूमिकाबारे असन्तुष्टि व्यक्त गरेका छन्। सभामुखले आफ्नो अधिकारभन्दा बाहिर गएर एमसीसीलाई अड्काएको भन्दै प्रधानमन्त्रीले सभामुखविरुद्ध आक्रोश व्यक्त गरेका हुन्। संसद् एमसीसीलगायत विजनेश अड्किरहेको उल्लेख गर्दै सभामुख सापकोटाले तजविजी अधिकार प्रयोग गरेर लामो समयसम्म रोक्न मिल्दैन भन्ने कुरामा सबै दलको साझा धारणा आएको उनको भनाइ छ। केही दलबाट एमसीसीप्रति आलोचना भएको र आफ्नो आशङ्का प्रकट भए पनि विजनेस रोक्न भने नमिल्ने धारणा व्यक्त भएको जानकारी दिए । उक्त विषयमा सभामुख, कार्य व्यवस्था परामर्श समिति र अन्य विभिन्न ठाउँमा छलफल गरेर टुङ्ग्याउनुपर्छ भन्ने सहमति भएको छ, मन्त्री ज्ञवालीले भने । यसका अतिरिक्त दलबीच समयसमयमा यस्ता विषयमा छलफल गर्दै मुलुकका साझा समस्या समाधानका लागि परामर्शका साथ अघि बढ्ने विषयमा पनि बैठकमा छलफल भएको छ । उक्त बैठकमा प्रधानमन्त्री ओलीले वर्तमान सरकार राष्ट्रिय हितका विषयमा दृढताका साथ उभिएको र राष्ट्रियताको सवालमा कुनै सम्झौता नहुने बताएका छन् । पछिल्लो समयमा मुलुकको राजनीतिक स्थिरतालाई खल्बल्याउने, अस्थिरता निम्त्याउने र राजनीतिक प्रणालीलाई कमजोर गर्ने खालका प्रवृत्ति देखा परेका छन्, लोकतान्त्रिक शक्ति यसप्रति सजक हुनुपर्छ, यस्ता कार्यहरु निरुत्साहित गर्नुपर्छ, ओलीको भनाइ उद्धृत गर्दै मन्त्री ज्ञवालीले भने, उक्त विषयमा सबै दलका नेता सहमत हुनुहुन्छ । बैठकमा प्रमुख विपक्षी दल नेपाली कांग्रेसले कोरोना संक्रमण तथा रोकथामका लागि लकडाउन गर्नु नहुने सुझाव दिएको छ। वरिष्ठ नेता रामचन्द्र पौडेलका अनुसार अरु विधिलाई प्रभावकारी बनाउनुपर्ने तर लकडाउनमा जानु नहुने सुझाव प्रधानमन्त्रीलाई कांग्रेसले दिएको हो। हामीले लकडाउन भन्दा पनि कोरोना रोकथामका अन्य उपायमा जानुपर्यो भनेर सुझाव दिएका छौँ, बैठकपछि नेता पौडेलले भने, कोरोना रोकथामका विधिमा धान दिनुपर्छ तर, लकडाउन नै गर्नु हुँदैन भनेर सुझाव दिएका छौँ। पौडेलले कोभिडका विषयमा सरकार गम्भीर भएर लकडाउनभन्दा रोकथामतर्फ लाग्न ध्यानाकर्षण गराएको बताए। उपनिर्वाचन, उपसभामुखको निर्वाचन किन रोकिएको छ, संसद्लाई विजनेश किन दिइएको छैन, राष्ट्रियसभा किन बोलाइएन, सरकारबाट संसद्लाई अपाङ्ग राख्ने काम किन भएको छ, यसमा हाम्रो गम्भीर आपत्ति छ, उनले भने, सत्तालाई भन्दा व्यवस्थालाई महत्व दिनुपयो, खाली आफ्नो कुर्सी बचेमात्रै व्यवस्था बच्ने नत्र नबच्ने भन्ने कुरातर्फ जानु भएन, भर्खरै लामो लडाइँ लडेर ल्याइएको व्यवस्था छ, यसमा खेलबाड किन हुन्छ भन्ने प्रश्न उठाएका छौँ । उनले देशलाई निकास चाहिन्छ भन्ने आफ्नो प्रष्ट भनाइ रहेको र गतिरोधलाई निकास दिनुपर्छ भनेर कुरा राखेको बताए । माओवादी किन सहभागी भएन ? माओवादी बैठकमा सहभागी नभएपछि मन्त्री ज्ञवालीले यसलाई गैरजिम्मेवार बाटोमा हिँडेको संज्ञा दिएका छन् । बैठकमा माओवादी किन सहभागी भएन भन्ने जिज्ञासाको जवाफमा ज्ञवालीले यस्तो बताएका हुन् । उनले माओवादी नभए पनि देश चल्नेसमेत बताएका छन् । उहाँहरु किन आउनु भएन, किन यस्तो गैरजिम्मेवार बाटो हिँड्दै हुनुहुन्छ, उहाँहरुले जान्ने कुरा हो, उनले भने, यो विषयमा उहाँहरुले थाहा पाउनुपर्छ, उहाँहरु नहुँदा पनि देश चल्छ । कर्णाली प्रदेशमा आफ्नै नेताले ह्वीप नाघेका सन्दर्भमा मन्त्री ज्ञवालीले संसदीय प्रणालीमा ह्वीप उल्लङ्घन र फ्लोर क्रस क्षम्य हुन नसक्ने बताए । उनले महत्वपूर्ण अध्यादेश अड्किएकामा समेत आपत्ति जनाए । अत्यन्तै महत्वपूर्ण अध्यादेश छन्, एसिड आक्रमण जस्तो जघन्य अपराधलाई कानुनी हिसाबले दण्डनीय बनाउन अध्यादेश ल्याएपछि संविधान प्रावधानविपरीत पहिलो दिन नै प्रवेश गर्न दिइएन, उनले भने, बलात्कार र यौनजन्य हिंसा गर्नेलाई सजायमा कडाइपन थपेर अध्यादेश ल्याए पनि त्यसलाई समेत अघि बढ्न दिइएको छैन, संसद्को नेतृत्वका कारणले विजनेश अड्किएका छन्, त्यसका बारेमा एउटा समझदारी होस् भन्ने हाम्रो चाहना हो । बैठकमा जनता समाजवादी पार्टीले अड्किएको नागरिकता विधेयक अघि बढाउन आग्रह गरेको उनले जानकारी दिए । सरकारमा सहभागी हुने विषयमा भने छलफल चलिरहेको र उनहरुले केही संविधान एवं कानुन तथा प्रशासनिक क्षेत्रमा जोडिएका विषय उठाएको मन्त्री ज्ञवालीले जानकारी दिए । बैठकमा उपप्रधानमन्त्री ईश्वर पोखरेल, अर्थमन्त्री विष्णुप्रसाद पौडेल, सुवासचन्द्र नेम्वाङ, नेपाली कांग्रेसका सभापति शेरबहादुर देउवा, वरिष्ठ नेता पौडेल र महामन्त्री विमलेन्द्र निधि, नेता बालकृष्ण खाँड, जनता समाजवादी पार्टीका नेता महन्थ ठाकुर र लक्ष्मणलाल कर्ण, राष्ट्रिय प्रजातन्त्र पार्टी (राप्रपा)का नेता लोहनी र नेपाल मजदूर किसान पार्टीका नेता प्रेम सुवाललगायत सहभागी थिए । बैठकमा नेकपा (एमाले) माधव नेपाल समूह र नेकपा (माओवादी केन्द्र)का नेता भने सहभागी भएनन् । प्रचण्डले सिंहदरबारमा बैठक भएमात्र सहभागी हुने बताएका थिए ।"
बालुवाटारमा हुने सर्वदलीय बैठकमा प्रचण्ड सहभागी नहुने,"काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्ड सर्वदलीय बैठकमा सहभागी नहुने भएका छन्। प्रधानमन्त्री केपी शर्मा ओलीले शनिबार बिहान ११ बजे बोलाएको सर्वदलीय बैठकमा प्रचण्ड सहभागी नहुने उनका प्रेस सल्लाहकार विष्णु सापकोटाले जानकारी दिए। प्रचण्डलाई सर्वदलीय बैठक भन्ने कुराको कुनै जानकारी आएको छैन उनले भने, त्यसैकै उहाँ गएर त भएन। शुक्रबार एमाले अध्यक्ष एवम् प्रधानमन्त्री केपी शर्मा ओली र प्रचण्डबीच टेलिफोनमा कुरा भएको होइन र ? भन्ने अन्नपूर्ण अनलाइनको प्रश्नमा सापकोटाले भने,उहाँहरुबीच टेलिफोनमा कुरा भएको हो। तर सर्वदलिय बैठकको कुरै भएन, दुई पार्टीका अध्यक्षबीच भेटौं भनेर उताबाट प्रस्ताव भएको हो। ओलीले बालुवाटारमा बोलाउनु भयो, प्रचण्डले सिंहदरबारमा भेटौं भन्नुभएको हो। प्रचण्डले सिंहदरबारमा बैठक राखे मात्र सहभागी हुने अडान राखेको बुझिएको छ । उनी आज राजधानीमै आयोजित एक कार्यक्रममा सहभागी हुनेछन्। प्रधानमन्त्री ओलीको आह्वानमा बालुवाटारमा बिहान ११ बजेदेखि बैठक बस्दैछ। बालुवाटार स्रोतका अनुसार संसदको हिउँदे अधिवेशन अन्त्य गर्नुअघि समसामयिक राजनीतिक विषयमाथि छलफल, कोरोना महामारी रोकथाम र नियन्त्रणलगायत विषयमा छलफल गर्न बैठक बोलाइएको हो। पछिल्ला दिनमा नेपालमा कोरोना भाइरस (कोभिड १९) तीव्ररुपमा फैलिरहेको छ। संक्रमित र मृतकको संख्या दिनप्रतिदिन बढिरहेको छ। सरकारले १४ जिल्लालाई कोरोनाका अति प्रभावित जिल्ला घोषित गरिसकेको छ। सर्वोच्च अदालतले नेकपा एमाले र माओवादी केन्द्रलाई पहिलेकै अवस्थामा ब्यूताइँदिएपछि दुवै दल आआफ्नो कित्तामा फर्केका छन्। प्रदेश र केन्द्र सरकारमाथि अविस्वासको प्रस्ताव दर्ता हुने क्रम चलिरहेको समयमा प्रधानमन्त्रीले बोलाएको बैठकलाई अर्थपूर्ण रुपमा हेरिएको छ।"
कर्णालीमा मन्त्रिपरिषद् पुनर्गठन : फ्लोर क्रस गर्ने सांसद बने मन्त्री,"सुर्खेतः कर्णालीमा मन्त्रिपरिषद् पुनर्गठन भएको छ। मुख्यमन्त्री महेन्द्रबहादुर शाहीले शनिवार नयाँ मन्त्री नियुक्त गरेका हुन्। शुक्रबार मात्र प्रदेशसभामा विश्वासको मत पाएका मुख्यमन्त्री शाहीले तीनजना नयाँ मन्त्री नियुक्त गरेका हुन्। मुख्यमन्त्री तथा मन्त्रिपरिषद् कार्यालयका अनुसार प्रदेशसभामा मुख्यमन्त्रीको पक्षमा फ्लोर क्रस गरेका एमालेका तीन सांसद मन्त्री नियुक्त भएका हुन्। एमालेको ह्वीप उलंघन गर्दै फ्लोर क्रस गरेका चारजना सांसदमध्ये तीन जनालाई मन्त्री बनाइएको छ। एमालेका सांसद अमरबहादुर थापा, कुर्मराज शाही र नन्दसिंह बुढा मन्त्री बनेका हुन् । मुख्यमन्त्री शाहीले अमरबहादुर थापालाई भौतिक पूर्वाधार विकासमन्त्री, नन्दसिंह बुढालाई भूमि व्यवस्था, कृषि तथा सहकारीमन्त्री र कुर्मराज शाहीलाई उद्योग, पर्यटन, वन तथा वातावरण मन्त्रीमा नियुक्त गरेका छन्। उनीहरुलाई मुख्यमन्त्रीले शनिवार मन्त्रीमा नियुक्त गरेको मुख्यमन्त्रीका प्रेस सल्लाहकार धु्रवविक्रम बुढाथोकीले जानकारी दिए। शनिवार मन्त्रीमा नियुक्त भएका तीनै जनाले शुक्रवार प्रदेशसभामा मुख्यमन्त्रीले विश्वासको मत लिने क्रममा फ्लोर क्रस गरेर मुख्यमन्त्रीको पक्षमा मत दिएका थिए। एमाले नेता नेपाल पक्षका चारजना सांसदले फ्लोर क्रस गरेका थिए। फ्लोर क्रस गरेका प्रकाश ज्वाला भने मन्त्री नियुक्त भएनन्। यस्तै मुख्यमन्त्रीले केही मन्त्रालयको जिम्मेवारी पनि हेरफेर गरेका छन्। सामाजिक विकास र आर्थिक मामिला तथा योजना मन्त्रालयको जिम्मेवारी मन्त्री विमला केसीलाई तोकेका छन्। आन्तरिक मामिला तथा कानुन मन्त्रालयको जिम्मेवारीमा मन्त्री नरेश भण्डारीलाई नै कायम राखिएको छ। नवनियुक्त मन्त्रीहरुको शपथ आइतवार हुने बताइएको छ। एमाले र माओवादीबीचको एकता भंग भएपछि कर्णालीमा सत्ता संकट गहिरिएको थियो। एमाले सरकारबाट बाहिरिएपछि अल्पमतमा परेका मुख्यमन्त्री शाहीले शुक्रबार मात्र प्रदेश सभामा विश्वासको मत पाएका थिए। ३९ सदस्यीय प्रदेशसभामा विश्वासको मतका लागि २० मत आवश्यक थियो। मुख्यमन्त्रीको पक्षमा माओवादीका १२, कांग्रेसका ६ र एमालेको माधव नेपाल पक्षका चार सांसदले मत दिएका थिए। संत्ता संकट टरेसँगै मुख्यमन्त्रीले मन्त्रिपरिषद् पुनर्गठनको काम अगाडि बढाएका हुन्। केही दिनमा कांग्रेसका मन्त्रीहरु पनि नियुक्त हुने मुख्यमन्त्री कार्यालयले जनाएको छ। स्रोतका अनुसार कांग्रेसलाई दुई मन्त्रालय दिने मुख्यमन्त्रीको तयारी छ। कांग्रेसलाई सामाजिक विकास र कानुन मन्त्रालय दिने तयारी भइरहेको स्रोतको भनाइ छ। कांग्रेसमा यज्ञबहादुर विसी र दिनबन्धु श्रेष्ठ मन्त्री बन्ने चर्चा छ। यस्तै हाल सरकारमा रहेका माओवादीका दुई मन्त्री परिवर्तन गरेर नयाँलाई नियुक्त गर्ने तयारीमा मुख्यमन्त्री शाही छन्। स्रोतका अनुसार माओवादीका सांसद विन्दमान विष्ट र सीताकुमारी नेपाली मन्त्री बन्ने सम्भावना छ। कर्णालीमा भौतिक मन्त्रालय भने लामो समयदेखि रिक्त थियो। यसअघि एमालेका खड्कबहादुर खत्री बैंकिगं कसुरमा मुछिएपछि मन्त्रीबाट बर्खास्त भएका थिए। त्यसयता यो मन्त्रालय मुख्यमन्त्री शाहीले सम्हाल्दै आएका थिए। उक्त मन्त्रालयको जिम्मेवारी मुख्यमन्त्रीले दैलेखबाट निर्वाचित एमाले सांसद अमरबहादुर थापालाई दिएका छन्। यस्तै यसअघि उद्योग, पर्यटन, वन तथा वातावरण मन्त्री रहेका नन्दसिंह बुढाले एमालेको निर्देशनपछि केहीदिन अघिमात्र राजीनामा दिएका थिए। शुक्रवार फ्लोर क्रस गरेका उनलाई भूमि व्यवस्था, कृषि तथा सहकारी मन्त्रालयको जिम्मेवारी दिइएको छ। उनी डोल्पाबाट निर्वाचित भएका हुन् । यस्तै कालिकोटबाट निर्वाचित कुर्मराज शाहीले उद्योग, पर्यटन, वन तथा वातावरण मन्त्रालयको जिम्मेवारी पाएका छन्। शनिवार मन्त्री नियुक्त भएका तीनै जनालाई एमालेको प्रदेश कमिटी पार्टीबाट निस्कासन गरिसकेको छ। यस्तै प्रकाश ज्वालालाई पनि कारबाही गर्न प्रदेश कमिटीले केन्द्रीय कमिटीलाई सिफारिस गरेको छ।"
प्रधानमन्त्री ओलीको आह्वानमा आज सर्वदलीय बैठक बस्दै,"काठमाडौं : प्रधानमन्त्री केपी शर्मा ओलीको आह्वानमा शनिबार सर्वदलीय बैठक बस्दैछ। प्रधानमन्त्रीको सरकारी निवास बालुवाटारमा बिहान ११ बजेदेखि बैठक बस्न लागेको हो। संसदमा प्रतिनिधित्व गर्ने सबै दलका शीर्ष नेताहरुलाई बैठकमा बोलाइएको छ। बालुवाटार स्रोतका अनुसार संसदको हिउँदे अधिवेशन अन्त्य गर्नुअघि समसामयिक राजनीतिक विषयमाथि छलफल, कोरोना महामारी रोकथाम र नियन्त्रणलगायत विषयमा छलफल गर्न बैठक बोलाइएको हो। पछिल्ला दिनमा नेपालमा कोरोना भाइरस (कोभिड १९) तीव्ररुपमा फैलिरहेको छ। संक्रमित र मृतकको संख्या दिनप्रतिदिन बढिरहेको छ। सरकारले १४ जिल्लालाई कोरोनाका अति प्रभावित जिल्ला घोषित गरिसकेको छ।"
बालुवाटारमा सर्वदलीय बैठक : को को छन् सहभागी ?,"काठमाडौं : प्रधानमन्त्री केपी शर्मा ओलीले बोलाएको सर्वदलीय बैठक बालुवाटारमा सुरू भएको छ। बैठकमा कांग्रेस सभापति शेरबहादुर देउवा, वरिष्ठ नेता रामचन्द्र पौडेल, विमलेन्द्र निधि, जनता समाजवादी पार्टी (जसपा)का अध्यक्ष महन्थ ठाकुर, लक्ष्मणलाल कर्ण, नेमकिपाका प्रेम सुवाल, राप्रपाका प्रकाशचन्द्र लोहनी लगायतका नेता सहभागी भएको बालुवाटार स्रोतले जनाएको छ। बैठकमा एमाले अध्यक्ष एवम् प्रधानमन्त्री ओलीसँगै एमाले महासचिव ईश्वर पोखरेल, संसदीय दलका उपनेता सुवास नेम्वाङ, अर्थमन्त्री विष्णु पौडेल, राजन भट्टराईलगायत सहभागी छन्।बैठकमा प्रतिनिधिसभामा प्रतिनिधित्व गर्ने सबै दलका शीर्ष नेता सहभागी भएपनि नेकपा (माओवादी केन्द्र)ले भने बहिस्कार गरेको छ। नेकपा माओवादी केन्द्रका अध्यक्ष पुष्पकमल दाहाल प्रचण्डसहभागी नभएको उनको सचिवालयले जनाएको छ। आफूहरुलाई सर्वदलीय बैठक हुनेबारे जानकारी नआएको भन्दै माओवादी पन्छिएको छ। प्रचण्डले सिंहदरबारमा बैठक राखे मात्र सहभागी हुने अडान राखेको बुझिएको छ। यसैगरी बैठकमा जसपाका संघीय परिषद अध्यक्ष बाबुराम भट्टराई र उपेन्द्र यादव पनि सहभागी छैनन्। पछिल्ला दिनमा नेपालमा कोरोना भाइरस (कोभिड १९) तीव्ररुपमा फैलिरहेको छ। संक्रमित र मृतकको संख्या दिनप्रतिदिन बढिरहेको छ। सर्वोच्च अदालतले नेकपा एमाले र माओवादी केन्द्रलाई पहिलेकै अवस्थामा ब्यूताइँदिएपछि दुवै दल आआफ्नो कित्तामा फर्केका छन्। प्रदेश र केन्द्र सरकारमाथि अविस्वासको प्रस्ताव दर्ता हुने क्रम चलिरहेको समयमा प्रधानमन्त्रीले बोलाएको बैठकलाई अर्थपूर्ण रुपमा हेरिएको छ।"
गण्डकी र लुम्बिनीमा नयाँ सरकार बन्छ : प्रचण्ड,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले गण्डकी र लुम्बिनीमा सरकार परिवर्तन हुने संकेत गरेका छन्। अखिल नेपाल शिक्षक संगठनको शैक्षिक अभियान तथा दोस्रो र तेस्रो संयुक्त प्रदेश परिषद् उद्घाटन कार्यक्रमलाई सम्बोधन गर्दै उनले यस्तो बताएका हुन्। प्रचण्डले अहिले सरकार गठन र पुनर्गठनको प्रक्रिया अनुसार शुक्रबार कर्णालीमा सरकारले अविश्वासको प्रस्ताव फेल गराएको भन्दै अब गण्डकी र लुम्बिनीमा सरकार परिवर्तन हुने संकेत गरेका हुन्। साथीहरु, हिजोमात्रै कर्णालीमा के समस्या थियो, कहाँ गएर टुँगियो ? तपाईँहरुले थाहा पाइसक्नुभएको छ। अब अस्तिमात्रै गण्डकी प्रदेशमा अविश्वासको प्रस्ताव दर्ता भएको छ। र, बहुमतले सरकार परिवर्तनको लागि नयाँ मुख्यमन्त्रीको नामसहित अविश्वासको प्रस्ताव दर्ता भएको छ, प्रचण्डले भने, लुम्बिनीमा पनि सरकार परिवर्तनको लागि करिबकरिब बहुमतको हस्ताक्षर संकलन भइसकेको छ। प्रचण्डले प्रदेशबाट अब केन्द्रमा भएको अन्यौलता र अराजकताको स्थिति अन्त्य गर्न लागि परेकोसमेत बताए। हामीले केन्द्रीयस्तरमा पनि लगातार पहल गरेका छौं, प्रचण्डले भने। अध्यक्ष प्रचण्डले पार्टी छाडेर जानेलाई फकाउन मन लाग्न छाडेको बताए। कतिपय मानिसहरु उता गए, फकाउनपर्यो भन्छन्। मलाई अचेल फकाउन मन लाग्न छोड्या छ। जाने जाउन जस्तो लाग्छ, प्रचण्डले भने। क्रान्तिकारी इतिहास, मान प्रतिष्ठा बनाएका नेताहरुले पार्टी छाडेर केपी ओलीको प्रतिगमनकारी भूमिकाको सहयात्री बन्नेलाई सम्झाउनु मूर्खता हुने उनको भनाइ छ। जनयुद्धको सुरुवात ६५ जनाबाट भएको स्मरण गर्दै उनले १० वर्षको अवधिमा देशमा राजनीतिक परिवर्तन भएको बताए। जनयुद्ध सुरुवात ६५ जनाबाट भएको थियो। के भयो नेपाल ? के भयो राजनीति, के भयो परिवर्तन ?, प्रचण्डले प्रश्न गर्दै भने, अहिले त देशभर लाखौं कार्यकर्ताको पंक्ति छ। तिनलाई एकचोटी जगाउने र फेरि जनतातिर फर्काउने आवश्यकता छ। माओवादीप्रति भ्रम फैलाउने काम भइरहेको भन्दै उनले कोही भ्रममा पर्न आवश्यक नरहेको पनि बताएका छन्। माओवादीप्रति जनतामा विश्वास नटुटेको उनको भनाइ छ। अध्यक्षले भने, जाली फटाहाले माओवादी सिद्दियो, प्रचण्ड सिद्धियो भनेर भ्रम छर्ने काम गरेको छ। दिग्भ्रमित पार्ने काम भएको छ। जनतामा त्यस्तो छैन। प्रचण्डले सत्य, न्याय, राष्ट्रको पक्षमा दृढतापूर्वक उभिनेलाई जनताले साथ दिने दाबीसमेत गरेका छन्। संघीय लोकतान्त्रिक गणतन्त्र आफूहरुको कारणले आएको स्पष्ट पार्दै उनले यस्तो दाबी गरेका हुन्। ठूलो संघर्ष र बलिदानपछि बनेको संविधान र कम्युनिस्ट आन्दोलनको व्यापक ध्रुवीकरण र एकतालाई जनताले गरेको अनुमोदनबाट राजनीतिक स्थिरता प्राप्त हुनेछ भन्ने विश्वास लिएको उनले बताए।"
दाउन्नेमा बस खस्यो : ३१ घाइते,परासी : बुटवल नारायणगढ सडकमा पर्ने पूर्वी नवलपरासीको दाउन्ने पहाडबाट यात्रु बस खस्दा ३१ जना घाइते भएका छन्। घाइतेमध्ये ५ कोअवस्था गम्भीर छ। उनीहरूको परिचय खुलेको छैन। बुुटवलबाट नारायणगढतर्फ जाँदै गरेको ना ५ ख ७००० नम्बरको बस पहाडबाट २ सय मिटर तल खसेको जिल्ला प्रहरी कार्यालय नवलपुरका नायब उपरीक्षक दिलिपकुमार गिरीले बताए। बसमा ३१ जना यात्रु थिए। उनीहरू सबै घाइते भएका हुन्। सांझ ६ बजे भएको दुर्घटनामा परेर घाइते सबैको मध्यविन्दु जिल्ला अस्पताल नवलपुरमा उपचार भई रहेको प्रहरीले जनाएको छ। बस आफै अनियन्त्रित हुँदा दुर्घटना भएको हो। घटनालगत्तै दुम्किवास प्रहरीले घाइतेको उद्धार सुरू गरेको ट्राफिक प्रहरी कार्यालयका नायब निरीक्षक मीन कुँवरले जानकारी दिए।
"अयोध्याधाममा राम, सीता, लक्ष्मण र हनुमानको मूर्ति स्थापनाको तयारी","भरतपुर : चितवनको माडी नगरपालिका९ अयोध्याधाममा राम, सीता, लक्ष्मण र हनुमानको पूर्णकदका मूर्ति स्थापना गरिने भएपछि निर्माण कार्य तीव्ररुपमा अगाडि बढेको छ। प्रधानमन्त्री निवास बालुवाटारमा राखिएका राम, सीता, लक्ष्मण र हनुमानको पूर्णकदका मूर्ति आउँदो वैशाख ७ गते काठमाडौँबाट र्यालीसहित ल्याइने र वैशाख ८ गते कार्यक्रमसहित स्थापना गर्ने कार्यतालिका सार्वजनिक भएपछि मन्दिर निर्माण तीव्र पारिएको हो। मूर्ति स्थापना गर्न माडीका राजनीतिक दलको सर्वदलीय सहमति र सामाजिक सङ्घ संस्थाको समन्वयमा तयारीका काम अगाडि बढिरहेका छन्। कार्यक्रममा विभिन्न जातजातिका झाँकी प्रदर्शन गर्न तयारी भइरहेको अयोध्याधाम व्यवस्थापन समिति प्रचारप्रसार उपसमितिका संयोजक श्रीप्रसाद दवाडीले जानकारी दिए। कार्यक्रमलाई व्यवस्थितरुपमा सम्पन्न गर्न शुक्रबार माडी नगर कार्यपालिका र अयोध्याधाम व्यवस्थापन समिति सचिवालयको संयुक्त बैठक गरिएको छ। बैठकले माडी र र्यालीको बाटोमा पर्ने भरतपुर महानगरकाका वडामा स्वागतद्वार राख्न अनुरोध गर्ने निर्णय भएको माडी नगरपालिकाका प्रवक्ता शिवहरि सुवेदीले जानकारी दिए। कार्यक्रमलाई व्यवस्थित बनाउन विभिन्न उपसमिति गठन गरी सक्रियरुपमा काम अगाडि बढिरहेको उनले बताए। अयोध्याधाममा सरसफाइ, निर्माण र सहयोगको काम अगाडि बढिरहेको अयोध्याधाम व्यवस्थापन समितिका अध्यक्ष तीर्थ भुसालले जानकारी दिए। अयोध्याधाम निर्माणको लागि आर्थिक तथा जिन्सी सहयोग आइरहेका छन्। निर्माण कार्य तीव्ररुपमा अगाडि बढेपछि अवलोकन गर्न आउनेको पनि चहलपहल बढेको छ।"
रहेनन् साहित्यकार श्यामदास वैष्णव,"काठमाडौं : साहित्यकार श्यामदास वैष्णवको निधन भएको छ। नेपाली भाषासाहित्यका साधक उनको शुक्रबार साँझ ७ बजे आफ्नै घर ज्ञानेश्वरमा निधन भएको हो। १९८१ साउन ५ गते जन्मिएका उनी पछिल्लो समय हिँडडुल गर्न नसक्ने अवस्थामा पुगेका थिए। वैष्णव तीन वर्षयता घरमै आराम गरिरहेका थिए। वैष्णवको पहिलो रचना शारदा पत्रिकामा सूर्य शीर्षकको कविता प्रकाशित भएको थियो। उनका रातको आँसुगीति कविता, पतकरकविता संग्रह, अन्तरध्वनिकविता संग्रह, उपहारकविता संग्रह, केही लघु नाटक, केही गीति नाटक र साझा प्रकाशनबाट नयाँ लहर प्रकाशित छन् । महाकवि लक्ष्मीप्रसाद देवकोटाका प्रिय चेलाका रूपमा परिचित उनी देवकोटा मुखले भन्थे वैष्णवले लेखिदिन्थे। उनका कृति प्रेसमा लानुअघि वैष्णवले नै साफी गरिदिन्थे। उनले हाम्रो संस्कृति, माधुर्य, झंकार आदि पत्रिकाको सम्पादन पनि गरेका थिए । वैष्णवले गोरखादक्षिण बाहु, महेन्द्र प्रज्ञापुरस्कार, देवकोटा शताब्दी पुरस्कार, भानुभक्त पुरस्कार, मुक्ति पुरस्कार, नइ देरूनीख प्रदीप्ति पुरस्कार, हरिहर शास्त्री सावित्री देवी साहित्यिक पुरस्कार र त्रिमूर्ति पुरस्कार पाएका छन्। नेपाल प्रज्ञा प्रतिष्ठानका कुलपति गंगाप्रसाद उप्रेतीले वैष्णवको शव पशुपति आर्यघाट पुर्याइएको र एक घन्टा श्रद्धाञ्जलीका लागि राखिने जानकारी दिए। वैष्णवका चार छोरी, तीन छोरा र ९२ वर्षीया श्रीमती छन्।"
बिहे घरमा आक्रमण गर्ने समूहका नाइके पक्राउ,"विराटनगर: मोरङको केराबारी गाउँपालिका७ नर्कटेस्थित बिहे घरमा ज्यानै लिने गरी आक्रमण गरिएको घटनामा संलग्न समूहका मुख्य नाइकेसहित दुई जना शनिबार पक्राउ परेका छन् । चार जनामाथि साङ्घातिक हमला गर्ने समूहको नेतृत्वकर्ता केराबारी७ का २९ वर्षीय मुस्कान लिम्बू र घटनामा संलग्न ३० वर्षीय विश्वास चेम्जोङ लिम्बू पक्राउ परेका हुन् । इलाका प्रहरी कार्यालय बेलबारीका प्रहरी निरीक्षक ऋषिराज ढकाल नेतृत्वको टोलीले मुस्कानलाई सुन्दरहरैँचा नगरपालिका१२ र विश्वासलाई केराबारीबाटै पक्राउ गरेको हो । आक्रमणकारीमध्ये केराबारी७ का २२ वर्षीय विशाल लिम्बू घटना लगत्तै गत फागुन १५ गते पक्राउ परेका थिए । घटनामा संलग्नविरुद्ध प्रहरीले ज्यान मार्ने उद्योग र चोरी एवं डाँका मुद्दा चलाएको थियो । धरौटीवापतको दुई लाख रुपैयाँ बुझाउन नसकेपछि विशाललाई भने पूर्पक्षका लागि कारागार चलान गर्न अदालतले आदेश दिइसकेको छ । उनी अहिले थुनामै छन् । शनिबार पक्राउ परेका दुई जनालाई अनुसन्धान प्रतिवेदनसहित प्रहरीले आइतबार अदालतमा बुझाउने भएको छ । मादक पदार्थ सेवन गरेको समूहले बिहेको कार्यक्रम सकिएर बेहुलाबेहुलीसहित सबै जना सुतिसकेपछि भागीमान लिम्बूको घरमा गत फागुन १५ गते बिहान ३ बजेतिर आक्रमण गरेर चार जनालाई घाइते बनाएको थियो । भगीमानकी छोरी २३ वर्षीया सम्झना लिम्बू र नुवाकोट घर भएका सुदीप राईबीचको बिहेको कार्यक्रम समापन भइसकेपछि ढुंगामुडा गर्दै पुगेको समूहले घरेलु हतियार खुकुरी, भाला, रड, दाउरालगायतले आक्रमण गरेको प्रहरीले जनाएको छ । आक्रमणमा बेहुलीका बुवा ५९ वर्षीय भागीमान, दिदी ३० वर्षीया सविना लिम्बू (राई), कान्छा मामा केराबारी९ का ४५ वर्षीय भगत याक्खा र बिहेमा बेहुलातर्फबाट जन्ती आएका भोजपुरको भोजपुर नगरपालिका७ का ३३ वर्षीय रमेश राई घाइते भएका थिए । घाइतेहरुको टाउको, खुट्टा, हात, करङ, फोक्सो, अनुहार लगायत शरीरका विभिन्न भागमा गहिरो चोट लागेको थियो । विराटनगरको न्युरो अस्पतालमा उपचार गराएकामध्ये स्वास्थ्यमा सुधार हुन बाँकी रहेका भगीमानको उपचार ठीक हुन समय लाग्ने जानकारी चिकित्सकले दिएको प्रहरीले जनाएको छ । अरु पनि उपचारकै क्रममा छन् । प्रनि ढकालका अनुसार आक्रमण हुन थालेपछि बेहुली, बेहुला लगायत बिहे घरमा रहेका अरुले भने भागेर ज्यान बचाएका थिए । मादक पदार्थ सेवन गरेर पुगेको समूहले बिहेमा साउण्ड सिस्टम बजाएर नाचगान गर्न पाउनुपर्ने माग राख्न थालेपछि बढेको विवाद आक्रमणको घटनामा परिणत भएको उनको भनाइ छ । विवाद बढेपछि मुस्कानले अरु युवाहरु भेला पारेर बिहे घरमा आक्रमण गर्न उक्साएको प्रहरीको अनुसन्धानबाट खुलेको छ । आक्रमणसँगै उक्त समूहले खुकुरीले काटेर घरका झ्याल तथा ढोका र फर्निचरका सामानहरुमा पनि क्षति पुयाइदिएको थियो । आक्रमणपछि बिहेमा बेहुलीको नाममा जम्मा भएको दुई लाख ३५ हजार पाँच सय ४० रुपैयाँ नगद र बेहुलीले लगाएका सुनचाँदीका गरगहना लुटपाट गरेर त्यो समूह भागेको थियो । बेहुलीको पाँच तोलाजति सुन र चाँदीका विभिन्न गहना तथा एक ठाउँमा जम्मा गरेर राखेको नगद लुटेर आक्रमणकारी फरार बनेका हुन् ।प्रहरीले घटनामा लुटिएको नगद र गरगहनासहित गरेर आठ लाख ४६ हजार पाँच सय ४० रुपैयाँ बराबरको विगो मागदावी पनि गरेको छ । घटनामा संलग्नमध्ये केराबारी७ का २४ वर्षीय निशान लिम्बू, २७ वर्षीय चिनो लिम्बू, केराबारी१० का २९ वर्षीय भाइराजा सुब्बा र सुनसरीको धरान उपमहानगरपालिका१३ का २२ वर्षीय नगेन बुढाथोकी फरार छन् । उनीहरुको खोजी तीव्र रुपमा भाइरहेको प्रनि ढकालले बताए । घटनामा संलग्नमध्ये मुस्कान र निशान एउटै परिवारका दाजुभाइ हुन् । आक्रमणकारी गाउँघरमा दादागिरी र गुण्डागर्दीमार्फत सर्वसाधारणमा आतंक खडा गर्ने समूह रहेको पाइएको मोरङ प्रहरी प्रमुख एसपी सन्तोष खड्काले जानकारी दिए ।"
सप्तकोसी किनारामा भारत सरकारको बोर्ड !,"धरान : भारतले सुनसरीको नेपाली भूमीमा दादगिरी देखाउन थालेको छ। सुनसरीको नेपाली भूमीमा भारतको विहार सरकारको बोर्ड गाडेर नेपाली भूमीमाथि हस्तक्षप गरेको छ। भारतले सप्तकोसी सम्झौता विपरित सुनसरीको बराहक्षेत्र नगरपालिका र कोसी गाउँपालिकामा पर्ने सप्तकोसीको पूर्वी तटबन्दका आदा दर्जन स्थानमा भारतको विहार सरकारको बोर्ड गाडेको हो। सप्तकोसीको भिमनगरमा नेपाल सरकार र भारत सरकारको संयुक्त साझेदारीको कोसी ब्यारेज निर्माण गरिएको छ। कोसी ब्यारेजको मर्मत, कोसीको पूर्वी र पश्चिम तटबन्द निर्माण गर्दा नेपालसँगको साझेदारीमा मात्र भारतले निर्माणको काम गर्न पाउने सम्झौता भए पनि सप्तकोसीमा भारतले आफुखुशी काम गर्दै आएको छ। कोसी सम्झौता विरपरित नेपाली भूमीमा भारत सरकारको बोर्ड गाडेको स्थानीय सरकारले पत्तो पाएको छैन्। नेपाली भूमीमा भारत विहार सरकारको बोर्ड गाडेपछि स्थानीय बासिन्दाले विरोध जनाएका छन्। बराहक्षेत्र नगरपालिकाका ९ का स्थानीय कृष्ण बहावले भारतको विहार राज्यस्थित संसाधन विभागले नेपाली भूमीका आधा दर्जन स्थानमा विहार सरकारको बोर्ड गाडेको बताए। उनले नेपाली भूमीमा गाडेका भारत सरकारको बोर्ड हटाएर नेपाली भूमीको रक्षा गर्न नेपाल सरकारसँग माग गरे। सुनसरीको इनरुवा नगरपालिकाका पूर्वमेयर तथा सीमाविद गोपाल कोइरालाले भारतले दादागिरी देखाएर नेपाली भूमीमा विहार सरकारको बोर्ड गाड्नु कूटनीतिक मान्यता विपरित भएको बताए। उनले तत्काल विहार सरकारको बोर्ड हटाउन नेपाल सरकारसँग माग गरेका छन्। भारतले सुनसरीका दक्षिण क्षेत्रमा सीमा मिच्नुका साथै उत्तर तर्फको भागमा समेत प्रवेश गरी विहार सरकारको बोर्ड गाड्नु अत्यन्तै गलत भएको उनको भनाइ छ। नेपालभारतबीच भएको कोसी सम्झौता पश्चात सप्तकोसीमा ब्यारेज बनेपछि भारतले कोसी आसापासका क्षेत्रमा दादागिरी देखाउदै आएको छ। कोसी सम्झौता अनुसार सप्तकोसी नियन्त्रण गर्न गरिएको सम्पूर्ण काममा नेपाल भारत साझेदारीमा गर्नुपर्ने भए पनि भारतले एकलौटी रुपमा काम अगाडि बडाउदा सुनसरी, उदयपुर र सप्तरीका हजारौ सर्वसाधारुण घर खेत बगाएर सुकुम्वासी बनेका छन्। बराहक्षेत्र नगरपालिका र कोसी गाउँपालिकाको कोसी किनारामा भारत सरकारको बोर्ड गाडेको विषयमा आफूलाई कुनै जानकारी नभएको सुनसरीका प्रमुख जिल्ला अधिकारी उमेशकुमार ढकालले बताए।"
तराईमा बासन्ती छठ पर्व : आज खरना,"महोत्तरी : श्रद्धा, निष्ठा र लोकआस्थाको पर्व बासन्ती छठका व्रतालु शनिबार पर्वको दोस्रो दिन खरना विधिको तयारीमा छन्। चैत शुक्ल चौथीका दिन शुक्रबार नहायखाय विधिबाट पर्व सुरु गरेका व्रतालु आज पर्वको दोस्रो दिन खरना विधिको तयारीमा रहेका हुन्। चार दिनको यो पर्वको दोस्रो दिनअर्थात् खरनाका दिन दिनभरि उपवास बसेर बेलुका चन्द्र दर्शन गरिसकेपछि माटोको नयाँ चुलो र माटाकै भाँडामा सख्खर, दूध र चामलको खीर पकाइ केराको पातमा राखेर छठी मातालाई चढाएर व्रतालु र परिवारका अन्य सदस्यले प्रसादको रुपमा खाने गर्छन्। आज दिनभरि उपवास गर्ने व्रतालुले सूर्यास्तपछि चन्द्रदर्शन गरेर आज यो विधि सम्पन्न गर्नेछन्। यसअघि शुक्रबार नै व्रतालुले पर्वको पहिलो दिन नहायखाय (पवित्र स्नान गरेर शुद्ध खानेकुरा खाइने) विधि सम्पन्न गरिसकेका छन्। पर्वको तेस्रो दिन आइतबार सूर्य उपाशनाको निराहार व्रत बसेर व्रतालुले जलाशयमा पुगेर अस्ताउँदा सूर्यलाई पहिलो अर्घ दिनेछन्। यसलाई मिथिलामा सझुका अरख भन्ने गरिएको छ। त्यसैगरी सप्तमीका दिन अर्थात् सोमबार बिहान व्रतालुले उदाउँदा सूर्यलाई दोस्रो अर्घ दिएर पर्व समापन गर्ने मैथिल चलन छ। यसलाइ मिथिलामा भोरका अरख भनिन्छ। छठ पर्वमा बनाइएका प्रसाद ठकुवा, भुसुवासहितका मिष्ठान्न परिकार इष्टजनलाई घरमै बोलाएर ख्वाउने र आफन्त नातेदारकहाँ पुर्याउन जाने मैथिल परम्परा छ। पर्वमा श्रद्धा र निष्ठाको निकै ख्याल गरिन्छ। अर्घ दिने पूजा सामग्रीमा बनाइने ठकुवा, भुसुवासहितका मिष्टान्न परिकार ढिकीजाँतोमा कुटिएको, पिसिएको पिठोबाटै तयार गरिन्छ। पर्वमा अर्घ दिने पवित्र जलासय किनारमा चित्र्ताकर्षक घाट बनाइने र सरसफाइ गरिने कामलाई महत्वका साथ लिने गरिएको छ। केही वर्ष पहिलेसम्म मधेसी मूलका हिन्दूले मात्र मनाउँदै आएका यो पर्व अब पर्वते मूलका हिन्दू र इस्लाम धर्मावलम्बीले समेत मनाउन थालेपछि छठ पर्व साझा पर्व बन्दै गएको मिथिलाक्षेत्रका बुद्घिजीवी बताउँछन्। पर्वमा सबै धर्म, संस्कृति र वर्गतप्का सामेल हुने हुनाले यो पर्व मिथिला लोकसंस्कृतिको अभिन्न अङ्ग बनेको बर्दिवास जनता बहुमुखी क्याम्पसका प्राचार्य (क्याम्पस प्रमुख) तोपबहादुर ठकुरीको भनाइ छ। मिथिलामा शारदीय र बासन्ती गरी वर्षमा दुई पटक छठपर्व मनाउने परम्परा छ। कात्तिक शुक्लपक्षको चौथीदेखि सप्तमीसम्म मनाइने शारदीय (कैतकी) र चैत शुक्ल चौथीदेखि सप्तमीसम्म मनाइने बासन्ती (चैती) छठ पर्वको विधि र आवश्यक सामग्री भने एकै प्रकारका छन्। तराईमा शारदीय छठजति बासन्ती छठ मनाउने चलन भने छैन। यद्यपि पछिल्ला केही दशकयता बासन्ती छठको रमझम पनि बढ्दै गएको मटिहानीस्थित राजकीय संस्कृत माध्यमिक विद्यालयका प्रधानाध्यापक ईश्वरीप्रसाद पौडेल बताउँछन्। सूर्य उपासनाको यो पर्वले हर मनोकाङ्क्षा पूरा गर्ने विश्वास गरिन्छ। खासमा सूर्यको उपासनाले चर्मरोग नहुने र भएमा चाँडै निको हुने मैथिल जनविश्वास रहेको छ। बासन्ती छठ बासन्ती नवरात्रभित्रै पर्ने भएको हुँदा देवी र सूर्य उपासनाको पर्व सँगसँगै पर्ने गरेको छ।"
छिमेकीबाट अझै छोइछिटो,"सुर्खेत : वीरेन्द्रनगर६ की ममता सुनारले पाइलैपिच्छे विभेद सहनु परेको छ। पानी पँधेरोमा छिमेकमै रहेका गैरदलितले उनीमाथि विभेद गर्छन्। उनी हिँडेको बाटोमा सुनपानी छर्केपछि मात्रै छिमेकी हिँड्छन्। सार्वजनिक कुवा र पँधेरोमा पनि गैरदलितले पानी भरेपछि मात्रै आफूहरुले पालो पाउने गरेको उनको भनाइ छ। ममताले भोगिरहेको अपमान र विभेदलाई कानुनले चिन्दैन। ममताले वर्षौदेखि दलित भएकै कारण टोल र समुदायमा छुवाछुत सहनुपर्ने बाध्यता छ। कानुनमा त छुवाछुक्तमुक्त भयो, तर व्यहारमा छोइछिटो हटेकै छैन। पानी पँधेरोदेखि बाटोघाटोमा पनि दलितलाई विभेद गरिन्छ, उनले भनिन्, दलित भएकै कारण अफ्ठेरोमा पनि समुदायलेसहयोग गर्दैनन्। वीरेन्द्रनगर२ की बाटुली सुनारको पीडा पनि उस्तै छ। कानुनमा जातकै आधारमा हुने छुवाछुक्तलाई बन्देज गरिए पनि उनलाई समुदायले छोइछिटो गर्न छोडेको छैन। बाटोमा हिँड्दा पनि अरुलाई छोइने हो कि भन्ने डर हुन्छ उनी भन्छिन्, कानुन मात्रै बनेर के गर्नु ? दलितमाथि गरिने विभेद हटेकै छैन। जातीय विभेद सम्बन्धी कानुन कार्यान्वयन नहुँदा दलितमाथि गरिने विभेद हट्न नसकेको उनको भनाइ छ। कानुन त कागजमा मात्रै सिमित भए, व्यवहारमा कहिल्यै लागु भएनन् उनी भन्छिन्, राज्यले कानुन कार्यान्वयन नगर्दा पीडकले सजाय पाएनन्, पीडितले उल्टै पीडा सहेर बाँच्नु परेको छ। सरकारले कानुन मात्रै बनाउँछ, व्यवहारमा लागु नै गर्दैन वीरेन्द्रनगर११ की शान्ति बादी भन्छिन्, राज्यले नै कानुन कार्यान्वयन नगर्दा हामीमाथिको विभेद हटेको छैन। राज्यले दलित र को गैरदलित भनेर छुट्याउने कामसमेत गरेको उनीहरुको भनाइ छ। सरकार मौन बस्दा जातीय विभेद जहाँको त्यँही छ, दलितको नाममा गैरदलितले फाइदा लिइरहेका छन्, उनले भनिन्। राज्य कमजोरभएकै कारण कानुन कार्यान्वयन नभएको र जातिय विभेद हट्न नसकेको उनको भनाइ छ। वीरेन्द्रनगरका लालबहादुर नेपाली भने कानुनले नै दलितमाथि विभेद गरेको बताउँछन्। न्याय माग्न जाँदा पनि दलितले न्याय पाउने अवस्था छैन,प्रहरी र सीडीओले मिलेमतोमा जातीय विभेदको मुद्दा नै दर्तागर्दैनन् उनी भन्छन्, नेता र सीडीओलाई गुहार्दागुहार्दै दोषीहरु उम्कीन्छन्, मुद्दा नै दर्ता नगरेर राज्यलेनै दलितलाई थप विभेद गरिरहेको छ।जातीय विभेदका मुद्दा दर्ता गर्दा नेता,सांसद, मन्त्री, सिडिओ र प्रहरीलाई गुहार्नुपर्नेबाध्यताका कारणजातीय विभदेका मुद्दाहरु कानुनको दायरासम्म नपुग्ने गरेको उनको दुखेसो छ।वीरेन्द्रनगर६ निवासी रत्नवादीलेराज्यकै कारण दलितमाथिको विभेद अन्त्य हुन नसकेको गुनासो गरिन्। विभेद हटाउन थुप्रै नियम बने, तर राज्यले कार्यान्वयन गर्ने आँट नै गरेन उनी भन्छिन्, राज्यकै कारण दलितलेबर्षाैदेखि अपमान सहरै बस्नु परेको छ, हाम्रो पीडा कसले सुन्ने ? जातीय विभेद गर्नेलाई कानुनी सजाय नदिएसम्म दलितमाथिको विभेद कायमै रहने उनको भनाइ छ। दलित भएकै कारण सार्वजनिकस्थल, टोल र छिमेकमा अपमान खेप्नुपर्ने अवस्था अहिले पनि कायमै छ। जातीय विभेदसम्बन्धी जनचेतना बढेपनि दलितमाथि गरिने विभेदको अझै अन्त्य हुन सकेको छैन। समुदायमा अहिले पनि जातीय विभेदको जालो तोड्न नसकिएको दलित अधिकारकर्मी बताउँछन्। यही कारण दलितमाथी गैरदलितले छोइछिटो गर्न नछोडेको उनीहरुको भनाइ छ। अहिले पनि कर्णालीका अधिकांश स्थानमा पानी पँधेरो, विद्यालय, बाटोघाटोदेखि राज्यका नीति निर्माण तहसम्म दलित अपहेलित र अपमानित हुँदै आएका छन्। यतिसम्मकी स्थानीय तहका दलित जनप्रतिनिधि नै यसको सिकार बनिरहेका छन्। कर्णाली प्रदेशसभाका सदस्य सीता नेपाली भन्छिन्, संघीययतापछि देशमा राजनीतिक परिवर्तन त भयो, तर दलितप्रति हेर्ने सोच र चिन्तन परिवर्तन हुन सकेन। संविधानमै लेखिएका दलितका हक र अधिकारको व्यवहारमा कार्यान्वयन नहुँदा जातीय विभेद हट्न सकेन, यसले समस्या निम्त्याएको हो।"
