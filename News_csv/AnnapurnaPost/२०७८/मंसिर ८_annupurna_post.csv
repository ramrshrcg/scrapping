शीर्षक,विवरण
विकासका नाममा बेथिति,"प्रदेश २ मा सरकारले लगानी गरेका अधिकांश विकासका काममा बेथिति भेटिन्छन्। संघीयता कार्यान्वयनसँगै यो क्रम अझै बढेको तथ्यले पुष्टि गर्छन्। केन्द्र, प्रदेश र स्थानीय तहले विकासका लागि विभिन्न योजना बनाएर बजेटको खोलो नै बगाएको पाइन्छ। तर, लगानीमा सफलताभन्दा असफलता बढी भेटिन्छ। हरेक क्षेत्रको बजेटमा चलखेल भएको पाइन्छ। कति योजना त कागजमा सीमित छन्। धेरै त उद्घाटन भएर बेवारिसे अवस्थामा भेटिएको छ। महत्त्वाकांक्षी योजनाको बेहाल छ। समाज सुधारका लागि र शिक्षामा गरिएका लगानीमा नै चलखेल भएर अख्तियारले छापा मार्नुपर्ने अवस्था छ। बेटी बिमा र शीतभण्डार यसका पछिल्ला उदाहरण हुन्। कमिसनको चलखेल गर्ने, कामै नगरी भुक्तानी माग्ने, कमसल काम गर्नाले प्रदेशका योजना असफल बनेका छन्। कामभन्दा पनि दाममा ध्यान दिने कर्मचारी, ठेकेदार र उपभोक्ता समितिकै कारण यो क्रम बढेको हो। शीतभण्डार पनि यस्तै चंगुलमा परेको छ। आठ जिल्ला प्रत्येकमा एकएकवटा शीतभण्डार बनाउने प्रदेश सरकारको योजना अलपत्र छ। शिलान्यास गर्दै छाडेका अर्बौं रकमका शीतभण्डारको रकम फ्रिज हुने र कामै नगरी सकिने गरेको छ। आठ जिल्लामा मात्रै १ अर्ब ७९ करोड ८५ लाख रुपैयाँ लागत रहेको योजना छ। योजना सुरु भएयता ८१ करोड रुपैयाँ बजेट विनियोजन भयो। तर, एक करोड मात्रै सम्बन्धित संस्थालाई भुक्तानी गरी ८० करोड फ्रिज भएको सरकारी तथ्यांक भेटिन्छ। यो तथ्यले सरकारको काम गर्ने शैलीलाई गिज्याइरहेको मात्रै छैन, असफल भएको पुष्टि पनि गर्छ। प्रदेश २ मा शीतभण्डार नबन्दा नागरिकले यसको फाइदा लिन पाएनन्। रकम दुरुपयोग भयो। यो बेथितिका विषयमा सरकार गम्भीर बन्नुपर्छ भने संवैधानिक निकायको पनि ध्यान पुग्न जरुरी छ। यो त प्रदेश सरकारको बेथितिको एउटा नमुना मात्रै हो। यस्ता बेथितिका चाङ केन्द्र र स्थानीय तहमा पनि थुप्रिएका छन्। यसको सुधार नभए सरकारको ढुकुटीको नासबाहेक नागरिकले कुनै नतिजा पाउँदैनन्। सरकारले हरेक वर्ष विकासनिर्माणको कामलाई प्राथमिकता दिएर बजेट ल्याउने गरेको छ। विकासलाई प्राथमिकता दिए पनि कार्यान्वयन पक्ष भने निकै फितलो छ। यो समस्या नयाँ होइन। बजेटमा नयाँ कार्यक्रमको साथै राष्ट्रिय गौरवका आयोजनालाई उच्च प्राथमिकता दिइन्छ। सरकारले बजेटको प्राथमिकता निर्धारण गर्न राष्ट्रिय योजना आयोगको पनि गठन गरेको छ। तर व्यावहारिक रूपमा आयोगको सुझाव बजेटमा कमै मात्र समावेश हुने गरेको छ। जसकारण यस्ता बेथिति बढेका हुन्। बजेटमा देशको मूल समस्या समाधान गर्न केन्द्रित हुनुपर्नेमा सरकारमा सहभागी मन्त्रीमुखी बजेटले प्राथमिकता पाउँछन्। योजना पनि त्यस्तै बन्छन्। सरकारी नियम, कानुन र प्रक्रियाको कारण जति अघिबाट सुरसार गरे पनि हरेक वर्षको असारमा मात्र काम गर्ने परिपाटीको अन्त्य नहुनु पनि बेथितिको अर्को कारण हो। विकास बजेट लक्ष्यअनुसार खर्च हुन नसक्नुको कारण कर्मचारीतन्त्रमा देखिएको ढिलासुस्ती, सार्वजनिक खरिद प्रक्रियाको अल्झन पनि हो। यसलाई नीतिगत रूपमा सुधार गरेर अघि बढ्न सरकारको संयन्त्रले अझै जाँगर देखाउन नसक्नु विडम्बना हो। सरकारसँग बजेट नहुनु एउटा कुरा होला तर बजेट भएर पनि यसरी कार्यान्वयन गर्न नसक्नु ठूलो समस्या हो। यसले सरकारको काम गर्ने क्षमताको पनि मापन गर्ने हुँदा सरकार गम्भीर बनोस्। बेथिति घटोस्।"
"सहमतिको आग्रह गर्दिनँ, चुनाव जित्नुपर्छ : ओली","काठमाडौं : एमाले अध्यक्ष केपी शर्मा ओलीले १०औं महाधिवेशनमा सहमतिका लागि आफूले कसैलाई आग्रह नगर्ने बताएका छन्। सहमतिको आग्रह गर्दा दबाब दिएजस्तो हुने भएकाले यसबारे नबोल्ने अध्यक्ष ओलीले प्रस्ट पारेका छन्। बरु उनले चुनावी प्रतिस्पर्धामा आए हुन्छ, भनेका छन्। सहमतिका लागि आग्रह गर्दिनँ, अध्यक्ष ओलीले मंगलबार सञ्चारकर्मीसमक्ष भने, नेताहरूको व्यवस्थापन भने चुनाव लडेर भोट ल्याउनुपर्छ। पदाधिकारीको चुनावी प्रतिस्पर्धामा आफू बाधक नबन्ने ओलीले बताए। लोकतान्त्रिक अभ्यासमा मनोवैज्ञानिक दबाब पुग्ने काम पनि गर्दिनँ, ओलीले भने। ओलीले पदाधिकारीदेखि केन्द्रीय सदस्यसम्मै दबाब नदिने स्पष्ट पारे। पदाधिकारीमा पनि त्यही हो, केन्द्रीय कमिटीमा पनि त्यही हो, उनले भने, त्यसकारण म घुमाइफिराई कुनै पनि हिसाबले सहमतिका लागि दबाबको नीति लिन्नँ। ओलीनिकट नेताले यो महाधिवेशनलाई सहमतिको बनाउने बताउँदै आएका बेला केहिले पदाधिकारीमा उम्मेदवारी घोषणा गरेका छन्। उपाध्यक्ष भीम रावलले पत्रकार सम्मेलन गरी अध्यक्ष पदमा उठ्ने बताइसकेका छन्। अरू थुप्रै नेता पदाधिकारीमा आकांक्षी देखिएका छन्। प्रतिस्पर्धीबीच सहमति भएर नेतृत्व चयन हुन सक्ने पनि ओलीले बताए। पार्टीका लागि समझदारी, सहमति र एकता महत्वपूर्ण भएको उनले बताए। सहमति वा निर्वाचनबाट छानिने नेतृत्व सहज रूपमा स्वीकार गर्ने उनले स्पष्ट पारे। तपाईंलाई सर्वसम्मत अध्यक्ष हुने स्थितिमा केही चुनौती आएको हो ? भन्ने प्रश्नमा ओलीको जवाफ थियो, एमाले लोकतान्त्रिक पार्टी हो। यसमा कुनै प्रकारको जोरजुलुम छैन। म उठ्नेनउठ्ने टुंगो गरेको छैन। त्यसैले मलाई अध्यक्षमा छोड्न वा चुनौती दिन पाइन्छ। अरूलाई नउठ्न दबाब दिन्नँ। म अध्यक्ष भए पार्टीमा सबैलाई समान व्यवहार गर्छु। अध्यक्षमा उम्मेदवारी घोषणा गरेर उपाध्यक्ष रावलले चुनौती नभई आफूप्रति माया र सम्मान देखाएको टिप्पणी ओलीले गरे। रावलको स्नेहपूर्ण सुझावबाट आफू प्रभावित भएको उनको भनाइ थियो। उनले वरिष्ठ उपाध्यक्ष र महासचिवमा आफूले मन पराएको नेता सबैभन्दा बढी मत ल्याएर निर्वाचित हुने बताए। भने, जो सर्वसम्मत वा धेरै भोट ल्याएर छानिन्छ, उही मैले पत्याएको वरिष्ठ उपाध्यक्ष हो, महासचिव हो। उनले पार्टीमा प्रवेश गरिसकेपछि पूर्वमाओवादी, यो वा त्यो भन्ने नहुने बताए। हामी पार्टीमा पस्नु अगाडि को पूर्वमाओवादी थियो, को के थियो भन्ने होला, उनले भने, एक ठाउँमा भइसकेपछि हामी एक ठाउँमा छौं। त्यसकारण यो पक्षको व्यवस्थापन, त्यो पक्षको व्यवस्थापन भन्ने छैन। उनले आफ्नो काम नेताहरूको व्यवस्थापनमा अल्झिने नभई देश र जनताका समस्या समाधान गर्ने भएको बताए। अब कुन नेताको व्यवस्थापन के ? अहिलेको व्यवस्थापन भने चुनाव लडेर भोट ल्याउनुपर्छ, उनले भने । उनले भने, जुन पदमा भोट ल्याएर जित्छ, त्यही हो व्यवस्थापन। भोट ल्याएर जितेन भने त्यही हो व्यवस्थापन। यो पक्षको व्यवस्थापन, त्यो पक्षको व्यवस्थापन गर्न थाल्यो भने पार्टीभित्र पक्षीय वा विपक्षको निरन्तरता वा नयाँ सिर्जना हामी गर्दैनौं। उनले केही नेताले पार्टी छाडे पनि एमालेका मतदाता नघटेको दाबी गरे। केही मान्छे बिग्रिएर पार्टी छाडेर गए। त्यसयता सयौंको पार्टी प्रवेशले पार्टी थप बलियो बनेको छ, उनले भने, आउने निर्वाचनबाट एमाले नै सरकारमा आउँछ। उनले देश बनाउने नीति, कार्यक्रम र योजना विधान महाधिवेशनले पारित गरिसकेको उल्लेख गरे। यो महाधिवेशनले नेतृत्व निर्माणको काम गर्ने उनको भनाइ थियो। यसपल्ट मूल रूपमा उक्त नीतिहरूको कार्यान्वयनका लागि कस्तो नेतृत्व आवश्यक छ भन्ने छनोटको अभिभारा महाधिवेशनका प्रतिनिधिलाई सुम्पदै छौं, उनले भने, मुलुकको वर्तमान अवस्था के हुने र अब देशलाई कुन नीति र आधारका साथ अगाडि लान सकिन्छ भन्नेबारे नेतृत्व निर्माण गर्ने महाधिवेशनको मुख्य कार्यसूची छ। सवारी साधनको उपलब्धताको सीमाका कारण उद्घाटन सत्रमा ५ लाख जनता मात्रै सहभागिता गराउने उनले बताए। उनले नेकपा (एकीकृत समाजवादी)लाई दलीय हैसियतमा महाधिवेशनमा आमन्त्रण गर्न नमिल्ने बताए। वास्तविक कम्युनिस्टहरू एकताबद्ध रहेको तर कम्युनिष्टको बर्काे ओढेकाहरूलाई एकता नगरिने उनको भनाइ थियो। उनले एमाले न्यायालय स्वतन्त्र, निष्पक्ष र लोकतान्त्रिक प्रणालीयुक्त होस् भन्ने चाहने स्पष्ट पारे। उनले एमाले फुट्यो, कमजोर भयो भन्ने भ्रमलाई महाधिवेशनले चिर्ने बताए। पार्टीलाई शुद्धीकरण गर्दै एउटै लयमा अगाडि बढाएर मुलुकको समृद्धिका लागि पुनः नेतृत्व गर्न सक्ने शक्ति आर्जनसमेत गराउने उनले बताए। एमाले एकजुट, सुदृढ र व्यापक छ भन्ने सन्देश महाधिवेशनले दिने उनको भनाइ थियो। सचिव एवं प्रचार विभाग प्रमुख योगेश भट्टराईले ५ लाखको सहभागितामा यही मंसिर १० गते चितवनको नारायणी नदी किनारमा विशेष मञ्चमा महाधिवेशन उद्घाटन गरिने बताए।"
"भन्ने ३३ प्रतिशत महिला, गर्ने विभेद ?","काठमाडौं : मुलुकका दुई ठूला पार्टी एमाले र कांग्रेस महाधिवेशनको चटारोमा छन्। तर, ती पार्टीका कुनै पनि नेत्रीहरूले खुलेर पदाधिकारीमा उम्मेदवारी घोषणा गरेका छैनन्। १५ सदस्यीय एमाले पदाधिकारीमा जम्मा एक जना नेत्री छन्। नवौं महाधिवेशनबाट अष्टलक्ष्मी शाक्य र विद्यादेवी भण्डारी उपाध्यक्षमा निर्वाचित भए। भण्डारी राष्ट्रपति बनेपछि पदाधिकारीमा शाक्य एक्लो महिला नेता बनिन्। सत्तासीन कांग्रेस पदाधिकारीमा पनि महिलाको उपस्थिति दयनीय नै छ। ९ सदस्यीय पदाधिकारीमा एक्लो सीतादेवी यादव कोषाध्यक्ष छिन्। दुवै दल महाधिवेशनमा होमिदासमेत पदाधिकारीमा महिला उपस्थिति बढाउनेबारे बोलेका छैनन्। ३३ प्रतिशत महिलाको कुरा त उठाएका छन्। व्यवहारमा कार्यान्वयन गर्न भने दलहरू अनुदार बन्दै आएका छन्। एमाले उपाध्यक्ष शाक्य लोकतान्त्रिक आन्दोलनमा महिलाको भूमिका महत्वपूर्ण भएकाले ३३ प्रतिशत सहभागिता सुनिश्चित हुनुपर्ने बताउँछिन्। महिलाको सहभागिता बिना पार्टी अगाडि बढ्न सक्दैन, शाक्यले अन्नपूर्णसँग भनिन्, लोकतन्त्र ल्याउन महिलाको पनि योगदान महत्वपूर्ण छ। आन्दोलनमा सहभागीचाहिँ गराउने पद दिन कञ्जुस्याइँ गर्न मिल्दैन। राष्ट्रपति विद्या भण्डारी सांसद रहेका बेला राज्यका सबै निकायमा ३३ प्रतिशत महिला सहभागिता सुनिश्चितताको प्रस्ताव पार्टीको पदाधिकारी त परै जाओस, मौजुदा केन्द्रीय समितिमा पनि महिलाको ३३ प्रतिशत उपस्थिति छैन। १ सय ९६ सदस्यीय एमाले केन्द्रीय कमिटीमा ३० जना मात्रै महिला सदस्य छन्। यो १५३ प्रतिशत हो। कांग्रेसमा पनि महिलाको उपस्थिति उस्तै छ। १ सय ४ सदस्यीय केन्द्रीय समितिमा महिलाको २१ जना (२० प्रतिशत) मात्र छन्। केन्द्रीय कमिटी र पदाधिकारीमा महिलाको उपस्थिति ३३ प्रतिशत सहभागिता पुर्याउन आफूहरू सक्रिय भइरहेको शाक्य बताउँछिन्। पदाधिकारीमा पनि के कति जाने, कसरी व्यवस्था गर्ने भन्ने छलफल होला, उनले भनिन्। राष्ट्रपति भण्डारी सांसद रहेका बेला राज्यका सबै निकायमा ३३ प्रतिशत महिला सहभागिता सुनिश्चितताको प्रस्ताव गरेकी थिइन्। संसद्बाट सर्वसम्मत पारित उक्त प्रस्तावलाई कार्यान्वयन गर्न दलहरू भने अलमल गरिरहेका छन्। यसपटक पनि एमाले र कांग्रेसले महाधिवेशनबाट ३३ प्रतिशत महिला सहभागिता सुनिश्चित गर्छन्गर्दैनन् भन्नेमा महिला नेताहरू नै ढुक्क छैनन्। कतिपय महिला नेताहरू नै पदाधिकारीमा ३३ प्रतिशतको कुरा उठाउन चाहँदैनन्। पार्टीको पदाधिकारीमा ३३ प्रतिशत नभएकोमा कांग्रेस नेत्री कमला पन्त असन्तुष्टि जनाउँछिन्। हाम्रो पहल अब केन्द्रीय पदाधिकारीमा ३३ प्रतिशत पुर्याउनुपर्छ भन्नेमा हुन्छ, पन्तले भनिन्, पार्टीमा यस विषयमा कुरा उठाउँदै आएका छौं। एमालेको १ सय ९६ सदस्यीय केन्द्रीय कमिटीमा ३० (१५३ प्रतिशत) महिला मात्र कांग्रेसको १ सय ४ सदस्यीय केन्द्रीय समितिमा महिला २१ जना (२० प्रतिशत) मात्र पदाधिकारी र केन्द्रीय समितिमा महिलाहरूको उपस्थिति राम्रै हुने बताउँछिन्, पूर्वमन्त्री एवं एमाले नेत्री पद्यमा अर्याल। पार्टीले क्षमता र योग्यताका आधारमा पदाधिकारी छनोट गर्छ भन्ने हाम्रो विश्वास छ, उनले भनिन्। एमालेमा शाक्य र राधा ज्ञवालीले उपाध्यक्षमा आकांक्षा व्यक्त गरेका छन् भने अरू केही नेत्री सचिवका आकांक्षी रहेको नेताहरू बताउँछन्। कांग्रेस सचेतक पुष्पा भुसाल पार्टीको विधानले ३३ प्रतिशत महिला अनिवार्य भने पनि नीतिगत निर्णय र पदाधिकारीमा सहभागिता हुन नसकेको बताउँछिन्। राजनीतिमा महिला सक्रियता दिगो नरहने हो कि भन्ने आशंका छ, भुसालले भनिन् । १० औं अधिवेशनबाट पनि एकतिहाइ महिला पदाधिकारीमा जान सक्ने अवस्था नरहेको एमाले नेत्री निरु पालले बताइन्। १५ पदाधिकारीमा ५ महिला सम्भव छ्रैन, उनले भनिन्, पार्टीको निर्णयअनुसार चल्नुपर्छ। अनेमसंघ अध्यक्ष सीता पौडेल भने पदाधिकारीमा ३३ प्रतिशत महिला सहभागिता अनिवार्य हुनुपर्ने बताउँछिन्। संविधानमै ३३ प्रतिशत भनिएको छ, पौडेलले भनिन्, यसलाई अनिवार्य कार्यान्वयन गरिनुपर्छ। १०औं महाधिवेशनले महिलाको अर्थपूर्ण प्रतिनिधित्व हुने एमाले सचेतक शान्ता चौधरीले बताइन्। सक्षम महिला नेताहरू धेरै हुनुहुन्छ। अब ३३ प्रतिशतका लागि हामीले लड्नुपर्ने अवस्था सिर्जना हुँदैन होला, चौधरीले भनिन्। कांग्रेस नेत्री महालक्ष्मी डिना उपाध्याय भने जिल्लादेखि केन्द्रीयस्तरको राजनीतिमा महिला सहभागी उत्साहजनक भएको बताउँछिन्। पदाधिकारीमा समेत ३३ प्रतिशत माग गरेका छौं, उनले भनिन्। केन्द्रीय पदाधिकारीमा ३३ प्रतिशत सुनिश्चितताका लागि आवाज उठाइरहेको कांग्रेसकै अर्की नेत्री सीता गुरुङले बताइन्। पार्टीले महिला सहभागिता बढाउँदै लगेको एमाले प्रवक्ता प्रदीप ज्ञवालीले बताए। उनले भने, चितवन महाधिवेशनपछि केन्द्रीय समिति र पदाधिकारीमा महिलाको संख्या बढ्छ। कांग्रेस प्रवक्ता विश्वप्रकाश शर्माले संविधानको व्यवस्थाअनुसार नै महिलालाई नेतृत्वमा सहभागी गराउँदै आएको बताए। पार्टीको जिल्ला, नगर, गाउँतहका समितिबाटै ३३ प्रतिशत महिला चयन हुँदै आएका छन्, शर्माले भने ।"
कर्जा र निक्षेपमा असन्तुलन,"काठमाडौं : लामो समयदेखि बैंकिङ प्रणालीमा कर्जा र निक्षेप वृद्धिमा असन्तुलन देखिएको छ। कर्जाको माग बढेअनुसार बैंकहरूले ऋण प्रवाह वृद्धि गरे। तर सोही अनुपातमा निक्षेप संकलन गर्न सकेका छैनन्। सञ्चालनमा रहेका २७ वाणिज्य बैंकहरूको प्रायः पछिल्लो प्रत्येक साता निक्षेप वृद्धि घटेर मंसिर पहिलो सातासम्म ४२ खर्ब २६ अर्ब रुपैयाँमा सीमित छ। पछिल्लो सातामात्रै निक्षेप ८ अर्बले घटेको छ। यसअघि कात्तिक अन्तिम साता ४२ खर्ब २३ अर्ब रुपैयाँ निक्षेप थियो। यसरी निक्षेप संकलन घट्दा असोज तेस्रो साताभन्दा कम छ। सो समयसम्म बैंकहरूले ४२ खर्ब ५५ अर्ब रुपैयाँ निक्षेप संकलन गरेका थिए। उता कर्जा प्रवाह वृद्धि भने पछिल्ला प्रत्येक साता ३ अर्बदेखि ७ अर्ब रुपैयाँले बढेको बढ्यै छ। मंसिर पहिलो साता (३ गतेसम्म)मा मात्रै यस्तो कर्जा बढेर ४० खर्ब ४१ अर्ब रुपैयाँ पुगेको छ। गत कात्तिक अन्तिम साता (३० गते) सम्म कुल कर्जा प्रवाह ४० खर्ब ३४ अर्ब रुपैयाँ थियो। कर्जा र निक्षेपको असन्तुलनले गर्दा वाणिज्य बैंकहरूको कर्जा निक्षेप अनुपात (सिडी रेसियो) ले सीमा नाघिरहेको छ। यसको अधिकतम सीमा ९० प्रतिशत छ। तर सोमबारसम्ममा समग्र बैंकको यस्तो अनुपात औसत ९०५७ प्रतिशत पुगेको छ। नेपाल राष्ट्र बैंकले आर्थिक वर्ष २०७९ असार मसान्तसम्ममा सिडी रेसियो ९० प्रतिशतभन्दा बढी भएमा कारवाही गर्ने नीतिगत व्यवस्था गरेको छ। बैंकमा लगानी क्षमता कसिलो भएपछि केन्द्रीय बैंकले छोटो अवधिको स्रोतको जोहो गर्न उपकरण जारी गर्छ तर सोमबार लामो अवधिसम्मको लागि पनि खुलायो। सोमबार मात्रै १४ अर्ब ८१ करोड ३२ लाख रुपैयाँ बराबरको ट्रेजरी बिल उपकरण बिक्री खुलाएको छ। बैंकहरूले करिब ३ महिने, ६ महिने र १ वर्षे अवधिसम्मका लागि यस्तो स्रोत परिचालन गर्न सक्नेछन्।यही गतिले निक्षेप घट्ने र कर्जा वृद्धि भइरहने हो भने सीमासम्म ल्याउन बैंकलाई हम्मे पर्छ। नेपाल बैंकर्स संघले पहिलो त्रैमासको मौद्रिक नीति समीक्षामा सिडी रेसियो, लिक्विडिटी रेसियो, क्यास रिजर्भ रेसियो (सीआरआर) लगायतका विषयमा केही लचकता अपनाउ सुझाव दिएको छ। अझै मौद्रिक नीति समीक्षा मंसिर पहिलो साता ल्याइने भनिए पनि केही ढिलाइ हुनसक्ने राष्ट्र बैंक स्रोतले जनाएको छ। संघका अध्यक्ष अनिलकुमार उपाध्याय अझै सरकारले पुँजीगत खर्च धेरै गर्न नसकेकाले निक्षेप वृद्धि हुन नसकेको बताउँछन्। उनका अनुसार निक्षेप वृद्धि हुन आर्थिक गतिविधि बढी हुनुपर्ने र रेमिट्यान्स बढ्न जरुरी छ। अहिले दुवैमा गिरावट आएको छ। कृषि विकास बैंकका प्रमुख कार्यकारी अधिकृत समेत रहेका उपाध्यायले बैंकहरूमा कर्जाको माग धेरै आइरहे पनि अहिले प्रवाह भएको कर्जा पुराना कर्जा अर्थात् स्वीकृत कर्जा बढी भएको बताउँछन्। यस अघिसम्मको कर्जा आयातमै बढी गएको देखिन्थ्यो। तर अहिले पुराना स्वीकृत कर्जा भुक्तानी, किस्ता कर्जा प्रवाह भएका हुन्, उनले अन्नपूर्णसँग भने। लगानी योग्य पुँजी (तरलता) अभावका कारण बैंकले प्रतिस्पर्धी भएर निक्षेपको ब्याजदर बढाउन पनि सकेका छैनन्। यद्यपि नेपाल राष्ट्र बैंकले निक्षेप ब्याजदरमा पनि सीमा तोकेको छ। केन्द्रीय बैंकको निर्देशनअनुसार अब बैंकले औसत तथा न्यूनतम ब्याजदर (कल निक्षेपबाहेक)को औसतमा बढीमा १० प्रतिशतले मात्र परिवर्तन गरी ब्याजदर निर्धारण गर्ने व्यवस्था गर्यो। यसअघि कात्तिकमा १० प्रतिशतभन्दा कम गर्न दबाबमूलक निर्देशन पनि दिएको थियो। सोही अनुसार बैंकले मंसिरमा मुद्दतीको ब्याजदर १००५ प्रतिशतले निर्धारण गरेका छन्। तर रेमिट्यान्सलाई १ प्रतिशत विन्दुले थप प्रोत्साहन गर्दै ११०५ प्रतिशतसम्मको ब्याजदर तोकिएको छ। रेमिट्यान्स अपेक्षा गरेअनुसार नआएको बैंकरहरू बताउँछन्। दोहोरो अंकको आकर्षक ब्याजदरले पनि निक्षेप संकलन वृद्धि हुन सकेको छैन। खुला बजार अर्थतन्त्रमा राष्ट्र बैंकले निक्षेपको ब्याजदरमा सीमा तोक्नुलाई केही सरोकारवालाहरूले टिप्पणी गरेका छन्। यस्तो सीमाले सबै साना ठूला वाणिज्य बैंकमा एउटै ब्याजदर कायम हुँदा साना बैंकको निक्षेपकर्ता घट्ने र संस्था नै जोखिम हुने आँकलन गरिएको छ।"
महिला खेलाडीलाई सेवासुविधामा विभेद,"काठमाडौं : खेलकुद क्षेत्रमा लैंगिक विभेदको विषय विश्वभर पेचिलो बनिरहेका बेला नेपालमा पनि त्यसको प्रभाव पर्न थालेको छ। नेपाली खेलकुदमा महिला र पुरुषका प्रतियोगिता बराबर हुन थालेका छन्। तर, त्यो नगण्य मात्र छ। अधिकांश खेलमा पुरुषकै वर्चस्व छ। निजी क्षेत्र मात्र होइन, सरकारी निकायले दिने पारिश्रमिकमा महिला र पुरुषबीच विभेद हुने गरेको छ। यसबाहेक पुरस्कार राशिदेखि अन्य सेवासुविधासम्म पनि असमान देखिन्छ। यसलाई राष्ट्रिय खेलकुद परिषद्ले आयोजना गर्ने प्रधानमन्त्री कप क्रिकेट प्रतियोगिताले नै छर्लङ पार्छ। पुरुषतर्फ विजेतालाई नगद पुरस्कार २० लाख रुपैयाँ छ। महिलातर्फ भने ५ लाख मात्रै छ। पुरुषतर्फ उपविजेताले १० लाख पाउँदा महिलातर्फ ३ लाख रुपैयाँ छ। परिषद्की कार्यकारी बोर्ड सदस्य नन्दा बस्याल सेवासुविधाको असमानताबारे अहिलेसम्म उजुरी नआएको बताउँछिन्। महिला र पुरुष खेलाडीबीचको सेवासुविधामा असमानता छन्। यस विषयमा अहिलेसम्म कसैले पनि आवाज उठाएका छैनन्, कार्यकारी बोर्ड सदस्य बस्याल भन्छिन्, यस विषयमा टिम प्रशिक्षक र व्यवस्थापकले पनि आवाज उठाउनुपर्छ। राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठ खेलकुदमा महिलाको बढ्दो सहभागिता र सफलताले विभेद कम भएको बताउँछन्। खेलकुदमा महिला र पुरुष खेलाडीबीचको विभेद पहिले धेरै हुन्थ्यो। पछिल्लो समय महिलाको सहभागिता र सफलताले विभेदको अनुपात कम भएको छ, अध्यक्ष श्रेष्ठ भन्छन्, महिला र पुरुषले पाउने पदक समान हुन्छ। पदकमा भेदभाव हुँदैन। तर, सेवासुविधा र पुरस्कार राशिमा भेदभाव गरिँदै आएको छ। असमानताका विषयमा अहिलेसम्म कसैले पनि आवाज उठाएका छैनन्। टिम प्रशिक्षक र व्यवस्थापकले पनि आवाज उठाउनुपर्छ। नन्दा बस्याल, कार्यकारी बोर्ड सदस्य, राष्ट्रिय खेलकुद परिषद्खे महिला र पुरुषले पाउने पदक समान हुन्छ। तर, सेवासुविधा र पुरस्कार राशिमा भेदभाव गरिँदै आएको छ।दीपक श्रेष्ठ, अध्यक्ष, राष्ट्रिय तथा अन्तर्राष्ट्रिय खेलाडी संघ भारतमा ए प्लस श्रेणीमा रहेका विराट कोहलीको तलब ८ करोड छ भने यही श्रेणीका महिला खेलाडीले ५० लाख मात्रै पाउँछन्। त्यहाँ करिब १२ गुणा बढी खाडल छ। नेपालमा त्यस्तो केही छैन।प्रशान्तविक्रम मल्ल, कार्यवाहक सचिव, नेपाल क्रिकेट संघ (क्यान) लकुदलाई अनुकरणीय बनाउन पनि सेवासुविधा र पुरस्कार राशिमा समानता हुनुपर्ने उनी बताउँछन्। यसमा सबैभन्दा पहिले संघले पहल गर्नुपर्छ। महिलाको सहभागिता बढाउने हो भने सबै कुरामा समानता ल्याउनै पर्छ, आठौं र नवौं दक्षिण एसियाली खेलकुदका स्वर्ण विजेता श्रेष्ठ भन्छन्, खेलकुदमा अवसर पनि महिलालाई बढी छ। बागमती प्रदेश खेलकुद परिषद्ले गत असोजमा प्रदेशस्तरीय रग्बी प्रतियोगिता आयोजना गरेको थियो। एकदिने प्रतियोगिताको उपाधि पुरुषमा भक्तपुर र महिलामा नुवाकोटले जिते। तर, पुरुषलाई १५ हजार र महिलालाई १० हजार रुपैयाँ पुरस्कार प्रदान गरिएको थियो। परिषद्ले महिला र पुरुष दुवैको प्रतियोगिता गरे पनि पुरस्कारमा विभेद गर्यो। नेपाली रग्बी टोलीका कप्तान कृष्ण थापा क्षत्री रग्बीमा पहिलो पटक नगद पुरस्कार राखेर प्रतियोगिता गरेका कारण खुसी लागेको सुनाउँछन्। तर, पुरस्कार रकम र लैंगिक विभेदका कारण दुःख लागेको कप्तान क्षत्री बताउँछन्। उनका अनुसार पुरस्कार राशि भने वडास्तरीयभन्दा पनि कम हो। यो दुखद् हो। अब प्रतियोगिता मात्र होइन, पुरस्कार पनि समान हुनुपर्छ, उनी भन्छन्। एन्फाको त्यो कदम महिला र पुरुषबीचको पारिश्रमिकमा विवाद भएपछि अखिल नेपाल फुटबल संघ (एन्फा)ले समान बनायो। यसले महिला फुटबलरलाई जति खुसी दियो त्योभन्दा बढी प्रशंसा एन्फाले पायो। समानताका लागि एन्फाको कदमलाई सबैले सकारात्मक रूपमा लिए। उसले महिला र पुरुषलाई मासिक जनही १८ हजार रुपैयाँ पारिश्रमिक दिँदै आएको छ। तर, तलबमा समानता देखिए पनि पुरस्कारलगायतमा भेदभाव उत्तिकै छ। सहिद स्मारक ए डिभिजन लिग विजेताले ७५ लाख नगद पुरस्कार पाउँछ। राष्ट्रिय महिला लिग विजेताले भने जम्मा १० लाख मात्रै पाउँछ। ए डिभिजनमा १४ टोलीले ९१ खेल खेल्छन्। महिला लिगमा पाँच टोलीले २० खेल खेल्छन्। राष्ट्रिय तथा अन्तर्राष्ट्रिय खेलाडी संघका अध्यक्ष श्रेष्ठ एन्फाले सेवासुविधा र पारिश्रमिकमा एकरूपता गरे पनि पुरस्कार राशिमा भने पुरुषको दाँजोमा महिलाको कम रहेको बताउँछन्। पुरुषको ए डिभिजन लिग र महिला लिगको पुरस्कार राशिमा निकै भिन्नता छ, उनी भन्छन्, पुरुषको तुलनामा महिलाको खेल ग्लामरस नहुने भएका कारण पनि पुरस्कार राशिमा भिन्नता भएको हुन सक्छ। महिला फुटबललाई पनि कसरी ग्लामरस बनाउने भनेर एन्फाले सोच्नु जरुरी छ। राष्ट्रिय खेलकुद परिषद्मा दर्ता रहेका करिब २ सय संघमध्ये एन्फा र नेपाल क्रिकेट संघ (क्यान)ले मात्रै नियमित पारिश्रमिक दिन्छन्। क्यानले पनि खेलाडीलाई विभिन्न श्रेणीमा विभाजन गर्दै पारिश्रमिकको व्यवस्था गरे पनि महिला र पुरुषबीच भिन्नता छ। उसले एन्फाको कदमको अनुशरण गर्न सकेको छैन। क्यानको २०७७ असोज ७ गते चितवनमा बसेको बैठकले महिला क्रिकेटरलाई पनि तलबको व्यवस्था गरेको थियो। त्यसअघि पुरुष खेलाडीले मात्रै तलब पाउने व्यवस्था थियो। महिलालाई तलबको व्यवस्था गर्नु स्वागतयोग्य भए पनि पुरुषसँग बराबरी गर्न नसकेकोमा क्यानको आलोचना भयो। क्यानका कार्यवाहक सचिव प्रशान्तविक्रम मल्ल कसैलाई विभेद नगरी समान सेवासुविधा दिँदै आएको बताउँछन्। पुरुष खेलाडीले विश्वकप खेलिसकेको र एकदिवसीय मान्यता पाइसकेको अवस्थामा मात्रै उनीहरूको तलब केही बढी भएको मल्लको तर्क छ। क्यानले समानताको नीति लिएको छ। महिला र पुरुष खेलाडीबीच कुनै भेदभाव र विभेद छैन, मल्ल भन्छन्, पर्फमेन्स र मेरिटका आधारमा मात्रै तलब सुविधा केही घटबढ मात्रै भएको हो। उनका अनुसार महिला र पुरुष खेलाडीको तलब भारतमा पनि उत्तिकै फरक छ। ए प्लस श्रेणीमा रहेका विराट कोहलीको तलब ८ करोड छ भने यही श्रेणीका महिला खेलाडीले ५० लाख मात्रै पाउँछन्, उनी भन्छन्, यस हिसाबले हेर्ने हो भने त्यहाँ करिब १२ गुणा बढी खाडल छ। नेपालमा त्यस्तो केही छैन। हामीले महिलाको सेवासुविधा पनि लगातार बढाइरहेका छौं। महिला क्रिकेटरलाई तीन श्रेणीमा वर्गीकरण गरी तलबको व्यवस्था गरिएको थियो। राष्ट्रिय टोलीका १९ जनालाई ए, बी र सी श्रेणीमा राखिएको हो। एमा रुविना क्षत्री, नेरी थापा, इन्दु बर्मा, सीता राना मगर र करुणा भण्डारी छन्। बीमा ज्योति पाण्डे, अप्सरी बेगम, रोमा थापा, बिन्दु रावल, कविता जोशी, रीतु कनौजिया, काजोल श्रेष्ठ र सरिता मगर छन्। सीमा कविता कुँवर, डोली भट्ट, अनुराधा चौधरी, सोनु खड्का, अञ्जली चन्द र शोभा आले छन्। ए श्रेणीकाले १५ हजार, बीले १२ हजार र सीकाले १० हजार तलब पाउँछन्। पुरुषले भने क्रमशः ५०, ४० र ३० हजार रुपैयाँ तलब पाउँदै आएका छन्। राष्ट्रिय खेलमा महिला प्रतियोगिता बढीभलिबल नेपालको राष्ट्रिय खेल हो। तर, यो खेलमा धेरै चर्चा पुरुषभन्दा महिला टोलीको हुन्छ। घरेलु भूमिमा सम्पन्न १३औं दक्षिण एसियाली खेलकुद (साग)मा नेपालले पहिलो पटक रजत पदक जितेर मात्रै होइन, घरेलु प्रतियोगितामा पनि महिला भलिबल नै धेरै भएका कारणले यसले चर्चा बटुलेको हो। वर्षमा पुरुषका एकाध प्रतियोगिता हुँदा महिला खेलाडीले भने फुर्सद नपाउने अवस्था छ। लगातारको प्रतियोगिताले खेलाडीहरू घाइते हुने गरेका पनि छन्। नेपाल भलिबल संघका महासचिव जितेन्द्रबहादुर चन्द नेपालमा महिला भलिबल धेरै लोकप्रिय रहेको बताउँछन्। महिला र पुरुषलाई सेवासुविधादेखि पुरस्कारसम्म समान रहेको महासचिव चन्दको भनाइ छ। भलिबल संघले आयोजना गर्ने प्रतियोगितामा महिला तथा पुरुष टोलीलाई समान राशिको पुरस्कार प्रदान गरिँदै आएको छ। यसैगरी एनभीए अवार्डमा पनि महिलापुरुष दुवैले समान पुरस्कार पाउँछन्, चन्द भन्छन्, यसरी पुरस्कार राशिदेखि सेवासुविधासम्म पनि समान रूपमा प्रदान गर्दै आएको छ। पुरुषका प्रतियोगिता पनि बढाउनुपर्ने माग आउने गरेको दाबी उनी गर्छन्। फुटबल, क्रिकेट, भलिबलमा महिलाको सहभागिता बढे पनि पौडी, ब्याडमिन्टन, बास्केटबल, कुस्ती, भारोत्तोलन, एथलेटिक्सजस्ता खेलमा पुरुषको तुलनामा निकै कम छ। शारीरिक तथा सामाजिक कारण पनि महिला खेलकुदमा लाग्न हिचकिचाउने गरेका छन्। राष्ट्रिय तथा अन्तर्राष्ट्रिय खेलाडी संघका अध्यक्ष श्रेष्ठ पुरुषसँगै महिला खेलाडीको सहभागिता पनि बढ्न थालेको बताउँछन्। अहिले पहिलेजस्तो अवस्था छैन। १३औं दक्षिण एसियाली खेलकुदमा महिला खेलाडीले गरेको प्रदर्शन र उनीहरूको सफलताले खेलकुदप्रति चासो निकै बढेको छ, श्रेष्ठ भन्छन्, पछिल्लो समय जुनसुकै खेलमा पुरुषको तुलनामा महिलालाई राम्रो अवसर पनि छ।००० विश्व खेलकुदमै छ भेदभावविश्वका चर्चित प्रतियोगिताका लागि पुरुष खेलाडी करोडौं डलरमा किनबेच भइरहेका हुन्छन्। तर, महिला खेलाडीको पारिश्रमिकको चर्चा हुँदैन। किनभने, महिलाले पुरुषको तुलनामा कम मात्रै पारिश्रमिक पाउँछन्। संयुक्त राष्ट्रसंघअन्तर्गत यूएन वुमनको अध्ययनले विश्वका ठूला अन्तर्राष्ट्रिय प्रतियोगितामा महिलालाई दिइने पुरस्कार राशिमा भेदभाव हुने गरेको देखाएको छ। वुमन्स स्पोर्टस् विकको एक सर्भेले पुरुषको तुलनामा महिलालाई दिइने पुरस्कार राशि निकै कम हुने गरेको देखाएको हो। सर्वेक्षणअनुसार चर्चित र ठूला खेलमध्ये फुटबल, क्रिकेट र गल्फमा महिलाले पाउने पुरस्कार राशि निकै कम देखिएको छ। पछिल्लो तीन वर्ष अवधिमा गरिएको अध्ययनमा पुरुषको तुलनामा फुटबल, क्रिकेट र गल्फ खेलमा महिलालाई दिइने रकम निकै कम छ। ८३ प्रतिशत खेलमा भने पुरस्कार राशि समान देखिएको उक्त संस्थाले जनाएको छ। पछिल्लो अध्ययनअनुसार स्की, डाइभिङ, डार्ट, स्नुकर, साइक्लिङजस्ता प्रतियोगितामा महिलाले पनि समान पुरस्कार पाउने गरेका छन्। फोब्र्सले सन् २०२० मा जारी गरेको सर्वाधिक कमाउने खेलाडीको सूचीमा पुरुष खेलाडीको बर्चश्व रह्यो। जसमा ५० खेलाडीमध्ये एक जना मात्र महिला सूचीमा अटाइन्। जापानी टेनिस स्टार नाओमी ओसाका सूचीको २९औं स्थानमा परेकी थिइन्। बीबीसीले नै सन् २०१४ मा ६८ खेलमा आधारित भएर महिला र पुरुषले पाउने पुरस्कार रकमबारे सर्वेक्षण गरेको थियो। उक्त अध्ययनले महिलाको तुलनामा पुरुषले पाउने पुरस्कार ३० प्रतिशले बढी भएको देखाएको थियो। केही समयअघि ४४ खेलमा आधारित भएर गरिएको अर्को अध्ययनमा पुरस्कार रकम ३५ प्रतिशत खेलमा मात्र समान पाइएको थियो। महिला विश्वकप क्रिकेट र विश्वकप फुटबलमा पुरुष र महिलाले पाउने पुरस्कारमै विभेद पाइएको छ। क्रिकेटमा पुरुष टोलीभन्दा महिलाले पाउने पुरस्कार रकम ज्यादै कम छ। अन्तर्राष्ट्रिय क्रिकेट परिषद् (आईसीसी) महिला कमिटीले सन् २०३२ सम्ममा महिलालाई पुरुषसरह पुरस्कारको व्यवस्था गर्ने प्रतिबद्धता जनाएको छ। गल्फमा महिलाले पाउने रकम आकर्षक भए पनि पुरुषको अनुपातमा कम छ। टेनिसमा भने सन् १९७३ को यूएस ओपनदेखि समान पुरस्कार प्रदान गरिँदै आएको छ। सन् २०१९ मा यूएन वुमनको बैठकमा अर्जेन्टिनी फुटबलर लियोनल मेसीको वार्षिक आम्दानीबारे चर्चा भएको थियो। विश्वका उत्कृष्ट सात फुटबल लिगमा खेल्ने १ हजार ६ सय ९३ महिलाको कुल आम्दानीभन्दा मेसीको आम्दानी झन्डै दोब्बर रहेको तथ्यांक यूएन वुमनले सार्वजनिक गरेको थियो। अमेरिकी महिला फुटबल टोलीकी कप्तान मेगान रापिनोइले केही समयअघि ह्वाइट हाउसको निमन्त्रणालाई अस्वीकार गरेर समानताको आवाज बुलन्द पारेकी थिइन्। उनले इक्वल पेको मुद्दा उठाउँदै आएकी छन्। सर्वेक्षणअनुसार खेलकुदमा महिलाको सहभागिता ४० प्रतिशत छ। तर, सन् २०२० सम्म पनि ओलम्पिक र विश्वकपजस्ता बृहत् प्रतियोगितामा महिला र पुरुषको समाचारमै विभेद पाइएको छ। पुरुषको तुलनामा महिला खेलाडीले मिडियामा चार प्रतिशत मात्रै स्थान पाउने गरेका छन्।"
अहंकारको नतिजा,"भगवान् अग्नि र वायुबीचमा को ठूलो भन्नेबारे झगडा भयो। अग्नि आफैंलाई ठूलो मान्थे। आफूबिना संसारका मानिस खानै नपाएर मर्छन् भन्ने उनको मान्यता थियो। वायुदेव भन्थे, होइन, कहाँ त्यसो भनेर हुन्छ। तिमीभन्दा मै पो ठूलो हुँ। आफूबिना मानिस खान नपाएर होइन, सासै फेर्न नपाएर मर्छन् भन्ने उनको मान्यता थियो। झगडा चल्दै गयो। लामो समयसम्म छिनोफानो भएन। जति नै प्रयास गर्दा पनि समस्या समाधान नभएपछि उनीहरूले सूर्यसमक्ष गएर यसको छिनोफानो गरिदिन आग्रह गरे। उनीहरूको कुरा सुनिसकेपछि सूर्यदेवले गम्भीर हुँदै भने आआफ्नो स्थानमा तपाईंहरू दुवै ठूलो हुनुहुन्छ। अग्निदेवले गर्ने काम वायुदेवले गर्न सक्नुहुन्न। वायुदेवले गर्ने काम अग्निदेवले गर्न सक्नुहुन्न। यसको अर्थ हो अग्निदेवको स्थानमा अग्निदेव ठूलो, वायुदेवको स्थानमा वायुदेव ठूलो। सारमा आआफ्नो स्थानमा दुवै ठूलो। बेकारमा किन झगडा गर्नुहुन्छ। सूर्यको कुरा सही थियो। उनले नीतिपरक कुरा गरेका थिए तर उनीहरू अहंकारले बहिरा भइसकेका सूर्यको कुरा सुन्नै सकेनन्। उनीहरूको अवस्था देखेर सूर्यदेव पनि हत्तु हुँदै भने, ठीकै छ, त्यसो हो भने कर गर्दिनँ। भन्नुस् तपाईंहरू केके गर्न सक्नुहुन्छ ? सूर्यको कुरा सुनेर अग्निदेवले भने जे पनि गर्न सक्छु। पूरा जंगल डढाएर खरानी बनाउन सक्छु। पानी तताएर पूरा नदी नै सुकाउन सक्छु। अग्निको कुरामा वायुदेवले भने, भो भो फुर्ति गर्न पर्दैन। मैले चाहें भने अरूको कुरा छाड तिमीलाई नै समाप्त पारिदिन सक्छु। अग्निले जंगल जलाउन थाले। जंगली पशुपक्षीहरू मर्न थाले। यस्तो दृश्य वायुदेवले सहन सकेनन्। वायुदेव पनि कम चलाख थिएनन्। वायुको अभावमा अग्निदेव गतिहीन भई एकैछिनमा समाप्त भए। यसबाट वायुदेवको अहंकार यति चुलियो कि सूर्यदेवसितै तपाईंभन्दा पनि ठूलो हुँ भन्न थाले। सूर्यदेव अर्को समस्यामा परे तर उनी पनि चानचुने थिएनन्। एउटा जुक्ति निकाल्दै भने, ऊ त्यो मानिस देख्नु भएको छ ?, उनले ओडेको खास्टो तपाईंले हटाउन सक्नुभयो भने तपार्ईं ठूलो, होइन मैले हटाउन सकें भने म ठूलो हुन्छु ? वायुदेवले हौसिएर हावाको एक झोक्का पठाए। मानिसलाई चिसो महसुस भयो र हावाले खास्टो उडाउला भनेर जोडसित समाते। एक इन्च पनि चलेन। त्यसपछि खुइँय गर्दै सूर्यको मुखमा हेर्न लागे। सूर्यदेवले आफ्नो ताप बढाउन थाले। ताप बढ्दै गएपछि मानिसलाई गर्मी महसुस भयो र आफ्नै हातले खास्टोलाई एकातिर मिल्काइदिए। बल्ल वायुदेवलाई आफ्नो गल्ती महसुस भयो। नैतिक शिक्षा : हामीलाई सक्ने भनेकै अहंकारले हो। त्यसैले हामीले कहिले पनि म शक्तिशाली भनेर घमण्ड गर्नु हुँदैन।"
जनगणना अन्तिम चरणमा : तपाईं छुट्नु त भएन ?,जाजरकोट : मेरो सहभागिता मेरो गणना भन्ने मुल नाराका साथ गत कार्तिक २५ गतेदेखि देशभर सुरु भएको जनगणना मंसिर ९ गते सकिंदै छ। जाजरकोटमा राष्ट्रिय जनगणनाको काम अन्तिम चरणमा पुगेको छ। प्रारम्भिक रिपोर्ट अनुसार जाजरकोटमा पुरुषको तुलनामा महिलाको संख्या बढी देखिएको छ। जाजरकोटमा यसपटक करीव दुई लाखको हाराहारीमा जनसंख्या पुग्ने अनुमान गरिएको छ। २०६८ अनुसार जाजरकोटको कुल जनसंख्या एक लाख ७१ हजार तीन सय चार थियो। यसपटक एक लाख ९० हजारदेखि दुई लाख पुग्ने प्रारम्भिक तथ्यांकले देखाएको जिल्ला जनगणना अधिकारी जनक बोहराले बताए। उनका अनुसार महिला ९४ हजार सात सय ७३ र पुरुष ९४ हजार पाँच सय ५० तथा अन्य लिङ्गी ७ जना रहेको र केही थपघट हुन सक्छ। २०६८ मा महिला ८५ हजार ७ सय ६७ र पुरुष ८५ हजार ५ सय ३७ थिए। यस अघि महिलाको जनसंख्या बढी देखिएकोमा यस पटक पनि महिलाको संख्या केही बढी हुनेछ। ३० हजार चार सय ४२ घरधुरी रहेकोमा यस पटक ३३ हजार हाराहारीमा घर र ३७ हजार तीन सय परिवार हुने प्रक्षेपन गरिएको छ। जाजरकोटमा कुल घरको संख्या भने करीव ४६ हजार रहेको छ। जिल्लामा ३७ हजार परिवार मध्य करीव ३३ हजार परिवार कृषि पेशामा आश्रित छन्। भाडामा बस्ने केही बाहेक सबैको विवरण गणकले संकलन गरिसकेको निर्वाचन अधिकारी बोहराको भनाइ छ। छुटले बुधबारसम्म विवरण टिपाउन सक्ने छन्। जिल्लामा जनागणना गर्दा कुनै बाधा अवरोध नभएको उनको भनाइ छ। जनगणनामा दुई सय ४० जना गणक र ६० जना सुपरिपेक्षक खटिएका थिए। जिल्ला सदरमुकाममा जिल्ला जनगणना कार्यालय स्थापना गरेर सुरु गरिएको जनगणनाका स्थानीय जनगणना कार्यालय छेडागाडको मनघाट र नलगाडको दल्लीमा स्थापना गरिएका छन्।
गुडिरहेको गाडीबाट खसेर कलेज पढ्ने छात्राको मृत्यु,जनकपुरधाम : गुडिरहेको गाडीबाट लडेर धनुषामा बुधबार एकजनाको मृत्यु भएको छ । पूर्वपश्चिम राजमार्गअन्तर्गत धनुषाको धारापानीमा गुडिरहेको विङ्गगरबाट लडेर एक १८ वर्षीया छात्राको मृत्यु भएको हो । धनुषाको धारापानी बहुमुखी क्याम्पसमा बीबीएस पहिलो वर्षमा अध्ययनरत धनुषाधाम नगरपालिका ७ भगवानपुरी पूजा कुमारी महतो बुधबार बिहान मृत्यु भएको हो । बुधबार बिहान ७ बजेतिर पूर्वबाट पश्चिमतर्फ आउँदै गरेको ना १ ज ७०४९ नम्बरको विंगरको ढोका छेउबाट लडेर उनको घटनास्थलमै मृत्यु भएको इलाका प्रहरी कार्यालय ढल्केबरका प्रहरी निरीक्षक प्रदीप सुवेदीले जानकारी दिए। गुडिरहेको बेला ढोका छेउबाट लड्दा पूजाको टाउकोमा गहिरो चोट लागेको र उनको घटनास्थलमै मृत्यु भएको प्रहरीले जनाएको छ । उनी कलेजबाट कुनै कामको लागि ढल्केबरतर्फ आउन लागेको बेला दुर्घटनामा परि मृत्यु भएको हुनसक्ने प्रहरीको अनुमान छ । पुजाको शव पोस्टमार्टमको लागि प्रादेशिक अस्पताल जनकपुर पठाइएको र विंगर चालकलाई नियन्त्रणमा लिएर घटना विषयमा थप अनुन्धान गरिरहेको इलाका प्रहरी कार्यालय ढल्केबरले जनाएको छ ।
गोलाप्रथाबाट पेसी तोक्न बिहीबार फुलकोर्ट बस्दै,काठमाडौंः सर्वोच्च अदालतका न्यायाधीशहरूले गोला प्रक्रियाद्वारा इजलास गठन गर्ने मिति तोक्न भोलि (बिहीबार) फूलकोर्ट बोलाउने निर्णय गरेको छ। बैठकले बिहीबार दिउँसो २ बजेका लागि फुलकोर्ट बैठक बोलाउने निर्णय गरेको हो। बिहीबार बस्ने बैठकले आगामी मंसिर १५ गतेदेखि गोलाप्रथा लागू गर्नेगरी निर्णय गर्न लागिएको बताइएको छ। फुलकोर्टअघि नेपाल बार एशोसियशनका अध्यक्ष चण्डेश्वर श्रेष्ठ र सर्वोच्च अदालत बार एशोसियशनका अध्यक्ष पूर्णमान शाक्यसँग न्यायाधीशहरुले छलफल गर्नेछन्।
वर्ल्ड भ्लग च्यालेन्जमा नेपालका हिमनदी,"काठमाडौं : विश्वले पर्यावरणमा आएको परिवर्तनका कारण विभिन्न प्राकृतिक घटनाहरू व्यहोर्दै आएको छ। यसबाट नेपाली हिमशृंखला र हिमनदीहरू बढी जोखिममा छन्। यही विषयमा केन्द्रित रही विश्वभरका ख्याति प्राप्त चलचित्र निर्माता तथा भ्लगर्सहरूले दु्रुत गतिमा पग्लिरहेका हिमनदीका फोटो र भिडियो फुटेजहरू सार्वजनिक गरेका छन्। वर्ल्ड भ्लग च्यालेन्ज डटकमले आयोजना गरेको सगरमाथा आधार शिविरसम्मको पदयात्रा कार्यक्रम विभिन्न ६ देशका ११ भ्लगर्सहरू सहभागी थिए। २५औं पटक सगरमाथाको कीर्तिमानी आरोही कामीरिता शेर्पा र सन् २०१९ का शेर्पा अफ द इयर पदक विजेता तथा कीर्तिमानी आरोही मिङ्मा डेबिड शेर्पाले पदयात्रा गरेका थिए। उक्त पदयात्रामा खिचिएका पग्लिरहेका हिमनदीका फोटो र भिडियो फुटेजहरू वर्ल्ड भ्लग च्यालेन्जमार्फत सोमबार नेपाल पर्यटन बोर्डको हलमा प्रदर्शन गरिएको थियो। उक्त पदयात्रामा नेपाल, भारत, अमेरिका, कोलम्बिया, फिलिपिन्स र थाइल्यान्डका युटुबर्सहरू सहभागी रहेको परियोजना प्रमुख श्री गुरुङले जानकारी दिए। हिमालहरूको राजधानीका रूपमा चिनिने नेपालमा तापक्रम वृद्धिका कारण द्रुत गतिमा हिमनदी पग्लिरहेको र हिमालको सेरोफेरोमा बस्ने जनजीवन प्रभावित बनिरहेको गुरुङले बताए। यही कुरालाई मध्यनजर गर्दै खुम्बु क्षेत्रका हिमनदीहरूका मौलिक तस्बिरहरू पत्रकार सम्मेलनमार्फत सार्वजनिक गरिएको बताइएको छ। तापक्रम वृद्धिका कारण नेपालका हिमनदीहरूको वास्तविकता विश्वसामु ल्याउन र नेपालका हिमशृंखलाहरूको प्रवद्र्धनको उद्देश्यले उक्त कार्यक्रम आयोजना गरिएको प्रमुख गुरुङले बताए। ११ जना नै स्वदेश फर्किसकेका छन् भने उनीहरूले नेपालको पदयात्रालाई आफ्ना युटुब च्यानलमा हाल्न सुरु गरिसेकेका छन्। यस्तै, आयोजक संस्थाले उक्त पदयात्रालाई समेटी टेलिभिजन रियालिटी शो आयोजना गर्न लागेको परियोजना प्रमुख गुरुङले जानकारी दिए।"
घाँटी रेटेर वृद्धको हत्या,"राजविराज : सप्तरीमा ८० वर्षीय जेष्ठ नागरिकको बुधबार हत्या भएको छ। सप्तरीको छिन्नमस्ता गाउँपालिका६ खुदीबखारीका ८० वर्षीय मिश्रिलाल मण्डलको अपरिचित व्यक्तिले हत्या गरेको स्थानीय कृष्णा मण्डलले जानकारी दिए। खुदीबखारीस्थित झौखराही फूलबारीमा घाँटी काटिएको अवस्थामा धारिलो हतियारले घाँटी काटिएको अवस्थामा शव फेला परेको जिल्ला प्रहरी कार्यालय सप्तरीले समेत पुष्टि गरेको छ। छिन्नमस्ता सडक खण्डको झौखराही फुलबारीमा शव रहेको जानकारी पाएपछि जिल्ला प्रहरी कार्यालय सप्तरीका डिएसपी माधवप्रसाद काफ्ले नेतृत्वको टोली घटनास्थल पुगेको छ। ठूलो सङ्ख्यामा नेपाल प्रहरी र सशस्त्र प्रहरी घटनास्थलमा परिचालन भएको छ। शव भेटिएको घटनास्थल, पीडित परिवार, सरोकारवाला निकायलगायतसँग भेट गरेर प्रहरीले आवश्यक अध्ययन सुरु गरेको छ। अपराध अनुसन्धानका लागि इलाका प्रहरी कार्यालय कल्याणपुर र कडरबोनाका इन्स्पेक्टरलाई समेत बोलाइएको डिएसपी काफ्लेले बताए। हत्याप्रकरणको सूक्ष्म अनुसन्धान हुने बताएका डिएसपी काफ्लेले आवश्यक परे प्राविधिकसहितको विज्ञ टोली मगाइने बताए। बिहान करिब १० बजे वृद्धले छिन्नमस्ता सखडातर्फ जाने भन्दै घरबाट हिंडेको घरपरिवारका सदस्यले जानकारी दिएका छन्। घटनास्थलमा पुगेको प्रहरी टोलीले धारिलो हतियार प्रहार गरेर घाँटी रेटको देखिएको बताएको छ। डीएसपी काफ्लेले भने, घटना के कसरी भयो भन्ने अहिलेसम्म केही खुलेको छैन। हामी पनि अनुसन्धान गरिरहेका छौं। दुई दिनअघि मात्र मानव बेचबिखन अनुसन्धान शाखामा सरुवा भएका एसपी राजेन्द्रप्रसाद धमला सप्तरीबाट प्रस्थान भएका छन् भने अख्तियार दुरुपयोग अनुसन्धान आयोगको केन्द्रीय कार्यालयबाट सप्तरी सरुवा भएका नयाँ एसपी अभिनारायण काफ्ले आइपुगेका छैनन्।"
पाइलटको ड्युटी अवधिका कारण रुकुम उडेको जहाज नेपालगञ्ज अवतरण,"काठमाडौं : नेपाल एयरलाइन्सले विमान चालकको ड्युटी आवरभित्र रुकुम पुगेर नेपालगञ्ज फर्किन नसक्ने भएकाले नेपालगञ्जसम्म मात्र उडान भर्ने निर्णय भएको बताएको छ। एयरलाइन्ससँग विमानको न्युनताको कारण अर्को उडान तालिकामा असर नपुगोस् भन्ने हेतुले रुकुम जाने जहाज नेपालगञ्जमा अवतरण गराइएको एयरलाइन्सले जनाएको छ। सोमबार नेपाल एयरलाइन्सको एक जना पाइलटले आफ्नो ड्यूटी आवर सकिएको भन्दै रुकुम अवतरण गर्नुपर्ने जहाज नेपालगञ्ज झारेर यात्रुको बिचल्ली परेका थिए। नेपाल एयरलाइन्सले विज्ञप्ति जारी गर्दै काठमाडौंरुकुम (सल्ले) उडान सम्बन्धमा निगमको ध्यानाकर्षण भएको जनाएको छ। एयरलाइन्सले यस्तो घटना उप्रान्त दोहोरिन नदिने प्रतिबद्धता व्यक्त गरेको छ। जारी विज्ञप्तिमारुकुम र नेपालगञ्ज जाने यात्रुहरुलाई काठमाडौंमै राखिरहनुभन्दा नेपालगञ्जसम्म पुर्याएर रुकुम जाने यात्रुहरुलाई निगमको नियमानुसार होटलमा राखी भोलिपल्ट बिहानै रुकुम पुर्याउनु पर्ने अवस्था निगमको बाध्यता र उचित निर्णय भएको उल्लेख छ। हवाइ उडान सम्बन्धी नियामक निकाय अन्तर्राष्ट्रिय नागरिक उड्डयन संगठननेपाल नागरिक उड्डयन प्राधिकरणको उडानसम्बन्धी नियमले पाइलटको फ्लाइट डयुटी अवधि दैनिक १० घण्टाको सिमा निर्धारण गरेको कारण त्यस दिन रुकुम (सल्ले) उडान नगर्ने निर्णय भएको थियो।एयरलाइन्सका मिडिया सेल संयोजक अर्चना खड्काले जारी गरेको विज्ञप्तिमा भनिएको छ,रुकुम र नेपालगञ्ज जाने यात्रुहरुलाई काठमाडौंमै राखिरहनुभन्दा नेपालगञ्जसम्म पुर्याएर रुकुम जाने यात्रुहरुलाई निगमको नियमानुसार होटलमा राखी भोलिपल्ट बिहानै रुकुम पुर्याउनु पर्ने अवस्था निगमको बाध्यता र उचित निर्णय पनि थियो। मौसम प्रतिकुलताले काठमाडौंरुकुम (सल्ले) उडान हुन नसकेपछि उडान रद्द गरिएपनि पुन: यात्रुलाई बोलाएर उडान भरेको बताइएको छ। आइतबार बिहान ६:१५ मा उडान हुने जहाजको लागि ५:१५ मा उडान कर्मचारीहरुलाई त्रिभुवन अन्तर्राष्ट्रिय विमानस्थल बोलाइएको थियो तर मौसम प्रतिकुलताका कारण काठमाडौंरुकुम (सल्ले) उडान हुन नसकेपछि उडान रद्द गरिएको थियो। मौसममा क्रमिक सुधार आएपछि रद्द भएको उडान अपरान्ह २:१५ बजेको लागि पुन: सञ्चालन गर्ने तालिका तय भयो।विज्ञप्तिमा भनिएको छ, त्यसपछि विमान चालकपरिचारक एवं यात्रुरुलाई फोन गरेर पुन: विमानस्थल बोलाइयो। तर उडान रद्द भएर घर फर्किएका यात्रुहरुलगायत सबैजना आइपुगेर उडान भर्न लाग्दा अपरान्ह २:५८ भएको थियो। काठमाडौंरुकुम (सल्ले) उडान भरिसक्दा अपराह्नको कम्तिमा ५ बज्ने अवस्था थियो। अर्कोतर्फ, बिहान ५:१५ बजे देखि नै ड्युटी सुरु भएको विमान चालकको ड्युटी आवर ४ बजे पुरा भइसक्ने र तोकिएको ड्युटी आवरभित्र रुकुम पुगेर नेपालगञ्ज फर्किन असमर्थ हुने अवस्था आएपछि नेपालगञ्जसम्म मात्र उडान भर्ने निर्णय भएको थियो। पाइटललाई कारबाही गर्नुपर्ने दबाब बढेपछि नागरिक उड्डयन मन्त्रालयले अनुसन्धान सुरु गरेको छ। रुकुम उडेको जहाज नेपालगञ्ज ल्याण्ड गर्ने पाइलटमाथि अनुसन्धान हुने"
गुन्डानाइकेलाई ल्याउन मोरङ कारागारबाट चौकीदारसहित आठ जना कैदीको सरुवा,"विराटनगर : गुन्डानाइकेएवं नामुद अपराधी अभिषेक गिरीलाई ल्याउन जिल्ला कारागार मोरङबाट फेरि चौकीदारसहित आठ जना कैदीको सरुवा गरिएको छ। अपहरण तथा शरीर बन्धक मुद्दामा अपराधी ठहर भएर कैद सजाय भुक्तान गरिरहेका गिरीलाई मोरङ कारागार हुल्नका लागि बाटो सहज बनाउन कारागार व्यवस्थापन विभागले बुधबार आठ जनालाई सिन्धुली कारागार सरुवा गरेको हो। मोरङ कारागारका चौकीदार कात्तिक कामत, सिटी नाइके युवराज परियार, वडा नाइके रितेश कामतसहित मौसम चौधरी, विजय कामत, विकास महतो, लोकेन्द्र परियार र देवराज मण्डलसमेतका कैदीको सरुवा गरिएको छ। कात्तिक ज्यान मार्ने उद्योग, युवराज र रितेश कर्तव्य ज्यान, मौसम लागुऔषध, विजय, लोकेन्द्र र देवराज जबरजस्ती करणी तथा विकास हातहतियार खरखजना मुद्दामा दोषी ठहर भएका कैदी हुन्। नेपाली कांग्रेसमा आवद्ध भएर राजनैतिक संरक्षण एवं आवरणमा अपराधिक गतिविधि सञ्चालन गर्दै आएका गुन्डानाइके गिरीलाई सरकारले बारम्बार मोरङ कारागार ल्याउने प्रयास गरिरहेको छ। तर कैन्दीबन्दी तथा उनीहरुका आफन्तको अवरोध, विरोध र आन्दोलनका कारण उनले सहज रूपमा मोरङ कारागार प्रवेश पाउन सकिरहेका छैनन्। गिरीलाई मोरङबाट २०७४ साल चैत २३ गते डिल्ली बजार कारागार स्थानान्तरण गरिएको थियो। मोरङ हुँदा उनी कारागारका चौकीदार थिए। चौकीदार रहँदा कारागारभित्र भिन्दै साम्राज्य खडा गरेर गुन्डागर्दी, असुली र फिरौतीको धन्दा चलाउँदै यातना दिएर कैदीबन्दीमाथि चरम शोषण गरिरहेको विषय बाहिरिएपछि उनलाई मोरङबाट डिल्ली बजार सरुवा गरिएको थियो। तर कांग्रेस सभापति शेरबहादुर देउवाको नेतृत्वमा नयाँ सरकार बनेसँगै उनलाई पुनः मोरङ ल्याउन कांग्रेस नेताहरुले लबिङसुरु गरेका थिए। कांग्रेस नेताको दबाब र गृहमन्त्री बालकृष्ण खाँणको ठाडो निर्देशनमा भदौ १७ गते डिल्ली बजारबाट गिरीको सरुवा मोरङ भएको थियो। चौतर्फी विरोध हुँदाहुँदै पुनः चौकीदार बनाएर ल्याउनकै लागि विगतको अभ्यासविपरीत उनलाई मोरङ सरुवा गरिएको हो। सरकारको यो निर्णयको चौतर्फी आलोचना र विरोध भइरहेको छ। मोरङ ल्याउँदा ठूलो संख्यामा रहेका कैदीबन्दी असुरक्षित हुने भन्दै गिरीविरुद्ध आन्दोलन उठेपछि उनलाई तत्काल मोरङ ल्याइएन। तर मोरङबाट चौकीदार नवीन राईलाई गत असोज १८ गते झुम्का कारागार स्थानान्तरण गरेर किरण गुरुङलाई कामचलाउ चौकीदारको जिम्मेवारी दिँदै गिरीका लागि ठाउँ खाली गरिसकिएको थियो। त्यसपछि डिल्ली बजारबाट उनलाई सुटुक्क कात्तिक १६ गते मोरङ ल्याइयो। कैदीबन्दी र उनीहरुका आफन्तले विरोध प्रदर्शन गर्न थालेपछि उनलाई सप्तरी कारागार लगियो। गिरीकै योजना र इशारामा कात्तिक २४ गते मोरङ कारागारमा झडप हुँदा चौकीदार किरण गुरुङसहित ६ जना कैदीबन्दी घाइते भए। घटनापछि उनको विपक्षमा रहेका गुरुङसहित १४ जना नाइके तथा भाइनाइके कैदीबन्दीलाई झुम्का, झापा र इलाम कारागारमा स्थानान्तरण गरेर कात्तिक कामतलाई चौकीदारको जिम्मेवारी दिइयो। कारागार व्यवस्थापन विभागले गत शुक्रबार पुनः सप्तरीबाट गिरीलाई मोरङ सुरुवा गर्यो। तर विरोध भएपछि उनलाई ल्याइएको छैन। चौकीदार कामत पहिले गुन्डानाइके गिरीकै पक्षमा थिए। अहिले उनीसहित मोरङ कारागारका अधिकांश कैदीबन्दी गिरीको विपक्षमा उभिएका छन्। कारागारभित्रका नौ सय कैदीबन्दीले गिरीलाई मोरङ ल्याउन नहुने मागसहित जिल्ला प्रशासन कार्यालय र कारागार व्यवस्थापन विभागमा निवेदन नै दिएका छन्। विपक्षमा उभिएर गिरीलाई मोरङ प्रवेश गर्न नदिने अडानमा रहेका चौकीदार कामतसहित आठ जनाको सरुवा भएपछि अहिले मोरङ कारागारमा हंगामा मच्चिएको छ। डेढ महिनामा तीन जना चौकीदार परिवर्तन भएका छन्। स्रोतका अनुसार गुन्डानाइके गिरीले सप्तरी बसेर पनि मोरङमा आतंक मच्चाइरहेका छन्। कारागारभित्रको झडपमा गिरीका विरोधीहरु घाइते हुनु र त्यसपछि स्थानान्तरणमा पर्नुले त्यसको पुष्टि गर्छ। कांग्रेस नेतासँगको निकटताका कारण दबाब सिर्जना गरेर सरकारलाई प्रभावमा पार्दै आफ्नो विरोधमा रहेका कैदीबन्दीको अन्यत्र सरुवा गराउन उनी सफल भइरहेको मोरङ कारागार स्रोतले बतायो। विभागका महानिर्देशक जनकराज दाहालले पछिल्लो पटक आठ जना कैदीको सरुवा भएको पुष्टि गरे। प्रमुख जिल्ला अधिकारी र कारागारका जेलरको सिफरिसमा कैदीको सरुवा गरिएको हो। कारागारभित्रको सुरक्षा चुनौतीको विश्लेषण स्थानीय प्रशासनले गर्छ, उनले भने, प्रशासनको सिफारिसमा विभागले आवश्यकता अनुसार कैदीबन्दीको सरुवा गर्ने हो। सप्तरीमा रहेका गिरीको विषयमा भने कुनै निर्णय भएको छैन। दाहालले कारागार कैदीबन्दीको सुरक्षासँग जोडिने संवेदनशील ठाउँ भएकाले अवस्था र परिस्थिति हेरेर निर्णय गर्ने गरिएको बताए। तर सरुवाको पछिल्लो निर्णयको कैदीबन्दीले विरोध गरेका छन्। उनीहरुले गिरीविरुद्ध जस्तोसुकै कदम चाल्न पछि नपर्ने चेतावनी दिएका छन्। कारागारको आन्तरिक प्रशासनलाई प्रभावकारी ढंगले चलाइरहेका कैदीबन्दीको अन्यत्र सरुवा गरेर सरकारले गलत गर्यो। गिरीका लागि सरकार यतिसम्म तल झर्छजस्तो लागेकै थिएन, एक कैदीले भने, सिन्धुली सरुवा गरेको भनिएका कैदीलाई कारागारबाट निकाल्ने प्रयास भएमा ठूलो मुठभेड हुन्छ। झडप भएर कारागारभित्र मान्छे मर्ने अवस्था आउन सक्छ। उनका अनुसार नौ सय कैदीबन्दी गिरीको विपक्षमा हुँदा पनि उनलाई मोरङ ल्याउन खोजिनु सरकारको मुर्खता हो। सरकार आफैँ कारागार अशान्त बनाउँदै छ। गिरीले यसअघि दिएको यातना र पीडा बिर्सिएका छैनौँ, उनले भने, फेरि उनैलाई मोरङ कारागार हुल्न खोजिँदा चुप लागेर बस्दैनौँ। गिरीलाई मोरङ ल्याए ठूलो मानवीय क्षति हुनसक्छ। कैदीबन्दीले सरुवा भएकाहरुलाई स्थानान्तरण गर्न खोजिएमा असहयोग गर्ने बताएका छन्। गुन्डानाइके गिरीसँग सरकार झुके पनि आफूहरु नझुक्ने उनीहरुको अडान छ। आठ जनाको मात्रै स्थानान्तरण हामीलाई मान्य छैन। गिरीलाई मोरङ ल्याउने हो भने नौ सय जनालाई नै एकैपटक सरुवा गर्नुपर्छ, एक कैदी भन्छन्, कुनै लफडा भएर कैदीबन्दीको ज्यान तलमाथि भएमा सबै जिम्मा सरकारले लिनुपर्छ। तत्काल आठ जनाको सरुवा फिर्ता नगरिए आन्दोलन उठाउँछौं। उनका अनुसार गिरी मोरङ आउँदा कैदीबन्दीहरुको ज्यान नै जोखिममा हुन्छ। सबैको ज्यान जोखिममा पार्दै गिरीलाई ल्याउन खोजेर शान्त बन्दै गएको कारागारको अवस्था धुमिल्याउन सरकार लागि परेको गुनासो कैदीबन्दीको छ। यो सरकार गिरीकै लागि मात्रै बनेको भान भयो। ठूलो संख्याका कैदीबन्दीले असुरक्षित महसुस गरिरहँदा बारम्बार उनैलाई मोरङ ल्याउन सरकारले बल गरिरहनु ठीक हैन, अर्का कैदीले भने, यसमा ठूलो आर्थिक चलखेल छ। नभए एउटा अपराधीका लागि यति साह्रै मरिहत्ते गरिरहनुपर्ने अवस्था थिएन। सरकारकै संरक्षण पाएपछि गिरीकै योजनामा मोरङ कारागार लामो समयदेखि तनावग्रस्त एवं अशान्त बनिरहेको छ। उनलाई मोरङ ल्याउन खोजिएपछि कैदीबन्दीको सुरक्षालाई लिएर गम्भीर प्रश्न खडा भएको कारागारका एक कर्मचारीले बताए। कांग्रेस नेताहरुको दबाबमा अपराधिक पृष्ठभूमिका उनैलाई मोरङ ल्याउन सरकारले बारम्बार जोडबल गरिरहेको कारागार स्रोतले बतायो। चौकीदार कामतविरुद्ध कांग्रेस विराटनगर सहसचिव सचिन पोखरेलको नेतृत्वमा कांग्रेसका कार्यकर्ताहरुले गत आइतबार र सोमबार कारागारअगाडि प्रदर्शन गरेका थिए। कामतलाई विस्थापित गरेर मोरङ आउन खोजिरहेका गिरीकै योजनामा कांग्रेस कार्यकर्ताहरुले आन्दोलन गरेको बताइन्छ। त्यसलगत्तै चौकीदार कामतसहित आठ जनाको सरुवा गरेर गिरीका लागि बाटो सहज बनाउन खोजिएको हो। तर सरुवा भएकाहरुलाई कहिले सिन्धुली लगिन्छ भन्ने यकिन छैन। कारागारका नायव सुब्बा रामप्रसाद पोखरेलका अनुसार अहिलेको तनावग्रस्त अवस्थामा गिरीलाई मोरङ ल्याउँदा झन ठूलो समस्या आउन सक्ने देखिन्छ। मोरङ कारागार चौकीदारका लागि राम्रो आम्दानीको स्रोत मानिन्छ। कारागारभित्र दैनिक उपभोग्य वस्तु, टेलिफोन र क्यान्टिनमा अत्याधिक मूल्य तिर्नुपर्ने कैदीबन्दीको बाध्यता छ। त्यहाँको आम्दानीमा चौकीदारको हालीमुहाली हुन्छ। २ सय ५० जना क्षमता भएको मोरङ कारागारमा अहिले ९ सय ५० जनभन्दा बढी कैदीबन्दी राखिएको छ।"
पक्राउ पर्नबाट जोगिन आफैले गरे मृत्यु दर्ता,इटहरी : पक्राउ पर्नबाट जोगिन सुनसरीका एक युवाले आफ्नै मृत्यु दर्ता गराएको खुलेको छ । तत्कालिन चाँदवेला १ तथा हालको इनरुवा ७ बस्ने रसुल मियाँको छोरा अजित मियाँले आफ्नै मृत्यु दर्ता गराएको खुलेको हो । २०६८ भदौ १७ गते हालको रामधुनी ५ का जैयस कुमार साहको घरमा अजितसहित तीनजना डकैती गर्न गएका थिए । दुईजना पक्राउ परेपनि अजितले भने मृत्यु दर्ता प्रमाणपत्र बनाएर आफूलाई अजितको भाइ अजिज बताउँदै आएका थिए । उनले ७४ साल पुस २७ गते मृत्यु दर्ता प्रमाणपत्र बनाएको पाइएको थियो । सुनसरी जिल्ला अदालतको ७५ साल असार ११ गतेको फैसलाबाट तीनैजनालाई जनही ६ वर्ष कैद तथा ९९ हजार रुपैयाँ जरिवानाको फैसला भएको थियो । अजित आफ्नो भाइ भएपनि फटाहा भएको र उसको मृत्यु भइसकेको भन्दै आफूलाई जोगाउँदै आएका थिए । पछि उनीसँगै डकैती गर्न गएका उनकै साथीले अजित नै हो भनी सनाखत गरिदिएपछि गत मंसिर ६ गते उनलाई उनकै गाउँबाट सुनसरी प्रहरीले पक्राउ गरेको हो । सुनसरी प्रहरीले साढे तीन महिनामा ५६५ जना फरार प्रतिवादीहरु पक्राउ गरेको सुनसरी प्रहरी प्रमुख सञ्जय थापाले जानकारी दिए ।
