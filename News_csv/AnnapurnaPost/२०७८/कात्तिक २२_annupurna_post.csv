शीर्षक,विवरण
सामूहिक बलात्कारको आरोपमा तीन युवक पक्राउ,"बेनी : म्याग्दीको बेनी५ पुलाचौरमा सामूहिक बलात्कार गरेर फरार भएका तीन जना आरोपी २० दिनपछि पक्राउ परेका छन्। कात्तिक २ गते एक महिलालाई बलात्कार गरेर फरार भएका पुलाचौरका प्रकाश रामदाम, प्रवेश रामदाम र हिट्मेन बानिँयालाई जिल्ला प्रहरी कार्यालय म्याग्दीले सोमबार सार्वजनिक गरेको हो। पत्रकार भेटघाट कार्यक्रम आयोजना गरेर प्रहरी नायव उपरीक्षक श्यामकुमार राईले २२ वर्षीय प्रकाशलाई रुपन्देहीबाट आइतबार, १८ वर्षीय प्रवेश र २४ वर्षीय हिट्मेनलाई सोमबार पोखराबाट पक्राउ गरिएको जानकारी दिए। रातको समयमा सुतिरहेको अवस्थामा घरमै आएका तीन जनाले पालैपालो सामूहिक बलात्कार गरेको कात्तिक ४ गते पिडीतले जाहेरी दिएपछि आरोपीको खोजी र अनुसन्धान शुरु गरेका थियौं, उनले भने जिल्ला अदालत म्याग्दीमा सामूहिक बलात्कार सम्बन्धी मुद्दा दर्ता र सात दिनको म्याद थपेर अनुसन्धानका लागि हिरासतमा राखिएको छ। मुद्दा दर्ता नहुँदै अनुसन्धान प्रभावित हुनेगरी सामाजिक सञ्जाल फेसबुकमा गरिएका टिका टिप्पणी, युट्युबर र नाराबाजीका कारण घटना गिजोलिएर आरोपीहरु भागेपछि चुनौती देखिएपनि आधुनिक विधि र प्रविधीको प्रयोग गरेर आरोपी पक्राउ गर्न सफल भएको प्रनाउ राईले बताए। मुलुकी अपराध संहिता २०४७ को परिच्छिेद १८ को दफा २१९ बमोजिम १८ वर्ष वा सो भन्दा बढी उमेरकी महिलालाई बलात्कार गरेको कसुर पुष्ठि भएमा सात देखि दश वर्षसम्म कैद सजाँय हुने कानुनी व्यवस्था छ। साथै उपदफा ७ बमोजिम सामूहिक करण गरेमा थप पाँच बर्ष कैद सजाय हुने कानुन छ। आरोपितका अभिभावक तथा आफन्तहरुले भने सहमतिमा भएको सम्बन्धलाई राजनीतिकरण र विषयान्तर गरेर फसाउन खोजिएको दावी गरेका छन्। प्रवेश र प्रकाश सहोदर दाजु भाई हुन्। प्रवेश भारतमा कक्षा १२ अध्ययन गर्छन्। रुपन्देहीमा बस्दै आएका प्रकाश त्यहाँ सुनचाँदी पसलमा काम गर्छन्। हिट्मेन भने पुलाचौरकै स्थायी बासिन्दा हुन्। प्रवेश र प्रकाश दशैं मनाउनका लागि अभिभावकसँग पुर्ख्यौली घर आएका प्रारम्भिक अनुसन्धानमा खुलेको प्रहरीले जनाएको छ।"
सैनिकलाई घर बनाउन २५ लाख कर्जा,"काठमाडौं : नेपाली सेनाले घर नभएका वहालवाला सकलदर्जालाई २५ लाखसम्म सहुलीयतपूर्ण कर्जाको व्यवस्था गरेको छ । जंगी अड्डाले सैनिक सेवामा १० वर्ष पूरा गरेका र श्रीमानश्रीमती दुवैको नाममा घर नभएका वहालवाला सैनिक अधिकारीहरुले २५ लाखसम्म अवास कर्जा पाउने व्यवस्था गरेको हो । जंगी अड्डामा आयोजित कार्यक्रममा सोमबार नेपाली सेना, राष्ट्रिय बाणिज्य बैंक र राष्ट्रिय विमा समितिका अधिकारीले सैनिक सकलदर्जा सहुलीयतपूर्ण आवास कर्जा२०७८मा हस्ताक्षर गरेको सैनिक जनसम्पर्क निर्देशनालयले जनाएको छ । नेपाली सेनाका अधिकारीहरुले अब तोकिएको मापदण्ड पूरा गरी राष्ट्रिय बाणिज्य बैंकबाट ३ दशमलब ३२ प्रतिशत व्याजदरमा आवास कर्जा लिन पाउनेछन् ।"
कात्तिक नाट्य महोत्सव मञ्चन हुने,"ललितपुर : हरेक वर्ष पाटनको कृष्ण मन्दिर नजिकै रहेको कात्तिक डबली मा मञ्चन गरिने कात्तिक नाट्य महोत्सव यो वर्ष भने आउँदो बुधबारदेखि प्रदर्शन गरिने भएको छ। विसं १६९७ सालमा पाटनका राजा सिद्धिनरसिंह मल्लले देश र जनताको कल्याणार्थ सो नाच चलाएका थिए। नाच प्रदर्शनका लागि धमाधम तयारी अघि बढिरहेको कात्तिक नाच संरक्षण समितिका अध्यक्ष किरण चित्रकारले बताए। उनले भने, 'यस वर्ष हामीले मात्रै आठ दिन यो नृत्य मञ्चन गर्ने भएका छाैँ।' मुलुकमा अझै कोरोना महामारी पूर्णरुपमा न्यूनीकरण भइनसकेकाले बुधबारदेखि अर्काे बुधबारसम्म देखाउने योजना बनाइसकेको उनले जानकारी गराए। नृत्य प्रदर्शनका लागि मञ्च बनाउने काम अन्तिम चरणमा पुगेको समितिका उपाध्यक्ष प्रतापधर शर्माले बताए। उनले भने,'यो नाच संरक्षणका लागि गत वर्ष ललितपुर महानगरपालिकाले रु एक करोड सहयोग गर्ने घोषणा गरेबमोजिम रु ५० लाख दिइसकेको र बाँकी रकम यसैवर्ष प्रदान गर्ने जनाएको छ।' नाचलाई अझै व्यवस्थित बनाउन आफूहरुले पनि गत वर्ष कोष खडा गर्नका लागि रु १० लाख सहयोग गरिसकेको १६ नं वडाका अध्यक्ष निर्मलरत्न शाक्यले बताए। भगवान विष्णुको कथामा आधारित सो नाच मञ्चनका लागि एक महिनाअघिदेखि पाटन दरबार सङ्ग्रहालयभित्र तालिम दिइरहेको समितिका सचिव विजय तण्डुकारले जानकारी दिए। उनले भने,'यो वर्ष हामीले नृत्य मञ्चन गर्नका लागि इच्छुक व्यक्तिलाई उमेरको हदबन्दी लगाएका छैनौ।' नाच विश्वकै सबैभन्दा लामो नाट्य महोत्सवकारुपमा सम्पूर्ण नेपालीसामु रहन सफल भएको छ। ऐतिहासिक, सांस्कृतिक एवं तान्त्रिक मूल्य र मान्यता रहेको यो नाचको गरिमा आज पनि उतिकै छ। यस गरिमामय नाचको सर्जक स्रष्टा एवं प्रवर्तक सिद्धिनरसिंह मल्लका शिक्षागुरु पण्डित हरिवंश उपाध्याय र दिक्षा गुरु विश्वनाथ उपाध्यायलाई दिइन्छ। कात्तिक नाचको माध्यमद्वारा देशमा आउने विघ्नबाधा हटेर शान्त्ति र सुव्यवस्था कायम रहने विश्वास रहिआएको छ। यो नाचको थालनीले सुरुवाती चरणदेखि नै जनतालाई एउटै सुत्रमा बाँधेर मनोरञ्जन दिनाका साथै धार्मिक, नैतिक र सामाजिक ज्ञानसमेत प्रदान गर्ने जनाइएको छ। कात्तिक नाच प्रथम पटक पाँच दिन प्रदर्शनी भएको थियो। सिद्धिनरसिंह मल्लका छोरा श्रीनिवास मल्लको पालादेखि बाथःप्याखँ अर्थात् लोक नाटक, सुदामा प्याखँ र सुरदास प्याखँ थपेर यसलाई १५ दिनसम्म सञ्चालन गरिएको जानकारहरू बताउँछन्। यसैगरी श्रीनिवास मल्लका छोरा योगनरेन्द्र मल्लले उषाहरण र माधवानल दुई लीला थपेर कात्तिक महिनाभरि २७ दिन सञ्चालन गरेका कुरा पनि सुन्नमा पनि आउँछ । मुलुकको ऐतिहासिक एवं सांस्कृतिक सम्पदाको उचित संरक्षण र प्रवद्र्धन गर्ने हेतुले विसं २०७० मा दुई दिन थप गरी १० दिन र त्यसपछि अर्काे दुई दिन थप गरेर १२ दिन देखाउन थालिएको थियो। यो ललितपुरको मात्र नभई सिङ्गो मुलुककै राष्ट्रिय अमूर्त सम्पदाका साथै परम्परागत सांस्कृतिक जगेर्ना गर्ने माध्यम पनि बनिरहेको छ। कात्तिक महिनाभरि विभिन्न विधि र प्रकारका नृत्य प्रदर्शन गरिने भएकाले यस नाचलाई कात्तिक नाच भनिएको हो। सत्ताइस दिनसम्म यो नाच प्रदर्शन गर्दा हरेक दिन विभिन्न विषयवस्तु तथा कथामा आधारित रही बेग्लाबेग्लै तरिकाले नृत्य मञ्चन हुनु ठूलो विशेषता रहेको छ। कोरोना महामारी आउनुअघि मुलुककै लामो नाट्य महोत्सव हेर्न स्वदेशीका साथै विदेशी मुलुकका थुप्रै मानिस पाटन आउँथे। हिन्दूका साथै बौद्ध धर्मावलम्बीका लागि पनि अति नै महत्वपूर्ण सो नाट्य महोत्सव यस वर्ष भने केहीमात्रामा कोभिड महामारी घटेकाले दरबार क्षेत्रभित्र इच्छुकलाई प्रवेश गराई हेर्न दिइने भएको अध्यक्ष चित्रकारले जानकारी दिए। रासस"
"दाङको बबईमा जीप दुर्घटना : एकको मृत्यु, १५ घाइते","तुलसीपुर : सल्यानको कालीमाटीबाट दाङको बबई गाउँपालिकातर्फ आउँदै गरेको जीप दुर्घटना हुँदा एकजनाको घटनास्थलमै मृत्यु भएको छ । इलाका प्रहरी कार्यालय हंसपुरका प्रहरी प्रमुख सइ टीका महतराले दाङको बबई गाउँपालिकातर्फ आउँदै गरेको भे १ ज ५२२ नम्बरको जीप दुर्घटनामा परि सल्यानको कालीमाटी गाउँपालिका ३ मा गाडी धनी अन्दाजी ४० वर्षीय देवबकादुर सुनारको घटनास्थलमै मृत्यु भएको जानकारी दिए। दुर्घटनामा थप १५ जना घाइते इलाका प्रहरी कार्यालय तुलसीपुरका प्रमुख डीएसपी श्यामु अर्यालले बताए। अर्यालका अनुसार घाइतेमध्ये दंगिशरन २ दंगालपुरकी ३० वर्षीया पार्वती ओली खत्रीलाई राप्ती प्रादेशिक अस्पताल तुलसीपुरबाट थप उपचारका लागि दिउँसो पौने एक बजेतिर हेलिकोप्टर चार्टर गरि काठमाडौं लगिएको छ । डिएसपी अर्यालले थप नौं जना घाइतेलाई थप उपचारका लागि तुलसीपुरबाट बाँकेको कोहलपुर रेफर गरिएको बताए । घाइतेमध्ये दुईजना बालबालिकाको अवस्था गम्भीर छ । चालक भने फरार छन् । दाङको बबई गाउँपालिका ३ ठाडो खोलामा बिहान ९ बजेतिर जीप दुर्घटना भएको हो। यस्तै , आइतबार सल्यानमा बस दुर्घटना हुँदा १२ जनाले ज्यान गुमाएका थिए ।"
छठको 'नहाय खाय' विधि सम्पन्न,"महोत्तरी : छठ पर्वको दोस्रो दिन आज नहाय खाय विधि सम्पन्न भएकाे छ। आज व्रतालुहरु चोखो भई नुहाएर भोजन गर्ने गर्छन्। जसलाई स्थानीय भाषामा नहाय खाय विधि भन्ने गरिन्छ। ५ दिनसम्म मनाईने यो पर्व मिथिलान्चलकै सबैभन्दा कठोर पर्वको रुपमा परिचित छ। व्रतालुहरुले आइतबार पर्वको पहिलो दिन माछ मरुवा (माछा र कोदोको परिकार) भोजन बारेका थिए। त्यसपछि माछा मासु, कोदो, उसिनेको चामल, मुसुरो र तामसी र राजसी भोजन परित्याग गरेका छन्। जसलाई स्थानीय भाषामा माछमरुवा बार्ने दिन तथा अरबाअरबाइन खाने दिन भन्ने गरिन्छ। पारिवार एवं सन्तानको सुख समृद्धिको कामना गर्दै अत्यन्त श्रद्धापूर्वक मनाइने छठ पर्वको तेश्रो दिन भोलि तेश्रो दिन साँझ प्रसादको रुपमा चामल, सक्खर र दुध मिलाएर बनाएको खीर ग्रहण गरी खरना विधी मनाउने गर्छन्। त्यस्तै पर्वको पाँचौ दिन बिहीबार विहान उदाउँदो सूर्यलाई अर्घ दिई छठ पर्वको विधिवत रुपमा समापन गरिन्छ। अत्यन्तै निष्ठा र कठोर पर्वको रुपमा परिचित रहेको छठ पर्वको अन्तिम तयारीमा व्रतालुहरु जुटेका छन्। पूजा सामग्री जोरजाम किनमेल गर्न यतिबेला स्थानीय बजारमा घुइँचो लागेका छन्। त्यस्तै आदिदेव सूर्य भगवानलाई अर्घ दिन तराई मधेशको नदी, तलाउ, पोखरी, ईनार लगायतको जलाशयको किनारमा सरसफाई गरि घाटलाई झकिझकाउने काम भइरहेको छ।"
खाङ्तेगा हिमाल आरोहणका क्रममा बेपत्ता फ्रान्सेली अझै भेटिएनन्,काठमाडौं: सोलुखुम्बुको खाङ्तेगा हिमाल आरोहण गर्ने क्रममा तीन बेपत्ता फ्रान्सेली नागरिक अझै भेटिएका छैनन्। फ्रान्सबाट आएको उच्चस्तरीय टोलीले हेलिकोप्टरबाट दैनिक खोजेपनि उनीहरु भेटिएका छैनन्। आफ्ना वेपत्ता नागरिकको उद्दारका लागि फ्रान्सबाट १४ सदस्यीय उच्चस्तरीय टोली नेपाल आएको हो। उनीहरुले दैनिकजसो खोजि कार्यलाई तीव्रता दिएपनि फेला पार्न सकेका छैनन्। सो टोली सोमबार पनि खोजिका लागि खाङ्तेगा हिमाल गएको थियो। खोजिका क्रममा हिमालमा मान्छेजस्तो देखिएपनि एकिन हुन नसकेको स्रोतले बताएको छ। प्रतिकूल मौसमका कारण आज उद्दार टोली त्यहाँ पुग्न सकेको छैन। मौसममा सुधार आएपछि हेलिकोप्टरसहित उद्दार टोली त्यहाँ जाने बताइएको छ। काठमाडौंस्थित होलिडे हिमालयन एक्सपीडीसन नामक कम्पनीबाट आठजना फ्रान्सेली नागरिकहरुले सोलुखुम्बुको खाङ्तेगा र चोलात्से हिमाल आरोहणका लागि अनुमति लिएका थिए। उनीहरुमध्ये तीनजना खाङ्तेगा हिमाल आरोहणका क्रममा बेपत्ता भएका हुन। बाँकी ५ जना फ्रान्सेलीहरु भने कम्पनीको सम्पर्कमा आइसकेका छन्। उनीहरुले असोज १७ गते पर्यटन विभागबाट हिमाल आरोहण अनुमति पाएका थिए। खाङ्तेगा हिमाल आरोहणका क्रममा तीन फ्रान्सेली बेपत्ता
२५४ औं सिन्धुलीगढी विजयोत्सव मनाइने,"सिन्धुलीगढी : नेपाली वीर गोर्खालीहरुले साम्राज्यवादी ब्रिटिस अंग्रेज सेनाहरुसँग भएको युद्धमा विजय प्राप्त गरेको स्मरणमा सिन्धुलीगढीमा २५४ औं विजयोत्सव समारोहको आयोजना गरिने भएको छ। कात्तिक २४ गते बुधबार गोर्खाली फौजले साम्राज्यवादी ब्रिटिस सेनाहरुलाई परास्त गराएको २५४ वर्ष पुरा भएको स्मरणमा सिन्धुलीगढीमा राष्ट्रिय झण्डा झण्डोत्तलन गर्दै विजयोत्सव मनाइने भएको हो। यसका लागि आवश्यक सम्पूर्ण तयारी पुरा भएको कमलामाई नगरपालिका सिन्धुलीका मेयर खड्गबहादुर खत्रीले जानकारी दिए। सोमबार पत्रकार सम्मेलनको आयोजना गर्दै मेयर खत्रीले विभिन्न कार्यक्रमका साथ २५४ औं विजय उत्सव भव्यताकासाथ आयोजना गर्ने बताए। कार्यक्रममा पूर्व रक्षामन्त्री तथा नेकपा एमालेका महासचिव इश्वर पोखरेल लगायतको उपस्थिती रहने छ। विजय उत्सवको अवसरामा मंगलबार सिन्धुलीमाढीमा बंसु गुरुङ स्मृति प्रतिष्ठानको (आइएफसी) र कमलामाई नगरपालिकाबिच मैत्रीपूर्ण फुटबल प्रतियोगिताको आयोजना गरिने समेत बताइएको छ। प्रतियोगिताका विजेताले ३० हजार र उपविजेताले २० हजार रुपैयाँको पुरस्कार समेत पाउने छन्, मेयर खत्रीले भने। यस्तै सिन्धुलीमाढीमा नगरले निर्माण गरेको विपी र पुष्पलालको शालिकसमेत अनावरण गर्ने कार्यक्रम तय भएको छ। अघिल्लो वर्ष कोरोना भाईरस संक्रमणका कारण सिन्धुलीगढीमा औपचारिक रुपमा झण्डोत्तलन तथा नेपाली सेनाले सलामी दिएर मात्र विजयोत्सव मनाइएको भएपनि यो वर्ष भने भव्य रुपमा कार्यक्रमको आयोजना गरिएको छ, उनले भने। सिन्धुलीगढी किल्ला नेपाली विर गोरखालीहरुको फौजको नेतृत्व गर्ने श्रीहर्ष पन्त, वंशराज पाण्डे र वंशु गुरुङले विसं १८२४ कात्तिक २४ गतेका दिन साम्राज्यवादी व्रिटिस अंग्रेज फौजलाइ परास्त गर्दै नेपालको सार्भभौम र अखण्डता जोगाएको ऐतिहासिक स्थल हो। सोही अवसर पारेर बुधबार सिन्धुलीमाढीमा नेपाली सेनामार्फत झन्डोत्तलन गर्नुका साथै नेपाली सेनाको बर्दबहादुर गणले सलामी अर्पण गर्ने कार्यक्रम तय गरिएको छ। यो वर्ष सिन्धुलीगढी विजय उत्सवमा सहभागि हुनआउनेहरुले नेपालकै पहिलो र एक मात्र ऐतिहासिक युद्ध सङ्ग्राहलयको अवलोक गर्न पाउने छन्। विजय उत्सवमा नगर प्रमुख खत्रीले आफू निर्वाचित भएदेखिनै सिन्धुलीगढीको पुनर्निर्माण, संरक्षण र सम्वर्द्धनमा उच्च प्राथमिकतामा राखेर काम गरेको बताउँदै पछिल्लो समय गढीलाई विश्वसामु चिनाउने अभियानमा लागेको बताए। उनले भने, भग्नावशेष गढी क्षेत्रको विकासमा स्थानीय सरकारले प्राथमिकता दिएको छ। आगामी दुई वर्षभित्र गढीको धेरै निर्माण कार्य सकिन्छ। ऐतिहासिक स्थलको विकासँगै यसको सामरिक महत्वबारे विश्वसामु चिनाउने अभियानमा छौं। २०२० सालसम्म जिल्लाको सदरमुकामसमेत सिन्धुलीगढीमै थियो। तर, २०२० सालमा सदरमुकाम माढीमा झारीएपछि गढीको संरचना भत्किएर लोप हुँदै गएका थिए। सिन्धुलीगढीबाट काठमाडौं छिर्न नपाएको झोकमा हरिहरपुरगढी किल्ला हुँदै काठमाडौं उपत्यकाको आक्रमणमा अघि सरेको अंग्रेज फौज विस १८२४ मै त्यहाँ पनि हारेर रौतहट जिल्ला फर्केको इतिहास रहेको गढीका अध्यता सागरकुमार ढकालको भनाई छ। सिन्धुलीगढीमा गत वर्ष पृथ्वीनारायण शाहको शालिक स्थापना गरिएको छ भने ४ करोड रुपैयाँ बढीको लागतमा युुद्ध सङ्ग्राहलय निर्माण गरिएको छ। उक्त युद्ध सङ्ग्राहलयको गतवर्ष राष्ट्रपती विद्यादेवी भण्डारीले एक कार्यक्रमकाबिच उदघाटन गरेकी थिइन्। गढीमा हिल स्टे र सिन्धुलीगढी (रानी) दरबारको पुनर्निर्माणको काम तिब्र गतिमा भईरहेको नगरपालिकाले जनाएको छ। सिन्धुलीगढी पर्यटन वर्ष २०२० का लागि सरकारले घोषणा गरेका उत्कृष्ठ एक सय पर्यटकीय गन्तव्य स्थलमध्येको एक स्थल हो। पछिल्लो समय सिन्धुलीगढीको विकासमा राष्ट्रपति, प्रधानमन्त्री तथा प्रदेश र स्थानीय सरकारलेसमेत उत्तिकै चासो दिन थालेका छन्।"
निलगिरि खोलाको बाँध सडक सञ्जालमा जोडियो,"बेनी : म्याग्दीको अन्नपूर्ण गाउँपालिका४ नारच्याङमा निर्माण भइरहेको निलगिरि खोला पहिलो जलविद्युत आयोजनाको बाँध निर्माण स्थल सडक सञ्जालमा जोडिएको छ। निलगिरि खोला हाइड्रोपावर प्रालि प्रर्वद्धक रहेको ३८ मेगावाट क्षमताको आयोजनाको बाँध निर्माण हुन लागेको हुमखोलामा सडक पुगेको हो। यस कम्पनीले सोही ठाउँमा अर्को ७१ मेगावाट क्षमताको निलगिरि क्यासकेड जलविद्युत आयोजना पनि निर्माण गरिरहेको छ। निलगिरि क्यासकेडको विद्युतगृह निर्माण स्थल दोभानदेखि छोटेपा हुदै हुमखोला जोड्ने १३ किलोमिटर सडकको पहुँचमार्ग निर्माण सकिएको आयोजनाका इञ्जिनियर केशव वाग्लेले जानकारी दिए। पहुँचमार्गले जोडिएपछि बाँध निर्माणको काम पनि अघि बढेको छ, उनले भने, यसअघि दुई वटा अडिटको चार ठाउँबाट खनिरहेको सुरुङ बाँधतर्फबाट पनि खन्न थालिएको छ। अधिकांश ठाउँमा विस्फोटक पदार्थको प्रयोग गरि अक्करे पहाड फुटाएर सडक निर्माण भएको छ। समग्रमा पाँच प्रतिशत भौतिक प्रगति भएको निलगिरि पहिलोको दुई हजार २०० मिटरमध्ये १०० मिटर सुरुङ निर्माण सकिएको छ। निलगिरि क्यासकेडको बाँध र पहिलोको विद्युतगृह निर्माण भइरहेको छोटेपामा ३० मिटर लामो बेलिब्रिज बनाएको इञ्जिनियर वाग्लेले बताए। हुमखोलासम्म सडक पुगेपछि नारच्याङ हुँदै अन्नपूर्ण प्रथम हिमालको आधार शिविर जाने बाटो छोटिएको छ। नारच्याङको अन्नपूर्ण युवा क्लबका अध्यक्ष श्याम पुर्जाले यसअघि चार दिनको यात्रा अब दुई दिनमा छोटिएको बताए। नारच्याङदेखि छोटेपा र छोटेपादेखि हुमखोला दुई दिनको यात्रा गाडीमा दुई घण्टामा गर्न सकिन्छ, उनले भने, सडक यातायातको सुविधासँगै नारच्याङबाट अब बढीमा दुई दिनमा अन्नपूर्ण आधार शिविर पुग्न सकिन्छ। अन्नपूर्ण हिमालको आधार शिविर छोटो दुरिको पैदलयात्रामा पुग्न सकिने सम्भवत नेपालको पहिलो आधार शिविर भएको पुर्जाले बताए। बस्तीदेखि टाढा रहेको निलगिरिखोला जलविद्युत आयोजना निर्माण स्थल भौगोलिक रुपमा विकट र दुर्गम क्षेत्रमा पर्छ। पहुँचमार्गको साथै बाँध, सुरुङ र विद्युतगृह निर्माणको काम पनि धमाधम भइरहेको छ। समग्रमा १० प्रतिशत प्रगति भएको निलगिरि क्यासकेडको चार हजार दुई सय मिटरमध्ये चार वटा अडितबाट दुई हजार दुई सय मिटर सुरुङ खनिएको निलगिरि हाइड्रोपावरका साइट कार्यालयका प्रमुख रत्न बोमजनले बताए। निलगिरि क्यासकेडको दोभिल्नामा विद्युतगृह निर्माण सुरु भएको छ। रानीबासमा आयोजनाको कार्यालय र प्रशासनिक भवन बनाइएको छ। तेह्र अरब रुपैयाँ लागत अनुमान गरिएको आयोजनालाई लगानी जुटिसकेको आयोजनाका प्रतिनिधि उपेन्द्र गौतमले बताए। सन २०२२ को डिसेम्बरमा सम्पन्न गर्ने लक्ष्य राखिएको यो आयोजना निर्माणमा करिब एक हजार मजदुर परिचालन भएका छन्। निलगिरि पहिलोको विद्युतगृहबाट निस्कने पानी नजिकै रहने क्यासकेडमा प्रयोग गरिने भएको छ। छोटेपादोबिल्ना हुँदै दाना सब स्टेशन जोड्ने ७४ किलोमिटर दुरीको २२० केभी क्षमताको प्रशारण लाइन निर्माणको तयारी गरेको छ। दुवै आयोजना रन अफ द रिभर प्रकृतिका हुन्।"
"तराईमा छठको रौनकता, आज नहाय खाय","जनकपुरधाम : तराईमा मधेशमा श्रद्धा र नियम निष्ठापूर्वक मनाइने छठ सोमबार विधिवत रुपमा सुरु भएको छ। कार्तिक शुक्ल चतुर्थीदेखि सप्तमी सम्म चार दिन सम्मा मनाइने छठ पर्वको पहिलो दिन सोमबार नहाय खायविधिसँगै विधिवत रुपमा छठ प्रारम्भ भएको हो। छठको पहिलो दिन नुहाएर चोखो भई खाने विधिलाई नहायखाय भन्ने गरिन्छ। प्रायः बढीजसो महिलाहरुले मनाउने यस छठ पर्वमा छठ पर्व प्रारम्भ भएसँगै चोखो चनाखो भएर सम्पूर्ण विधिहरु गर्नुपर्ने मान्यता अनुरुप आज नहाय खाय विधि हुनेछ। आजदेखि ब्रतालु महिलाहरुले माछा, मासु, लसुन, प्याजसहित ब्रतमा प्रतिबन्ध गरिएका सामग्रीहरु नखाने मान्यता रही आएको जनकपुर उपमहानगरपालिका१४ की ब्रतालु सुनिता सिंह बताउँछिन्। छठ पर्वको दोस्रो दिन खरनाविधि गरिन्छ। देशभर तथा भारतीय राज्य विहारमा भव्यतापूर्वक मनाइने छठ पर्वको दोस्रो दिन भोली ब्रतालुहरुले रातिमा मिठा (सख्खर) मा बनाइएको खीर खाएको विधिलाईखरनाभन्ने गरिन्छ। अहिंसाप्रति मानवको रुचि बढाउने र सबै जीवप्रति सहानुभूति राख्न अभिप्रेरित गर्ने तराईबासीको महत्वपूर्ण पर्व छठको तयारी जनकपुरधाममा जोडतोडका साथ सुरु भएको छ। नियम निष्ठा र विधिपूर्वक मनाइने साझा सांस्कृतिको रुपमा रहेको छठ पर्वमा आवश्यक पर्ने सामग्रीहरुको जोहो र किन मेल गर्न सर्वसाधारण अहिले व्यस्त छन्। भागवान सूर्य देवको उपासना गरिने छठमा व्रतालुले व्रत सङ्कल्प गरेको भाकल अनुसारको केरा, उखु, भान्टा, दुध, माटोको हात्ति, ढकनी, चढाउने परम्परा रहेको पूर्व प्राज्ञ रामभरोष कापडि भ्रमर बताउँछन्। छठ पर्वको मुख्य दिन मानिने षष्टी तिथिका दिन एक बिहानै नुहाई धुआई गरी निराहार व्रत बसेका व्रतालुले बेलुका अस्ताउँदो सूर्यलाई कम्मर सम्म छोप्ने जलाशयको पानीमा उभिएर अर्घ दिने परम्परा रही आएको छ। तराई मधेशमा यस विधिलाई साँझको अर्घ अर्थात सझुका अर्घ भनिन्छ। पोखरी, ईनार, तलाउ, नदी, आदि ठाउँहरुमा टेन्ट फूलमालाले सजाइएको घाटमै रातभरि जाग्राम बसेर सप्तमीका दिन बिहान उदाउँदो सूर्यलाई सूर्यलाई अघ दिएपछि यो पर्व सम्पन्न हुने परम्परा रहेको छ। बिहानको उदाउँदो सूर्यलाई दिइने अघलाई भोरका अर्घ भनिन्छ।"
आगोको रापले गुम्बाको धुरी कटाउँदै सकियो फुटुक पर्व,"फुङ्लिङ : सीमान्तकृत वालुङ समुदायको सांस्कृतिक पर्व फुटुकमा आगोको रापले गुम्बाको धुरी कटाउँदै विधिवत् समापन गरिएको छ। आगोको रापले गुम्बाको धुरी कट्यो भने शुभ हुन्छ भन्ने सो समुदायको विश्वास रहिआएको छ। ताप्लेजुङको फक्ताङलुङ गाउापालिका७ हिमाली बस्ती ओलाङचुङगोलामा मात्र सो पर्व मनाइँदै आइएको छ। गत वर्ष कोरोनाले प्रभाव परे पनि यस वर्ष भने सो समुदायले धुमधामका साथ मनाएका हुन्। परापूर्वकालदेखि यस गाउँमा मात्र मनाइँदै आएको पर्वमा देश विदेशमा रहेको वालुङ समुदायका आफ्ना आफन्त फुटुक पर्व मनाउन ओलाङचुङ गोलामा पुगेको थियो। पर्वमा नजिकैका बस्ती याङ्मा, घुन्सालगायत स्थानमा मानिस जम्मा भएको थियो। पर्वको अवधिभर हरेक दिन मध्यरातदेखि लामाले पाठ गर्छन् भने देव नृत्यसमेत देखाउने गरेको थियो। पछिल्ला चार दिनलाई मुख्य पर्वका रूपमा मनाउने गरिन्छ। आगोमा घ्यू र तेल लगाएर आगोको रापलाई गुम्बाको धुरी कटाएपछि यसको समापन हुने स्थानीय छेतेन शेर्पाले जानकारी दिए। यसरी बालिएको आगोको रापले धुरी काटे शुभ हुने विश्वास गरिन्छ। समापन हुने दिन गुम्बाका मुख्य लामाले ठूला देवताको नृत्य प्रदर्शन गर्दछन्। यस्तै लामाले देवता र राक्षसको मखुण्डो लगाएर देवता र राक्षसबीचको युद्ध अभिनय गरी अधर्म गर्नेको पराजय कस्तो हुन्छ भनेर पनि देखाउने गर्दछ। लामाको नृत्य हेर्न साथै आशीर्वाद लिनका लागि स्थानीयवासी साथै बाहिरबाट जाने मानिसले गुम्बा नजिकै पाल टाँगेर बसेको शेर्पाले बताउनुभयो। गाउँलेले रकम जुटाएर मनाइँदै आएको यो पर्व अहिलेसम्म कुनै वर्ष पनि नरोकिएको स्थानीयको भनाइ छ। फुटुकमा नयाँ कपडा फेर्ने, मिठोमसिनो बनाएर खाने प्रचलन रहेको छ। पर्वका समयमा सीमावर्ती चीनको तीब्बतदेखि भारतको दार्जिलिङ, सिक्किमलगायत ठाउँबाट समेत मानिस आउँने गरेको छ। ओलाङ्चुङगोलामा ४०० वर्ष पुरानो दिकिछ्योलिङ गुम्बा रहेको छ। निकै पुरानो गुम्बा रहेकाले पनि फुटुक पर्वलाई बर्सेनि विशेषरूपमा मनाइँदै आएको स्थानीयको भनाइ रहेको छ। चीन र नेपालको सीमानाका नजिकै रहेको ओलाङ्चुङगोला फत्ताङलुङ गाउँपालिका७ मा पर्छ। यस बस्तीमा वालुङ समुदाको ५२ घरधुरी रहेका छन् भने नजिकैको बस्ती याङ्मामा १० घरपरिवार छन्। ओलाङचुङगोला तीन हजार २०० मिटर उचाइमा पर्दछ भने २४ किलोमिटरमा नेपाल र चीनको नाका टिप्ताला नाका पर्दछ।"
प्रधानन्यायाधीश जबराले तोके ६ इजलास,"काठमाडौ : प्रधानन्यायाधीश चोलेन्द्र शमसेर जबराले सर्वोच्च अदालतमा सोमबारका लागि ६ वटा इजलास तोकेका छन्। यस्तै ७ मुद्दाको पेशी तोकिएको सर्वोच्चको दैनिक पेसि सूचीमा उल्लेख छ। प्रधानन्यायाधीश जबराले २ एकल इजलास र ४ संयुक्त इजलास तोकेका हुन्। पेशी तोकिएमा सबै मुद्दा बन्दीप्रत्यक्षीकरणसँग सम्बन्धित रहेका छन्। प्रधानन्याायधीशले सोमबार आफ्नो पनि इजलास तोकेका छन्। प्रधानन्यायाधीशको राजीनामा माग गर्दै न्यायाधीशहरुले पनि मार्ग प्रशस्त गर्न आग्रह गर्दै आएका छन्। तर, प्रधानन्यायाधीश जबरा भने राजीनामा दिने मुडमा छैनन्। उनले आफू संवैधानिक व्यवस्थाअनुसार प्रधानन्यायाधीश नियुक्त भएको भन्दै कसैले राजीनामा दे भन्दैमा आफूले नदिने बताएका छन्। जबराको राजीनामा माग गर्दै आन्दोलनमा उत्रिएको नेपाल बार एसोसिएनले सोमबार कालोपट्टी बाँधेर विरोध जनाउने भएको छ। बारका महासचिव लीलामणि पौडेलले सोमबार बिहान साढे १० बजे कालोपट्टी बाँधेर विरोध जनाउने जानकारी दिए।"
"कात्तिक २५ गतेदेखि राष्ट्रिय जनगणना, तयारी पूरा","काठमाडौं : केन्द्रीय तथ्याङ्क विभागले हरेक नागरिकको घरघरमा पुग्ने गरी राष्ट्रिय जनगणना २०७८ को तयारी पूरा गरेको छ। यही कात्तिक २५ गतेदेखि आउँदो मङ्सिर ९ गतेसम्म हुने गणनाका लागि ४० हजार गणक र आठ हजार १६ जना सुपरीवेक्षकलाई तालिम दिइसकिइएको छ। सामाजिक, आर्थिक, भौगोलिक, भौतिक पूर्वाधार र अन्य पक्ष समेटिने गणनाका लागि केन्द्रदेखि वडास्तरसम्मका समन्वय संरचना तयार गरिएको छ। यस पटक घर तथा घरपरिवार लगत सूचीकरणका लागि २५, मुख्य ५५ र पहिलो पटक सामुदायिक प्रश्नावलीसहित ८० वटा प्रश्न समवेश गरिएको छ। विभागले घर तथा घरपरिवार लगत सूचीकरण कार्य सम्पन्न गरेको छ। एक गणकले करिब एक सय पचास घरसम्म पुग्नुपर्ने दायित्व दिइएको विभागले जनाएको छ। जो मानिस जहाँ बढी (अक्सर) बसोबास गर्छ, त्यहीबाट उसको गणना हुनेछ। राष्ट्रिय योजना आयोग मातहतको सो विभागका महानिर्देशक नेबिनलाल श्रेष्ठ संविधानमा विभिन्न जाति, भाषा, लिङ्ग, धर्म, वर्ग, क्षेत्र, अपाङ्गता भएका लगायत सबै पक्षको अधिकार सुनिश्चित गरिएकाले जनगणनाले त्यसै प्रकारको तथ्याङ्क ल्याउन तयारी पूरा भएको जनाए। काठमाडौंलगायत सहरी क्षेत्रमा गणनाको कार्य चुनौतीपूर्ण हुने भएकाले त्यसमा सबैको सहयोग गर्न आग्रह गर्दै उनले मागेको तथ्याङ्क नदिने कार्य कानूनविपरीत हुने भएकाले त्यसतर्फ पनि सचेत गराए। गणनाका विवरण गोप्य हुने जनाउँदै महानिर्देशक श्रेष्ठले जनगणना सम्पन्न भएपछि राष्ट्रिय कृषि गणना गरिने जनाए। नयाँ संविधानपछिको पहिलो जनगणना हुन लागेको भए पनि तथ्याङ्क ऐन २०१५ भने हालसम्म पुरानै कायम रहेको छ। यो जनगणनाले दिगो विकास लक्ष्य, समृद्धि र सुशासनका आधारका लागि खण्डीकृत तथ्याङ्क तयार गर्नेछ। संविधानमा राष्ट्रिय जनगणनाको तथ्याङ्कलाई विकास निर्माणसँग जोड्नुपर्ने व्यवस्था गरिएको छ। विभागले मुख्य प्रश्नावलीमा आर्थिक काम, पेशा, वस्तु वा सेवाको उत्पादन अनुसारको विवरण, परिवारमा खानेपानी, इन्धन, सञ्चारसाधन, महिलाका नाममा सम्पति, घरेलु व्यवसाय, मातृमुत्यु दरको आँकलन, विदेशमा रहेका व्यक्ति आदिबारे सोध्ने गरी प्रबन्ध गरेको छ। जनगणना सकिएको तीन महिनामा प्रारम्भिक नतिजा आउनेछ। विभागका निर्देशक ढुण्डिराज लामिछाने संविधानमा स्थानीय तहले सबै मन्त्रालयसँग सम्बन्धित कामको अभ्याससमेत गर्ने व्यवस्था गरिएकाले तथ्याङ्क व्यवस्थापनका सन्दर्भमा विकासका लागि विविधतायुक्त तथ्याङ्कलाई स्वचालित सूचना प्रणालीमा अद्यावधिक गराउनु स्थानीय तहको पनि दायित्व भएको बताए। उनले पहिलो पटक देशभरकै घर तथा संरचनाको तथ्याङ्क सूचीकरण हुन लागेकाले भूकम्पलगायत विपद्का अवस्थामा राहत, पुनःस्थापना र पुनःनिर्माणका लागि योजना बनाउन सघाउने बताए। राष्ट्रिय जनगणना २०७८ का सन्दर्भमा मिडिया एक्सन नेपाल (म्यान) ले आज आयोजना गरेको सञ्चार अभिमुखीकरण कार्यक्रममा युएनएफपिए नेपाल कार्यालयका अधिकृत इञ्चार्ज डा हसिना बेगमले कोभिड १९ को चुनौतीका बीच जनगणना हुने तयारी भएकाले यस विषयसँग सम्बन्धित मुद्दालाई सञ्चारमाध्यमले उचित स्थान दिने विश्वास व्यक्त गरे। नेपाल पत्रकार महासङ्घका वरिष्ठ उपाध्यक्ष रमेश विष्टले राज्यले अघि बढाएका महत्वपूर्ण कार्यक्रममा नागरिकलाई सहभागी गराउन सञ्चार क्षेत्रले प्राथमिकताका साथ समाचार सम्प्रेषण गर्नुपर्ने बताउँदै जनगणनालाई दायित्वका रुपमा लिएर अभियानकै रुपमा सही तथ्याङ्क सङ्कलनका लागि सम्बन्धित निकायलाई खबरदारी गर्न आग्रह गरे। वरिष्ठ पत्रकार ध्रुवहरि अधिकारीले सत्यतथ्यका आधारमा पत्रकारले जनतालाई सूसुचित गराउनुपर्ने बताए। वरिष्ठ पत्रकार नम्रता शर्माले खोजी पत्रकारिताकोसमेत प्रयोगबाट जनगणना जस्ता विषयलाई यथार्थपरकरुपमा सम्पन्न गराउन पत्रकारिताले महत्वपूर्ण भूमिका निर्वाह गर्न सक्ने बताए। म्यानका अध्यक्ष लक्ष्मणदत्त पन्तले जनगणनाको पूर्वसन्ध्यामा सातै प्रदेशका करिब दुई सय पत्रकारलाई विषयवस्तुमा अभिमुखीकरण गराइएको जानकारी दिए। नेपालमा हरेक १०१० वर्षमा एक पटक राष्ट्रिय जनगणना हुने गरेको छ। मुलुकमा पहिलो जनगणना एक सय ९ वर्षअघि विसं १९६८ मा चन्द्रशम्शेर राणा प्रधानमन्त्री भएका बेला थालनी भएको थियो। लिम्पियाधुरा, लिपुलेक र कालपानीको जनगणना गरिने जनगणनामा कवीरपथ धर्मको महल राख्न माग जनगणनामा सोधिँदै भाषादेखि खातासम्म जनगणनामा किन गरिँदैछ मातृ मृत्यु अध्ययन ? राष्ट्रिय जनगणनामा हेमोफिलिकको विस्तृत विवरण समेट्न माग राष्ट्रिय जनगणना : ३९ हजार गणकलाई तालिम सम्भव छ गुन्जी, कुटी र नाभीको जनगणना"
प्रधानन्यायाधीश यसकारण कुर्सीमा बसिरहनु हुँदैन ?,"काठमाडौं : संविधान र कानुनको व्याख्या गर्ने अन्तिम अधिकार सर्वोच्च अदालतलाई छ। तर, त्यहि अदालतको नेतृत्वको कार्य क्षमतामाथि प्रश्न उठेको छ । जसकारण न्यायालयले केहि दिनयता चुस्त दुरुस्त कार्य सम्पादन गर्न सकिराखेको छैन । प्रधान्यायाधीश चोलेन्द्र शमशेर जबराले नेतृत्व गरेयता कार्यपालिकामाथि अघोषित हस्तक्षेप गरेको भन्दै सर्वोच्चकै न्यायाधीश र कानुन व्यवसायीले इजलास बहिष्कार गरेको करिब दुई हप्ता नाघिसकेको छ। तर, जबरा बहिर्गमनका लागि तयार छैनन् । सम्मानजनक बहिर्गमन चाहेको बताएपनि जबराले निकासको बाटो अझै दिन सकेका छैनन् । न्यायालयले दुरुस्त काम नगर्दा सेवाग्राही प्रताडित हुनुपरेको छ भने न्यायालयमा राजनीतिक गन्ध आउन थालेको छ । सर्वोच्च अदालतमा पुगेका सेवाग्राहीहरुले आफू अदालतमा आउँदा काम नभएको गुनासो गर्दै आएका छन्। केहि समय त बन्दीप्रत्यक्षीकरण मुद्धाको समेत सुनुवाइ भएन । नेपाल वार एसोसिएसनसहित सम्बद्ध संस्थाहरुले प्रधानन्यायाधीशको राजीनामा पहिलो सर्त राखेका छन् । जबराको राजीनामाबारे के भन्छन् अधिवक्ताहरु न्यायमा अवरोध सृजना विशेष अदालतमा पाँच महिनादेखि इजलास खाली स्वइच्छाचारी ढंगले पेशी तोक्नु न्यायीक विचलनलाई प्रोत्साहन सहकर्मीको विश्वास गुमाएको विचौलीयाको प्रभाव र दबाबा हटाउन नसकेको पावरपोलिटिक्स गर्न खोजेको नियुक्ति र सरुवाको पारदर्शी आधार खडा नगरेको अधिवक्ता टीकाराम भट्टराइ प्रधानन्यायाधीशले राजीनामा दिनुको विकल्प नरहेको बताउँछन् । उनले भने, संवैधानिक अंगको नियुक्तसम्बन्धी विवाद हेर्न ११ महिनासम्म प्रधानन्यायाधीशले सुनुवाइ तोक्नु भएन । रञ्जनकृष्ण कोइरालाको मुद्धामा आफू विवादित भएपछि सडकमा उठेको आन्दोलनलाई बार र हामी कानुन व्यवसायीले न्यायापालिकाभित्र ल्यायौं र हामीले उहाँको उद्धार गर्यौं । नभए त्यतिबेलै सडकको आन्दोलनबाट फ्याकिने अवस्था थियो । त्यो एउटा भद्रसहमतिपछि पुनरावलोकन भयो। त्यो पुनरावलोकनमा निस्सा पाइसकेपछि तीन चोटीसम्म प्रधानन्यायाधीश स्वयमले त्यो मुद्धा पेसी स्थगित गर्नुभयो । त्यो दोस्रो कारण हो । अधिवक्ता भट्टराइले भने, सर्वोच्च अदालत नियमावलीमा मुद्धाको निवेदन जुन इजलाससँग सम्बन्धित छ त्यो निवेदन त्यहि इजलासमा पेश गरिनेछ भन्ने बाध्यात्मक कानुनी व्यवस्था छ । त्यसको विपरित असम्वद्ध इजलासमा पेश गर्न लगाउनुभयो र असम्वद्ध इजलासले त्यो सुनुवाइ नै रोक्ने गरी आदेश गर्यो । प्रधानन्यायाधीश भेट्न नेपाल बारको टोली सर्वोच्चमा अन्तिम निर्णय लिन नेपाल बारले सल्लाहकार समितिलाई बोलायो नेपाल बारले भन्यो : प्रधानन्यायाधीशज्यू अब इजलासमा नबस्नुहोस् उनले प्रधानन्यायाधीश जबराले विशेष अदालतमा पाँच महिनादेखि इजलास खाली हुँदापनि न्यायाधीशहरु नियुक्त गर्न नसकेको बताए । भट्टराइले भने, करिब ८० जना उच्च अदालतका न्यायाधीश नियुक्त गर्न सक्नुभएन । सर्वोच्च अदालतमा एकजना न्यायाधीश खाली छ, त्यो पनि उहाँले नियुक्त गर्न सक्नुभएन । समग्रमा न्यायमा उहाँले अवरोध सृजना गरेका यी पाँचवटा कारण छन्। प्रधानन्यायाधीशले मुद्धा र न्यायाधीश तोक्ने कुनैपनि पारदर्शी आधार र मापदण्ड तयार नगरिकन स्वइच्छाचारी ढंगले पेशी तोक्ने गरेको अधिवक्ताहरु बताउँछन् । अधिवक्ता भट्टराइले थपे, दुई वर्षअगाडि दर्ता भएको मुद्धाको पालो १२ नम्बरमा आउने, ६ महिनाअघि दर्ता भएको मुद्धा १ नम्बरमा पालो आउने त्यस्तो मुद्धा भरसक आफ्नै इजलासमा नभए सधैंभरी आफूमा पार्ने आफू पक्षधर न्यायाधीशको इजलासमा तोक्नुभयो । पारदर्शी मापदण्ड निर्धारण गर्नुभएन । वरिष्ठ अधिवक्ता शम्भु थापाले प्रधानन्यायाधीशले राजीनामा नदिँदासम्म आन्दोलन नरोकिने बताए । उनले भने, न्यायीक विचलनलाई उहाँले प्रोत्साहन गर्नुभयो । अब उहाँले राजीनामा दिएर निकासको बाटो रोज्नुपर्छ। उहाँलाई नैतिकरुपमा त्यहाँ बस्ने अधिकार छैन। न्याय प्रशासन र न्याय सम्पादन दुवैको प्रमुख हो प्रधानन्यायाधीश । तर, प्रधानन्याधीश जबराले न्याय प्रशासन र न्याय सम्पादन स्वच्छ ढंगले चलाउन सकिरहेका छैनन् । अहिले सर्वोच्च अदालतमा विभिन्न राजनीतिक दल र तीनका नेताका मुद्धाहरु छन् । प्रधानन्यायाधीशले राजनीतिक दलको नेताले जस्तो पावरपोलिटिक्स गर्न लागेको अधिवक्ताहरु बताउँछन् । नेपाल बार एसोसियसनका महासचिव लीलामणी पौडेलले न्यायापालीका गम्भीर मोडमा रहेको बताए । उनले भने, न्यायापालीका सुधारका लागि बार सदैब कटिबद्ध छ । सम्माननीय प्रधानन्यायाधीशले न्यायीक सुधार गर्न सक्नुभएन । उहाँले विचौलीया भ्रष्टाचार नियन्त्रण गर्न सक्नुभएन । जे भन्नुभयो, पुरा गर्न सक्नुभएन।"
"प्रदेश १ र गण्डकीमा हिमपातको सम्भावना, यस्तो छ तीन दिनको मौसम","काठमाडौं : सोमबार प्रदेश १ र गण्डकीका हिमाली क्षेत्रमा हल्का हिमपातको सम्भावना रहेको जल तथा मौसम विज्ञान विभागले जनाएको छ। मौसम पूर्वानुमान महाशाखाले सोमबार बुलेटिन जारी गर्दै तीन दिनसम्म प्रदेश १ र गण्डकीमा हिमपात हुनसक्ने जनाएको हो। सोमबार दिउँसो प्रदेश १ र गण्डकीमा आंशिकदेखि सामान्य बदली हुने बुलेटिनमा जनाइएको छ। त्यस्तै अन्य प्रदेशहरूमा आंशिक बदली हुने छ। राति भने देशभर आंशिक बदली हुने छ। प्रदेश १ र गण्डकीमा भने दिउँसो र राति पनि हल्का हिमपात हुन सक्ने विभागले जनाएको छ। विभागका अनुसार हिमपातको सम्भावना बुधबारसम्म रहे पनि मंगलबार दिउँसो पहाडी भूभागमा बदली हुने र बाँकी भागमा मौसम सफा रहने बताइएको छ। त्यस्तै बुधबार प्रदेश १, वागमती प्रदेश, गण्डकी र लुम्बिनी प्रदेशका पहाडी भूभागमा आंशिक तथा सामान्य बदली हुने छ। साथै कर्णाली र सुदूरपश्चिम प्रदेशमा आंशिक बदली हुने र बाँकी भूभागमा मौसम सफा रहने विभागले जनाएको छ। हाल नेपालमा अरब सागरमा विकसित भइरहेको निम्न चापीय प्रणालीको सामान्य प्रभाव रहेकाले सामान्य तथा आंशिक रूपमा बदली भइरहेको महाशाखाले जारी गरेको बुलेटिनमा भनिएको छ।"
कसरी मनाइन्छ छठ ?,"वीरगन्ज : छठ पूजामा खास गरि सूर्य भगवान र छठी माताको पूजा आरधाना गरिन्छ । कात्तिक महिनाको शुक्ल पक्षको चौथी तिथीबाट छठ पूजाको ब्रत प्रारम्भ हुन्छ । पहिलो दिन चौथी तिथीका दिन बिहान ब्रतालुहरु घर नजिकको ताल, पोखरी वा नदीमा गइ नहुाइ धुवाइ गरि चोखो भइ पियाज र लसुन समेत नमिसाइएको शुद्ध शाकाहारी एंव सात्विक भोजन ग्रहण गर्छन् । यस दिनलाई भोजपुरी र मैथिली भाषामा नहाए खाएके दिन भनिन्छ । दोस्रो दिन भोलिपल्ट पञ्चमीका दिनलाई खरना र रसियाव रोटीको दिन भन्ने गरिन्छ । यसदिन साँझपख माटोले बनाइएको नयाँ एवं चोखो चुल्होमा ब्रतालुहरुले आँपको रुखको दाउरा बालेर त्यसमा गुण (भेली) र चामल मिसाएर बनाइएको खीर (रसियाव) र गहुको पिठोबाट बनाइएको रोटीको प्रसाद तयार पार्दछन् । चौथीका दिनदेखि उपवास बसेका ब्रतालुहरुले उक्त प्रसाद (रसीयाव र रोटी) चुल्होकै छेउमा अग्नि (आगो) मा चढाएर छठी माताको पूजा आरधान गर्छन् । त्यसपछि प्रसादको केहि अंश गाईलाई खुवाएपछि बाँकी प्रसाद आफूले ग्रहण गरि परिवारका सदस्यलाई खान दिन्छन् । रसीयाव र रोटीको प्रसाद ग्रहण गरेपछि ब्रतालुको ३६ घण्टे निराहार र निर्जल उपवास सुरु हुन्छ। छठ कठोर तपस्याको पर्वको हो, भोजपुरी भाषा साहित्यमा नेपालमा पहिलो विद्यावारिधी गरेका डाक्टर विश्वम्भर शर्मा भन्छन्, 'यो पर्व अवधीमा धार्मिक विधिमा थोरै पनि चुक नहोस् भनेर ब्रतालु मात्र नभइ घरपरिवारका सबै सदस्य अत्यन्त सजग हुन्छन्। खानपानदेखि घरको सरसफाइसम्म हरेक ससाना कुरामा पनि निक्कै ध्यान दिने गरिन्छ ।' खरनाको भोलिपल्ट अर्थात षष्ठी तिथीको दिनलाइ छठ पर्बको मुख्य दिन मानिन्छ । यस दिनलाइ सँझिया घाटे भनिन्छ । त्यसदिन ब्रतालुहरु दिउँसोको समयमा नुहाइ धुवाइ गरि नयाँ चोखो बस्त्र पहिरेर छठ पूजाका लागि नदी, पोखरी,तलाय इत्यादि जलाशयमा तयार पारिएको छठीघाटमा जान्छन् । घरपरिवारका सबै सदस्य पनि नुहाइधुवाइ गरि चोखो भइ नयाँ लुगा लगाएर छठीघाटमा पुग्छन् । छठीघाटमा चोखो माटोले बनाइएको पूजास्थल सिरसोता छेउमा बसेर ब्रतालुहरुले छठी माता र सूर्य भगवानसँग जोडिएका पारम्परिक गीत गाउँछन् । त्यसपछि साँझपख अस्ताउँदै गरेका सूर्य भगवान र छठी मातालाई ब्रतालुहरुले जलाशयमा पसी बाँसको चोयाबाट बनाइएको सुपली र माटोको ढकनीमा उखु ,काँचो केरा, कागती, ठेकुवा, बोडी, अदुवाको बोट, स्याउ , जटा भएको नरिवल , भिजाएको केराउ , चामलको अछता , पात सहितको मूला लगायतका फलफुल र प्रसाद राखेर अर्घ (पूजा ) दिन्छन् । सूर्य अस्तपछि ब्रतालुहरु छठी माताको पारम्परिक गीत गाउँदै आआफनो घर फर्किन्छन् । षष्ठीको बेलुकी छठ पूजा गरिएका घरमा कोशी भर्ने (माटोको कलश र हात्ती आकृतिको मूर्तिको पूजा) चलन पनि छ । यो सबै ब्रतालुले गर्दैनन् । जसले भाकल गरेको हुन्छ, उसैले षष्ठीका दिन बेलुकी घरको आँगनमा कोशी भर्ने गर्छन् । कोशीका लागि घरको आँगनमा ९ वा १३ वटा हरियो उखु (पातसहितको ) लाई मुठा बनाएर फेदको पातको तल चोखो बस्त्रले बाँधेर उल्टो पिरामिडको आकारमा छठ्याइन्छ । उखुको बीचमा माटोले बनाइएको कलश र हात्तीको आकृतिको मूर्ति राखिन्छ। हरेक उखुको फेदमा माटोको ढकनी राखेर त्यसमा छठीमाताका लागि बनाइएको प्रसाद र फलफूलहरु राखिन्छ । यस्तै ती प्रत्येक ढकनीमा माटोको दियो बालेर पनि राखिन्छ । त्यसपछि ब्रतालु र घरपरिवारका साथै छरछिमेकले उखु ठडयाइएको स्थानलाई तीन वा पाच पटक परिक्रमा गर्दै धूप तथा जल अर्पण गर्दै भूँइमा शीर छुवाएर पूजा आरधाना गरिन्छ । त्यसबेला महिलाले छठीमाताको पारम्परिक गीत गाउँदै आशिरवाद माग्छन् । षष्ठीको मध्यरातमा परिवारका पुरुष सदस्यहरुले कोशीमा पूजा गरिएको उखु र पूजन सामग्री एंव प्रसाद लिएर छटघाट बनाइएको जलाशय छेउमा लिएर जान्छन् । त्यहाँ पनि आँगनमा गरिएको विधिजस्तै उखुलाई छठयाएर दियो र धूप बाली पूजापाठ गरिन्छ । त्यसपछि कोशी (माटोको कलश र हात्ती आकृतिको मूर्त्ति) जलाशयमै डुबाएर उखु र अन्य प्रसाद लिइ उनीहरु घर फर्किएपछि छठको निराहार निर्जल ब्रत लिएका रातिको तेस्रो प्रहरमै ब्रतालुहरु फेरि नुहाइधुवाइ गरि चोखो भइ पुजन सामाग्री र प्रसाद लिएर सूर्य नउदाउँदै छठ घाटमा पुग्छन् । सिरसोता वरिपरि बसेर छठी माताको गीत गाउँदै उनीहरु श्रीमान्, छोराछोरी र परिवारका सदस्यको सुस्वास्थ्य, दीर्घायु र प्रगतिका लागि छठी मातासँग अनुनय विनय गर्छन् । सप्तमी तिथीका दिन बिहान सूर्य उदाउनुभन्दा पहिले नै ब्रतालु सुपली र ढकनीमा सजाएर राखिएको प्रसाद, फलफूल लिएर छठघाटको जलाशयमा पस्छन् र सूर्य उदाउने क्रममा उनीहरुले सूर्य र छठीमातालाई अर्घ दिन्छन् । सूर्यलाई अर्घ दिएपछि छठघाटमै ब्रतालु महिलाले एक अर्काको नाकको टुप्पादेखि सिउँदोसम्ममा सिन्दुर लगाइ दिन्छन् । त्यसपछि उनीहरु आआफ्नो घर फर्किन्छन् । उदाउँदो सूर्यलाई अर्घ दिएपछि छठ पर्व विधिवतरुपमा समापन हुन्छ । यस दिनलाई परना भन्ने चलन छ । छठ पर्वको पौराणिक कथा हिन्दु धर्मको पौराणिक कथनअनुसार स्वाम्भुव मनुको प्रियव्रत नाम गरेका छोरा थिए । योगिराज प्रियव्रत विवाह गर्न चाहदैनथे । उनी सदैव तपस्यामा लीन रहन्थे तर ब्रम्हाको आज्ञा तथा करकापले उनी विवाह गर्न बाध्य भए । बिहे गरेको निकै वर्ष वितिसक्दा पनि उनलाई सन्तान प्राप्ति नभएपछि कश्यप ऋषिले उनलाई पुत्रेष्टियज्ञ गर्न लगाए । यज्ञपछि कश्यप ऋषिले यज्ञको प्रसाद प्रियव्रती पत्नी मालिनीलाई खान दिए । त्यही प्रसाद खाएपछि मालिनी गर्भवती भइन् । गर्भवती भएको १२ वर्ष पछि मात्र मालिनीले स्वर्ण सदृश्य कान्ति भएका, शरीरको सबै अवयवले सम्पन्न तर मृत एंव आँखा उल्टिएको छोरालाई जन्म दिइन् । त्यो देखेर त्यहाँ भएका अन्य महिला रुन थालेपछि पुत्रशोकका कारणले मालिनी मुर्छित भइन् । मालिनीले मृत जन्माएका नवजात शीशुलाई लिएर राजा प्रियव्रतले जङगलमा रहेको शम्शानघाट गए । निरकन्टार जङगलमा मृत शिशुलाई आफ्नो छातीमा टाँसेर विलाप गर्दागर्दै गरेका प्रियवत राजाको ज्ञानयोग विस्मृत हुन पुग्यो र उनी प्राण त्याग गर्न पनि तयार भइसकेका थिए । तर, त्यही बेला अकस्मात आकाशबाट एउटा विमान अवतरण भयो जसमा दिव्यरुपधारिणी देवी थिइन् । राजा प्रियवतले ती देवीसित सोधे, 'तपाई को हुनुहुन्छ ? देवीले भनिन्, हे राजन, म ब्रह्माकी कन्या हुँ, मानसी, सबैमाथि शासन गर्ने म देवसेनाको नामले प्रसिद्ध छु, विधाताले आफ्नो मनले मेरो सृष्टि गरेर स्वामी कार्तिकेयलाई सुम्पि दिए, मातृकाहरुमा विख्यात म स्वामी कार्तिकेयकी पतिव्रता पत्नी हुँ, भगवती पराप्रकृतिको षष्ठांश भएको कारणले म विश्वमा षष्ठी नामले प्रसिद्ध छु, म पुत्रहीनलाई पुत्र,पतिलाई प्रिय पत्नी, दरिद्रलाई धन दिने देवी हुँ।' यति भनेर ती देवीले राजा प्रियवतका मृत शिशुलाई तत्कालै जीवित गरि दिइन् र त्यसपछि ती शीशुलाई लिएर ती देवीले विमानमा सवार भइ आकाशतिर उडने तयारी गर्न थालिन्। यो देखेर राजा प्रियवतको आत्तिए । आत्तिएर उनले देवीसँग पुत्र प्राप्तिका लागि याचना गर्न थाले । राजा प्रियवतको याचनाले प्रसन्न भएर देवीले भनिन्, राजन तिमी स्वाम्भुव मनुको छोरा तथा तीनै लोकको राजा हौं, तिमीले सर्वत्र मेरो पूजा गराएर स्वयंले पनि पूजा गरेमा म यस बालक तिमीलाई दिन तयार हुनेछु र यो बालक सुव्रत नामले प्रसिद्ध हुनेछ , यो बालक गुणी तथा विद्वान पनि हुनेछ । राजा प्रियव्रतले देवीको वचन स्वीकार गरे । त्यसपछि ती देवी ती शीशुलाइ राजा प्रियव्रतलाई सुम्पेर विलिन् भइन् । धार्मिक पौराणिक कथन अनुसार त्यसै बेलादेखि छठीमाताको पूजा र पर्व सुरु भएको मानिन्छ । तराईमा छठ विधिवत सुरु (तस्बिरसहित)"
तराईमा छठ विधिवत सुरु (तस्बिरसहित),"वीरगन्ज : छठ पर्व सोमबारदेखि विधिवत सुरु भएको छ । सत्य र अहिंसा प्रति मानवको रुचि बढाउने र सबै जीवप्रति सहानुभूति राख्न अभिप्रेरित गर्ने तराईवासीको महान् चाड छठ सोमबारदेखि सुरु भएको हो । कात्तिक शुक्लपक्षमा चार दिन सम्म मनाइने छठ पर्वको पहिलो दिनलाई 'नहाए खाएके दिन' पनि भन्ने गरिन्छ । छठ पर्वको पहिलो दिन सोमबार छठका व्रतालुहरुले खोला, नाला, नदी, पोखरी, तलाउलगायतका जलाशयमा नुहाइधुवाइ गरेर शुद्ध भइ लसुन र प्याज नभएको शाकाहारी खाना खाएका छन्। छठको दोस्रो दिन अर्थात् पञ्चमी तिथिको दिनलाई खरना भनिन्छ । खरनाका दिनदेखि नै ब्रतालुहरुले निराहार ब्रत सुरु गर्छन् । छठको तेस्रो दिन अर्थात् षष्ठी तिथीलाई छठको मुख्य दिन मानिन्छ । जसलाई सँझीया घाटे पनि भनिन्छ । त्यस दिन ब्रतालु महिलाले नदी, पोखरी, तलाउलगायतका जलाशयमा तयार पारिएको छठघाटमा पुगेर साँझ पख अस्ताउँदो सूर्यलाई र भोलिपल्ट सप्तमी तिथीका दिन बिहान उदाउँदो सूर्यलाई अर्घ दिएर पूजापाठ गरेपछि छठ पर्व विधिवतरुपमा समापन हुन्छ । सोमबारदेखि विधिवत छठ पव सुरु भएपनि छठको मुख्य दिन षष्ठी तिथी बुधबार परेकाले तराई मधेसका जिल्लामा छठ पूजाको लागि तयारी तीव्ररुपमा भइरहेको छ । छठ पर्व मनाउनेहरु पोखरीको डिल र नदीको किनारको सरसफाइ गर्दै आआफ्ना पूजास्थल सुरक्षित गर्नमा तल्लिन भएर जुटेका छन् । मध्यतराईका जिल्लामा रहेका छठी घाटहरूमा सरसफाइ, सजावट र व्यवस्थापन भइरहेको छ। वीरगन्जको घडीअर्वा, रानीघाट, नगवा, मुर्ली, छपकैया, पिपरा, रामगढवा, परवानीपुर, बहुअरी , आदर्शनगर , इनर्वा लगायतका क्षेत्रमा छटघाट सजावट र सरसफाइको काम तीव्ररुपमा भइरहेको छ । यसका साथै यहाँका बजारमा छठ पूजाका लागि चाहिने बाँसका नाङगलो, डालो, सुपली, टोकरी, माटोको कलश, दियो, पुजन सामाग्री र प्रसादमा प्रयोग हुने उखु, फलफूल, मिठाइ, हरियो तरकारी, गहुँको पिठो, चिनी, तेल, नयाँ लत्ताकपडालगायतका सामान किन्नेहरुको आइतबारदेखि नै भीडभाड बढेको छ । वीरगन्जको घण्टाघर चोकदेखि माइस्थान चोकसम्मको सडकमै छठका पुजाका सामग्री, फलफूल र बासका सामा्ग्री बेच्न पसलहरु थापिएका छन् । ती पसलमा ब्रतालुहरुको बिहानदेखि भीडभाड भएकाले आइतबार दिनभर नगरको ट्राफिक अस्तव्यस्त बनेको थियो। ब्रतालुहरुले छठ पूजाका सामग्री षष्ठी तिथीको बिहानसम्म पनि किन्ने भएकाले त्यस दिनसम्म पनि यहाँका बजारमा छठको किनमेल गर्नेहरुको भीड लाग्ने गर्छ ।"
२ लाख ८५ हजार डलर अमेरिकी सहयोगमा लो गेखर गुम्बा पुनर्निर्माण,"मुस्ताङ : अमेरिकाले मुस्ताङको मराङ गाउँस्थित लो गेखर गुम्बाको पुनर्निर्माण कार्य सुरु गरेको छ । नेपालस्थित अमेरिकी दूतावासले लो गेखर गुम्बाको भूकम्प प्रतिरोधात्मक मापदण्डअनुसार कार्य सुरु गरेको हो । अमेरिकी राजदूत सांस्कृतिक संरक्षण कोषको सहयोगमा सो गुम्बाको पुनर्निर्माण हुन लागेको हो । सो गुम्बाको पुनर्निर्माणका लागि अमेरिकाले २ लाख ८५ हजार डलर खर्चिने भएको छ । सो रकम अनुदान सहयोग भएको अमेरिकी दूतावासले जनाएको छ । गण्डकी प्रदेशका सांसद महेन्द्र थकाली, दामोदर कुन्ड गाउँपालिकाका प्रमुख लोप्साङ सोम्फेल विष्ट र अमेरिकी दूतावासका पब्लिक अफेयर्स अफिसर ग्यारेट विल्करसनले संयुक्तरुपमा सो गुम्बाको पुनर्निर्माण सुभारम्भ गरेका हुन् । गुम्बाको पुनर्निर्माण कार्य सन् २०२३ मा सकिने अमेरिकी दूतावासले जनाएको छ। लो गेखर तिब्बती बौद्धमार्गीहरुको सवैभन्दा पुरानो मध्येको एक महत्वपूर्ण गुम्बा हो । पुनःनिर्माण पछि गुम्बाको कलाकृतिहरुको अभिलेख रहने र भविष्यमा धर्मावलम्बी, पर्यटकहरुले सहजरुपमा सो सम्पदाको भ्रमण गर्न सक्नेछन्।"
तराईमधेशमा छठ तयारी (फोटोफिचर),"जनकपुरधाम : अहिंसाप्रति मानवको रुचि बढाउने र सबै जिवप्रति सहानुभुति राख्न अभिप्रेरित गर्ने महत्वपुर्ण पर्व छठको तयारी सुरु भएको छ। तराई मधेशको मुख्य पर्वहरुमध्ये मिथिला, थारु तथा भोजपुरीनी महिलाहरुको विशेष कठोरताको पर्वको रुपमा रहेको छठको तयारी तराई मधेशको जिल्लाहरुमा सुरु भएको हो। नियम निष्ठा र विधिविधान पुर्वक मनाईने साँझा सांस्कृतिको रुपमा रहेको छठ पर्वमा आवश्यक पर्ने सामग्रीहरुको जोहो र किन मेल गर्न सर्बसाधारण अहिले व्यस्त छन्। बाँसका डाला, नाङ्गलो, ढकिया, कनसुप्ती र माटोको सामग्री लगायत छठ पर्वमा आवश्यक पर्ने नारिवल, सख्खर किनमेल गर्न सर्वसाधारण बजारमा व्यस्त देखिन्छन्। चार दिनसम्म मनाइने सम्पूर्ण शक्तिको स्रोत सुर्यको उपासनाको यो महापर्वको पहिलो दिन नुहाएर चोखो भई खाने, दोस्रो दिन खरना, तेस्रो दिन अस्ताउदो र चौथो दिन उदाउँदो सुर्यलाई अर्घ दिएपछि विधिवत रुपमा सम्मापन हुनेछ। छठ पर्व ब्रत अवधि भरि माछा, मासु, लसुन, प्याज, कोदो, मसुरो, उसिनेको चामल गायतका खाद्यवस्तुहरु अनिर्वाय रुपमा बार्ने प्रचलन रहेको पूर्व प्राज्ञ तथा संस्कृतिविद् रामभरोष कापडि भ्रमर बताउँछन्। छठमा चढाइने वस्तुको शुद्धता नै यस पर्वलाई अन्य पर्वभन्दा फरक तुल्याएको छ। यस पर्वमा सामान्य रुपमा नभै पूर्ण चोखोपनाले सतर्कतापूर्वक चामल, गहुँलाई केलाएर, धोएर, सुकाएर, पिधेर राखिने गरेको र यो चोखोपनाको विशिष्ट पक्ष नै यस पर्वलाई अन्य पर्वभन्दा फरक बनाएको होसंस्कृतिविद् रामभरोस कापडिले कापडिले भने। मधेशी समुदायका बीचमा मनाइँदै आएको यो महत्वपूर्ण छठ पर्व केही वर्ष यतादेखि यहाँका पहाडी समुदायका बीचमा समेत लोकप्रिय हुँदै गएको छ। प्रत्येक वर्ष छठ पर्व मनाउने मिथिलानी महिलासँगै नेपाली समुदायका महिलाहरु समेत छठ पर्व मनाउन थालेको बर्दिबासकी रिता लामा बताउँछीन्। मुख्यतः सन्तान प्राप्ति, रोगनिदान र पारिवारिक कल्याणका लागि मनाइने छठ पर्वलाई भव्यता प्रदान गर्न जनकपुरको ऐतिहासिक गंगासागर, धनुषसागर, अंगराजसर, महराज सागर, अग्नीकुण्ड, रत्नसागर, बाल्मिकी सर, दशरत तलाउँ लगायतका दर्जनौ पोखरी र सरोवरहरुलाई विभिन्न संघ सस्ंथा र युवा क्लबहरुले सरसफाई गरि विजुली, पण्डाल लगायतका व्यवस्था मिलाउन थालेको महाबीर युवा कमिटीका सदस्य गोविन्द भगतले बताए। भागवान सूर्य देवको उपासना गरिने छठमा व्रतालुले व्रत सङ्कल्प गरेको भाकल अनुसारको केरा, उखु, भान्टा, दुध, माटोको हात्ति, ढकनी, चढाउने परम्परा रहेको छ। छठ पर्वको मुख्य दिन मानिने षष्टी तिथिका दिन एक बिहानै नुहाई धुआई गरी निराहार व्रत बसेका व्रतालुले बेलुका अस्ताउँदो सूर्यलाई कम्मर सम्म छोप्ने जलाशयको पानीमा उभिएर अर्घ दिने परम्परा रही आएको छ। तराई मधेशमा यस विधिलाई साँझको अर्घ अर्थात सझुका अर्घ भनिन्छ। पोखरी, ईनार, तलाउ, नदी, आदि ठाउँहरुमा टेन्ट फूलमालाले सजाइएको घाटमै रातभरि जाग्राम बसेर सप्तमीका दिन बिहान उदाउँदो सूर्यलाई सूर्यलाई अघ दिएपछि यो पर्व सम्पन्न हुने परम्परा रहेको छ। बिहानको उदाउँदो सूर्यलाई दिइने अर्घलाई भोरका अर्घभनिन्छ। यसरी उदाउँदो सूर्यलाई अर्घ दिएपछि चैती छठ विधिवत रुपमा सम्पन्न हुन्छ।"
