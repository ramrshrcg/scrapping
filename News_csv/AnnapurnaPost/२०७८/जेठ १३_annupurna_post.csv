शीर्षक,विवरण
मनाङमा बाढी : अस्थायी पुल र लघु जलविद्युत बगायो,"बेंसीसहर : हिमाली जिल्ला मनाङमा आएको बाढीले अस्थायी काठका पुल बगाएको छ। बिहीबार दिउँसो वर्षासँगै आएको बाढीले पुल बगाउँदा बेसीशहरचामे सडक खण्डअन्तर्गत चामे गाउँपालिका१ तिमाङखोला र स्यार्कुखोलाको काठेपुल बगाएको हो। पुल बगाउँदा अत्यावश्यक सवारीसाधन अलपत्र परेको मनाङका प्रमुख जिल्ला अधिकारी विष्णु लामिछानेले जानकारी दिए। प्रजिअ लामिछानेका अनुसार तिमाङखोलाको अस्थायी काठे पुल र स्यार्कुखोलामा रहेको ह्युमपाइपसहितको काठेपुल बगाएको छ। पुल बगाएपछि तिमाङ क्षेत्रबाट सवारीसाधन तल्लो क्षेत्र आउन र माथिल्लो क्षेत्र जान सकेका छैनन्। दुईवटा पुल बगाएपछि तत्कालका लागि आवतजावत बन्द भएको स्थानीय कमल गुरुङले बताए। तिमाङखोलाको काठेपुल गत वर्षको बाढीले पनि बगाएको थियो। निरन्तरको वर्षासँगै आएको बाढीले तिमाङखोलामा निर्माण गरिएको बेलिब्रिज पुलसमेत जोखिममा रहेको छ। मनाङ सडकअन्तर्गत पर्ने अधिकांश खोलामा काठेपुलकै भरमा यात्रा गर्नुपर्ने बाध्यता छ। गुरुङका अनुसार बाढीले स्यार्कुखोला लघु जलविद्युत आयोजनाको ३० मिटर कुलो, बाँध, ह्युमपाइप, घट्टासमेत बगाएको छ। पानीको बहाब अझै घटेको छैन बर्षा पनि रोकिएको छैन त्यसैले सबैलाई सतर्क रहन अनुरोध गर्दछु।"
महामारीलाई सरकारले सत्ता सुरक्षाको कवच बनाएको देउवाको आरोप,"काठमाडौं : नेपाली कांग्रेसका सभापति शेरबहादुर देउवाले निषेधाज्ञाको कडाइका नाममा सरकारले महामारीलाई सत्ता सुरक्षा कवच बनाएको आरोप लगाएका छन्। बिहीबार कोभिड१९ को रोकथाम, उपचार र राहतमा केन्द्रित हुन सरकारसँग माग गर्दै सार्वजनिक गरेको विज्ञप्तिमा देउवाले यस्तो आरोप लगाएका हुन्। सरकारको अर्कमण्यता र उदासिनताका कारण बढेको संक्रमण रोक्न फेरि पनि सरकारले निषेधाज्ञाको साहारा लिएको छ। तर निषेधाज्ञाको असर पनि हँचुवा गृहकार्य र कमजोर व्यवस्थापनका कारण प्रभावकारी हुन सकेको छैन, देउवाले भने, संक्रमण फैलन नदिने उद्देश्य प्राप्त गर्न निषेधाज्ञाको वैज्ञानिक व्यवस्थापन गर्दै नागरिकका दैनिक आवश्यकताको सहज र सरल आपूर्ति सुनिश्चितता गर्न सरकार कार्यरत हुनु पर्ने हो। तर निषेधाज्ञा कडाइका नाममा जनतामा हाहाकार र असुरक्षा बढाउने काम हुँदैछ। कोभिड१९ संक्रमणलाई सरकार सत्ता सुरक्षाको कवच र जनअधिकार कुण्ठित गर्ने हतियारको रुपमा प्रयोग गर्दैछ। कांग्रेसले कोरोना रोकथाम र उपचारमा गम्भीर हुन सरकारलाई पटकपटक खबरदारी गर्दै आएको उल्लेख गर्दै जेठ ६ गते कांग्रेसको प्रतिनिधिमण्डलले महामारीबाट जनतालाई बचाउन १५ बुँदे ज्ञापनपत्र बुझाएको भन्दै सरकारको ध्यानाकर्षण गराएका छन्। देउवाले महामारी नियन्त्रणमा भन्दा सरकारको नेतृत्वको सम्पूर्ण ध्यान सरकारमा टिकिरहनु पर्छ भन्ने मात्र भएकोले जनताका आवश्यकता र पिरमर्काहरु गौण हुन पुगेको बताएका छन्। कोभिड१९ को रोकथाम, उपचार र राहतमा केन्द्रीत हुन सरकारसँग माग नेपाली कांग्रेसले कोभिड१९ को रोकथाम र उपचारमा गम्भीर हुन सरकारलाई पटकपटक खबरदारी गर्दै आएको छ। यही जेठ ६ गते पनि मेरो नेतृत्वमा नेपाली कांग्रेसको प्रतिनिधिमण्डलले कोभिड१९ को महामारीबाट जनतालाई बचाउन १५ बुँदे ज्ञापनपत्र प्रधानमन्त्रीलाई बुझाउँदै सरकारको गम्भीर ध्यानाकर्षण गराएको हो। नेपाली कांग्रेस आफै पनि कोभिड१९ को रोकथाम र उपचारमा जनताका पीडाहरुलाई कम गर्न सक्रियताका साथ लागि परेको छ। तर देशको साधन स्रोत र संयन्त्रको जिम्मेवारीमा रहेको सरकारले गर्ने सम्पूर्ण काम नेपाली कांग्रेसले गर्न सक्ने कुरा भएन। सरकारको नेतृत्वको सम्पूर्ण ध्यान भने जसरी पनि सरकारमा टिकिरहनु पर्छ भन्ने मात्र भएकोले जनताका आवश्यकता र पिरमर्काहरु गौण हुन पुगेका छन्। अहिले कोभिड१९ को संक्रमणले सिर्जना गरेको स्वास्थ्य चुनौति मात्र नभएर निषेधाज्ञाले उद्योग व्यवसाय बन्द भएर खडा गरेको वेरोजगारीका कारण रोजिरोटीको संकट पनि जटिल बन्दै गएको छ। संक्रमणको लहर सहरबाट ग्रामीण र दुर्गम क्षेत्रमा समेत फैलिएको छ। स्वास्थ्य पूर्वाधारको कमजोर अवस्था र सरकारको उदासिनताका कारण ग्रामीण क्षेत्रमा उपचार नभएर हाहाकार मच्चिएको छ। देशैभर खासगरी अस्पताल पहुँचको सिमितता, खोप, अक्सिजन र भेन्टिलेटरको अभावका कारण संक्रमण र मृत्युदर कम हुन सकेको छैन। सरकारको अर्कमण्यता र उदासिनताका कारण बढेको संक्रमण रोक्न फेरि पनि सरकारले निषेधाज्ञाको साहारा लिएको छ। तर निषेधाज्ञाको असर पनि हँचुवा गृहकार्य र कमजोर व्यवस्थापनका कारण प्रभावकारी हुन सकेको छैन। संक्रमण फैलन नदिने उद्देश्य प्राप्त गर्न निषेधाज्ञाको वैज्ञानिक व्यवस्थापन गर्दै नागरिकका दैनिक आवश्यकताको सहज र सरल आपूर्ति सुनिश्चितता गर्न सरकार कार्यरत हुनु पर्ने हो। तर निषेधाज्ञा कडाइका नाममा जनतामा हाहाकार र असुरक्षा बढाउने काम हुँदैछ। कोभिड१९ संक्रमणलाई सरकार सत्ता सुरक्षाको कवच र जनअधिकार कुण्ठित गर्ने हतियारको रुपमा प्रयोग गर्दैछ। वर्तमान सरकार संविधानको मूल मर्म र भावना विपरीत सत्तामा आसिन छ। संसदीय प्रक्रियालाई छलेर दूरगामी प्रकृतिका निर्णयहरु लिदैछ। सरकारका सम्बन्धमा न्यायपालिकामा मुद्दा विचाराधीन रहेको अवस्थामा कुनै पनि दूरगामी प्रकृतिका निर्णयहरु नलिन र कार्यान्वयन नगर्न म सरकारलाई खबरदारी गर्दछु। सरकारको नेतृत्वलाई सरकारी संयन्त्रको दुरुपयोग नगर्न र सरकारी संयन्त्रमा कार्यरतहरुलाई दुरुपयोग हुनबाट अलग रहन पनि ध्यानाकर्षण गराउँदछु। वर्तमान अवस्थामा सरकारको सम्पूर्ण ध्यान कोभिड१९ को रोकथाम र उपचारमा केन्द्रित गर्न र निषेधाज्ञाका कारण निम्न आय भएका आम नागरिक, साना व्यवसायी, श्रमजीवीहरुको राहत र सहयोगका लागि विशेष आर्थिक प्याकेज घोषणा गर्न माग गर्दछु। फेरि पनि, म नेपाली कांग्रेसको तर्फबाट प्रधानमन्त्रीलाई पेश गरेको १५ वुँदे ज्ञापनपत्रलाई गम्भीरताका साथ लिन माग गर्दछु। खास गरेर कोभिड१९ विरुद्ध खोपको तत्काल आपूर्ति, देशभर आवश्यकता अनुसार आईसियु वेड र अक्सिजनको व्यवस्था र निम्न आय भएकाहरुलाई निःशुल्क उपचारको सुनिश्चितता गर्न माग गर्दछु। देशको हरेक गाउँनगरपालिका र वडा तहसम्म पिसिआर परिक्षणको व्यवस्था गर्न; संक्रमण रोक्न सशक्त सचेतना अभियान संचालन गर्न; ग्रामीण र दुर्गम क्षेत्रका संक्रमित नागरिकहरुलाई समेत उपचारको सुविधा सुनिश्चित गर्न; निषेधाज्ञालाई व्यवहारिक र प्रभावकारी तर जनअधिकार र जनताका आवश्यकतालाई केन्द्रविन्दुमा राखी आवश्यकता अनुसार कार्यान्वयन गर्न तथा विदेशी मित्रराष्ट्र र संघसंस्थाहरुबाट आएको सहयोगको दुरुपयोग र पार्टीकरण बन्द गर्न माग गर्दछु। खोप लगायत स्वास्थ्य सामाग्री खरीद र आपूर्तिमा देखिएका अनियमितता र भ्रष्टाचारको निष्पक्ष जाँचको लागि पनि सम्बन्धित निकायहरुसँग माग गर्दछु। शेरबहादुर देउवा सभापति"
१० दिनमा १०० बेडको अस्पताल तयार,"पोखरा : कोरोना भाइरस उद्गम स्थल वुहान सहरमा चीन सरकारले १० दिनमै १ हजार बेडको अस्पताल तयार गर्ने घोषणा गर्यो। यो समाचार थुप्रैले पत्याएनन्। तर, जब चिनियाँ सरकारले त्यो घोषण अनुसारै अस्पताल बनायो, नपत्याएर धरै भएन। फेरि चीनले ह्वाङग्याङ प्रान्तमा एउटा खाली भवनलाई २ दिनमै १००० बेडको अस्पताल भवनमा परिणत गरिदियो। चीनले तुरुन्ता तुरुन्तै अस्पताल बनाए झैं पोखरा महानगरपालिकाले पनि कार्यालय चलिरहेको एउटा भवनलाई झटपट खाली गराएर अस्पताल बनाएको छ, त्यो पनि चिनियाँ गतिमै १० दिनमा १०० बेड। साविक लेखनाथ नगरपालिकाको कार्यालय रहेको भवनलाई पोखरा महानगरपालिकाले अक्सिजन सुविधासहितको अस्पताल बनाएको हो। जेठको ५ गते सम्झौता गरी अर्का दिनबाट निर्माण सुरु कोभिड अस्पताल १४ गते शुक्रबार उद्घाटन हुँदैछ। कोठा कोठामा बिरामीका लागि बेड फिट भएका छन्। बेडबेडमा अक्सिजन पाइपलाइन जडान भएको छ। धेरै सिलिन्डर राखेर सबै बिरामीकहाँ एकैचोटि अक्सिजन पुर्याउन मिल्ने सुविधा बनेको छ। उत्पादित फोहोर निर्मलीकरण गर्ने अटोक्लब आइसकेको छ। फार्मेसी भवन तयार भइसकेको छ। नयाँनयाँ शौचालयहरु थपिएका छन्। बिरामी आउने जाने बाटो छुट्टै छ, डक्टर र स्वास्थ्यकर्मीहरु आउने जाने छुट्टै प्रवेशद्वार बनाइएको छ। डक्टर र नर्स लगायत स्वास्थ्यकर्मी बस्ने कोठा तयार छन्। उनीहरु फर्किँदा लुगाफाटो फेर्ने र पिपिई लगाउने तथा स्नान गर्ने डफिङ भवन पनि बनिसकेको छ। र्यामहरु बन्दैछन्। पोखरा महानगरपालिका र लायन्स क्लब अफ इन्टरनेसनल डिस्ट्रिक ३२५ बि वानको संयुक्त पहलमा कोभिड अस्पताल बनेको हो। लायन्सले बेड, मेट्रेस, पर्दा, पानी तताउने सोलार, अक्सिजन कन्सन्ट्रेटर लगायत सामानहरु लायन्सले जुटाएको र अरु भौतिक पूर्वाधार महानगरपालिकाले तयार पारेको मेयर मानबहादुर जिसीले जानकारी दिए। महानगरपालिका मातहतकै शिशुवा अस्पताल अन्तर्गत कोभिड उपचार केन्द्र बनेको हो। साविक लेखनाथ नगरपालिकाको कार्यालय भवनमा चल्दै आएका वडा नम्बर २७ को कार्यालय भाडामा सारिएको जानकारी पनि मेयर जिसीले दिए। शिशुवा अस्पतालमा २५ बेड कोभिडका लागि बनाएको र अहिले तयार पारिएका गरी १०० बेड पूरा हुने मेयर बताउँछन्। गर्न चाह्यो भने चीनमा मात्रै होइन, हाम्रै नेपालमा पनि १० दिनमा १ सय बेडको अस्पताल बन्दो रहेछ, मेयर जिसी भन्छन्, जनतालाई उपचार गर्न कुनै कसर बाँकी नराखौं भनेर आँटेका हौं, सफल भएका छौं। शिशुवा अस्पतालकी मेडिकल सुपरिटेन्डेन्ट (मेसु) प्रतिभा कोइरालाका अनुसार कोभिड उपचार केन्द्रमा सामान्य र मध्यम खाले बिरामीको उपचार गरिनेछ। रेफर गर्नुपर्नेहरुलाई अरु अस्पताल पठाउँछौं, उनले भनिन्। लायन्स क्लबले यहाँ भेन्टिलेटर पनि जडान गर्दैछ। हाइफ्लो अक्सिजन बेड पनि तयार हुँदैछ। पोखरा महानगरपालिकाले एउटा भवनलाई झटपट खाली गराएर अस्पताल बनाएको छ, त्यो पनि चिनिया गतिमा अर्थात १० दिनमा १०० बेड। महानगरपालिका भित्रै चिकित्सक र स्वास्थ्यकर्मीहरु कोभिड उपचार केन्द्रमा खटिने जानकारी उनले दिइन्। मेयर जिसीका अनुसार महानगरपालिका भित्रका स्वास्थ्य चौकी र सहरी स्वास्थ्य केन्द्रका ४७ युनिटमा गरी ७ सयजना स्वास्थ्यकर्मी छन्। ८ जना चिकित्सक महानगरपालिकाकै छन्। ४ जना बुधबारदेखि करारमा भर्ना गरिएको छ। १ जना पश्चिमाञ्चल क्षेत्रीय अस्पतालले पठाउने भएको छ। यिनै मानव संसाधनबाट आलोपालो गरी ड्युटी गरिने कोइरालाले सुनाइन्। लायन्स क्लब इन्टरनेसलन ३२५ बि वानका पूर्वगभर्नर धनराज आचार्य विपतका बेला आवश्यक अस्पतालका लागि सबैखाले सहयोगका लागि क्लब तयार रहेको बताउँछन्। अस्पताल निर्माण समितिको सहजकर्ता र सल्लाहकार रहेका आचार्यले भने, बेडहरु सबै हामीले ल्यायो, बेडसिट, मेट्रेसहरु उपलब्ध गरायौं, अक्सिजन कन्सर्नट्रेटर ल्यायौं। आवश्यक पर्छ भने अरु पनि सामान उपलब्ध गराउन तयार छौं। फोहोर निर्मलीकरण गर्ने अटोक्लेब मेसिन पनि लायन्सले कोभिड उपचार केन्द्रलाई उपलब्ध गराएको हो। पोर्टेबल अक्सिजन मेसिन, हाइफ्लो अक्सिजन उपकरण पनि लायन्सले दिएको छ। कोभिड उपचार केन्द्रका लागि लायन्सले मोहनबाबु खड्का संयोजकत्वमा समिति बनाएर काम गरिरहेको आचार्यले जानकारी दिए। कोभिड उपचार केन्द्र नाम दिएर यो अस्पताल निर्माण गर्न महानरपालिकाले भौतिक निर्माणको काम लागि ३ दिन सूचना निकालेको थियो। सूचना अनुसार ५ जेठमा अटोकन्र्सन प्रालिसँग ठेक्का सम्झौता भएको हो। उसले त अझ ५ दिनभित्रै काम सक्ने भनेको थियो। तर लगभग १० दिनमा निर्माण पूरा भएको छ। सय बेड क्षमताको कोभिड उपचार केन्द्र अहिलेका लागि मात्रै नभएको मेयर जिसी बताउँछन्। अहिले दोस्रो वेभ आएको छ, के थाहा भोलि ३, ४, ५ कति कति वेभ आउने हुन्, त्यति बेला पनि चाहिन्छ, उनले भने, अस्पताल त जनतालाई त्यसपछि पनि चाहिन्छ, यहाँ महानगरपालिकाले भोलिका दिनमा पनि अस्पताल नै चलाउँछ। शिशुवा अस्पताल मातहत राखेर बिएस्सी नर्सिङ कलेज चलाउने योजना महानगरपालिकासँग रहेको मेयर जिसी बताउँछन्।"
मन्त्री र सांसदसहित स्वास्थ्य टोली बारपाक जाने,"गोरखा : गण्डकी प्रदेशका भौतिक पूर्वाधार विकासमन्त्री रामशरण बस्नेत तथा सोही क्षेत्रबाट निर्वाचित सांसद प्रकाशचन्द्र दवाडीको टोली कोरोना महामारी फैलिएको आशंका गरिएको बारपाक गाउँको अनुगमनमा जाने भएका छन्। गाउँको बास्तविक अवस्थाको बारेमा बुझ्न आफू तथा प्रदेश स्वास्थ्य निर्देशनालयका निर्देशक विनोद विन्दु शर्मासहितको टोली शुक्रबार बारपाक जान लागेको मन्त्री बस्नेतले जानकारी दिए। टोलीमा तीनजना चिकित्सक, तीनजना नर्स, दुईजना ल्याब टेक्निसियन र एकजना मनोसामाजिक परामर्शदाता रहने उनले बताए। टोलीले शुक्रबार बिहान गोरखा अस्पतालमा अक्सिजन प्लाण्टको उद्घाटनसमेत गर्ने जनाइएको छ। मास्क, सेनिटाइजर, अक्सिमिटर, औषधि लगायतका स्वास्थ्य सामग्री वितरणका लागि बारपाक जान लागेको सांसद दवाडीले जानकारी दिए। बारपाकमा जेठ १ गतेदेखि कोरोनासंग मिल्दोजुल्दो लक्षणका १२ जना बिरामीको मृत्यु भएको छ।"
२७ वर्षअघि रुवान्डा नरसंहारमा फ्रान्सका राष्ट्रपतिले गल्ती स्वीकार्दै माफी मागे,"पेरिस: फ्रान्सका राष्ट्रपति एम्यानुएल म्याक्रोँले १९९४ मा रुवान्डामा भएको नरसंहारप्रति आफ्नो देशको तर्फबाट माफी मागेका छन् । उक्त नरसंहार बढाउन फ्रान्सको भूमिका स्वीकार गर्दै उनले बिहीबार सार्वजनिक रुपमा माफी मागेका हुन् । ""आज यहाँ तपाईँहरुको पक्षमा उभिएर नम्रता र सम्मानका साथ हाम्रो उत्तरदायित्व स्वीकार गर्न आएको छु,"" म्याक्रोँले भने । किगाली नरसंहारको रुपमा चिनिएको १९९४ को उक्त नरसंहारको सम्झनामा बिहीबार आयोजित कार्यक्रममा म्याक्रोँले आफ्नो मन्तब्य दिएका हुन् । म्याक्रोँ २०१० पछि पहिलो पटक पूर्वी अफ्रिकी मुलुकको भ्रमणमा जाने पहिलो फ्रेन्च नेता समेत हुन् । जबकि रुवान्डामा ८ लाख तुत्सीहरुको हत्याको आरोप लामो समयदेखि फ्रान्समाथि लाग्दैआएको छ । म्याक्रोँले रुवान्डाप्रति तत्कालीन फ्रेन्च भूमिका र राजनीतिक नेतृत्वको समेत आलोचना गरेका छन् । उनले भनेका छन् ""भयानक त्रासमा बाँचेका ती मानिसहरुले मात्रै हामीलाई क्षमा दिन सक्छन् । हामीलाई क्षमाको उपहार दिनूस् ।"""
ललितपुर महानगरलाई बिध ल्याबले दुई सय अक्सिजन सिलिण्डर दिने,"काठमाडौं : कोरोना संक्रमितलाई स्वास्थ्य सेवा उपलब्ध गराउन ललितपुर महानगरपालिका र बिध प्रयोगशाला बीच समझदारी भएको छ। समझदारीअनुसार प्रयोगशालाले १० लिटर क्षमताको २०० थान अक्सिजनसहितको सिलिण्डर महानगरलाई शुक्रबार हस्तान्तरण गर्नेछ। प्रयोगशालाले हस्तान्तरण गरेको अक्सिजनसहितको सिलिण्डर आवश्यकताअनुसार ललितपुर महानगर, ललितपुरका अन्य स्थानीय तह तथा काठमाडौँ उपत्यकाका अन्य स्थानीय तह तथा स्वास्थ्य संस्थामा उपलब्ध गराइने छ। सङक्रमण बढेर भविष्यमा अन्य अक्सिजनसहितको सिलिण्डर आवश्यक परेमा प्रयोगशालाले महानगरलाई सिलिण्डर उपलब्ध गराउने सहमति पनि भएको छ। कोभिड१९ संक्रमण पूर्ण नियन्त्रण भएपश्चात महानगरपालिकालाई आवश्यक परेको खण्डमा पुनः परिचालन गर्न सक्ने गरी प्रयोगशालाले फिर्ता लैजाने समझदारी भएको महानगरपालिकाले जनाएको छ। समझदारीपत्रमा ललितपुर महानगरपालिका तर्फबाट प्रमुख चिरिबाबु महर्जन र प्रयोगशालाको तर्फबाट अध्यक्ष भीमकान्त भण्डारीले हस्ताक्षर गरेका छन्। महानगर क्षेत्रभित्र होम आइसोलेनसमा रहेका सङ्क्रमितलाई प्रयोगशालाले स्वास्थ्य सेवा पुर्याउने विषयमा पनि दुई पक्षबीच समझदारी बनेको अध्यक्ष भण्डारीले जानकारी जानकारी दिए। ललितपुर महानगरभित्र होम आइसोलेसनमा बसेका संक्रमितलाई प्रयोगशालाले स्वास्थ्य सेवा पुर्याउने विषयमा पनि दुई पक्षबीच समझदारी भएको छ, अध्यक्ष भण्डारीले भने, त्यसका लागि आवश्यक मापदण्ड बनाएर काम गछौँ। दोस्रो भेरियन्टको सङक्रमितको सङ्ख्या बढेपछि मुलुकभर अक्सिजन सिलिण्डर अभाव भएपछि बिध ल्याबले चीनबाट १४ हजार सिलिण्डर आयात गरेको थियो। उक्त प्रयोगशालाले छिट्टै काठमाडौँ उपत्यकासहित सातै प्रदेशमा ठूला अक्सिजन प्लान सञ्चालन गर्ने तयारी गरेको अध्यक्ष भण्डारीले जानकारी दिए। संकटको समयमा हामीले सातै प्रदेशमा अक्सिजन प्लान्ट सञ्चालन गर्ने तयारी तीव्र पारेका छौँ, अध्यक्ष भण्डारीले भने।"
कोरोनाको लक्षण देखिए पनि परीक्षण गर्न मान्दैनन् उपल्लो मुस्ताङबासीहरु,"जोमसोम: चीनको स्वशासित क्षेत्र तिब्बतसँग सिमाना जोडिएको हिमाली जिल्ला मुस्ताङको उत्तरी कोरला नाका अवस्थित लोमान्थाङ गाउँपालिकामा सम्भावित कोरोना संक्रमितहरु दबिएरै बसेको पाइएको छ । कोरोनाको दोश्रो भेरियन्टसँगै मुस्ताङमा समुदाय स्तरमा संक्रमण फैलिएको र लोमान्थाङका ५ वटै वडा समेत सम्भावित कोरोना सुसुप्त रहेको लोमान्थाङको स्वास्थ्य शाखाले उल्लेख गरेको छ । तल्लो मुस्ताङको तीन स्थानीय तहमा कोरोना भाइरसको परीक्षण गत बैशाख १५ गते देखि सुरु गरिए पनि उपल्लो मुस्ताङको लोमान्थाङ र लोघेकर दामोदरकुण्ड गापामा परीक्षण किट, ल्याब उपकरण र जनशक्ति अभावमा कोरोना परीक्षणको पहुँच पुग्न सकेको थिएन । पछिल्लो समय लोमान्थाङ गापाले आफैँले एन्टिजेन किट खरिद गरी पालिकामा परीक्षणको बन्दोबस्त गरे पनि लक्षणसहितका कोरोनाका बिमारी समाजमा हिनताबोध हुने डरले परीक्षण गर्न नमानेको लोमान्थाङका स्वास्थ्य संयोजक तेन्जिङ नर्वु गुरुङले बताए । यसअघि लोमान्थाङले ५ वटै वडामा सम्भावित लक्षण भएका कोरोनाका बिरामीहरुको तथ्याङक संकलन गरेको थियो । त्यसैको आधारमा जिल्लाबाट उपकरण र जनशक्ति झिकाइ जेठको पहिलो हप्ता सुरु गरेको कोरोना परीक्षणमा सीमित व्यक्ति मात्र सम्पर्कमा आएको स्वास्थ्य संयोजक गुरुङको भनाइ छ । संयोजक गुरुङले भने हामीले तथ्याङक लिएर परीक्षणको व्यवस्था गर्यौँ, गाउँपालिकाले कोरोना संक्रमणका बारेमा सुझायौँ, तर उनीहरु सामाजिक हिनताबोधको डरले चेकजाच गर्न आएनन् । लोमान्थाङ गाउँपालिकाले संकलन गरेको तथ्याङक अनुसार लोमान्थाङ५ मा करिव १६ जना र वडा नं १,२,३ र ४ मा करिव ३२ जना कोरोनाका लक्षण भएका बिरामी सम्पर्कमा नआएको स्वास्थ्य संयोजक गुरुङले उल्लेख गरे । उनीहरुलाई स्वास्थ्यकर्मी, जनप्रतिनिधि र गाउँ समाजले सम्झाई बुझाई गरे पनि परीक्षण गर्न नमानेकाले संक्रमणको जोखिम बढेको उनले बताए । उनका अनुसार यसअघि गाउँपालिका र सुरक्षा निकायले कोरोना संम्बन्धी तीन दिने जनचेतनामूलक कार्यक्रम तथा कोरोना सम्बन्धी 'डेमो शो' देखाए पनि सम्भावित कोरोना संक्रमित खुल्न चाहँदैनन् । ढिलो गरी परीक्षण गरिएको लोमान्थाङमा ९ जना सक्रिय संक्रमित छन् । यस्तै, उपल्लो मुस्ताङको लोघेकर दामोदरकुण्ड गापा भने अझै कोरोना मुक्त छ । गापाको केन्द्र चराङमा गरिएको परीक्षणमा कुनै संक्रमित नभेटिएको र सवै वडा बन्दाबन्दी रहेको स्वास्थ्य संयोजक सन्जु गुरुङले बताइन् ।हामीले निरन्तर फलोअप गरेका छौँ तर गापामा त्यस्तो खालको समस्या छैन उनले भनिन् । कोरोनाको दोश्रो लहरसँगै मुस्ताङमा सोमबारसम्म २ सय १० जना व्यक्तिमा कोरोना पोजिटिभ देखिएको छ । जसमा ८९ जना व्यक्ति निको भइसकेका छन् भने ७ जनाले ज्यान गुमाएका छन् । मुस्ताङको थासाङमा २ जना, घरपझोङमा २ जना र वारागुङ मुक्तिक्षेत्रमा ३ जना व्यक्ति कोरोनाका कारण मृत्यु भएको जिल्ला स्वास्थ्य कार्यालयले जनाएको छ ।"
कोरोना उपचारबारे अफवाह फैलाएको भन्दै भारतीय योग गुरु रामदेवविरुद्ध मुद्दा,"नयाँदिल्ली: भारतीय चिकित्सा संघ (आईएमए)ले भारतीय चर्चित योगा गुरु रामदेव विरुद्ध प्रहरी समक्ष उजुरी दिएको छ । एलोपेथीको बारेमा अफवाह फैलाएको आरोपमा आईएमएले बिहीबार उनी विरुद्ध उजुरी दिएको हो । योग गुरु रामदेवले जानाजान गलत, निराधार र द्वेषयुक्त अफवाह फैलाएकोले उजुरीमार्फत् उनीविरुद्ध कारवाहीको माग गरिएको छ । रामदेवले कोभिड संक्रमितहरुको उपचारमा एलोपेथी विधि उपयुक्त नभएको र आफूले यसको निदान गर्नसक्ने भन्दै केही दिनदेखि सार्वजनिक रुपमा नै प्रचारवाजी गर्दैआएका थिए । एलोपेथी उपचार विधिबारे विवादास्पद अभिव्यक्ति दिएको भिडियो सामाजिक सञ्जालमा समेत व्यापक रुपमा फैलिएका छन् । दिल्लीका वरिष्ठ प्रहरी अधिकारीका अनुसार रामदेव विरुद्ध उजुरी परेको र यसबारे अनुसन्धान सुरु गरिएको छ । रामदेवले भने उक्त उजुरीलाई लक्षित गर्दै आफूलाई कसैले पक्राउ गर्न नसक्ने भन्दै चेतावनी दिएका छन् । आईएमएले यसअघि नै रामदेव विरुद्ध कारवाही गर्न प्रधानमन्त्री नरेन्द्र मोदी समक्ष माग गरेको थियो । कोभिड विरुद्धको खोपबारे सरकारी मापदण्डलाई समेत रामदेवले मिचेको भन्दै उनीमाथि कारवाही हुनुपर्ने वरिष्ठ चिकित्सकहरुले बताउँदै आएका छन् । रामदेवले विवादास्पद अभिव्यक्तिबारे माफी माग्नुपर्ने र १००० करोड क्षतिपुर्ति दिनुपर्ने पनि माग गरिएको छ । भारतमा दोस्रो लहरको कोरोना संक्रमण व्यापक रुपमा फैलिएर लाखौँ संक्रमित हुनुका साथै एकै दिन ४ हजारको मृत्यु भइरहँदा रामदेवले यसको खोपविरुद्ध अभिव्यक्ति दिएका हुन् । भारतमा यसअघि पनि विभिन्न राजनीतिक दलका नेता तथा प्रवुद्ध व्यक्तिहरुले गाईको गहुँतको सेवन गर्नाले कोरोना संक्रमण नहुने जस्ता विवादास्पद अभिव्यक्ति दिँदैआएका थिए ।"
कोरोनाबाट मृत्यु भएका परिवारलाई जनही २५ हजार सहयोग,"उदयपुर : उदयपुरको कटारी नगरपालिकाले कोरोना संक्रमणबाट मृत्यु भएका परिवारलाई २५ हजार रुपैयाँ आर्थिक सहायता उपलब्ध गराउने भएको छ । नगर कार्यपालिकाको मंगलबार बसेको बैठकले प्रति मृतक परिवार २५ हजार रुपँयाँ नगदसँगै होमआइसोलेसन किटसमेत उपलब्ध गराउने निर्णय गरेको हो । संक्रमणबाट ज्यान गुमाएका नगरवासीलाई सहयोग गर्ने उदेश्यले आर्थिक सहयोग उपलब्ध गराउन लागिएको मेयर ज्ञानेन्द्र श्रेष्ठले बताए । 'एकै परिवारमा एकभन्दा बढि व्यक्तिको मृत्यु भएमा सहयोग रकम थप गर्नेछौं,' मेयर श्रेष्ठले भने, 'कोरोना पुष्टिसँगै वडाको सिफारिसको आधारमा रकम उपलब्ध गराउँछौं।' त्यसैगरी संक्रमित परिवारलाई औषधि, माक्स, सेनिटाइजरलगायतका स्वास्थ्य सामग्री पनि नगरपालिकाले वितरण गर्ने तयारी गरेको उनले बताए ।कटारी नगरपालिकामा अहिलेसम्म कोरोनाबाट दुईजना पुरुष र १ जना महिला गरी तीनजनाको मृत्यु भइसकेको छ भने ५९ जना पुरुष र ४२ जना महिला गरी एक सय एक जना संक्रमित भएका छन् । त्यसमध्ये ८ जनाले कोरोना संक्रमण जितिसकेका छन् । जिल्लामा हालसम्म २० जना पुरुष र १० जना महिला गरी ३० जनाको ज्यान गएको स्वास्थ्य कार्यालयका सूचना अधिकारी उमेश लुँइटेलले जानकारी दिए । उनका अनुसार जिल्लामा हालसम्म ४ सय ५२ जना पुरुष र ३ सय ६४ जना महिला गरी ८ सय १६ जना संक्रमित देखिएका छन् त्यसमध्ये १ सय १ जना पुरुष र ७६ जना महिला गरी १ सय ७७ जना कोरोना जितेर घर फर्किसकेका छन् । जिल्लामा हालसम्म सबैभन्दा बढी त्रियुगा नगरपालिकामा ३ सय ९२ जनामा संक्रमण देखिएको छ ।"
संविधान र कानुनका विज्ञसँग संसद् विघटनको विषयमा सभामुखको परामर्श,"काठमाडौं : सभामुख अग्नि सापकोटाले संवैधानिक र कानुनका विज्ञसँग संसद् विघटनका विषयमा परामर्श गरेका छन्। नयाँ बानेश्वरस्थित संसद् भवनको ल्होत्से हलमा परामर्श जारी छ। परामर्शमा कानुन क्षेत्रका विज्ञ, संविधानविद् र यसका विशेषज्ञ सहभागी छन्। संविधानको धारा ७६ (५) अनुसार शेरबहादुर देउवा र केपी ओलीले प्रधानमन्त्रीका पेश गरेको दाबी नपुगेको भन्दै राष्ट्रपति विद्यादेवी भण्डारीले जेठ ८ गते मध्यरातमा प्रतिनिधिसभा विघटन गरेर मध्यावधि चुनावको घोषणा गरेपछि सभामुख सापकोटाले यसलाई असंवैधानिक भनेका छन्। विज्ञप्ति सार्वजनिक गर्दै सापकोटाले प्रतिनिधिसभा विघटनलाई असंवैधानिक भनेका हुन्। बिहीबारको परामर्शमा नेपाल बार एसोसिएसनका पूर्वअध्यक्ष र वरिष्ठ अधिवक्ता एवम् कानुन जानकार सहभागी छन्। यसअघि सभामुख सापकोटाले जेठ ११ गते (मंगलबार) पूर्वसभामुखसँग परामर्श गरेका थिए। परामर्शमा पूर्वसभामुख रामचन्द्र पौडेल, कृष्णबहादुर महरा, ओनसरी घर्ती र भर्चुअल माध्यमबाट तारानाथ रानाभाट सहभागी थिए।"
जनतालाई केन्द्रबिन्दुमा राखेर असाधारण निर्णयलिनसक्छु : सभामुख सापकोटा,"काठमाडौं : प्रतिनिधिसभाका सभामुख अग्निप्रसाद सापकोटाले जनतालाई केन्द्रबिन्दुमा राखेर असाधारण निर्णय लिनसक्ने बताएका छन्। बिहीबार प्रतिनिधिसभा विघटनको विषयमा कानुनका जानकारको कुरा सुनेपछि उनीहरुलाई सम्बोधन गर्दै सभामुख सापकोटाले यस्तो बताएका हुन्। आवश्यक पर्दा देश जनता, संविधान, लोकतन्त्र र नेपाली जनताको अधिकारका लागि नेपाली जनताले प्रदान गरेको अधिकारलाई प्रयोग गर्नुपर्छ। त्यो भनेको धेरै असाधारण र त्यो गर्नलाई घण्टाघण्टाका सबै कुरालाई विचार गरेर मनन गरेर अगाडि बढ्नुपर्छ, सभामुख सापकोटाले भने, हामी एउटा शब्दावली मन पराउँछौँ। ठोस स्थितिको ठोस विश्लेषण गर्नुपर्छ। आवश्यक पर्यो भने केन्द्रबिन्दुमा देश र जनता नै हुन्छ। देश र जनताको हितभन्दा बाहिर जाने अधिकार त कसैलाई हुँदै हुँदैन। देश र जनताको अधिकतम हित गर्नुपर्दा कहिलेकाँही संविधानको मर्म र भावनालाई आत्मसाथ गर्नेगरी काम गर्न तयार छु। सापकोटाले असाधारण निर्णय भनेको के हो भनेर खुलाएनन्। अरुले के सोच्छन् भन्नेकुरा आफूलाई थाहा नभएको भन्दै उनले आवश्यक पर्दा नेपाली जनताले आफूलाई सुम्पिएको सार्वभौम अधिकार अभिव्यक्ति हुनुपर्ने उनको भनाइ छ। अरुले के सोच्छन्, त्यो अरुको कुरा हो। मैले संविधान र प्रतिनिधिसभाको नियमावली अनुसार नै मैले चल्नुपर्छ। फेरि आवश्यक पर्दा नेपाली जनताले ३३४ जनालाई सर्वभौम अधिकार सुम्पिएका छन्। अहिले संघीय संसदको नेतृत्वको हैसियतले प्रतिनिधिसभाको सभामुखको हैसियतमा त्यो अधिकार मबाट अभिव्यक्त हुनुपर्छ। सापकोटाले संसद्लाई अवमूल्यन गर्ने कार्य स्वीकार्य नहुने प्रष्ट पारेका छन्। संसद् भनेको राष्ट्रपति, प्रधानमन्त्री र सभामुख बनाउने थलो भएकाले उच्चपदमा आसिन व्यक्तिले नै संसद्को सम्मान गर्नुपर्नेमा जोड दिँदै उनले यस्तो बताएका हुन्। संविधानमा सबै कुरा लेखिएका पनि हुँदैनन्। संविधान राष्ट्रका लागि हुने भएकाले राष्ट्रिय हितलाई केन्द्रबिन्दुमा राखेर बनाइएको हुन्छ। त्यसको व्याख्या गर्दा र प्रयोग गर्दा राष्ट्रियहित र लोकतन्त्रको विकासलाई केन्द्रबिन्दुमा राखेर गर्नुपर्छ, सापकोटाले भने। संविधानको धारा ७६ (५) अनुसार शेरबहादुर देउवा र केपी ओलीले प्रधानमन्त्रीका पेश गरेको दाबी नपुगेको भन्दै राष्ट्रपति विद्यादेवी भण्डारीले जेठ ८ गते मध्यरातमा प्रतिनिधिसभा विघटन गरेर मध्यावधि चुनावको घोषणा गरेपछि सभामुख सापकोटाले यसलाई असंवैधानिक भनेका छन्। बिहीबारको परामर्शमा नेपाल बार एसोसिएसनका पूर्वअध्यक्ष र वरिष्ठ अधिवक्ता एवम् कानुन जानकार सहभागी थिए। यसअघि सभामुख सापकोटाले जेठ ११ गते (मंगलबार) पूर्वसभामुखसँग परामर्श गरेका थिए।"
छेडागाडमा ८२२ परिवारलाई ८९ लाखको राहत वितरण,"जाजरकोट : सेभ द चिल्ड्रेन र पाँचतारा युवा संरक्षण मञ्च जाजरकोटद्धारा छेडागाड नगरपालिकामा संचालित अबसर परियोजनाले नगरपालिका भित्रका अत्यन्त विपन्न परिवारलाई करीव ८९ लाख मूल्य बराबरको राहत वितरण गरेको छ । कोभिड१९ को महामरी र लकडाउनले प्रभावित भइ खाद्य असुरक्षित (विपन्न) भएका आठ सय २२ घरधुरीलाई परियोजनाले खाद्य सामग्रीसहितको राहत वितरण गरेको हो । परियोजनाले छेडागाड नगरपालिकाको समन्वयमा ८८ लाख ९० हजार दुई सय ५० रुपैयाँको खाद्य सामग्रीसहितको राहत वितरण गरेको पाँचतारा युवा संरक्षण मञ्च, जाजरकोटका कार्यकारी निर्देशक छवी पन्तले बताए । प्रतिपरिवार एक क्वीन्टल चामल, १५ किलो दाल, १० किलो आयोडिन नुन, ५ लिटर खानेतेल, ५ किलो चिनी, ५ वटा हात धुने साबुन, ५ वटा लुगा धुने साबुन वितरण गरिएको कार्यकारी निर्देशक पन्तले बताए । प्रति परिवार १० हजार आठ सय १५ रुपैयाँ ४२ पैसा बराबरको खाद्य सामग्री परियोजनाले वितरण गरेको छ । । छेडागाड नगरपालिकाका विपन्न तथा खाद्य असुरक्षित नागरिकहरुको स्वास्थ्य सुरक्षा कायम गर्न परियोजनाले खाद्य सामाग्री सहितको राहत वितरण गरेको पन्तले बताएका छन् । उनले भने,परियोजना क्षेत्रका नागरिक समस्यामा परेको बेला थोरै भएपनि सहयोग पुगोस भनेर हामीले सहयोग गरेका हौं । नागरिकको सुख दुःखमा हामी सधै साथमै छौं । छेडागाड नगरपालिकाका १३ वटै वडाका अति विपन्न तथा खाद्य असुरक्षित परिवारको छनौट गरेर वितरण गरिएको उक्त कार्यक्रमबाट ४ हजार नौ सय २३ जना प्रत्यक्ष लाभाम्बित भएको सेभ द चिल्ड्रेनका परियोना संयोजक मतिलाल ढकालले बताए । त्यसमध्य दुई हजार ६ सय ७३ बालबालिका प्रत्यक्ष लाभान्वित रहेको उनको भनाइ छ । कोभिड१९ संक्रमणको प्रभावबाट प्रभावित भएका अति विपन्न परिवारलाई परियोजनाले गरेको राहत बितरणले ठुलो सहयोग पुगेको छेडागाड नगरपालिकाका प्रमुख लाल बहादुर महताराले बताए । राहत वितरण गरेकोमा सेभ द चिल्ड्रेन र पाँचतारा युवा संरक्षण मञ्चलाई नगरप्रमुख महताराले धन्यवाद दिएका छन् । उनले भने, विपतको बेला साँचिकै अफ्ठयारोमा परेका छेडागाड नगरपालिकाका अति विपन्न तथा संकटासन्न परिवारलाई अवसर परियोजना गरेको सहयोग अविश्मरणीय छ । यस्तो बेलाको सहयोग ति परिवार र नगरपालिकाले कहिल्यै विर्सने छैन । दाताहरुलाई हृदय देखि धन्यवाद छ । स्वास्थ्यमापदण्ड पालना गरेर नगरपालिका र वडाका जनप्रतिनिधि मार्फत करीव तीन साता लगाएर राहत बितरण गरेको गरिएको परियोजनाले जनाएको छ ।"
प्रतिनिधिसभा जोगाउन जनमत सिर्जना गर्न सभामुखलाई सुझाव,"काठमाडौं : सभामुख अग्निप्रसाद सापकोटालाई संविधानको परिधिभित्र रही प्रतिनिधिसभा जोगाउने भूमिकामा जनमत सिर्जना गर्ने कार्यमा केन्द्रित रहन सुझाव दिइएको छ। संविधानको धारा ७६ (५) बमोजिम नयाँ सरकार नभएपछि यही जेठ ८ गते प्रतिनिधिसभाको विघटनसँगै मुलुकमा उत्पन्न राजनीतिक परिस्थिति र निकासका लागि खेल्न सकिने कानुनी र सवैधानिक भूमिकाबारे सभामुख सापकोटाले गरेको परामर्शमा सहभागी संविधानविद् र कानून व्यवसायीले सदनलाई बचाउन सक्रियताका साथ जनतमत निर्माणमा अग्रसर हुन सुझाव दिएका हुन्। वरिष्ठ अधिवक्ता एवं राष्ट्रियसभा सदस्य राधेश्याम अधिकारीले सभामुख सदनको प्रमुख र अभिभावक हुनुका नाताले सदन जोगाउने भूमिमा जनमत सिर्जना गर्न केन्द्रित हुन सुझाव दिए। अदालतसमक्ष बहुसङ्ख्यक सांसदले शशरीर उपस्थित भई संसद चलाउन माग गरिरहेको अवस्थामा संसद जीवित छ र रहन्छ भन्ने सन्देश दिएको छ, अधिकारीले भने, कोरोना सङ्क्रमणका कारण हिँडडुल गर्न निषेध गरिएको बेला चुनावको कल्पना आफैँमा मजाकको विषय बनेको छ। सवैधानिक कानूनका ज्ञाता डा भीमार्जन आचार्यले ससदले समयमै रोक्न पर्याप्त ठाउँ रहेकामा संसद र प्रतिपक्ष मुकदर्शक भएकै कारण सविधान उलङ्घनका घटना दोहरिएको धारणा व्यक्त गरे। प्रधानमन्त्रीबाट भएका निर्णयलाई एकतर्फ असवैधानिक भन्ने अर्कोतर्फ प्रतिपक्षले स्वीकार्दै खुरुखुरु भाग लिने काम ठिक थिएन। जसको परिणाम अहिलेको परिस्थिति उत्पन्न गर्न बल पुयाएको हो, आचार्यले भने, सदन पुनःस्थापना नभएसम्म सभामुखको अहिलेको अवस्थामा कुनै भूमिका छैन। वरिष्ठ अधिवक्ता एवं नेपाल बार एशोसिएसनका पूर्वाध्यक्ष शम्भु थापाले विश्वकै वैज्ञानिक पद्धति अपनाएर संविधानसभाले बनाएर जारी गरिएको संविधानको आधारभूत संरचनाका रुपमा रहेको सदनलाई सवैधानिक प्रक्रिया र विधि पुरा नगरी कसैले चाहेर मात्र अन्त्य हुन नसक्ने धारणा व्यक्त गरे। आवश्यक परेमा अदालतले जनमत परीक्षण गर्न सक्छ। स्वतन्त्र न्यायालय र निष्ठावान न्यायाधीशबाट गणतन्त्रको मुख्य उपलब्धीका रुपमा रहेको जनप्रतिनिधिमूलक संस्था सदनलाई जीवित तुल्याउने र स्थायित्व प्रदान गर्ने विषयमा महत्वपूर्ण निर्णय हुने नै छ, उनले भने, संवैधानिक जिम्मेवारी आधारमा आवश्यक परे तयार छु भन्ने अवस्थामा सभामुख तयारी बस्नुपर्छ। अधिवक्ता टीकाराम भट्टराईले प्रधानमन्त्रीबाट संविधान उलङ्घन भएको जिकिर गर्दै सभामुखले संविधानवाद र जनताको सर्वोच्चताको जगेर्ना गर्ने कार्यमा संविधानबाहिर जान र संविधानले दिएको अधिकार गर्दिनँ भन्न नमिल्ने धारणा व्यक्त गरे। गत पुस ७ गते विघटन गरेको सदनका सन्दर्भमा अदालतले फागुन ११ को फैसलामा कसैको लहडका भरमा विघटन हुन सक्दैन भनी स्पष्ट व्याख्या गरेको छ, भट्टराईले भने, अदालतले त्यो भनिसकेको अवस्थामा सदनलाई कसैले विघटन गर्न सक्दैन। हरेक जेठ १५ गते दुवै सदनको संयुक्त बैठकमा बजेट र नीति तथा कार्यक्रम पेश गर्नै पर्ने परिकल्पनाले पनि अधिवेशन नबसेको हो, सदन जीवित छ भन्ने संकेत गर्छ। संविधानको अधिनमा रही काम कारवाहीलाई अघि बढाउन सभामुखलाई पूर्ण अधिकार रहेको जनाउदै उनले अहिलेको अवस्थामा प्रतिनिधिसभाको बैठक बोलाउन सभामुखले राष्ट्रपतिलाई सिफारिश गर्न सविधानले कही कतै रोकेको अवस्था नरहेको धारणा व्यक्त गरे। नेपाल कानून समजका अध्यक्ष एवं पूर्वमुख्य सचिव तीर्थमान शाक्यले आर्थिक वर्षको अन्त्य आउन अझै डेढ वर्ष बाँकी रहेकाले प्रतिनिधिसभा विघटन भएको अवस्थामा अध्यादेश मार्फत जेठ १५ गते बजेट ल्याउन नहुने तर्क गरे। वरिष्ठ अधिवक्ता रमण श्रेष्ठले अदालतले एकपटक पुनःस्थापना गरिसकेपछि राजनीतिक दल र सांसदले प्रभावकारी भूमिका नखेलेका कारण अहिलेको अवस्था आएको बताए। एक जना व्यक्ति र दल विशेषकारण तोकिएको आयु समाप्त नहुदै लोकतन्त्रको मर्म र भावनाविपरित सबैको अधिकार खोस्ने काम गरिएको छ, लोकतन्त्रको सुरन्दर पक्षका रुपमा रहेका कार्यपालिका, व्यवस्थापिका र न्यायापालिकाको अधिकार खोस्ने र आफू प्रयोग गर्ने भइरहेको छ, उनले भने, यस्तो अवस्थामा ससदलाई जीवित तुल्याउन र गरिमा बढाउन सभामुखबाट जनमतका लागि सक्रियाता बढाउनुपर्यो। वरिष्ठ अधिवक्ता प्रेमबहादुर खड्काले कोरोनाले अहिले मुलुकमा महामारी भएकाले चुनावमा जाने कुराले जनहित नगर्ने मात्र नभई, उम्मेदवार र राजनीतिक दलप्रति नकारात्मक भावना पैदा हुनेतर्फ सरकार र सबै राजनीतिक दलले हेक्का राख्नुपर्ने बताए। अधिवक्ता रक्षा बस्यालले जनताको स्वास्थ्यहितको विषयलाई सर्वोपरी राखेर अहिले निर्वाचनमा जानेनजाने विषयमा विश्लेषण गर्न आवश्यक रहेको बताइन्। छलफलमा संविधानविद् डा चन्द्रकान्त ज्ञवाली, गोविन्द वन्दी र रामनारायण विडारीले नेपाली जनताले लामो सङ्घर्ष, बलिदान र आन्दोलनको उपलब्धीकारुपमा प्राप्त संविधान र लोकतन्त्रलाई सुदृढ तुल्याउन लाग्नुपर्नेमा जोड दिए। रासस"
पत्रकार चौधरीमाथि दुर्व्यवहार,बर्दिबास : एपीवान टेलिभिजनका महोत्तरी संवाददाता नवीन चौधरीको संचार सामग्री नियन्त्रणमा लिएर सशस्त्र प्रहरीका भूतपूर्व घुमुवा संजीवकुमार रायले फुटेज डिटिल गरेर दुर्व्यवहार गरेका छन्। जलेश्वर नगरपालिका ५ स्थित पतैलीमा गुणस्तरहिन सडक ढलान गरेको भिडियो खिचेका पत्रकार चौधरीको उपभोक्ता समितिका अध्यक्षसमेत रहेका रायले मोवाइल खोसेर सामग्री डिलिट गरेका हुन्। सुनयना देवीको घरदेखि विनोद मण्डलको घरसम्म बुधबार राति सडक ढलान गरिएको थियो। बिहीबार बिहानै सडक भत्किएपछि पत्रकार चौधरीले त्यो सकडकको भिडियो र फोटो खिँचेका थिए। पत्रकार चौधरीमाथि उपभोक्त समितिका अध्यक्ष रायले संचार सामग्री नियन्त्रणमा लिएर फोटो र भिडियो डिलिट गरिदिएको घटनाको नेपाल पत्रकार महासंघ महोत्तरी शाखाले निन्दा र भत्सर्ना गरेको छ। महासंघ महोत्तरी शाखाका सचिव राजकरण महतोले प्रेस विज्ञप्ति जारी गर्दै समाचारका विषयमा असहमति भए त्यसको कानुनी उपचारको बाटो हुँदाहँुदै पत्रकारमाथि हातपातको घटना महासंघलाई स्वीकार्य नभएको उल्लेख गरेका छन्। महासंघले रायले गरेको दुरव्यवहारको निन्दा गर्दै घटनामा संलग्न उनलाई तुरुन्त पक्राउ गरेर आवश्यक कानुनी कारबाहीको दायरामा ल्याउन माग गरेको छ। पत्रकार र पत्रकारिताको सुरक्षाको प्रत्याभूति गराउन प्रशासनसँग नेपाल पत्रकार महासंघ महोत्तरी शाखा मागसमेत गरेको छ।
देउवाले गरे मल्लको निधनप्रति दुःख व्यक्त,"काठमाडौं : नेपाली कांग्रेसका सभापति शेरबहादुर देउवाले सुदूरपश्चिम प्रदेशका पहिलो प्रदेश प्रमुख मोहनराज मल्लको निधनप्रति दुःख व्यक्त गरेका छन् । मल्लको काठमाडौँस्थित निदान अस्पतालमा उपचारका क्रममा बुधबार निधन भएको हो । सभापति देउवाले बिहीबार शोक विज्ञप्तिमार्फत पार्टीका नेता, पूर्वप्रदेश प्रमुख, समाजसेवी, असल, वौद्धिक एवं शालिन व्यक्तित्वका धनी मल्लको असामयिक निधनको खबरले दुःखी बनाएको उल्लेख गरेका छन्। देउवाले मल्लप्रति श्रद्धाञ्जलि अर्पण गर्दै शोक सन्तप्त परिवारजनमा पार्टी र आफ्ना तर्फबाट समवेदना प्रकट गरेका छन्।"
दाङमा जीप दुर्घटना हुँदा चारजना घाइते,"दाङ : दाङमा जीप दुर्घटना हुँदा चारजा घाइते भएका छन्। बेनीबाट कपुरकोटका लागि छुटेको जीप तुलसीपुर १८ वेल्झुण्डीमा दुर्घटना भएको हो । १२ जना यात्रुसहित बेनीबाट कपुरकोट जाँदै गरेको रा १ज ५१५ नम्बरको जीप बिहीबार तुलसीपुर १८ रङ्गशाला नजिकै दुर्घटनामा परेको प्रहरीले जनाएको छ। जीप दुर्घटनामा परी ललित विक, गगन बाँठा, सन्तोष विक र दोर्ण विक घाइते भएका छन। घाइतेमध्ये सन्तोष विक र दोर्ण विकलाई गम्भीर चोट लागेको छ । घाइतेहरु सबै कपुरकोट गाउँपालिकका रहेको प्रहरीले जानकारी दिएको छ । साथै घाइतेको राप्ति प्रादेशिक अस्पताल तुलसीपुरमा उपचार भइरहेको छ ।"
बारपाकमा भयाबह बन्दै कोरोना : गाउँपालिकाले माग्यो प्रदेश र संघीय सरकारसँग सहयोग,"गोरखा : एघार सय घरधुरी एकैठाउँमा रहेको गोरखाको बारपाकमा कोरोना संक्रमण दर अनियनिन्त्रत रुपमा बढेको छ । एकै गाउँमा दुई दिनमै छजनासहित दुई सातामा १२ जनाको मृत्यु भएको छ ।मृतक सबैमा कोरोनासँग मिल्दोजुल्दो लक्षण देखिएको स्थानीयबासी बताउँछन् । गाउँमा कोरोना संक्रमण दर तीब्र गतिमा बढिरहँदा स्थानीयबासीले परीक्षण गर्न मानेका छैनन् । बाक्लो बस्ती रहेको गाउँमा महामारी फैलिएकोप्रति प्रदेश तथा संघ सरकारले पनि उचित ध्यान नदिएपछि गाउँपालिकाका अध्यक्ष विष्णु भट्टले विज्ञप्ति जारी गरी सहयोगको अपिल गरेका छन् । बारपाकको अवस्था गाउँपालिका एक्लैले थेग्न नसक्ने रहेको अध्यक्ष भट्टले विज्ञप्तिमा खुलाएका छन् । 'तत्काल यहाँ प्रदेश र संघीय सरकारले चिकित्सक सहितको टोली पठाउनुपर्छ, उनले भने, सिङ्गो गाउँभरि कोरोनासँग लक्षण मिल्दोजुल्दो बिरामी रहेकाले तत्काल यहाँ चिकित्सकसहितको टोली आवश्यक छ ।' यहाँका स्थानीयबासीलाई रोग परीक्षण गर्न, स्वास्थ्य सुरक्षाको मापदण्ड पालना गर्न काउन्सिलिङ गर्नुपर्छ । बिरामीलाई घरघरमा गएर जाँच गर्ने, उपचार गर्ने, औषधि वितरण गर्ने काम यथाशीघ्र गर्नुपर्नेछ, अध्यक्ष भट्टले भने, यसका लागि गाउँपालिका पनि तयार छ । गाउँपालिकासँग भएको जनशक्ति र क्षमताले त्यहाँको भयावह अवस्था धान्न नसक्ने बताउँदै उनले सचेतनाका कार्यक्रमसहित जानुपर्ने बताए । अहिले बारपाकमा करिब एक हजार भन्दा बढीमा रुघाखोकी र ज्वरोको मिल्दोजुल्दो लक्षण देखिएको छ । तत्काल उपचार नगराउने हो भने ठूलो संख्यामा मानवीय क्षति हुने भन्दै उपचारमा ध्यान केन्द्रित गर्न र सहयोग गरिदिन अध्यक्ष भट्टले अपिल गरेका छन् ।"
भारतमा रोकिएन आँधी: लाखौँ मानिस विस्थापित,नयाँदिल्ली: घातक आँधीवेहरीका कारण भारतको पश्चिम बंगाल सहित विभिन्न स्थानमा ठूलो क्षति पुगेको छ । बुधबार कम्तिमा ९ जनाको मृत्यु भएको छ । भारतीय मौसम विभागका अनुसार यास आँधीका कारण ९ जनाको मृत्यु भयो । साथै पश्चिम बंगालका विभिन्न स्थानबाट ५० हजार मानिसलाई सुरक्षित स्थानतर्फ सारिएको छ । यहाँका ११०० गाउँ डुबानमा परेको बताइएको छ । यस आँधी अझै १२ घण्टासम्म आउनसक्ने भारतीय मौसम विभागले जनाएको छ । ओडिसामा भने भारी वर्षाका कारण १२० वटा गाउँ डुबानमा परेका छन् । र आँधीबाट बच्न यहाँका बासिन्दा पनि सुरक्षित स्थानतर्फ भागेका छन् । यस्तै यास आँधीकै कारण झारखण्डमा ८ लाख जति प्रभावित स्थानीयहरुलाई सुरक्षित स्थानतर्फ सारिँदैछ । वैज्ञानिकहरुका अनुसार जलवायु परिवर्तनका कारण बंगालको खाडी र अरेबिक सागरको पानी तातिएसँगै यस क्षेत्र आसपासको मौसम बिग्रिएको हो । साथै चक्रवातको आकारमा आएको तिब्रता मौसम परिवर्तनको कारण हुनसक्ने विज्ञहरुको भनाइ छ । यद्यपि यसबारे थप अध्ययन आवश्यकता रहेको भारतको मौसम विभागका निर्देशक डा मृत्युन्जय मोहपात्राले बताए । मोहपात्राका अनुसार हरेक वर्ष बंगालको खाडी र अरेबिक सागरमा पाँचवटा चक्रवात विकास भइरहेका छन् । कोरोनाभाइरस संक्रमणको नयाँ लहर सामना गरिरहेको भारतका विभिन्न स्थानमा आँधीको असर अझै रोकिएको छैन । यसअघि गुजरातमा पनि ताउते आँधीका कारण धनजनको क्षति भएको थियो ।
अन्नपूर्णकर्मी आचार्यलाई धम्क्याएको घटनाप्रति महासंघको ध्यानाकर्षण,"काठमाडौं : अन्नपूर्ण पोस्ट्का सुनसरी संवाददाता रत्नप्रसाद आचार्यलाई समाचारको विषयलाई लिएर धम्की दिएकोप्रति नेपाल पत्रकार महासंघले आपत्ति जनाएको छ। बिहीबार विज्ञप्ति सार्वजनिक गर्दै महासंघका महासचिव रोशन पुरीले समाचारको विषयलाई लिएर पत्रकार आचार्यलाई विभिन्न संगठनले धम्की दिएकोप्रति ध्यानाकर्षण भएको बताएका हुन्। प्रकाशित समाचारको विषयलाई लिएर अन्नपूर्ण पोस्ट्का सुनसरी सम्वाददाता रत्नप्रसाद आचार्यलाई लक्षित गरी विभिन्न संघ संगठनले विज्ञप्ति निकालेर धम्क्याएको घटनाप्रति नेपाल पत्रकार महासंघको गम्भीर ध्यानाकर्षण भएको छ, महासचिव पुरीले सार्वजनिक गरेको विज्ञप्तिमा भनिएको छ। अन्नपूर्णमा केही दिनअघि प्रकाशित सर्दु जलाधार १८२ विघा जग्गा फिर्ता शीर्षक समाचारलाई लिएर धम्क्याएको भन्दै महासंघले आपत्ति जनाएको हो। समाचारलाई लिएर पत्रकार आचार्यलाई अपमानजनक शब्द प्रयोग गरी ती संघ संगठनले विज्ञप्ति निकालेर पत्रकारलाई कारबाही गर्ने र सामाजिक वहिष्कार गर्ने भन्दै धम्क्याएका थिए, विज्ञप्तिमा भनिएको छ। प्रकाशित समाचारप्रति चित्त नबुझे या गुनासो भए त्यस उपर कानुनी प्रक्रिया जान सकिने प्रावधान हुँदाहुँदै पत्रकारलाई यस किसिमले धम्की दिनु निन्दनीय र प्रेसविरोधी काम भएको विज्ञप्तिमा उल्लेख गरिएको छ। महासंघले पत्रकारलाई धम्की दिनेलाई तत्काल पहिचान गरी कानुनी दायरामा ल्याउनसमेत माग गरेको छ। समाचार प्रकाशित भएकै नाममा पत्रकार आचार्यलाई धम्की दिएकोप्रति आपत्ति जनाउँदै यसअघि पत्रकार महासंघ, सुनसरी शाखा, नेपाल खेलकुद पत्रकार मञ्च जिल्ला समन्वय समिति सुनसरी, एमाले अध्यक्ष केपी ओली र माधव नेपाल निकट पत्रकार संगठन प्रेस चौतारीका दुवै संगठनलेसमेत विज्ञप्ति सार्वजनिक गरेका छन् ।"
कंगोमा ज्वालामुखी विस्फोटको खतरासँगै सिंगो सहर खाली गरिँदै,कंगो: कंगोमा ज्वालामुखी विस्फोट हुने त्राससँगै गोमा सहरका दसौँ हजार मानिसलाई सुरक्षित स्थानतर्फ सारिएको छ । नइरागोङ्गो ज्वालामुखीपछि श्रृंखलावद्ध रुपमा अर्को ज्वालामुखी विस्फोट हुने चेतावनी दिइएपछि बिहीबार सहर नै खाली गर्न लगाइएको हो । भूगर्भ विदहरुका अनुसार गोमाको सहरी क्षेत्रको मुनि किभु लेकतर्फ म्याग्मा विस्तार हुँदै आइरहेको छ । जसले गर्दा उक्त ज्वालामुखी विस्फोट हुँदा ठूलो जनधनको क्षति हुनसक्ने भएकाले सहरबासीलाई अन्यत्र सारिएको हो । उक्त ज्वालामुखी चेतावनीको समय नै नपाइकन छिट्टै विस्फोट हुनसक्ने भन्दै यसबाट बच्न छिट्टै सुरक्षित स्थानतर्फ जानुपर्ने बताएका हुन् । तर शान्तिपूर्ण र हतार नगरिकन सुरक्षित स्थानतर्फ जानुपर्ने भन्दै सरकारी अधिकारीहरुले स्थानीयहरुलाई सुझाव दिएका छन् । स्थानीयहरुलाई अत्यावस्यक वस्तु मात्रै आफूसँग लिएर सुरक्षित स्थानतर्फ जान उनीहरुको सुझाव छ । यससँगै गोमा सहरका बासिन्दाहरु सुरक्षित स्थानको खोजीमा छिमेकी देश रुवान्डाको सीमास्थल तर्फ जान थालेका छन् ।
पीचहुँदै अर्घा दरबार जाने सडक,"सन्धिखर्क : अर्घाखाँचीको पर्यटकीय तथा धार्मिकस्थल अर्घा दरबार जाने मोटरबाटो पीच हुन थालेको छ । अर्घा अग्लो पहाडको थुम्कोमा अवस्थित प्राकृतिक, सांस्कृतिक, ऐतिहासिक तथा पूरातात्विक महत्व बोकेको रमणीय थलो हो । बाइसे चौबिसे राज्यका समयमा राजकाज चलाउने स्थानको रुपमा रहेको यहाँ हाल महाकाली मन्दिर, दरबार रहेका छन् । पन्ध्रौं शताब्दीदेखि अस्तित्वमा रहेको यो मन्दिरमा विजयादशमीको पूर्णिमाको दिन विशेष मेला लाग्छ । गौतम बुद्धको जन्मस्थल लुम्बिनी तथा धार्मिक तीर्थस्थल सुपा देउरालीमा आएका पर्यटकलाई अर्घा दरबारमा लैजानका लागि सन्धिखर्क नगरपालिकाको पहलमा सडक पीच हुन थालेको हो । अर्घा दरबार बाइसे चौबिसे राज्यको राज दरबार हो । यहाँ राजाले राज्य गर्दथे । पाल्पा एकिकरणसँगै नेपाल राज्यमा एकिकरण भएको यो स्थानबाट हिम श्रृंखलहरु समेत हेर्न सकिन्छ । लुम्बिनी तथा सुपा देउरालीमा आएका धार्मिक पर्यटकलाई सन्धिखर्क बजारहुँदै अर्घा दरबारमा लैजाने उदेश्यले सडक पीच गर्न थालिएको सन्धिखर्क नगरपालिकाका नगर प्रमुख कमल प्रसाद भुसालले बताए । चुत्राबेसीबाट धरम्पानी मिनीकोटहुँदै अर्घा भगवती जाने बाटोको निर्माण स्थलमा गइ अनुगमन गरिएको छ । सन्धिखर्क नगरपालिकाका नगर प्रमुख कमल प्रसाद भुसाल, उपप्रमुख ठाकुर कुमार विक, प्रमुख प्रशासकीय अधिकृत नारायण अर्याललगायतको टोलीले अनुगमन गरेको हो । स्थानीय सरकार बनेसँगै चहलपहल कम भएको सन्धिखर्क बजारमा चहलपहल ल्याउनका दागि पनि अर्घा दरबार र भगवती मन्दिरमा विभिन्न कामहरु भइरहेका छन् । नेपालमै सबै भन्दा ठूलो देवी भगवती मन्दिरको मूर्त राख्नकालागि पनि काम सुरु भइरहेको सन्धिखर्क नगरपालिकाका नगर उपप्रमुख ठाकुर कुमार विकले बताए । अर्घा भगवती मन्दिरमा अहिले देवी भगवतीको मुर्ति राख्न सन्धिखर्क नगरपालिका लागि परेको छ । एक करोड भन्दा बढी लागतमा उक्त मुर्ति राख्न थालिएको सन्धिखर्क नगरपालिकाका नगर प्रमुख कमल प्रसाद भुसालले बताए। पन्ध्रौंसोह्रौं शताब्दीमा अस्तित्वमा रहेको अर्घा राज्यमा जिल्ला राईका सन्तानले राज्य गरेका थिए । राईबाट शाह, शाहीको रुपमा चिनिने यहाँका राजाले सामरिक सुरक्षित क्षेत्र चयन गरी पहाडको थुम्कोमा राजधानी बनाइ शक्तिपीठको स्थापना गरेका थिए ।"
"ओरालो लाग्दैछ कोरोना ग्राफ : २४ घन्टामा ७ हजार बढी कोरोनामुक्त, ६९३९ संक्रमित",काठमाडौं : २० हजार ९९२ नमूना परीक्षण गराउँदा ६ हजार ९३९ जनामा कोरोना संक्रमण देखिएको छ। २० हजार ४१४ पीसीआर र ५७८ एन्टिजेन विधिबाट परीक्षण गराएका नमूनामध्ये ६ हजार ९३९ जनामा कोरोना पुष्टि भएको स्वास्थ्य मन्त्रालयले जनाएको छ। यस्तै पछिल्लो २४ घन्टामा ७ हजार २२६ जना कोरोनामुक्त भएका छन्। मन्त्रालयका अनुसार बिहीबार कोरोनाबाट १०६ जनाको मृत्यु भएको छ। यो सहित नेपालमा कोरोनाबाट मृत्यु हुनेको संख्या ६ हजार ९५१ पुगेको छ। हाल १ लाख १६ हजार ४७६ जना कोरोनाका सक्रिय संक्रमित रहेको मन्त्रालयले जनाएको छ।
कोरोना संक्रमित वडाध्यक्ष सिगुको निधन,"फिदिम : पाँचथरको हिलिहाङ गाउँपालिका ४ का वडाध्यक्ष सिरिशिगुको कोरोना संक्रमणबाट निधन भएको छ। झापाको बी एण्ड सी अस्पतालमा उपचार गराइरहेका सिगुको बिहीबार बिहान अस्पतालमै निधन भएको हिलिहाङ गाँउपालिकाका अध्यक्ष भवानी लिङदेनले जानकारी दिए। वडाध्यक्षको निधन भएको कुरा आज बिहान अस्पतालले पुष्टि गरेका छ, लिङदेनले भने, अत्यष्टिको लागि प्रक्रिया पुरा गर्ने काम भइरहेको छ। सिगुलाई झापामै अनत्यष्टि गर्ने गयारी गरिएको उनले बताए। यो सँगै पाँचथरमा कोरोना संक्रमणबाट निधन हुनेको संख्या तीन पुगेको छ।"
प्रतिनिधिसभा विघटनविरुद्धका मुद्दामा सुनुवाइ जारी,"काठमाडौं : सर्वोच्च अदालतमा प्रतिनिधिसभा विघटनविरुद्ध दायर भएका रिट निवेदनमाथि सुनुवाइ जारी छ । प्रधानन्यायाधीश चोलेन्द्रशम्शेर जबराका एकल इजलासमा सुनुवाइ सुरु भएको हो । सर्वोच्च अदालतमा प्रतिनिधिसभा विघटनसम्बन्धी ३० रिट निवेदन दर्ता भएका छन् । अन्तरिम आदेशमा माग गरिएका १९ रिट निवेदनको सुनुवाइ आजदेखि हुने छ । संवैधानिक इजलासमा परेको ११ निवेदनमाथिको सुनुवाइ भने शुक्रबारदेखि हुनेछ । निवर्तमान प्रतिनिधिसभाका सदस्य १४६ सहितका २६ रिट निवेदन संसद् पुनःस्थापन गर्नुपर्ने पक्षमा छन् । प्रतिनिधिसभामा आफ्नो बहुमतको आधार पेश गरेका प्रधानमन्त्री ओलीलाई नै पुनः नियुक्ति गर्नुपर्ने माग गर्दै अधिवक्ता धनजीत बस्नेत, कृष्ण भण्डारी, राजाराम घिमिरेलगायतले छुटाछुटै चार रिट निवेदन दर्ता गराएका छन्। प्रधानमन्त्री ओलीलाई नै पुनः प्रधानमन्त्रीमा नियुक्ति र निर्धारित समयमै निर्वाचन गराउनुपर्ने माग राखी भएको रिट निवेदनमा नेपालको संविधानको धारा ७६ ९५० बमोजिम प्रतिनिधिसभाको विश्वासको मत प्राप्त गर्ने ठोस आधार नदेखिएकाले पुनः प्रधानमन्त्री पदमा नियुक्ति गर्न मिलेन भन्ने राष्ट्रपतिको यही जेठ ७ गतेको निर्णय राजनीतिक दलसम्बन्धी ऐन, २०७३ विपरीत भएको उल्लेख छ । रिट निवेदनमा उक्त ऐनमा भएको व्यवस्था विपरीत प्रधानमन्त्री ओलीलाई पुनः प्रधानमन्त्री नियुक्ति गर्न नसक्ने भनी निर्णय गर्नु संविधानको मर्म र भावना विपरीत पनि भएको उल्लेख गर्दै सो निर्णय बदर गरी नेकपा९एमाले० संसदीय दलका नेता ओलीलाई पुनः प्रधानमन्त्रीमा नियुक्त गर्न माग गरिएको छ । कांग्रेस सभापति शेरबहादुर देउवा, नेपाल (९माओवादी केन्द्र) का अध्यक्ष पुष्पकमल दाहाल प्रचण्ड, नेकपा (एमाले) का तत्कालीन नेता माधवकुमार नेपाल, जनता समाजवादी पार्टी नेपालका अध्यक्ष उपेन्द्र यादव र राष्ट्रिय जनमोर्चाकी दुर्गा पौडेलसहित १४६ निवर्तमान सांसदले भने प्रतिनिधिसभा पुनःस्थापना गरी कांग्रेस सभापति देउवालाई प्रधानमन्त्री बनाउनुपर्ने माग गरेका छन्। प्रतिनिधिसभा पुनःस्थापना गरी नेपालको संविधानको धारा ७६ ९५० बमोजिम नेपाली कांग्रेसका नेता देउवालाई प्रधानमन्त्री नियुक्त गर्न आदेशको माग गरी निवर्तमान सांसदले रिट निवेदन दर्ता गर्नुभएको छ भने बाँकी रिट निवेदनमा प्रतिनिधिसभा विघटन गर्नु असंवैधानिध भएकाले पुनःस्थापनाको माग गरिएको छ । मन्त्रिपरिषद्को यही जेठ ८ को सिफारिसमा प्रतिनिधिसभा विघटन गरी आगामी कात्तिक २६ र मंसिर ३ गते मध्यावधि निर्वाचन तोक्ने गरी राष्ट्रपतिले यही जेठ ८ गतेको निर्णय बदर गरी असंवैधानिक र गैरकानूनी घोषित गर्न माग ती निवेदनमा गरिएको छ । रिट निवेदनमा भनिएको छ, 'असंवैधानिक रुपमा विघटन भएको प्रतिनिधिसभालाई पुनःस्थापना गरी प्रतिनिधिसभाको सदस्यको हैसियतले संविधानको धारा ७६ ९५० बमोजिम प्रधानमन्त्री नियुक्तिको लागि म निवेदक शेरबहादुर देउवाले राष्ट्रपतिसमक्ष पेश गरेको मिति २०७८ जेठ ७ गतेको विश्वासको आधारमा निवेदकमध्येका मलाई प्रधानमन्त्री नियुक्त गर्नू ।'"
प्रतिनिधिसभा विघटनविरुद्ध सबै रिटको सुनुवाइ संवैधानिक इजलासमा,"काठमाडौं : संसद् विघटनसम्बन्धी सबै रिटको सुनुवाइ संवैधानिक इजलासमा हुने भएको छ। बिहीबार प्रधानन्यायाधीश चोलेन्द्रशम्शेर राणाको एकल इजलासले संसद् विघटनसम्बन्धी १९ वटा रिट संवैधानिक इजलासमा पठाउने आदेश दिएसँगै सबै रिटको सुनुवाइ संवैधानिक इजलासमा हुने भएको हो । प्रधानन्यायाधीश राणाले संवैधानिक इजलासमा पठाएका सबै रिटमा राष्ट्रपति कार्यालय शीतल निवासलाई विपक्षी बनाइएको छ। संसद् विघटनसम्बन्धी ११ वटा मुद्दा यसअघि नै संवैधानिक इजलासमा दर्ता भइसकेका छन् । संसद् विघटनसम्बन्धी रिटमा संवैधानिक इजलासमा शुक्रबारका लागि पेशी तोकिएको छ । अब ती सबै ३० वटा मुद्दाको सुनुवाइ भोलि अर्थात् शुक्रबार संवैधानिक इजलासमा हुने सर्वोच्च अदालतले जनाएको छ। यसअघि पाँच गठबन्धनका १४६ जना सांसदले नेपाली कांग्रेसका सभापति शेरबहादुर देउवालाई प्रधानमन्त्री नियुक्ति र प्रतिनिधिसभा पुनर्स्थापना गर्न परमादेश माग गर्दै सर्वोच्च अदालतमा रिट दर्ता गरेका छन् । प्रधानमन्त्री केपी शर्मा ओलीको सिफारिसमा राष्ट्रपति विद्यादेवी भण्डारीले संसद् विघटन गरी मध्यावधी निर्वाचनको मिति पनि तोकिसकेकी छन्। संसद् विघटन असंवैधानिक भन्दै ३० वटा रिट सर्वोच्चमा दायर भएका छन्। यसअघि पनि प्रधानमन्त्री ओलीले पुस ५ गते संसद् विघटन गरेर चुनावमा जाने निर्णय गरेका थिए। तर कदमलाई सर्वोच्चले फागुन ११ गते बदर गर्दै संसद् पुनःस्थापना गरिदिएको थियो। सर्वोच्चको संवैधानिक इजलासमा करिब डेढ महिना बहस भएको थियो। विघटन भएको संसद् पुनर्स्थापनाका लागि विपक्षीहरूले आन्दोलनसमेत गरेका थिए। अन्ततः प्रतिनिधिसभा विघटन पाँच दलका शीर्ष नेतासहित १४६ सांसदले दर्ता गराए रिट : विघटन खारेजी, देउवालाई प्रधानमन्त्री प्रतिनिधिसभा विघटनविरुद्ध परेका ३० रिटको पेसी बिहीबार र शुक्रबारलाई तोकियो १९ रिटको सुनुवाइ प्रधानन्यायाधीशको एकल इजलासमा : के आजै आउँला त परमादेश ?"
मतदाता प्रभावित पार्ने बजेट नल्याउन पूर्वप्रमुख निर्वाचन आयुक्तको संयुक्त अपील,"काठमाडौं : निर्वाचन प्रभावित पार्नेगरी बजेट नल्याउन पूर्वप्रमुख निर्वाचन आयुक्तले अपील गरेका छन् । बिहीबार बिहान पाँचजना पूर्वप्रमुख निर्वाचन आयुक्तले विज्ञप्ति सार्वजनिक गर्दै यस्तो अपील गरेका हुन् । पूर्वप्रमुख निर्वाचन आयुक्त सूर्यप्रसाद श्रेष्ठ, भोजराज पोखरेल, नीलकण्ठ उप्रेती, डा अयोधिप्रसाद यादव र दोलखबहादुर गुरुङले निर्वाचन घोषणा भइसकेको अवस्थामा कामचलाउ भूमिकामा रहेको सरकारले बजेट ल्याउँदा मतदाता प्रभाव पार्ने खालका कार्यक्रम ल्याउनु नहुनेमा जोड दिएका हुन् । संयुक्त विज्ञप्तिमा बजेट ल्याउदा स्वच्छ, स्वतन्त्र एवम् निष्पक्ष निर्वाचनका लागि समान प्रतिस्पर्धाको सिद्धान्त भित्र रही मतदातालाई कुनै एक पक्षमा लाग्न प्रभाव पार्नेगरी लक्षित कुनै नयाँ कार्यक्रमका लागि बजेट विनियोजन नगर्न भनिएको छ । यस विषयमा निर्वाचन आयोगलेसमेत आफ्नो संवैधानिक दायित्वको ख्याल गरेर सम्बन्धित पक्षलाई सजग गराउनुपर्नेमा उनीहरुले जोड दिएका छन् । २०७८ कात्तिक, मंसीरमा प्रस्तावित प्रतिनिधिसभाको निर्वाचन गराउने भूमिकामा रहेको वर्तमान कामचलाउ सरकारले आगामी आर्थिक वर्षको बजेट ल्याउदा स्वच्छ, स्वतन्त्र एवम् निष्पक्ष निर्वाचनका लागि समान प्रतिस्पर्धाको सिद्धान्त भित्र रही मतदातालाई कुनै एक पक्षमा लाग्न प्रभाव पार्नेगरी लक्षित कुनै किसिमका नयाँ नीति कार्यक्रम वा बजेट विनियोजन नगर्न सरकारको ध्यानाकर्षण गर्दछौं, संयुक्त विज्ञप्तिमा भनिएको छ, साथै, यस विषयमा आफ्नो संवैधानिक दायित्वको ख्यालगरी निर्वाचन आयोगले सम्बद्ध पक्षलाई समयमै सजग गराउनेछ भन्ने हामीले विश्वास लिएका छौं। प्रतिनिधिसभा विघटन भइसकेकाले सरकारले अध्यादेशमार्फत बजेट ल्याउने तयारी गरेको छ । अर्थमन्त्री विष्णु पौडेलले शनिबार दिउँसो ४ बजे सिंहदरबारमा विशेष कार्यक्रमको आयोजना गरेर बजेट भाषण गर्दैछन् । संविधानको धारा ७६ (५) अनुसार शेरबहादुर देउवा र केपी ओलीले प्रधानमन्त्रीका पेश गरेको दाबी नपुगेको भन्दै राष्ट्रपति विद्यादेवी भण्डारीले जेठ ८ गते मध्यरातमा प्रतिनिधिसभा विघटन गरेर मध्यावधि चुनावको घोषणा गरेकी छन् । जेठ १५ मा बजेट ल्याउनुपर्ने संवैधानिक प्रावधान अनुसार संसद नभएको अवस्थामा सरकारले अध्यादेशमार्फत् बजेट ल्याउन लागेको हो ।"
नागरिकता अध्यादेश खारेजीको माग गर्दै सर्वोच्चमा रिट,"काठमाडौं : नागरिकता अध्यादेश खारेजीको माग गर्दै सर्वोच्च अदालतमा रिट दायर भएको छ। अविक्ता विष्णुकुमार गिरीले राष्ट्रपति कार्यालय शीतल निवासलाई विपक्षी बनाएर रिट दायर गरेका हुन्। बिहीबार दायर रिटको पेशी जेठ २१ गतेका लागि तोकिएको छ। अधिवक्ता गिरीले पेशीका लागि जेठ २१ गते बिहान १० बजेका लागि बोलाइएको जानकारी दिए। प्रतिनिधिसभा विघटन भएपछि राष्ट्रपति विद्यादेवी भण्डारीले नागरिकता अध्यादेश जारी गरेकी हुन्। त्यसको चौतर्फी विरोध भइराखेका बेला सर्वोच्च अदालतमा त्यसविरुद्ध रिट परेको हो। रिटमा परमादेशको माग गरिएको छ। जेठ ९ गते राष्ट्रपति भण्डारीले संविधानको धारा ११४ को उपाधारा (१) बमोजिम मन्त्रिपरिषद्को सिफारिसमा नेपाल नागरिकता (पहिलो संशोधन) अध्यादेश, २०७८ जारी गरेकी हुन्। प्रतिनिधिसभा भंग भएपछि संसदलाई छलेर अध्यादेश आएको भन्दै यसको विरोध भएको हो।"
भक्तपुरमा साढे ४० हजार बढीले लगाए भेरोसेलको दोस्रो मात्रा,"भक्तपुर : भक्तपुरका ४० हजार ६६१ जनाले कोरोना भाइरसविरुद्धको चिनियाँ खोप भेरोसेलको दोस्रो मात्रा लगाएका छन् । स्वास्थ्य कार्यालय भक्तपुरका अनुसार यहाँका ४ नपामा जारी खोप कार्यक्रमअन्तर्गत हालसम्म उक्त संख्याले भेरोसेलको दोस्रो मात्रा लगाएका हुन् । जसअनुसार सूर्यविनायक नपाका १२ हजार ४४५ जनाले भेरोसेल खोपको दोस्रो मात्रा लगाएको कार्यालयका प्रमुख कृष्ण मिजारले जानकारी दिए ।उनका अनुसार मध्यपुर थिमि नपाले ११ हजार ३१५ जनालाई दोस्रो मात्रा दिँदा भक्तपुर नपाले ९ हजार ९५२ जनालाई दिएको छ । चाँगुनारायण नपाले भने ६ हजार ९४९ जनालाई खोप दिइसकेको उनको भनाइ छ । प्रमुख मिजारले अझै भक्तपुरका ३ हजार ६४२ जनाले भेरोसेल खोपको दोस्रो मात्रा लगाउन बाँकी रहेको बताए । भक्तपुरका ४४ हजार ३०३ जनाले भेरोसेल खोपको पहिलो मात्रा लगाएका थिए, उनले भने, यस आधारमा ३ हजार ६४२ जनाले दोस्राृ खोप लगाउन बाँकी छ ।अहिले भक्तपुरका ४ नपामध्ये ३ वटा नपामा दोस्रो मात्राको खोप दिने कार्य भइरहेको छ । सूर्यविनायक नपाले खोप अभियान कार्यक्रम टुंग्याएको स्वास्थ्य कार्यालयले जनाएको छ । उसले जेठ ४ गतेदेखि दोस्रो मात्रा दिने खोप कार्यक्रम अघि बढाएको थियो । त्यस्तै मध्यपुर थिमि नपाले जेठ २, चाँगुनारायण नपाले जेठ ५ र भक्तपुर नपाले जेठ ६ गतेदेखि खोप कार्यक्रम अघि बढाएका थिए । भक्तपुरमा गएको वर्षको चैत २५ गतेदेखि वैशाख १६ गतेसम्म भेरोसेलको पहिलो मात्रा लगाउने खोप कार्यक्रम सञ्चालन गरिएको थियो । उक्त कार्यक्रममा १८ वर्षमाथिका जिल्लावासीलाई खोप दिइएको थियो । भक्तपुरमा हालसम्म कोरोना भाइरस संक्रमितको संख्या १९ हजार ८३ जना पुगेका छन् । जसमध्ये एकहजार ९१८ पुरुष र एकहजार ६७९ महिला गरी ३ हजार ५९७ जना सक्रिय संक्रमित रहेका छन् ।स्वास्थ्य कार्यालयका अनुसार भक्तपुरका २४५ जना संक्रमितको मृत्यु भएको छ । जसमा १६२ जना पुरुष र ८३ जना महिला रहेका छन् ।"
करको भार नपार्न आग्रह,"काठमाडौं : नेपाल उद्योग वाणिज्य महासंघ, नेपाल उद्योग परिसंघ र नेपाल चेम्बर अफ कमर्सले निजी क्षेत्रलाई करको भार नपार्ने गरी कानुन कार्यान्वयन गर्न स्थानीय तह, प्रदेश सरकार एवं संघीय सरकारलाई अनुरोध गरेको छ। महासंघका अध्यक्ष शेखर गोल्छा, परिसंघका अध्यक्ष सतिशकुमार मोर र चेम्बरका अध्यक्ष राजेन्द्र मल्लद्वारा जारी विज्ञप्तिमा स्थानीय तहमार्फत कार्यान्वयन हुने कर संकलनलाई प्रभावकारी र व्यवस्थित गर्न निजी क्षेत्रले आग्रह गरेको हो। संघीयता कार्यान्वयन सँगसँगै स्थानीय तह र प्रदेश सरकारमा हस्तान्तरण भएका राजस्व अधिकारका कार्यान्वयनमा भएका मनोरञ्जन कर, विज्ञापन कर, भूमि करजस्ता प्रत्यक्ष राजस्व संकलनका क्षेत्रमा अझै पनि समस्या रहेकाले त्यसलाई हटाउन राष्ट्रिय प्राकृतिक स्रोत तथा वित्त आयोग, अन्तरसरकारी वित्त परिषद्, प्रदेश परिषद् र नगरपालिका महासंघ तथा गाउँपालिका महासंघलाई निजी क्षेत्रले अनुरोध गरेको हो। करको दरमा एकरूपता हुनुपर्ने, स्थानीय तहहरूले ठेक्कामार्फत नभई आफैंले कर संकलन गर्नुपर्ने, कर संकलन गर्ने अधिकारीलाई करको विषयमा तालिम प्रदान गर्नुपर्ने आवश्यकता रहेकाले त्यसको व्यवस्थापन गर्न तीनै तहका सरकारहरूलाई गरिएको हो। हरेक स्थानीय तहका लागि कर संकलनका लागि कोड उपलब्ध गराउने र त्यसैको आधारमा बैंक खातामा जम्मा गराउने व्यवस्था गर्न निजी क्षेत्रको माग छ। सम्बन्धित स्थानीय तहको खातामा जम्मा भएको रकम कानुनअनुसार प्रदेशमा बाँडफाँट गर्नु उपयुक्त हुने निजी क्षेत्रद्वारा जारी विज्ञप्तिमा भनिएको छ। कर संकलनलाई पारदर्शी बनाउन एकद्वार प्रणालीबाट संकलनको व्यवस्था मिलाउनुपर्ने भनिएको छ।"
"बारपाकमा मृत्यु दर बढ्यो, जेठ लागेदेखि १२ जनाले गुमाए ज्यान, परीक्षण छैन","गोरखा : गोरखाको बारपाक गाउँमा कोरोनासँग मिल्दोजुल्दो रोगबाट मर्नेको संख्या दिनप्रतिदिन बढिरहेको छ । बुधबार राति मात्रै तीनजनाको मृत्यु भएको स्थानीय जीतबहादुर घलेले जानकारी दिए । एकै रातमा मृत्यु हुनेमा एक महिला र दुई पुरुष हुन् । उनीहरु सबैमा रुघाखोकी, ज्वारो तथा स्वासप्रश्वासको समस्या रहेको उनको भनाइ छ । यसअघि बुधबार तीन जनाको मृत्यु भएको थियो । उनीहरुमध्ये एकजना उपचारका लागि भरतपुर लैजाँदै गर्दा मृत्यु भएको हो । दुईजनाको गाउँमै मृत्यु भएको घलेले जानकारी दिए । लगालग दुई दिनमा मर्ने छजनामै रुघाखोकी, ज्वारो र स्वाशप्रश्वासको समस्या रहेको उनले बताए । वैशाखको मसान्तिमा एकजनाको मृत्यु भएको थियो । जेठ लागेपछि मात्रै १२ जना मरिसके, घलेले भने, दिनदिनै तीनचार जनाको मलामी जानु परेको छ । अवस्था डरलाग्दो भयो । मृतकहरु सबैको स्थानीय परम्पराअनुसार आफन्तहरुले अन्त्यष्टि गर्ने गरेका छन् । आफन्त खलक गर्दा एकजनाकै एक डेढसयभन्दा धेरै मलामी हुन्छन् । आजै तीनजनाको मलामी चार सय भन्दा धेरै छौँ, घलेले भने, दिनदिनै यस्तै भइरह्यो भने त चिहानडाँडा भरिने भयो । सुविधासम्पन्न आइसोलेसनको अत्यन्तै खाँचो परेको उनले बताए । बारपाकमा अहिलेसम्म ४४ जनाको एण्टिजेन पोजिटिभ र पीसीआर १९ जनाको पोजिटिभ रिपोर्ट आएको छ । दुई पटकसम्म परीक्षणका लागि स्वास्थ्यकर्मीको टोली जाँदा बिरामीहरु परीक्षण गर्न नआएको गाउँपालिकाका स्वास्थ्य शाखा प्रमुख मोदराज भट्ट बताउँछन् । रोग फैलिएपनि बारपाकमा स्वास्थ्य सुरक्षा मापदण्ड अपनाइएको छैन । मलामीमा सय, डेढसयजना भन्दा धेरै जाने गरेका छन् । मेलापात, घाँसदाउरा गरिरहेका छन् । गाउँघर यस्तै हो, काम नगरी हुँदैन । धमाधम मकै गोड्ने बेला छ । कोदो रोप्ने बेला भएको छ । काम गर्नै पर्यो, घले भन्छन्, यहाँ सरकारले विशेष पहल गरे मात्र समस्या समाधान हुनुपर्छ । बारपाकको अवस्था नियन्त्रणभन्दा बाहिर पुगिसकेको बारपाक सुलीकोट गाउँपालिकाका अध्यक्ष विष्णु भट्टको भनाइ छ । आफ्नो क्षमताले भेटेजति काम गरिरहेको उनले बताए । 'बारपाकको स्थिति हाम्रो नियन्त्रणभित्र छैन । डाक्टरसहितको स्वास्थ्य टोली र सुरक्षाकर्मीको टोली यहाँ नभै भएन भनेर मैले एकहप्ताअघिदेखि नै सिडियोसाबलाई भन्दै आएको छु । प्रदेश, संघ जहाँ सक्छु पहुँच भएजति ठाउँमा भनिरहेको छु । तर सुनुवाइ नै भएको छैन । पालिकाबाट दुई पटकसम्म स्वास्थ्य कर्मीको टोली पठाउँदा स्थानीयबासी परीक्षण गर्नै नमान्ने उनले बताए । प्रमुख जिल्ला अधिकारी शालिकग्राम पौडेलले भने परीक्षणका लागि स्थानीयबासीलाई बाहिर निकाल्न स्थानीय सरकार खटिनुपर्नेमा जोड दिन्छन् । संघीयता आइसकेको अवस्थामा पालिकाको भूमिका ठूलो हुन्छ । सकेको व्यवस्थापन त्यहीँ गर्नू, नसके जिल्लामा पठाउनू भनिरहेको छु, प्रजिअ पौडेलले भने, जनप्रतिनिधि, राजनीतिक दलले स्थानीयबासीलाई रोग परीक्षण गर्न बाहिर निकाल्न त सक्नु भएको छैन । बारपाकको समस्या समाधानका लागि आज विशेष छलफल गरेर अघि बढ्ने उनले बताए ।"
"आर्थिक सर्वेक्षण भोलि, बजेट शनिबार चार बजे",काठमाडौं : आगामी आर्थिक वर्षको बजेट शनिबार दिउँसो ४ बजे सार्वजनिक गरिने भएको छ। बजेट अर्थमन्त्री विष्णुप्रसाद पौडेलले सार्वजनिक गर्ने तय भएको अर्थ मन्त्रालयले जनाएको छ। प्रतिनिधिसभा विघटन भएकाले नयाँ संविधान आएपछि पहिलो पटक अर्थमन्त्री पौडेलले आगामी आर्थिक वर्षको बजेट अध्यादेशबाट ल्याउन लागेका हुन् । सरकारले १५ दिनअघि नीति तथा कार्यक्रम ल्याउनुपर्ने कानुनी व्यवस्था भएपनि यो पटक नीति तथा कार्यक्रम आएन । चुनावी तथा कामचलाउ सरकारले अध्यादेशबाट ल्याउने बजेटमा विभिन्न भत्ता वृद्धि गर्ने भएको छ। प्रधानमन्त्री केपी ओलीले यसअघि सामाजिक सुरक्षा भत्ता र राष्ट्रसेवक कर्मचारीको तलब बढाउने घोषणा गरिसकेका छन्। यस्तै करको दरमा केही हेरफेर हुने जनाइएको छ। बजेटअघिको आर्थिक सर्वेक्षण भने शुक्रबार सार्वजनिक हुने भएको छ। मन्त्रालयमै सार्वजनिक गर्ने कार्यक्रम रहेको अर्थ मन्त्रालयले जनाएको छ ।
भोटका लागि खोप,"कोरोना महामारीले देश आक्रान्त छ। निको हुनेको संख्या कम हुँदा, मृत्यु र संक्रमितको ग्राफ उक्लँदो अवस्थामा छ। उपचारका लागि स्वास्थ्य संस्था र उपकरणको अभाव चुलिँदो छ। होम आइसोलेसनमा बसेका संक्रमितलाई गाह्रो भए उपचार नपाई मरिएला कि ? भन्ने चिन्ताले सताउँछ। हुन पनि अस्पतालमा बेड र उपचार पाउँदा बिरामी र आफन्तले ठुलै युद्ध जितेको अनुभूति गर्नुपर्ने अवस्था आएको छ। अब संक्रमण रोक्नभन्दा मृत्युदर रोक्न चुनौतीपूर्ण बन्दैछ। निषेधाज्ञा र लकडाउनले संक्रमण थप फैलन रोके पनि गाउँगाउँका नागरिकमा कोरोनाको लक्षण देखिँदासमेत एन्टिजेन र पीसीआर दर बढाउन सरकारले सकेको छैन। अक्सिजनको जोहोमा सबै लाग्दा अन्य काम भद्रगोल अवस्थामा छन्। यस्तो अवस्थामै प्रतिनिधिसभा विघटन गरेर मध्यावधि चुनावको घोषणा भएको छ। प्रतिनिधिसभा सदस्यका लागि कात्तिक २६ र मंसिर ३ गते गरी दुई चरणमा चुनाव हुने मितिसमेत तय भएको छ। तर, कोरोना संक्रमणले जीवनमृत्युको दोसाँधमा शैया र घरका कोठामा जनता छटपटाइरहेका बेला चुनावको मिति घोषणा हुँदा सरकारको समर्थनभन्दा आलोचनाको स्वर उच्च बनेको छ। समयमा खोपसमेत नपाएर असुरक्षित महसुस गरेका नागरिकले चुनावको मिति घोषणा हुँदा सामाजिक सञ्जालमा नो खोप, नो भोट को नारा लगाइरहेका छन्। चुनाव खर्चले खोप किन्नेर भेन्टिलेटरसहित अक्सिजन प्लान्ट थपेको भए हुने थियो, भन्ने आवाज पनि कम छैन। महामारीमा यो नागरिकको माग जायज हो। पहिलो चरणमा फैलिएको कोरोना संक्रमण जस्तो दोस्रो भेरियन्टलाई सम्झँदा सरकार र नागरिक दुवै चुकेका छन्। दोस्रोपटक अझै सुरक्षित हुनुपर्ने र स्वास्थ्य मापदण्ड अपनाउनुपर्नेमा नागरिकसहित राजनीतिक दल चुके। पहिले स्थापना गरेका कोभिड अस्पतालको सुधार, समयमा सीमानाकामा कडाई र स्वास्थ्य उपकरणको जोहोमा सरकार पनि चुक्यो। जसको सजाय अहिले सिंगो देशले भोगिरहेको छ। कोरोना महामारीविरुद्ध लड्ने योजना बनाउने समयमा एकले अर्कालाई लडाउन दलका नेताहरू लाग्दा उनीहरूबाट पनि केही होला कि भन्ने आश नागरिकले मारेका छन्। यस्तो समय चुनाव भयो भने पनि सबैभन्दा धेरै घाटा तिनै नेतालाई हुने छ। धेरै मुलुकको चासो अहिले खोपमा छ। कोही उत्पादनमा लागेका छन् भने कोही नागरिकलाई खोप दिएर जोगाउन। जुन काम संक्रमितको उपचार सँगै गर्नुपर्ने पनि हो। सरकारका काम धेरै हुन्छन्। निर्वाचन गर्नु पनि एउटा हो। एउटामा मात्रै ध्यान दिएर अरू भुल्नु हुँदैन। गर्नुपर्ने धेरै काम भएर नै फरक फरक कामका लागि फरक संयन्त्र र जनशक्ति पनि निर्माण भएका छन्। तिनै संयन्त्रले आफ्नो काम, कर्तव्य र अधिकारको दायरामा रहेर दिएका काम सम्पन्न गर्छन्गर्नुपर्छ। आफ्नो ठाउँमा सबै जिम्मेवार बने कुनै काम सम्पन्न गर्न असहज छैन। जरो गाड्दै गरेको संघीयता ढाल्न खोजेको, काम गर्न नदिएको र घेराबन्दी गरेर सरकारलाई असफल बनाउन खोजेको कारण देखाउँदै सरकारले यसको समाधान निर्वाचनबाट खोजेको देखिन्छ। प्रतिपक्षी दलले त्यो चाहेका छैनन्। निर्वाचन भए कसको कुरा ठिक ? भन्नेको उत्तर पनि आउन सक्छ। तर, निर्वाचनमा देश होमिनु पूर्व गर्नुपर्ने कामका चाङ धेरै छन्। महामारी रोक्नु छ, नागरिकलाई आफू रोगबाट सुरक्षित भएको महसुस दिलाउनु पहिलो प्राथमिकता हो। चुनावमा भोट दिन जाने नागरिक स्वास्थ्य भए मात्रै निर्वाचन पनि सफल हुन्छ। महामारीले अझै कतिलाई घाटमा पुर्याउने हो टुंगो छैन। त्यसैले नागरिकले भनेका र लेखेका हुन् नो खोप, नो भोट। बजेट ल्याउने समय पनि आएको छ। बजेटमा खोप र महामारी नियन्त्रणलाई प्राथमिकता दिनुपर्छ। अन्य कुनै निर्णय नभए भोट हाल्न जाने मिति आउन अझै करिब चार महिना पूरा छ। यो समयलाई भरपुर सदुपयोग गर्दै सरकारले अस्पतालका शैयामा उपचार गराइरहेकादेखि रोग र भोकसँग जुधिरहेका नागरिकलाई सुरक्षित राख्न सबैलाई खोप र समयमा उपचार दिए मन जित्न समय लाग्दैन। महामारी र मृत्यु बाजा बजाएर आउँदैन। समय चिनेर काम गरौं।"
बजेट कार्यान्वयनमा चुक्दै कर्णाली सरकार,"सुर्खेत : कर्णालीमा चालु आर्थिक वर्षको विकास खर्च निराशाजनक छ । आर्थिक वर्ष सकिनै लाग्दासमेत प्रदेश सरकारको विकास तर्फको बजेट जम्मा १९ प्रतिशत मात्र खर्च भएको छ । अब बाँकी रहेको चालु आर्थिक वर्षको दुई महिनामा पनि बजेट खर्च हुने सम्भावना न्यून छ । प्रदेश सरकारले गठन भएयता कुनै पनि आर्थिक वर्षमा बजेट पूर्णरुपमा कार्यान्वयन गर्न सकेको छैन । प्रशासनिक खर्चमा केही प्रगति भए पनि विकास बजेटको खर्च भने कमजोर छ । अघिल्ला वर्षहरूमा कर्मचारी र कानुनको अभाव देखाउँदै आएको प्रदेश सरकारले यसपाली कोरोना महामारीका कारण समस्या भएको जनाएको छ । यद्यपी बाँकी रहेको दुई महिनामा विकासतर्फको खर्च बढाएर ७५ प्रतिशतसम्म हुने सरकारी दाबी छ । प्रदेश सरकारले चालु आर्थिक वर्षको १० महिना वितिसक्दा विकासतर्फको जम्मा १९ दशमलव २३ प्रतिशत बजेट खर्च गरेको छ । चालु आर्थिक बर्षमा प्रदेश सरकारको विकास बजेट १९ अर्ब ६९ करोड एक लाख २१ हजार रुपैयाँ हो । तर हालसम्म जम्मा तीन अर्ब ६६ करोड ७० लाख ९० हजार तीन सय ८७ रुपैयाँ मात्रै खर्च भएको छ । विकास तर्फको शतप्रतिशत बजेट खर्च गर्नलाई प्रदेश सरकारले अबको दुई महिनाभित्र बाँकी रहेको ८० प्रतिशतभन्दा बढी रकम खर्च गर्नुपर्छ । तर कोरोना महामारी र आर्थिक वर्ष पनि अब धेरै नरहेकाले अब झण्डै १६ अर्ब बजेट खर्च हुने सम्भावना न्यून रहेको छ । प्रदेश लेखा नियन्त्रण कार्यालय सुर्खेतको तथ्याङ्कअनुसार मुख्यमन्त्री तथा मन्त्रिपरिषद् कार्यालयले विकास तर्फको झण्डै पाँच प्रतिशत अर्थात १८ करोड ४६ लाख ७० हजार रुपैयाँ खर्च गरेको छ । जबकी मुख्यमन्त्री कार्यालयको कुल बजेट तीन अर्ब ७६ करोड ९९ लाख रुपैयाँ हो । त्यस्तै आर्थिक मामिला तथा योजना मन्त्रालयले दुई प्र्रतिशत अर्थात २५ करोड ८१ लाख ७ हजार रुपैयाँ मात्र खर्च गरेको छ । मन्त्रालयको बजेट एक अर्ब २८ करोड ६२ लाख ३५ हजार रुपैयाँ हो । त्यस्तै उद्योग, पर्यटन, वन तथा वातावरण मन्त्रालयले झण्डै ११ प्रतिशत अर्थात ११ करोड एक बजेट खर्च गरेको छ । मन्त्रालयसँग बार्षिक एक अर्ब ११ करोड ३५ लाख विकास बजेट हो । त्यस्तै भूमि व्यवस्था कृषि तथा सहकारी मन्त्रालयले पनि न्यून बजेट खर्च गरेको छ । वार्षिक ५१ करोड ४९ लाख ६५ हजार बार्षिक बजेट भएको यो मन्त्रालयले हालससम्म १९ करोड ९९ लाख बजेट मात्र खर्च गरेको छ । आन्तरिक मामिला, कानुन, युवा तथा खेलकुद मन्त्रालयले २२ प्रतिशत, भौतिक पूर्वाधार तथा सहरी विकास मन्त्रालयले २६ प्रतिशत र सामाजिक विकास मन्त्रालयले १९ प्रतिशत बजेट खर्च गरेको प्रदेश लेखा नियन्त्रण कार्यालय सुर्खेतका सूचना अधिकारी यमुना श्रेष्ठले जानकारी दिइन् । खासमा ८५ प्रतिशतसम्म विकास बजेट खर्च गर्न सकिन्छ कि भन्ने हाम्रो लक्ष्य थियो भूमि व्यवस्था कृषि तथा सहकारी मन्त्री कुर्मराज शाहीले भने, तर कोरोनाका कारण ७५ प्रतिशतसम्म जसरी पनि बजेट खर्च गर्ने लक्ष्य लिएका छौं । प्रदेश गौरवका आयोजनाहरुको कार्यान्वयन गर्दा केही आयोजनाहरुको विकास बजेट खर्च गर्न नसकिएका कारण खर्चको प्रतिशत न्यून भएको उनको तर्क छ । अहिले पनि ठूला आयोजनाहरुको टेन्डर प्रक्रिया भइरहेका कारण खर्च प्रतिशत बढ्ने मन्त्री शाहीले दाबी गरे । असारमा मात्र विकासको गति बढाउने प्रचलन रहेका पनि अब असारपछि मात्रै सरकारको वास्तविक प्रगति देखिने मन्त्री शाहीले बताए ।"
महामारी नियन्त्रणमा स्वयंसेवक खटाइँदै,"सुर्खेत : कोरोना महामारी नियन्त्रणमा कठिन भएपछि कर्णालीमा स्वयंसेवक खटाइने भएको छ। कर्णाली प्रदेश सरकारले कोरोना संक्रमण नियन्त्रण, संक्रमितको उद्धार, उपचार र शव व्यवस्थापनमा अब स्वयंसेवक परिचालन गर्ने निर्णय गरेको छ। सोमबार सम्पन्न मन्त्रिपरिषद्को बैठकले यस्तो निर्णय गरेको हो। मुख्यगरी प्रदेशका दुर्गम जिल्लाबाट संक्रमितलाई उपचारका लागि सुर्खेतस्थित प्रदेश अस्पतालमा ल्याउनुपर्ने बाध्यता छ। तर, प्रदेश अस्पतालसम्म संक्रमितको उद्धार, उपचार र मृत्युपछि शव व्यवस्थापनमा कठिनाइ हुने गरेको छ। यही समस्या समाधानका लागि प्रदेश सरकारले स्वयंसेवक परिचालन गर्ने निर्णय गरेको हो। प्रदेश सरकारका प्रवक्तासमेत रहेकी आन्तरिक मामिला, कानुन, युवा तथा खेलकुदमन्त्री सीताकुमारी नेपालीले कर्णालीमा कोरोना महामारी नियन्त्रण, व्यवस्थापन तथा प्रतिकार्यका लागि स्वयंसेवक परिचालन गर्न लागिएको बताइन्। प्रदेश सरकारले स्वयंसेवक खटाउनुअघि सेवा गर्न इच्छुकहरूलाई सार्वजनिक रूपमा आह्वान गर्नेछ। यसरी छनोट हुने स्वयंसेवकहरूले गाउँगाउँमा कोरोना संक्रमणबारे जनचेतना फैलाउनेदेखि मृतकको शव व्यवस्थापनसम्मका काम गर्नेछन्। संक्रमण गाउँसम्म फैलिएको छ, अहिले पनि धेरै नागरिक कोरोनाबारे सचेत छैनन्, मन्त्री नेपालीले भनिन्, स्वयंसेवकहरूले गाउँसम्म पुगेर संक्रमितको अवस्था र सावधानीका उपायहरू पनि सिकाउने छन्। सामान्य चिया र खाजाबाहेक स्वयंसेवकलाई निःशुल्क खटाइने मन्त्री नेपालीले जानकारी दिइन्। मन्त्री नेपालीले भनिन्, समयमै संक्रमितलाई अस्पतालसम्म ल्याउन, उनीहरूको उपचारमा सहजीकरण गर्न र अक्सिजनको व्यवस्थापनमा पनि स्वयंसेवकले काम गर्नेछन्। यसरी परिचालन हुने स्वयंसेवकहरू मुख्यमन्त्री महेन्द्रबहादुर शाहीको संरक्षकत्वमा हुनेछन्। स्वयंसेवकले अस्पतालमा औषधि तथा अक्सिजनको सहज आपूर्ति र संक्रमितको रेखदेखलगायतका काम गर्नेछन्। त्यस्तै मन्त्रिपरिषद् बैठकले कर्णाली प्रदेश र स्थानीय तहका स्वास्थ्य संस्थाहरूमा छात्रवृत्ति करारमा कार्यरत विशेषज्ञ चिकित्सक र मेडिकल अधिकृतहरूको समयावधि पनि थप गरेको छ। उनीहरूको करार म्याद सकिएका कारण समयावधि असार मसान्तसम्म थप गरिएको हो। यस्तै, रिक्त दरबन्दीमा चिकित्सक तथा स्वास्थ्यकर्मी व्यवस्थापन गर्ने निर्णयसमेत गरेको छ। कोरोना नियन्त्रणका लागि स्वास्थ्यकर्मी अभाव भएका कारण तत्काल रिक्त दरबन्दीमा जनशक्ति व्यवस्थापन गर्ने निर्णय गरिएको हो।"
गाजा बरामद,वीरगन्ज : काठमाडौँबाट इन्धन लिन भारत जान लागेको ट्यांकरबाट प्रहरीले ठूलो परिमाणमा लागूऔषध गाजा बरामद गरेको छ। काठमाडौँबाट इन्धन लिन भारतको बरौनी जान हिँडेको ना ४ ख २९७९ नम्बरको खाली ट्यांकरबाट १९ वटा पोकामा रहेको २ क्विन्टल १८ केजी गाजा प्रहरीले बरामद गरेको हो। गोप्य सूचनाका आधारमा बुधबार दिउँसो खटिएको प्रहरी टोलीले बाराको पथलैयास्थित महमद आलम साहको रामरहिम ग्यारेजमा रोकेर राखिएको उक्त ट्यांकरको च्याम्बर भित्र लुकाएर राखिएको २ क्विन्टल १८ केजी गाजा बरामद गरेको हो। प्रहरीले गाजासहित ट्यांकरका चालक महोत्तरीको बर्दिवास नगरपालिका ८ का ३३ वर्षीय घनश्याम गिरी र सहचालक चितवनको खैरहनी नगरपालिका २ का राजकुमार दवाडीलाई पथलैयास्थित ग्यारेजबाट पक्राउ गरेको बाराका प्रहरी नायब उपरीक्षक गौतम मिश्रले जानकारी दिए।
अस्पतालमै असावधानी,"विराटनगर : पूर्वपश्चिम लोकमार्गअन्तर्गत कमला नदीदेखि सप्तरी कञ्चनपुरसम्मको सडक विस्तार आयोजनाका जनसम्पर्क अधिकृत नवीन दुवाडी पीसीआर परीक्षणका लागि विराटनगरको कोसी अस्पताल पुगे। आयोजनासँग सम्बन्धित दुई जना चिनियाँ नागरिकसहित परीक्षणका लागि त्यहाँ पुग्दा उनी आश्चर्यमा परे। कोरोना महामारीका समयमा अस्पतालजस्तो संवेदनशील क्षेत्रमा देखिएको अनियन्त्रित भीडभाडको दृश्यले उनीहरूलाई झस्कायो। चिनियाँ नागरिकले नेपालका अस्पतालको व्यवस्थापन साह्रै कमजोर र भद्रगोल रहेछ भनेर कुरा गर्न थाल्दा नाजवाफ बनियो, दुवाडीले भने, अस्पतालमा उपचार र परीक्षणका लागि पुग्नेहरूको लापरबाही पनि उस्तै थियो। उनका अनुसार अस्पतालमा भेटिएकामध्ये अधिकांश पीसीआर परीक्षण गराउन आएका थिए। तर, उनीहरू सामाजिक दूरी एवं स्वास्थ्य सावधानीलाई चुनौती दिएर चरम लापरबाही गर्दै तँछाडमछाड गरेर आफ्नो काम सक्नेतर्फ मात्रै केन्द्रित हुने गरेको दुवाडीले प्रत्यक्ष देखे। कोरोना महामारीमा अस्पताल पुग्नेहरूबीच सामान्य अवस्थामा जस्तै आफ्नो काम छिटो सक्ने प्रतिस्पर्धा चल्दा चिनियाँ नागरिकले गिज्याए, उनी भन्छन्, महामारीका बेला अस्पतालमा यति साह्रै लापरबाही हुन्छ जस्तो लागेकै थिएन। त्यही भीडमा एक वृद्धा महिलालाई स्ट्रेचरमा राखेर पीसीआर परीक्षणका लागि ल्याइयो। दुवाडीका अनुसार वृद्धालाई श्वास फेर्न निकै गाह्रो भइरहेको थियो। कोरोनासँग मिल्ने लक्षण पनि रहेको जानकारी आफन्तले अस्पताललाई गराए। उनीहरू पनि भीडमा मिसिएको उनले बताए। पीसीआर परीक्षण गर्ने ठाउँमा असावधानीपूर्वक जम्मा भएकै भीडमा लगेर वृद्धासहित स्ट्रेचर बिसाइएपछि झन् तनाव थपिएको दुवाडीले सुनाए। कोरोना संक्रमण उत्कर्षमा पुगिरहँदा अस्पतालमा देखिएको अव्यवस्थित र अनियन्त्रित भीड भने सबैलाई झस्काउने खालको रहेको दुवाडीको भनाइ छ। अस्पतालमा कुन बिरामी कताबाट उपचारका लागि जाने हो र कसरी बस्ने हो भन्ने केही नछुट्याउँदै सबै एकै ठाउँमा मिसिएका हुन्थे। रोग सर्ला भन्ने कुनै मतलव नै थिएन, उनले भने, सामाजिक दूरी कायम गरेर कसैले पालो पर्खंदैनथिए। हतारहतार भीडमै छिरेर ठेलमठेल गर्दै पीसीआर गराउन एकै ठाउँमा झुरुप्पै जम्मा हुन्थे। प्रायः मान्छे कोरोनाको शंका लागेपछि पीसीआर परीक्षणका लागि जान्छन्। उनले अस्पतालबाट संक्रमण झन् फैलने जोखिम रहेको पनि सुनाए। अझ पीसीआर परीक्षणका लागि स्वाब संकलन गरिएपछि उत्पादन भएका फोहोर पनि अस्पताल परिसरमा जताततै छरपस्ट अवस्थामा रहेको उनले बताए। अस्पतालमा कोरोना परीक्षण र उपचारका लागि दैनिक एक हजारभन्दा बढी पुग्ने गरेका छन्। खचाखच भीडलाई व्यवस्थित गर्न अस्पतालले नसकिरहेका बेला कोरोनाका शंकास्पद पनि जताततै र खुलेआम हिँड्डुल गर्ने गरेको दुवाडीले जानकारी दिए। अस्पताल जोखिम न्यूनीकरणका सवालमा गम्भीर नभएको पाइएपछि विरक्त मानेर फर्कनुपरेको अनुभव दुवाडीले सुनाए। डोरीसम्म टाँगेर भीडलाई व्यवस्थित गर्दै कोरोना शंकास्पद र अरू बिरामीका लागि आवतजावत गर्ने स्थल अलग्गै बनाइएको भए कोरोनाको जोखिम कम हुने थियो, उनले भने, उल्टै जथाभावी फ्यालिएका फोहोर र भीडभाडले मन बेचैन बनायो। दुवाडीका अनुसार सरकारी अस्पतालको बिर्सनलायक दृश्य देखेपछि चिनियाँ नागरिकले राज्य संयन्त्रको ठूलो कमजोरी भएको औँल्याएका छन्। यस्तै लापरबाहीका कारण मुलुक कोरोनाको हटस्पट बन्दै गएको दुवाडीको बुझाइ छ। कोरोना शंकास्पदको पीसीआर परीक्षण गराउँदै आएको कोसी अस्पतालले कोभिड उपचार युनिट पनि सञ्चालनमा ल्याएको छ। युनिटमा हाल ६३ जना संक्रमितको उपचार भइरहेको मेडिकल सुपरिटेन्डेन्ट डा चुमनलाल दासले बताए। कोरोना महामारी नियन्त्रणमा ठूलै संख्यामा जनशक्ति परिचालन गरेर उपचारदेखि सबै कुरालाई व्यवस्थित गर्ने प्रयत्न भइरहेको छ, उनले भने, संक्रमितको उपचारमा मात्रै १८ जना पारामेडिक्स, २१ जना नर्स, १९ जना चिकित्सक र १३ जना कार्यालय सहयोगी खटाइएको छ। संक्रमितको उपचार, उनीहरूलाई आवश्यक पर्ने अक्सिजन र औषधिको जोहो एवं शंकास्पदको पीसीआर परीक्षण, अस्पतालको नियमित सरसफाइ, उपचार तथा परीक्षणका लागि आउनेको व्यवस्थापनमा अस्पतालले मेहनत गरिरहेको डा दासले बताए। उनले संक्रमितलाई आवश्यक पर्ने अक्सिजनको जोहो गर्न २२ जना कर्मचारी खटाउनु परिरहेको बताए। उनका अनुसार विभिन्न संघसंस्थाले आफैं जनशक्ति खटाएर अस्पतालमा देखिएको भीडभाड नियन्त्रणका लागि सहयोग गरिरहेका छन्। अस्पतालमा आउनेहरू अझै असावधानीपूर्वक रूपमा हिँड्डुल र भीडभाड गर्छन्, डा दासले भने, सबैले यस्तै अवस्था जारी राख्ने हो भने कोरोना झन् फैलनेमा कुनै शंका छैन।"
"अबको तीनदिन भारी वर्षा र हिमपातको जोखिम, पर्वतारोहीलाई तत्काल फिर्ता बोलाउन निर्देशन","काठमाडौं : राष्ट्रिय विपद् जोखिम न्यूनीकरण तथा व्यवस्थापन प्राधिकरणले मनसुन सुरु हुनुअघि नै धेरै पानी परी बाढी र पहिरोको जोखिम हुने भएकाले अबको तीन दिन उच्च सतर्क रहन आम समुदायमा अनुरोध गरेको छ । पश्चिम बङ्गालको खाडीमा विकसित भएको चक्रवात यासका कारण आज जेठ १३ गतेदेखि १५ गतेसम्म देशका धेरैजसो भागमा पानी पर्ने सम्भावना रहेको उल्लेख गर्दै प्राधिकरणले नागरिकलाई विशेष ध्यान दिन र आवश्यक तयारीमा रहन सरोकारवाला निकायलाई अनुरोध गरेको हो । अहिले उक्त चक्रवात समुद्रबाट जमीनतर्फ प्रवेश गरी उत्तरपश्चिम सर्ने क्रममा रहेको प्राधिकरणले जनाएको छ । त्यसले केही दिन मौसममा असर पार्ने हुँदा सतर्कता अपनाउन अनुरोध गरिएको प्राधिकरणका प्रमुख अनिल पोखरेलले जानकारी दिए। जल तथा मौसम विज्ञान विभागका अनुसार जेठ १३ देखि १५ गतेसम्म प्रदेश १, २, वाग्मती, गण्डकी र लुम्बिनी प्रदेशका केही स्थानमा भारी वर्षाको समेत सम्भावना छ । ती प्रदेशका तराइमा अति भारी वर्षा, चट्याङ पर्ने र उच्च वेगको हावाहुरी आउने सम्भावना रहेको जनाइएको छ । कर्णाली र सुदुरपश्चिम प्रदेशमा भने एक दुई स्थानमा मेघ गर्जनसहित चट्याङ पर्ने र मध्यम वर्षाको सम्भावना छ । गण्डकी, वाग्मती र प्रदेश १ का हिमाली र उच्च पहाडी क्षेत्रमा केही स्थानमा हल्कादेखि मध्यम हिमपात र वर्षाको सम्भावना रहेको जनाइएको छ । प्राधिकरणको सावधानीका सुझाव प्राधिकरणले बस्ती नजिक बाढी पहिरो डुबानको जोखिम आकंलन गरी सुरक्षाकर्मी एवं पालिकासँगको समन्वयमा सुरक्षित स्थानमा बस्न र नदी, खोला किनार एवं पहिरो आसपास बसोबास गर्ने बासिन्दालाई सतर्क रहन अनुरोध गर्दै सतर्कताका सूचना सम्प्रेषण गर्न भनेको छ । पहाडमा भूक्षय र पहिरो एवं तराईमा बाढी आउनसक्ने भएकाले हरेक जिल्लामा सुरक्षा निकाय, विपद् व्यवस्थापनमा संलग्न अधिकारी तथा गैरसरकारी निकाय र विषयगत क्षेत्रलाई तयारी अवस्थामा राख्न पनि प्राधिकरणले आग्रह गरेको छ । सम्भावित वर्षा एवं बाढीबारे थाहा पाउन जल तथा मौसम विज्ञान विभागको टोल फ्रि नं ११५५ मा फोन गर्न र तत्काल खोज, उद्धार र राहतका लागि राष्ट्रिय आपत्कालीन कार्य सञ्चालन केन्द्रको टोल फ्रि नं ११४९ मा सम्पर्क गर्न अनुरोध गरिएको छ । यस्तै विपद्को समयमा ज्येष्ठ नागरिक, अपाङ्गता भएका व्यक्ति, महिला तथा बालबालिकालाई विशेष ध्यान दिन भनेको छ । पर्वतारोहणका लागि हिमालतिर गएको टोलीलाई फिर्ता बोलाउने प्राधिकरणका प्रवक्ता लीलाधर अधिकारीद्वारा जारी विज्ञप्तिमा उल्लेख छ । रासस"
अनुत्पादक व्यवस्थाको मोह,"नागरिक समाजले व्यवस्था परिवर्तनका हिमायतीहरूलाई गोलबद्ध गर्न ढिलो गर्नु हुँदैन नेपालको अहिलेको अवस्थालाई हेर्ने दुईवटा तरिका हुन सक्छन्। एउटा बाटो अहिले प्रयोग भइरहेको देखिन्छ, लगभग सबै राजनीतिक बहसहरूमा। जुन गर्तमा राजनीतिले हामीलाई पुर्याएको छ, त्यहीँ भित्रबाट बाहिर कतै कुनै उज्यालोको आशमा घाँटी तन्काएर एकअर्कालाई आक्षेप लगाउने। यसरी हेरेर धारणा बनाउन गिरिजा र केपी ओलीलाई दाँजेर केपीको नैतिक धरातल कमजोर सिद्ध गर्नेदेखि सत्तरी वर्षको इतिहासमा खण्ड खण्डमा सक्रिय पात्रहरूलाई केलाएर कहाँ को चुक्यो भनेर खोज्ने गरिएको देखिन्छ। यही लाइनमा कांग्रेसनजिक टिप्पणीकार शंकर तिवारीले नेपाल लाइभ अनलाइनमा गिरिजाको रणनीतिक चातुर्यका दस उदाहरणसहित लामो आलेख नै लेखेका छन्। जसको मूल मर्म यस्तो लाग्छ कि हुन त गिरिजा पनि खराब पात्र नै हुन्, तर पनि उनी केपी जत्तिको खराब पात्र होइनन्। अर्थात्, गिरिजा भन्दा पनि खराब भएको हुनाले केपी झनै खराब हुन्। यस्तो फितलो आधारबाट सुरु भएको विवेचनाले हामीलाई इतिहासमा नसुहाउने नायकहरू उमार्न र भविष्यले धोएर रंग फेरिदिन सक्ने खलनायकहरू जबदस्त स्थापित गर्नमा पुर्याउँछ। तर्क गरिएको छ कि गिरिजाले नैतिक आधार लत्याए पनि संविधान मिचेका थिएनन्, जबकि त्यहीँनेर एकै सासमा राज्यव्यवस्था र संविधानविरुद्ध युद्ध नै गरेर आएका प्रचण्डको लाइन पनि चोख्याउन खोजिन्छ। यी दुवैलाई सहज मान्ने सैद्धान्तिक आधार खै ? त्यो भेटिँदैन किनकि पक्षविपक्षको राजनीतिमा एकतर्फ स्वाभाविक अवस्थिति बन्न पुगेपछि अर्को कोणबाट हेर्नमात्र खोज्नु पनि अस्वाभाविक हुन जान्छ। विगत सात दशकदेखि नेपाली राजनीति जसरी बगेको छ, त्यो नाटकीय घटनाक्रमको सम्पूर्णतामा परिस्थिति नकेलाई मात्र पात्रहरूको तत्कालिक व्यवहार केलाएर गरिएको विवेचना यथार्थपरक हुँदैन, समाधानमुखी हिसाबले न्यायपरक हुने त कुरै भएन। यस्तै सोच र त्यही सोचलाई आफ्नो बाध्यता ठानिएको मानसिक कैदले गर्दा अहिले नेपालका स्वतन्त्र भनिएका बौद्धिक, विश्लेषक र राजनीतिज्ञलाई समेत ओलीको विकल्प देउवा हुन् भनेर भन्न कत्ति पनि संकोच लागिरहेको छैन। दलहरू सामन्ती सामाजिक संरचनालाई वैधता दिने संयन्त्र मात्र बनेका छन्। यी कारणहरूले गर्दा नेपालको अहिलेको राजनीतिक अवस्था लोकतन्त्रको आधारभूत मर्मलाई सम्मान गर्न सक्ने अवस्थाको छैन। आजभन्दा १९ वर्षअघि राति ८ बजे राजा अगाडि देशको जननिर्वाचित संसद्को घाँटी रेटेका शेरबहादुर देउवा आज लोकतन्त्रको नाममा निर्विकल्प विकल्प भनेर अगाडि सारिएका छन्। राजनीतिक परिस्थितिको हिसाबकिताबमा देउवाको पल्ला माथि आउनु स्वाभाविक हो। आज आएर उनको ज्योतिषले फेरि ईनाम पाउने अवस्था सिर्जना हुनु ती ज्योतिषका लागि पक्कै हितकर होला। तर दुई दशकपछि पनि उनै देउवालाई निर्विकल्प विकल्प भनेर मान्नुपर्ने परिस्थितिमा हामी हुँदा पनि आफू कुन गर्तमा रहेछौं भनेर नेपालको स्वतन्त्र बौद्धिक वर्गले महसुस गर्न नखोज्नु आफंैमा दुर्भाग्यपूर्ण छ। यसले एउटा महत्त्वपूर्ण मनोवैज्ञानिक अवस्थाबारे विचार गर्नुपर्ने अवस्थामा हामीलाई पुर्याउँछ बाउन्डेड र्यासनल। अमेरिकी अर्थशास्त्री, राजनीतिशास्त्री र मनोवैज्ञानिक तथा सन् १९७८ का नोबेल पुरस्कार बिजेता हर्बर्ट अलेक्सान्डर साईमनका अनुसार हाम्रो सोचको सिमाना हाम्रो परिस्थितिको घेराले सीमित बनाइदिएको हुन्छ। यो सिद्धान्त अनुसार कुनै पनि परिस्थितिमा जब हामी कुनै विकल्प रोज्छौं, सबैभन्दा उत्तम विकल्पभन्दा हामी सापेक्षिक सहजताको निर्णय लिन बाध्य हुन्छौं। हाम्रो सोच र्यासनल त पक्कै हुन्छ, तर त्यो निश्चित परिस्थितिको बन्धनभित्र र्यासनल हुन्छ। अर्थात्, तर्कसंगत हुँदाहुँदै पनि हाम्रा निर्णय सही नहुन सक्छन्। यो आलोकमा अब हामीले अहिलेको परिस्थितिलाई हेर्ने दोस्रो तरिकाबारे चर्चा गरौं। हामी अहिले राजनीतिक पतनको जुन गर्तमा छौं, त्यो गर्तभन्दा बाहिर निस्केर हेर्ने हो भने यहाँ यी पात्रहरूलाई दाँजेर को चोखो छ भनेर खोज्नुजस्तो हाँस्यास्पद केही छैन। नेपालको वर्तमान राजनीति यो परिस्थितिमा कसरी आइपुग्यो ? किन दुईतिहाई बहुमत पाएको सरकार आन्तरिक किचलोमा यतिसम्म निरीह अवस्थामा पुग्यो ? हामीले परिकल्पना गरेको राज्यव्यवस्थाको उद्देश्य के हो ? जुन व्यवस्थाले यति सबल सरकारलाई पनि राजनीतिको ध्येय पूरा गर्न सघाउन सक्दैन। त्यो व्यवस्थालाई अझै मलजल गर्नुको के बाध्यता छ ? हामी जब बाउन्डेड र्यासनालिटीको घेराबन्दीलाई फालेर सोच्न थाल्छौं, स्वतः विवेचना यी प्रश्नहरूमा पुग्छ। अहिले आएर जसरी बहुमत सांसदहरू लामबद्ध भएर सर्वोच्च अदालतमा गएर संसद् पुनस्र्थापनाका लागि अपिल गर्नुपर्ने अवस्था सिर्जना भयो। त्यो अवस्थामा पुर्याउनु राष्ट्रपतिको कार्यालयको संविधानको मर्मप्रतिको घात हो। ७६(३) अन्तर्गत बहुमत सिद्ध गर्न नसकेका प्रम केपी ओली र प्रमुख प्रतिपक्षी दलका नेता शेरबहादुर देउवाको परस्पर बाझिएको दाबी राष्ट्रपति कार्यालयमा पेश भएको अवस्थामा राष्ट्रपति कार्यालयबाट संविधानको मर्मअनुसार स्थायित्वको हकमा प्रतिपक्षी दलका नेतालाई प्रम नियुक्त गरेर एक महिना समय दिइनुपर्ने हो। यो नै तर्कसंगत र न्यायसंगत पनि देखिन्छ। अदालतमा विचाराधीन मुद्दामा न्याय भयो भने पक्कै पनि बहुमत सांसदहरूको संवैधानिक अधिकार भनिएको हक प्रयोग गरेर देउवाको नेतृत्वमा सरकार बन्ला। त्यो सरकार पनि टिक्ला भन्ने आधार त कमै छ, महत्त्वपूर्ण प्रश्न यो उठ्छ कि के शेरबहादुर देउवाको सत्ताको दाबी नैतिक छ ? के अहिले माधवकुमार नेपालको पक्षमा उभिएका सांसदहरूले नेपाली कांग्रेसका नेतालाई सरकार प्रमुखको रूपमा समर्थन गर्दा लोकतन्त्रको मर्मलाई सम्मान हुन्छ ? हिजो जुन जनमानसको भोटबाट यी नेताहरू चुनिएर आए, के ती जनताले कांग्रेसका नेता देउवालाई प्रधानमन्त्री बनाउन भनेर भोट हालेका हुन् ? यी विरोधाभाषहरू हाँसोमा उडाउने विषय होइनन्। यी लोकतन्त्रका आधारभूत मर्मका प्रश्न हुन्। संविधानको धारा ७६(५) अन्तर्गत सरकार बनाउने उद्यममा सांसदले निर्दलीय रूपमा भोट हाल्न पाउँछ भन्ने तर्क गरिएको छ। यसको पनि सैद्धान्तिक आधार भरपर्दो देखिँदैन। संविधानको मर्म स्थिर सरकार दिने हो, जसरी भए पनि भन्ने तर्कमा टेक्ने हो भने त्यसले हामीलाई यो व्यवस्थामा अन्तर्निहित विरोधाभाषहरूद्वारा एउटा संकेत दिएको छ। हाम्रो यो व्यवस्था दलीय निरंकुशतावादले बनेको छ। दलहरू सामन्ती सामाजिक संरचनालाई वैधता दिने संयन्त्र मात्र बनेका छन्। यी कारणहरूले गर्दा नेपालको अहिलेको राजनीतिक अवस्था लोकतन्त्रको आधारभूत मर्मलाई सम्मान गर्न सक्ने अवस्थाको छैन। जब एकातिर दलीय प्रतिनिधित्वका आधारमा संसदीय व्यवस्था अंगीकार गर्ने, जसअन्तर्गत शक्तिशाली दलले नै राष्ट्रपति पनि रोज्न पाउँछ भने अर्कोपट्टि यही व्यवस्थामा पात्र फेरेर हामीले फरक नतिजाको आशा गर्नु आफैंमा हाँस्यास्पद छ। राजनीतिक अधिकार सुनिश्चित गर्ने लडाईं र सीमान्तीकृत वर्गको प्रतिनिधित्व सुनिश्चित गर्ने ध्येयभन्दा माथि अब समृद्धिको उद्यम गर्ने राजनीतिक संरचना चाहिएको हो भने अहिलेको यो संसदीय व्यवस्थाको औचित्य सकिएको लक्षण बारम्बार देखिएको छ। बालकोटबाट शक्तिकेन्द्र बुढानीलकण्ठ सर्दैमा न राजनीतिक कायापलट नै आउँछ, न इतिहासले मागेका नायकहरू जन्मिन्छन्। अब नेपालको नागरिक समाजले व्यवस्था परिवर्तनका हिमायतीहरूलाई गोलबद्ध गर्न ढिलो गर्नु हुँदैन।"
विराटनगरका प्रशिक्षक कारबाहीमा,"काठमाडौं : नेपाल सुपर लिग (एनएसएल) टोली विराटनगर सिटी एफसीका मुख्य प्रशिक्षक यान ल कारबाहीमा परेका छन्। आयोजक नेपाल स्पोर्ट्स म्यानेजमेन्ट कम्पनीले बुधबार आचारसंहिता उल्लंघन गरेको भन्दै प्रशिक्षक यान ललाई एक सिजनको प्रतिबन्ध र ५० हजार रुपैयाँ जरिवाना गरेको हो। एनएसएलअन्तर्गत ललितपुर सिटीविरुद्धको खेलमा रेफ्रीविरुद्ध आक्रोस पोख्दै भारतीय प्रशिक्षक यान र टोलीका अन्य अफिसियलले खेल अवरुद्ध गर्दै खेलाडीलाई मैदान छाड्न निर्देशन दिएका थिए। प्रतियोगिताको प्राविधिक सहयोगी अखिल नेपाल फुटबल संघ (एन्फा) र आयोजक नेपाल स्पोर्टस् म्यानेजमेन्ट कम्पनीले छानबिन र म्याच कमिस्नरको रिपोर्टका आधारमा मुख्य प्रशिक्षक यान ललाई प्रतिबन्ध लगाइएको हो। यसैगरी विराटनगरका टेक्निकल निर्देशक सोनम घले, सहायक प्रशिक्षक निशान श्रेष्ठ र सहायक व्यवस्थापक मिलन गुरुङलाई तीन खेलको प्रतिबन्ध लगाइएको छ। यसैगरी विराटनगर सिटी एफसीलाई पनि एक लाख रुपैयाँ जरिवाना गर्ने निर्णय गरिएको छ। नेपाल स्पोर्ट्स इभेन्ट म्यानेजमेन्टका सीईओ सुदीप शर्माले बुधबार जारी गरेको विज्ञप्तिमा एन्फाले पनि अनुसन्धान गरी छुट्टै कारवाही गर्न सक्ने जनाएको छ। प्लेअफमा पुग्न दुवै टोलीलाई जित अनिवार्य रहेको खेलमा २० गोलले पछि परेपछि विराटनगरले खेलाडीलाई मैदान बाहिर बोलाएको थियो। विराटनगरका खेलाडीले मैदान छाडेपछि करिब १० मिनेट खेल रोकिएको थियो। विराटनगरका १० खेलाडीले मैदान छाडे पनि स्पेनिस खेलाडी पेड्रो जाभियर मान्जीले भने मैदान छाड्न मानेनन्। उनी एक्लै मैदानमा बसेका थिए। विराटनगरविरुद्ध ४० को प्रभावशाली जित निकाल्दै ललितपुरले प्लेअफमा स्थान बनाएको थियो। ललितपुरसँग पराजित भएपछि विराटनगर लिग चरणबाटै बाहिरिएको थियो।"
पर्साको सीडीओ कार्यालयले भन्यो  नागरिकता वितरणको हल्ला निराधार,"वीरगन्ज : गत आइतबार राष्ट्रपति विद्यादेवी भण्डारीले नेपाल नागरिकता (पहिलो संशोधन) अध्यादेश, २०७८ जारी गरिन्। अध्यादेश जारी भएको भोलिपल्ट सोमबार एमालेका नेता, पूर्वउप्रधान तथा गृहमन्त्री भीम रावलले सामाजिक सञ्जाल ट्वीटरमा जारी नागरिकता अध्यादेशलाइ लिएर वीरगन्जकाबारे विवादास्पद अभिव्यक्ति ट्वीट गरे । ट्वीटरमा रावलले लेखेका थिए, वीरगन्जमा नागरिकता लिनेको भीड लागेको र त्यसमा भारतबाट आउनेको ठूलो संख्या रहेको समाचार आयो । प्रधानमन्त्री केपी ओलीको निषेधाज्ञा जनतालाई घरमा बन्द गरेर नेपाली नागरिकता विदेशीलाई समेत चकलेट बाँडेजस्तै गर्नलाई हो कि? नेपाली जनतालाई जवाफ चाहियो । सम्पूर्ण देशभक्त नेपाली राष्ट्र जोगाउन सक्रिय बनौँ।' रावलको यो ट्वीटले वीरगन्ज मात्र नभइ मधेसका हरेक जिल्लामा हल्लीखल्ली नै भयो । सामाजिक सञ्जालमा रावलको उक्त ट्वीटलाई लिएर उनको चर्को अलोचना मात्रै भएन अपशब्द प्रयोग गरेर रावलप्रति आक्रोश नै पोखयो । वीरगन्जमा रावलको पुत्ला दहन पनि गरियो । जसका कारण भोलिपल्ट मङगलबार बिहानै रावल आफैले उक्त ट्वीट डिलिट (मेटाए) गर्न बाध्य भए । रावलको त्यहि ट्वीट र सामाजिक सञ्जालमा लेखिएका टिप्पणीहरुलाई लक्षित गरेर बुधबार जिल्ला प्रशासन कार्यालये पनि एक प्रेस विज्ञप्ति जारी गर्यो। जिल्ला प्रशासन कार्यालय पर्साको विज्ञप्तिमा निषेधाज्ञा अवधिमा ठूलो भीडभाड जम्मा गरी धेरै नागरिकता वितरण भएको भन्ने हल्ला निराधार रहेको जनाएको छ । पर्साका सहायक प्रमुख जिल्ला अधिकारी भिमकान्त पौडेलले जारी गरेको प्रेस विज्ञप्तिमा निषेधाज्ञा सुरु भएयता जिल्ला प्रशासन कार्यालय पर्साबाट एउटा पनि नागरिकता वितरण नभएको उल्लेख छ । विज्ञप्तिमा लेखिएको छ जिल्ला प्रशासन कार्यालय पर्साको नाम जोडेर हालै समाजिक सञ्जालमा नागरिकता वितरणसम्बन्धी विषयलाई लिएर गरिएका पोष्ट र आएका समाचारप्रति जिल्ला प्रशासन कार्यालयको गम्भीर ध्यानाकर्षण भएको छ । नयाँ भेरियन्टसहितको कोभिड१९ को संक्रमणको बढ्दो अवस्थालाई नियन्त्रण, रोकथाम र संक्रमणको श्रृंखला तोड्न पर्सा जिल्लामा वैशाख १६ गते देखि नै जिल्लाभर लागूहुने गरी निषेधाज्ञा जारी गरिएको भन्दै पौडेलले निषेधाज्ञा जारी भएको अवस्थामा जिल्ला प्रशासन कार्यालयबाट शान्ति सुरक्षा र कोभिड नियन्त्रणसंग सम्बन्धित अत्यावश्यक काम बाहेक अन्य सबै प्रकारका सेवा प्रवाह हाल बन्द रहेको बताएका छन् । निषेधाज्ञा अवधिमा ठूलो भीडभाड जम्मा गरी धेरै नागरिकता वितरण भएको भनी सामाजिक सञ्जालमा भाइरल बनाइएको भिडियो फुटेज पुरानो रहेको पनि जिल्ला प्रशासन कार्यालय पर्साले विज्ञप्तीमार्फत स्पष्ट पारेको छ । सामाजिक सञ्जालमा भएका पोष्ट एंव आएका समाचार आधारहीन, असत्य र कपोल कल्पित रहेको विज्ञप्तिमा उल्लेख छ । सहायक प्रमुख जिल्ला अधिकारी पौडेलले भनेका छन् ,अहिले स्थानीय प्रशासनको सबै प्रयास कोभिड१९ संक्रमणको नियन्त्रण रोकथाम र उपचार व्यवस्थापनमा मात्रै केन्द्रित छ , त्यो बाहेक कार्यालयबाट कुनै पनि सेवा प्रवाह भएकै छैन ।"
"गाउँमा धूमधाम, सहर सुनसान","भोजपुर : ढोल र झ्याम्टाको ध्वनिले गुञ्जयमान हुने सहरबजारमा यो वर्ष उभौली साकेलाको रौनक छैन। निषेधाज्ञाले सहरमा छिटफुट मात्रै मानिसहरू हिँडे पनि गाउँघरमा भने उभौली साकेला तातेको छ। किराँत राई समुदाय रहेको ग्रामीण भेगमा भने उभौली धूमधामले सुरु भएको छ। किराँत राई समुदायको बाहुल्य रहेको भोजपुरका राई बस्तीहरूमा उभौली साकेलाको रौनक बढेको छ। वर्षभरिलाई फलाइने अन्न रोपेर उभोँ (उकालो) लाग्ने किराँती पुर्खाहरूको सम्झनामा भूमिपूजक किराँत राई समुदायले वैशाख पूर्णिमादेखि १५ दिनसम्म उभौली साकेला मनाउने धार्मिक परम्परा छ। मुन्दुमी परम्पराअनुसार इष्टदेवता सुम्दिमा र पारुहाङलाई पुज्दै कुखुरा बली दिई माङ (कुलपितृ) लाई शक्ति माग्ने गरिएको नाक्छुङ (कुल धामी) मणिकुमार राईले बताए। अन्य धर्मसंस्कृति जस्तै किराँतीहरूको पनि उभौली साकेला चाडभन्दा पनि बढी आफ्नो संस्कार हो, हाम्रो संस्कृति हो, जहाँ गए पनि हामीले हाम्रो संस्कार संस्कृति, मौलिक मूल्यमान्यता बिर्सनु हुँदैन। त्यसैले यो उभौली साकेला हामी मनाउँछौं नाक्छुङ राईले भने। किराँत राई समदायमा जातीय मौलिक पहिचान र संस्कारअनुसारको नियमित पूजाआजाका कारण गाउँघरमा उभौली साकेलाको तामझाम बढेको छ। साकेला, साकेन्वा, साख्खेवा अर्थात् चण्डी नाचलाई विशेष महŒव दिइने उभौली चाड किराँती संस्कृति, पहिचान र महŒव जोडिएको किराँत संस्कृतिविद्हरू बताउँछन्। आध्यात्मिक स्रोत र शक्तिसँग जोडिएकाले पनि परापूर्वकालदेखि नै उभौलीलाई विशेष प्राथमिकताका साथ मनाइँदै आएको संस्कृतविद् शरणबहादुर राईले बताए। उनका अनुसार वैशाख पूर्णिमाका बेला सूर्यको गति उत्तर लाग्ने भएकाले उभाँलीलाई मुन्दुमी किराँत भाषामा दोङवाङा भन्ने गरिएको छ। विगतका वर्षहरूमा विशाल उभौली साकेला नाच आयोजना गरिए पनि यो वर्ष कोभिड१९ कारण प्रतिबन्ध लगाइएको छ। प्रत्यक्ष रूपमा मानिसको जमघट र सम्पर्क बढिरहँदा संक्रमणको जोखिम उच्च हुने भन्दै भोजपुर सदरमुकामलगायत जिल्लाका सहरबजार, सार्वजनिक क्षेत्रमा निषेधाज्ञा लगाइएको छ। किराँत राई यायोख्खा भोजपुरले पनि भीडभाडले संक्रमणको जोखिम बढाउने भन्दै सीमित व्यक्तिहरूको उपस्थितिमा मात्र उभौली साकेला मनाउन निर्देशन जारी गरेको यायोख्खा भोजपुरकी अध्यक्ष सिर्जना राईले बताइन्। मुख्य बजार क्षेत्रबाहेक किराँत राई समुदाय रहेको क्षेत्रमा सीमित मान्छेहरू मात्र भेला भएर उभौली साकेला मनाउन भनेका छौँ, उनले भनिन्।"
१९ रिटको सुनुवाइ प्रधानन्यायाधीशको एकल इजलासमा : के आजै आउँला त परमादेश ?,"काठमाडौं : संसद् विघटनविरुद्धमा परेका रिटको सुनवाइ बिहीबारदेखि प्रारम्भ हुँदैछ। प्रारम्भिक सुनुवाइका लागि प्रधानन्यायाधीश चोलेन्द्र शम्मशेर राणाको आफ्नै एकल इजलास तोकेका छन्। संसद्मा रहेका पाँच दलका १४६ सांसदहरूको तर्फबाट विघटन खारेज गर्न र विपक्षी नेता शेरबहादुर देउवालाई प्रधानमन्त्री नियुक्त गर्न माग गर्दै गत सोमबार रिट दायर गरिएको थियो। रिटमा बजेट तथा वर्तमान मन्त्रिपरिषदलाई कामकाजमा रोक लगाउनुपर्ने, सांसद कारबाही रोक्न परमादेश माग गरिएको छ। उक्त इजलासमा विघटनविरुद्ध परेका १९ रिटको मात्र सुनुवाइ हुँदैछ । एकल इजलासले बजेटलगाएत प्रधानमन्त्रीका नितिगत निर्णय रोक्ने वा नरोक्ने विषयमा अन्तरिम आदेशबारे निर्णय लिन सक्नेछ। यी रिटलाई अरु रिटसगै सुनुवाइ गर्न सम्वैधानिक इजलासमा पठाउने सम्भावना छ।सर्वोच्चमा आएका ३० वटा रिटमध्ये अन्तरिम आदेश माग गरिएका १९ वटा रिटको सुनुवाइका लागि पेसी आज तोकिएको छ। रिट दर्ताका लागि पाँचै दलका शीर्ष १४६ सांसद अदालतमा उपस्थित भएका थिए। रिटमा संसद् विघटन खारेजी गरी नेपालको संविधानको धारा ७६ (५)बमोजिम नेपाली कांगे्रसका शभापति देउवालाई प्रधानमन्त्रीमा नियुक्त गर्न आदेशको माग गरिएको छ। रिट निवेदनमा प्रधानमन्त्री केपी शर्मा ओली नेतृत्वको मन्त्रिपरिषद्को यही जेठ ८ को सिफारिशमा प्रतिनिधिसभा विघटन गरी आगामी कात्तिक २६ र मंसिर ३ गते निर्वाचन तोक्ने राष्ट्रपति विद्यादेवी भण्डारीले गरेको निर्णय बदर गर्न माग गरिएको छ ।रिट निवेदनमा भनिएको छ, असंवैधानिक रुपमा विघटन भएको प्रतिनिधिसभालाई पुनःस्थापना गरी प्रतिनिधिसभाको सदस्यको हैसियतले संविधानको धारा ७६ (५) बमोजिम प्रधानमन्त्री नियुक्तिको लागि म निवेदकमध्येका शेरबहादुर देउवालाई राष्ट्रप्रतिसमक्ष पेश गरेको मिति २०७८ जेठ ७ गतेको विश्वासको आधारमा प्रधानमन्त्री नियुक्त गर्नू । नेपालको संविधानको धारा ७६ (५) बमोजिम नियुक्त हुने प्रधानमन्त्रीका लागि समर्थन गरेका आधारमा प्रतिनिधिसभाका सदस्यलाई दल त्याग गरेको भनी प्रत्यर्थी राष्ट्रपति कार्यालयसमेतका नाममा परमादेशलगायत अन्य उपयुक्त आदेश जारी गरी संवैधानिक हकको संरक्षण गर्न निवेदनमा माग गरिएको छ । निवेदनमा प्रधानमन्त्री तथा राष्ट्रपतिबाट भएगरेका कामकारवाहीबाट कानूनको प्रत्यक्ष त्रुटि हुन पुगेको स्पष्ट भएको र निवेदकहरुले समर्थन गरेको प्रतिनिधिसभा सदस्य निवेदकमध्येकै देउवालाई नेपालको संविधानको धारा ७६(५) अन्तर्गत प्रधानमन्त्री नियुक्त गर्नुपर्नेमा दुवै दावीकर्ताको दावी नपुग्ने भनी यही जेठ ७ गतेको निर्णयसमेत बदर गर्न माग गरिएको छ। राष्ट्रपति भण्डारीले यही जेठ ८ गते सरकार गठन गर्नका लागि प्रधानमन्त्री ओलीसहित दुवै दावीकर्ताको बहुमत नपुगेको जनाउँदै प्रतिनिधिसभा विघटन गरी आगामी कात्तिक र मंसिरमा प्रतिनिधिसभाको निर्वाचन तोक्नुभएको थियो । त्यसैको विरोधमा सर्वोच्च अदालतमा रिट निवेदन पुगेको हो। रिट निवेदन दर्ता गर्न सर्वोच्च अदालतमा कांग्रेस सभापति देउवा, नेपाल (माओवादी केन्द्र) का अध्यक्ष पुष्पकमल दाहाल प्रचण्ड, नेकपा (एमाले)का नेता माधवकुमार नेपाल, जनता समाजवादी पार्टी नेपालका अध्यक्ष उपेन्द्र यादव र राष्ट्रिय जनमोर्चाका अध्यक्ष चित्रबहादुर केसीसहित १४६ निवर्तमान सांसद जानुभएको थियो । तिनमा कांग्रेसका ६१, माओवादी केन्द्रका ४९, एमाले नेपाल समूहका २३, जसपाका १२ र जनमोर्चाका एक निवर्तमान सांसद छन् । अदालत परिसरमा कांग्रेसका नेता गगनकुमार थापाले पटकपटक प्रतिनिधिसभा विघटन दुर्भाग्यपूर्ण भएको बताए। यसअघि पनि प्रधानमन्त्री ओलीले पुस ५ गते संसद विघटन गरेर चुनावमा जाने निर्णय गरेका थिए। तर कदमलाई सर्वोच्चले फागुन ११ गते बदर गर्दै संसद् पुनःस्थापना गरिदिएको थियो। सर्वोच्चको संवैधानिक इजलासमा करिब डेढ महिना बहस भएको थियो। विघटन भएको संसद् पुनर्स्थापनाका लागि विपक्षीहरूले आन्दोलनसमेत गरेका थिए"
अस्ताए पनि चम्किरहने राधाप्रसाद,"अढाई वर्षको अवधिमा नौवटा मन्त्रालयमा राज्यमन्त्रीको जिम्मेवारी सम्हालेका सामाजिक र बौद्धिक व्यक्तित्व राधाप्रसाद घिमिरे अब हामी माझ रहेनन्। विराटनगर महानगरपालिका २ घर भएका ९१ वर्षीय घिमिरेको उपचारका लागि नोबेल शिक्षण अस्पताल विराटनगर लैजाने क्रममा गत शनिबार (जेठ ८ गते) राति करिब ९ बजे निधन भयो। सूचना तथा सञ्चार, सामान्य प्रशासन, उद्योगसमेतका नौवटा मन्त्रालयको अनुभव बटुलेका घिमिरेले कोरोना संक्रमणको अनुभव पनि बटुले तर जित्न भने सकेनन्। तर, उनले गरेका योगदान र भोगेका अनुभवको अनुशरण गर्नेका लागि उनको योगदान सधैं जीवित रहने छ। राधाप्रसाद घिमिरेले १० वर्षे सशस्त्र विद्रोह र मधेस आन्दोलनमा पनि समाजमा निरन्तर व्यवसाय गर्ने हौसला दिने गरेका थिए। अहिले पनि विराटनगरका नागरिक उनको उदाहरण आफ्ना नयाँ पुस्तालाई दिन्छन्। पाँचथरको मिक्लाजुङ गाउँपालिका (साविक लिम्बा) मा १९८८ सालमा जन्मिएका घिमिरेले सात वर्षे बाल्यकाल मात्रै त्यहाँ बिताए। त्यसपछिको उनको जीवन मोरङको विराटनगरमा बित्यो। विराटनगरकै पुरानो जुद्ध हाईस्कुल (अहिलेको आदर्श मावि) मा शिक्षा लिएका घिमिरेले भारतको पटना बोर्डले लिने गरेको बोर्ड परीक्षा दिएका हुन्। सो समयमा नेपालमा परीक्षा बोर्ड नभएका कारण भारतको पटना बोर्डले लिने परीक्षा वीरगञ्ज पुगेर परीक्षा दिनुपथ्र्यो। विराटनगरबाट भारतको बाटो हुँदै दुई दिनमा वीरगञ्ज पुगेर उनले परीक्षा दिएका थिए। विराटनगरबाट जोगवनीकटिहारसमस्तीपुररक्सौल हुँदै भारतको बाटो भएर वीरगन्ज जानुपर्ने बाध्यता थियो सो समय। अध्ययनमा औधी रुचि राख्ने घिमिरेले सानै उमेरमा राणाहरूको शासन र उनीहरूले गरेका क्रियाकलापको समेत अनुभव लिएका थिए। सो समय जनरल पब्लिक अफ इन्स्पेक्सन मृगेन्द्र शमशेर राणा विराटनगर दौडाहामा आएका बेला आदर्श स्कुलमा पुगेर विद्यार्थीलाई उपदेश दिएको सम्झना उनले डायरीमा लेखेका छन्। २०३२ सालमा तत्कालीन राजा वीरेन्द्र शाहले उनलाई पहिलोपटक शिक्षा, सञ्चार तथा प्रशासन राज्यमन्त्री बनाएका थिए। उनले दुई वर्ष उक्त पद समालेका थिए। विराटनगरमा हुर्कदा कोइराला परिवारलाई नजिकबाट नियालेका घिमिरेले मन्त्री हुनुपूर्व विराटनगरमै सामाजिक काममा धेरै समय गुजारेका थिए। विराटनगरमा कोइराला परिवारलाई सज्जन परिवार मानिन्थ्यो। स्वर्गीय कृष्णप्रसाद कोइरालाको शिक्षा र समाजसेवामा रुचि थियो। उनले परालको छाप्रोमा स्कुल खोलेका थिए। उनको प्रेरणाबाटै घिमिरेले आफूलाई तिखारेको मानिन्छ। घिमिरेले २०१४ सालमा भारतको कोलकातामा कम्युनिस्टहरूले स्वाधीनता पत्रिका प्रकाशन गर्न स्वाधीनता प्रेसबाट उपकरणसहित हाते प्रिन्टिङ प्रेस किनेर विराटनगरमा चलाए। मन्त्री बन्नुअघि र पछि ३७ वर्षसम्म उनले तिनै उपकरणबाट प्रेस चलाए। स्नातक तह उत्तीर्ण उनी पञ्चायती व्यवस्थामा मन्त्री बन्नुअघि विराटनगरका छापाखाना व्यवसायी थिए। सन् १८८३ मा बेलायतमा निर्मित यो प्रेसलाई उनले औधी माया गरेर चलाउने गरेको घिमिरेलाई नजिकबाट बुझ्ने विराटनगरका नागरिक अगुवा रामबाबु दाहाल बताउँछन्। जीवनको अन्तिम समयसम्म पनि घिमिरेले १ सय ३९ वर्ष पुरानो सो छापाखाना सुरक्षित राखेका थिए। अहिले पनि विराटनगर २ शिक्षामार्गस्थित घरको एउटा कोठामा उनले दैनिक पुछेर राख्ने गरेको उक्त मेसिन सुरक्षित छ। व्यावसायिक प्रयोजनका लागि भारतबाट किनेर ल्याएको यही प्रेसबाट कोषराज रेग्मी, जगतमोहन अधिकारी एवं कृष्णप्रसाद श्रेष्ठ बीए सम्पादक रहेका जनवार्ता को सुरुआती प्रकाशन भएको उनका परिवार बताउँछन्। विपिन ढुंगेलको कोसेली सोही प्रेसमा छापिएको थियो। त्यो बेला घिमिरेले दुई हजार रुपैयाँमा प्रेस किनेर ल्याए पनि अहिलेसम्म सुरक्षित रहेको उक्त प्रेसको मुल्य तुलना गर्न सकिँदैन। २०५१ सम्मै निर्वाध चलेको प्रेस यसपछि दुई कट्ठा जग्गा र प्रेसका सबै सामग्री बेचेर ऐतिहासिक मेसिन आफैंसँग घिमिरेले राखेका थिए। सन् १९९१ मा आठ लाख येनमा जापानको कोमोरी कर्पोरेसनले प्रेस किन्न खोजेको थियो। तर, उनले स्वदेशमै रहोस् भन्ने इच्छाले बेच्न मानेनन्। प्रेसको मूल्य ६० लाख रुपैयाँ तय गरी सरकार वा संघसंस्थालाई बिक्री गर्ने इच्छा उनको पूरा हुन नपाउँदै कोरोनाले घिमिरेलाई चुडेर लग्यो। २०२९ सालमा राष्ट्रिय पञ्चायत सदस्य र पछि राज्यमन्त्री भएपछि छापाखाना व्यवसाय आफ्ना व्यवसायी सहकर्मीलाई छाडेर राजनीतिको सक्रिय जीवनमा लागेका थिए घिमिरे। जानकारहरूका अनुसार घिमिरे २०१७ सालसम्म कम्युनिष्ट पार्टीमा आवद्ध थिए। कम्युनिष्ट पार्टीको केन्द्रीय सदस्य रहेका घिमिरेले नै मोहनविक्रम सिंहलाई पार्टी सदस्यता प्रदान गरेको बताइन्छ। पञ्चायती व्यवस्था सुरु भएपछि कम्युनिष्ट पार्टी परित्याग गर्दै घिमिरे पञ्चायतमा प्रवेश गरेका हुन्। पछिल्लो समय बुढ्यौली उमेरसँगै राजनीतिक जीवनबाट उनी निष्कृय थिए। जीवनको अन्तिम समय नजिकिँदासम्म घिमिरे कुनै राजनीतिक दलको सदस्य थिएनन्। तर सामाजिक र बौद्धिक क्षेत्रमा उनको सक्रियता कायमै थियो। घिमिरेलाई नजिकबाट चिन्नेहरू एक समय विराटनगरलाई मृत सहर हुनबाट जोगाउन उनको पनि प्रमुख भूमिका रहेको मान्छन्। पुराना उद्योगी र धनाढ्य काठमाडौं सरेपछि केही समय विराटनगर शून्य बनेको थियो। काठमाडौं गएकाहरूले विराटनगरलाई माया नगर्दा यहाँको विकासमा सुस्तता थियो। सो समय उनको निरन्तर सामाजिक अभियान, नागरिक टिकाउन विभिन्न योजना बुन्ने र अभियान चलाउनाले विराटनगर शून्य नबनेको मानिन्छ। राजा महेन्द्रले पञ्चायती व्यवस्था लागू गरेपछि कोइराला र अधिकारीहरूसँग बदला लिन विराटनगरलाई उपेक्षामा राखेको विश्लेषण अझै पनि गर्ने गरिन्छ। १० वर्षे सशस्त्र विद्रोह र मधेस आन्दोलनमा पनि समाजमा निरन्तर व्यवसाय गर्ने हौसला घिमिरेले दिने गरेका थिए। अहिले पनि विराटनगरका नागरिक उनको उदाहरण आफ्ना नयाँ पुस्तालाई दिन्छन्। निजी, सामाजिक र राजनीतिक जीवन सबैलाई उत्तिकै महत्त्वमा राखेर व्यवहार गर्न सक्ने घिमिरेले नेपाली समाजलाई धेरै किसिमका शिक्षा दिएर गए। सधैं आफूलाई सक्रिय राख्न खोज्ने घिमिरेले छाडेर गए पनि उनले उमारेका र छरेर गएका ज्ञानलाई अनुशरण गर्न सके कसैको पनि जीवन अन्धकारमा फस्दैन। घिमिरेप्रति हार्दिक श्रद्धाञ्जली।"
मोरङमा एकैदिन १० कोरोना संक्रमितको मृत्यु,"विराटनगर : मोरङका विभिन्न चारवटा अस्पतालमा उपचाररत कोरोना भाइरस संक्रमित १० जनाको बिहीबार बिहान मृत्यु भएको छ । विराटनगरको नोबेल शिक्षण अस्पतालमा पाँच, कोसी अस्पताल कोभिड उपचार युनिटमा दुई, कोसीकै कोभिड१९ उपचार केन्द्रमा एक र मोरङको बूढीगंगा गाउँपालिकास्थित विराट शिक्षण अस्पतालमा दुई संक्रमितको मृत्यु भएको हो । मृत्यु हुनेमा चार महिला र छ जना पुरुष रहेका छन् । नोबेलमा विराटनगर महानगरपालिका६ का ४५ वर्षीय पुरुषको मृत्यु भएको छ । अस्पतालका प्रबन्धक नारायण दाहालका अनुसार उपचारका लागि जेठ ४ गते भर्ना गरिएका पुरुषको बिहानका राति १२:१५ बजेतिर मृत्यु भएको हो । मोरङको मिक्लाजुङ गाउँपालिका९ का ६० वर्षीय पुरुषको बिहान ८:१५ बजेतिर मृत्यु भएको छ । उनलाई पनि उपचारका लागि जेठ ४ गते नै भर्ना गरिएको थियो । दाहालका अनुसार मोरङको केराबारी गाउँपालिका७ का ८४ वर्षीया वृद्धा महिलाको बिहान ५ :३० बजेतिर मृत्यु भएको छ । कोरोना संक्रमण पुष्टि भएकी वृद्धालाई उपचारका लागि बुधबार भर्ना गरिएको थियो । उपचार सुरु गरिएको २४ घण्टा पनि बित्न नपाउँदै वृद्धाको ज्यान गएको हो । सुनसरीको इटहरी उपमहानगरपालिका१७ का ५५ वर्षीय पुरुषको बिहानका लागि १:३० बजेतिर मृत्यु भएको छ । उनलाई उपचारका लागि जेठ १० गते अस्पताल भर्ना गरिएको जानकारी दाहालले दिए । उनका अनुसार सप्तरी घर भएका ३४ वर्षीय पुरुषको पनि नोबेलमै मृत्यु भएको छ । उनलाई उपचारका लागि वैशाख २७ गते अस्पताल भर्ना गरिएको दाहालले बताए । उपचाररत पुरुषको बिहान ५ बजेतिर ज्यान गएको हो । कोसी अस्पतालको कोभिड उपचार युनिटमा विराटनगर१० का ६५ वर्षीय वृद्ध पुरुषको बिहान ५ बजेतिर मृत्यु भएको छ । अस्पतालका मेडिकल सुपरिटेन्डेन्ट डा चुमनलाल दासका अनुसार वृद्धलाई उपचारका लागि जेठ ६ गते भर्ना गरिएको थियो । त्यस्तै सुनसरीको बर्जु गाउँपालिका४ की ७० वर्षीया वृद्धा महिलाको पनि कोसीमै मृत्यु भएको छ । जेठ ८ गते उपचारका लागि भर्ना गरिएकी वृद्धाको उपचारका क्रममा बिहान ४ बजेतिर मृत्यु भएको जानकारी डा दासले दिए । कोसी अस्पतालकै कोभिड१९ उपचार केन्द्रमा विराटनगर३ की ५६ वर्षीया महिलाको मृत्यु भएको छ । कोरोना संक्रमण यकिन भएकी महिलालाई जेठ ५ गते उपचारका लागि भर्ना गरिएको केन्द्रका सूचना अधिकारी अनुपम राजवंशीले जानकारी दिए । उनका अनुसार संक्रमित महिलाको उपचारकै क्रममा बिहान ४ः४० बजेतिर मृत्यु भएको हो । विराट शिक्षण अस्पतालमा विराटनगर६ की ४८ वर्षीया महिलाको बिहान ५ :३५ बजेतिर मृत्यु भएको छ । विराटका कोभिड अस्पताल इन्चार्ज सुनील देवका अनुसार परीक्षण गराउँदा संक्रमण पुष्टि भएकी महिलालाई उपचारका लागि जेठ ३ गते भर्ना गरिएको थियो । सुनसरीको गढी गाउँपालिका३ का ६५ वर्षीय वृद्ध पुरुषको पनि बिहानका लागि १२ :२० बजेतिर मृत्यु भएको जानकारी देवले दिए । उनका अनुसार वृद्धलाई उपचारका लागि जेठ १० गते अस्पताल भर्ना गरिएको थियो ।"
काठमाडौंका तीन स्थानमा देखियो बर्डफ्लु,"काठमाडौं : काठमाडौंका तीन स्थानमा बर्डफ्लु सङ्क्रमण पुष्टि भएको छ । पशु सेवा विभागका अनुसार कीर्तिपुर नगरपालिकाको वडा नम्बर ४ र ९ तथा चन्द्रागिरि नगरपालिका२ मा सङ्क्रमण पुष्टि भएको हो । उक्त स्थानका कृषकले पालेका टर्कीको नमूना केन्द्रीय पशुपक्षी रोग अन्वेषण प्रयोगशाला त्रिपुरेश्वरमा रियल टाइम पीसीआर विधिबाट परीक्षण गर्दा जेठ १० गते पुष्टि भएको विभागका सूचना अधिकारी डा चन्द्र ढकालले जानकारी दिए। उनका अनुसार उक्त स्थानमा सङ्क्रमण फैलिन नदिन तथा तत्काल नियन्त्रणमा लिन विभागले सङ्घ, प्रदेश तथा स्थानीय तहका पशु सेवासँग सम्बन्धित निकायहरुलाई परिचालन गरी रोग देखिएका क्षेत्रमा रहेका घरपालुवा पक्षी तथा रोग सार्न सक्ने अन्य वस्तुसमेत बुधबार नै नष्ट गरेको छ । उक्त क्षेत्रबाट ५३५ टर्र्की, ४९२ स्थानीय कुखुरा, ७६ बट्टाई, २० हाँस, १७८ अण्डा र ९०० किलो दाना नष्ट गरिएको थियो । पशुपक्षी मन्त्रालयले पक्षी तथा पक्षीजन्य उत्पादनको ओसारपसार गर्दा अनिवार्यरूपमा स्वास्थ्य परीक्षण गरी भेटेरिनरी प्रमाणपत्र लिएर मात्र गर्न आग्रह गरेको छ । यस्तै फार्र्म परिसरमा जैविक सुरक्षाका विधिहरु अवलम्बन गर्न, पक्षीपालक कृषकहरुले फार्म परिसरमा नियमितरूपमा निःसङ्क्रमण गर्न, तथा सफाइमा ध्यान दिन, घरपालुवा पक्षीलाई जङ्गली पक्षीहरुको सम्पर्कमा आउन नदिन, हाँस तथा कुखुरालगायतका पक्षीलाई थुनेर पाल्न तथा पशुपक्षी बिक्री स्थलमा अस्वाभाविकरूपमा पक्षी बिरामी परेमा वा मरेमा तत्काल नजिकको पशु सेवा विभागमा सूचना गर्न आग्रह गरिएको छ । यसअघि काठमाडौंको तारकेश्वर र ललितपुरको नक्खुलगायतका क्षेत्रमा पालिकाएका स्थानीय कुखुरा र टर्कीमा बर्डफ्लु भेटिएको थियो । रासस"
टोलटोलमा निशुल्क पीसीआर परीक्षण,"तानसेन : दिनहुँ संक्रमण बढेपछी पाल्पाका स्थानीय सरकारले टोल टोलमा निशुल्क पीसीआर परीक्षण अभियान सुरु गरेका छन् । वैशाख १७ गते देखि पाल्पामा निषेधाज्ञा जारी भएपनि दैनिक एकसयभन्दा बढी संक्रमित भइरहेकाले पाल्पाका स्थानीय सरकारले टोलटोलमा निशुल्क पीसीआर परिक्षण गर्दै आएका हुन्। तानसेन नगरपालिकाले पाल्पा अस्पतालको समन्वयमा १४ वटा वडाहरुको टोल टोलमा निशुल्क पीसीआर परीक्षण अभियान सुरु गरेपछि शंकास्पद बिरामी कोरोना परीक्षणका लागि आएका छन् । तानसेन नगरपालिकाले ५ ६, ७ र १४ वडाका टोल टोलमा निशुल्क पीसीआर परीक्षण सुरु गरेको छ। प्रत्येक दिन एकएक वडामा परीक्षण अभियान संचालन गर्दै आएको तानसेन नगरपालिकाले जनाएको छ । प्रत्येक वडा टोलमा र वृद्ध, अशक्त तथा अपाङ्गको घर घरमै पुगी स्वाब संकलन गर्दै आएको तानसेन नगरपालिकाका नगर प्रमुख अशोक कुमार शाहीले बताए । समुदायमा फैलिएको कोरोना नियन्त्रण गर्न, जनताको जीउधनको रक्षा गर्न, जनजीवन सामान्य बनाउन टोल टोलमा निशुल्क परीक्षण अभियान संचालन गरिएको नगर प्रमुख शाहीले बताए । अर्कातर्फ असार महिना लाग्ने दिनसम्म पाल्पामा संक्रमण दर न्युन बनाउने अभियानका साथ जिल्लाका १० वटै स्थानीय सरकारले टोलटोलमा निशुल्क पीसीआर परीक्षण अभियान संचालन गरेका हुन् । तानसेन नगरपालिकाले वैशाख १६ देखि जेष्ठ ११ गते सम्म विभिन्न १५ स्थानमा ३१३ जनाको निशुल्क एन्टिजेन परीक्षण गर्दा १३६ जनामा कोरोना पोजिटिभ देखिएको छ । वैशाख १६ गते देखि हालसम्म २०७८ जेष्ठ ११ सम्म ९८९ जना संक्रमितमध्ये ५४३ जना कोरोनामुक्त भएका छन्। सक्रिय संक्रमितको संख्या ४१४ जना छन् । नगरपालिकाले निर्माण गरेको आइसोलेसनमा १५ जना भर्ना भएकामध्ये ६ जना रेफर, ३ जना डिस्चार्ज, १ जनाको निधन र ५ जनाको उपचार भइरहेको छ। डा  झपेन्द्र ढकालको नेतृत्वमा ५ जनाको स्वास्थ्य टोली आइसोलेसनमा परिचालन भएको छ । रैनादेवी छहरा गाउँपालिकाले पनि टोलटोलमा निशुल्क पीसीआर परीक्षण अभियान बढाएको छ । जिल्लामै दोस्रो सक्रमित संख्या बढेपछि रैनादेवी छहराले वडा वडाको टोलटोलमा निशुल्क पीसीआर परीक्षण संचालन गरेको छ । रिव्दीकोट गाउँपालिकाले पालिकाभरी निशुल्क पीसीआर परिक्षण गराएको छ । पालिकाले १२६ जनाको पीसीआर गर्दा संक्रमित ७२ जना अहिले होमआइसोलेसन र ५ जना पालिकाकै कोभिड अस्पतालमा उपचाररत रहेको अध्यक्ष नारायण बहादुर जिसीले बताए । माथाँगढी गाउँपालिकाले एक महिनाको अवधिमा ५ सय ६५ जनाको निशुल्क पीसीआर परिक्षण गराएकोमा छ । जसमा ३ सय ५० जना संक्रमण भेटिको थियो। अहिले पनि १ सय ४१ जना सक्रिय संक्रमित छन् । निषेधाज्ञासँगै टोल टोलमा गरेको पीसीआर परीक्षणले पालिकाभित्र संक्रमण दर दिनहुँ घट्दै गएको माथाँगढी गाउँपालिकाका अध्यक्ष सन्तोष कुमार थापाले बताए । बगनासकाली, रम्भा, तिनाउ, पुर्वखोला निस्दी गाउँपालिका र रामपुर नगरपालिकाले पनि वडा वडामा निशुल्क पीसीआर अभियान संचालन गर्दै आएका छन् । पाल्पामा हालसम्म २३ हजार ३ सय ६१ पीसीआर परीक्षण भएकोमा १८ हजार ९ सय १५ जनामा नेगेटिभ ४ हजार ४ सय १६ जनामा पोजिटिभ देखिएको थियो। जसमा ८१ जना मृत्यु भएको छ भने ३ हजार ८ सय ५७ जना निको भएका छन् । २ हजार ५ सय २५ जनाको ऐन्टिजेन परीक्षण गरेको मा १ हजार ६ सय ६ जनाको नेगेटिभ र ९ सय १९ जनाको पोजिटिभ रिर्पोट आएको जिल्ला स्वास्थ्य कार्यालय पाल्पाले जनाएको छ ।"
आईपीएल यूएईमा !,"मुम्बई : कोरोना भाइरसको दोस्रो लहरको महामारी सुरु भएपछि स्थगित गरिएको इन्डियन प्रिमियर लिग (आईपीएल) टीट्वान्टी क्रिकेटको बाँकी खेल संयुक्त अरब इमिरेट्स (यूएई) मा आयोजना हुने भारतीय सञ्चार माध्यमले जनाएका छन्। भारतीय क्रिकेट कन्ट्रोल बोर्ड (बीसीसीआई) को उच्च स्रोतको हवाला हिँदै भारतीय सञ्चार माध्यमले आईपीएलका बाँकी खेल यूएईमा आयोजना गर्ने अभियानमा बीसीसीआई लागेको जनाइएको छ। यसको अन्तिम निर्णय भने शनिबार बस्ने बीसीसीआईको बैठकले गर्ने जनाइएको छ। बीसीसीआई सेप्टेम्बर १९ वा २० तारिखदेखि बाँकी खेल सञ्चालन गर्ने अभियानमा लागेको जनाइएको छ। बीसीसीआईले बाँकी रहेको ३१ खेल २१ दिनभित्र सक्ने योजना बनाएको छ। बीसीसीआईको योजनाअनुसार १० दिन दुई खेल सञ्चालन हुनेछ। यस्तै सात दिन एक खेल हुनेछ। त्यसपछि प्लेअफका तीन र फाइनल खेल हुनेछ। फाइनल खेल अक्टोबर १० मा गर्ने योजना बीसीसीआईले बनाएको छ। यूएईका आबुधावी, शारजहा र दुबईमा खेल सञ्चालन हुनेछ। आईपीएलका बाँकी खेल सञ्चालन गर्न यसअघि श्रीलंकाले पनि चासो देखाएको थियो। प्रतियोगिताको २९ वटा खेल सकिँदा दिल्ली क्यापिटल्स शीर्ष स्थानमा छ। दिल्लीले आठ खेलमा १२ अंक जोडेको छ। दोस्रो स्थानमा रहेको चेन्नई सुपर किङ्स र तेस्रो स्थानमा रहेको रोयल च्यालेन्जर्स बेग्लोरको समान १० अंक छ। चेन्नई र बेंग्लोरले समान सात खेल खेलेका छन्। खेलाडीहरूमा कोरोना भाइरसको संक्रमण देखिएपछि बीसीसीआईले मे १० मा अनिश्चितकालका लागि आईपीएल स्थगित गरेको थियो। बीसीसीआईले प्रतियोगिता सुरु हुनुअघि सबै सुरक्षा मापदण्ड अपनाएको र बायो बबल्स मजबुद रहेको दाबी गरेको थियो। तर, त्यसका बाबजुद पनि प्रतियोगिताको २९ वटा खेल मात्र सञ्चालन हुन सकेको थियो। पाकिस्तान सुपर लिग (पीएसएल) पनि यूएईमै आयोजना हुने भएको छ। पाकिस्तान क्रिकेट बोर्डले बाँकी रहेका २० खेल यूएईमा आयोजना गर्ने भएको हो। पीएसएलका बाँकी सबै खेल आबुधावीस्थित सेख जायद स्टेडियममा हुनेछ। पीएसएलका खेल जुन एकबाट सुरु गरेर २० जुनमा सम्पन्न गर्ने तयारी पाकिस्तान क्रिकेट बोर्डको छ। पीएसएलको छैटौं संस्करण फेब्रअरी २० मा सुरु भएको थियो। कोरोना संक्रमणको दर उच्च भएपछि ३ मार्चमा स्थगित गरिएको थियो। यसबीचमा ३४ मध्ये १४ खेल मात्रै सञ्चालन हुन सकेको थियो। पीएसएलमा ६ टोली सहभागी छन्। भारत र पाकिस्तानका फेन्चाइज क्रिकेट मात्र होइन, भारतमै आयोजना हुने त भएको टीट्वान्टी विश्वकप पनि यूएईमै आयोजना हुने सम्भावना बढेको छ। भारतमा अहिले कोरोनाको दोस्रो लहर चलिरहेको छ। वैज्ञानिकहरूले निकट भविष्यमै तेस्रो लहर पनि सुरु हुने चेतावनी दिएका छन्। त्यसैले अक्टोबर र नोभेम्बरमा तय भएको टीट्वान्टी विश्वकप भारतमा आयोजना हुने सम्भावना अत्यन्तै कम छ।"
भक्तपुरका ४ वटै नपामा संसद् विघटनविरुद्ध पाँच दलको संयुक्त संयन्त्र,"भक्तपुर : प्रतिनिधिसभा विघटनविरुद्ध एकजुट भएका पाँच दलले भक्तपुरका ४ वटै नपामा संयन्त्र गठन गरेका छन् । जिल्लास्तरीय संयन्त्र गठन गर्दै आन्दोलनसमेत घोषणा गरिसकेका नेपाली कांग्रेस, माओवादी केन्द्र, जनता समाजवादी पार्टी, एमालेको माधव नेपाल समूह र जनमोर्चा नेपालले नगरस्तरीय संयन्त्र गठन गरेका हुन् । असंवैधानिक प्रतिनिधिसभा विघटनविरुद्ध नगर र नगरका वडा तहसम्म आन्दोलन गर्न नगरस्तरीय संयन्त्र बनाइएको नेपाली कांग्रेस भक्तपुरका उपसभापति हरिप्रसाद नेपालले जानकारी दिए । उनका अनुसार संसद विघटन गर्ने राष्ट्रपति विद्यादेवी भण्डारी र प्रधानमन्त्री खड्गप्रसाद शर्मा ओलीको असंवैधानिक कदमको विरोध गर्न प्रत्येक दलबाट २२ जना प्रतिनिधि रहने गरी भक्तपुरमा जिल्लास्तरीय संयन्त्र निर्माण गरिसकिएको छ । सोही संयन्त्रको बैठकले भक्तपुरका ४ वटै नपामा समेत नगरस्तरीय संयन्त्र विस्तार गरिएको उपसभापति नेपालले बताए । उनकाअनुसार भक्तपुर नगरमा कांग्रेसका रामप्रसाद कासुला, माओवादी केन्द्रका सुनिल गोथे, जनमोर्चाका दिनेश गोसाई, जनता समाजवादीका सुरेन्द्रविक्रम ध्वान्जू र एमाले माधव नेपाल समूहका रामगोपाल चगुठी रहेको संयन्त्र बनाइएको छ । मध्यपुर थिमि नपामा गठन गरिएको संयन्त्रमा कांग्रेसका सुरेन्द्र श्रेष्ठ, माओवादी केन्द्रका कृष्णलाल गोजा श्रेष्ठ, जनमोर्चाका भीम श्रेष्ठ, जनता समाजवादीका सरोज घजू र एमाले माधव नेपाल समूहका प्रेमानन्द श्रेष्ठ रहेका छन् । चाँगुनारायण नपामा कांग्रेसका शिवहरि केसी, माओवादी केन्द्रका रामशरण दाहाल, जनता समाजवादीका सरोज फुयाल र एमाले माधव नेपाल समूहका वासुदेव खड्का रहेको संयन्त्र गठन गरिएको छ । त्यस्तै सूर्यविनायक नपामा कांग्रेसका बालकृष्ण थापा, माओवादी केन्द्रका जीवन तज, जनमोर्चाका उत्तम सापकोटा, जनता समाजवादीका रमेश बञ्जाडे र एमाले माधव नेपाल समूहका दीपक बिसुन्के रहेको संयन्त्र गठन गरिएको छ । पाँचदलीय संयन्त्रले संसद विघटनविरुद्ध बिहीबार बेलुका ७ बजे आआफ्नो घरको कौसी वा झ्यालबाट रितो थाल बजाउने आन्दोलनसमेत घोषणा गरिसकेका छन् । नगरस्तरमा गठन भएका संयन्त्रले बिहीबार आआफ्नो नगरका वडा वडामा प्रतिगमन २ विरुद्ध कालो झन्डा फहराएका छन् । भक्तपुरमा गठित संयन्त्रका प्रतिनिधि एवं नेपाली कांग्रेस भक्तपुर नगरका सभापति रामप्रसाद कासुलाले भक्तपुर नपाका १० वटै वडामा कालो झण्डा फहराइएको जानकारी दिए । उनले कालोझण्डासँगै पाँचदलको संयुक्त प्रेसविज्ञप्तिसमेत टाँस गरिएको बताए ।संयन्त्रमा सहभागी पाँचदलका नगरस्तरीय नेता तथा कार्यकर्ताहरु बिहीबार बिहानै वर्षामा रुझेरै वडाका मुख्यमुख्य ठाउँमा कालो झण्डा फहराएका छन् ।"
"नो खोप, नो भोट !","काठमाडौं : देश कोरोना महामारीले ठप्प छ। संक्रमित र मृत्यु हुनेको संख्या बढ्दो छ। अस्पतालले उपचार सेवा धान्न छाडेका छन्। अक्सिजनको अभाव चुलिँदो छ। यस्तो अवस्थामा बढेको राजनीतिक खिचातानीका कारण बीचैमा निर्वाचन घोषणा भएको छ। सर्वसाधारण भने कोरोनाविरुद्ध खोप लाउन पाए मात्र भोट हाल्न जाने मनस्थितिमा छन्। भोट हाल्न भीडमा जानुपर्छ, त्यसभन्दा पहिला सबैले खोप पाए मात्र त्यो सम्भव छ। खोप ल्याएन भने यो सरकारले भोट पाएन भन्ने पनि छन्। यसै सन्दर्भमा अन्नपूर्ण पोस्ट्ले देशव्यापी जनमत संकलन गरेको छ। त्यसमा सबै सर्वसाधारणको समान धारणा छ, नो खोप, नो भोट। अर्थात, खोप नल्याउने भए भोट पनि दिइन्न ! अहिले चुनावभन्दा उपचार प्राथमिकता हो। जनता अस्पतालमा छटपटिरहने तर नेता कुर्चीका लागि लडिरहने प्रवृत्ति राम्रो भएन, बुटवलकी झरना अर्याल भन्छिन्, चुनाव नै गर्ने हो भने जनता बचाउनुपर्छ। जति खोप आयो पहिला फ्रन्टलाइनमा काम गर्नेले पाए। ठीकै छ। त्यसपछि नेताहरू र पहुँचवालामा पुग्यो। सांसद, मन्त्री, नेता सबैले खोप लगाए। तर, हामीजस्ता सर्वसाधारणले पाएकै छैनौं, पाल्पा तानसेनकी गंगा ठडराई भन्छिन्, मजस्ता लाखौं पीडितको एउटै आवाज हो, नो खोप, नो भोट। फुङलिङ१, ताप्लेजुङका केवल मादेन चुनाव गर्ने भए केही पछि सारेर त्यसअघि सबै नागरिकलाई खोप दिनुपर्नेमा जोड दिन्छन्। महामारीले मेरो गाँस खोसेको छ। कोरोना लाग्ला कि भनेर घरमै जोगिएर बसेका छौं, उदयपुर त्रियुगा नगरपालिकाका रामप्रसाद चौधरी भन्छन्, सरकारले खोप दिएर रोगबाट जोगायो भने भोट दिन जाउँला। नत्र त्यो विषयमा कुरै नगरौं। रोग र भोकबाट जोगाओस् अनि मात्रै भोट।"
"३६ प्रतिशतको तीतो कथा : दलितजति सुकुम्बासी बन्दै, साहूजी महँगा जग्गा थप्दै","गोरखा : आरुघाट गाउँपालिका अप्रिकका लोकबहादुर गुरुङले १६ वर्षसम्म प्रहरी सेवामा काम गरेको कमाइले गोरखा बजारमा एउटा पक्की घर बनाए। घर बनाउँदा अपुग भएको १५ लाख रुपैयाँ तत्कालीन मनास्लु विकास बैंक (हाल एनएमबी)बाट ऋण लिएका थिए। घातक (खुट्टाको क्यान्सर) रोगबाट थलिएर उनी वीर अस्पतालको शय्यामा पुगेका बेला लगालग तीन किस्ता तिर्न सकेनन्। बैंकको तारन्तारको ताकेताबाट पार पाउन श्रीमतीले गोरखा बजारका एक सुनचाँदी व्यवसायीसँग सयकडा ३६ रुपैयाँ ब्याज तिर्ने गरी २२ लाख रुपैयाँ ऋण लिइन्। तीन वर्षअघि लिएको २२ लाख रुपैयाँको सावाँ ब्याजबापत उनले हालै ७० लाख रुपैयाँको घर घडेरी गुमाए। अहिले सदरमुकामबाट केही पर डेरामा उनको बास छ। १६ वर्षसम्म जागिर आएको कमाइले बनाएको त्यै एउटा घर थियो, त्यै पनि साहूले आज पनि खाली गरिदे, भोलि पनि खाली गरिदे भनेर हैरान पार्यो। एक महिनाअघि त्यही साहूको नाममा राजीनामा पास गरिदिएँ, उनले भने, २२ लाख रुपैयाँको सावाँ, ब्याज तीन वर्षमा ७० लाख कसरी भयो ? त्यसमाथि दुई लाख रुपैयाँ नगद पनि दिएको थिएँ। घर पनि गयो, पैसा पनि गयो, सबैथोक गुम्यो। म बरबाद भएको छु।  गोरखा नगरपालिका ६ ढाँडगाउँका जुठे विकको हातमा त्यो लालपुर्जा छ, जसको सबै विवरणहरू रातो मसीले काटिएका छन्। छोराहरूलाई मूर्तिकलाको व्यवसाय गर्न भन्दै गोरखा बजारका एक व्यापारीसँग सयकडा ३६ रुपैयाँ ब्याजमा तीन लाख ५० हजार रुपैयाँ र अर्का साहूसँग चार लाख रुपैयाँ ऋण लिए। त्यसबापत उनले आफ्नो घरजग्गा उनै साहूको नाममा राजीनामा पास गरेर दिए। पैसा तिरेपछि फिर्ता पाउने भरोसामा अहिले सबै कित्ता नम्बर काटिएको रित्तो लालपुर्जा लिएर बसेका छन्। ऋण तिरेपछि साहूले लालपुर्जा फिर्ता दिन्छु भनेको छ, उनी भन्छन्, पहिलेपहिले त दृष्टिबन्धक(धितोबन्धक) मात्र राख्ने चलन थियो। अहिले साहू मानेन। राजीनामा पास गरिदिनुपर्छ भन्यो। त्यही भएर राजीनामा पास गरिदिएँ। सावाँ ब्याज जोड्दा त्यति जग्गाले पनि नपुग्ने भइसकेको खबर साहूले पठाएको उनका छोरा दिपेश विकले बताए। यति जग्गाले नपुग्ने भयो। साहूले अब मामाघरको जग्गा दिने भए मात्र पुग्छ भनेको छ, उनले भने, भन्ने बेलामा ३६ प्रतिशत ब्याज भनेर बोलकबोल गर्छन्। लिने बेलामा ५०, ६० प्रतिशतको दरले हिसाब गरेर लिन्छन्। हाम्रो टाट पल्टिने भयो।  गोरखा नगरपालिका६ ढाँड गाउँका चन्द्रवीर विक र काले विकले २०७१ सालमा गोरखा बजारका एक साहूलाई लालपुर्जा बुझाएर २ लाख रुपैयाँ ऋण लिए। साहूले उनीहरूलाई नपत्याएकाले बिचौलिया प्रयोग गरेका थिए। बिचौलियालाई १० हजार दिएपछि उनीहरूको हातमा जम्मा १ लाख ९० हजारका दरले रकम पायो। तीन वर्षपछि काले विक लालपुर्जा निखन्न जाँदा साहूजीले आनाकानी गरे। अहिल्यै किन तिर्नुपर्यो भनेर सोधे। मैले यो लालपुर्जा राखेर बैंकबाट अल्ली धेरै ऋण झिक्नु पर्यो भनेँ, उनले भने, तर साहूले लालपुर्जा यहाँ छैन, कता परेको छ भनेर निखन्न आलटाल गर्यो। बरु अहिलेलाई काम चला भनेर त्यसमाथि २ लाख रुपैयाँ थपेर पठाए। छ वर्षपछि ऋण चुक्ता गरी लालपुर्जा माग्न जाँदा दुई लाख रुपैयाँको १० लाख ५० हजार रुपैयाँ तिर्नुपर्ने हिसाब देखाएका चन्द्रवीर विकले बताए। सुरुमै साहूले १० आना जग्गा राजीनामा पास गरेर देऊ, भनेका थिए। मैले मानिन। दृष्टिबन्धक मात्र गरेर दिएँ, उनले भने, छ वर्षपछि हिसाब गर्न जाँदा १० लाख ५० हजार रुपैयाँ मागे। छ वर्षमै पाँच दोब्बरभन्दा बढी कुन हिसाबले हुन्छ ? सुरुमा २४ प्रतिशतका दरले तिर्ने भनेर समझदारी गरेको तर हिसाब गर्दा ५०, ६० प्रतिशतका दरले गरेको उनले बताए। गोरखा नगरपालिका६ पोखराथोकको दलित बस्ती र घरजग्गा सबै गुमाएका जुठे विकको लालपुर्जा । तस्बिर : शिव उप्रेती साहूको नाममा घरजग्गा राजीनामा पास गरेर ऋण लिएको केही वर्षमै टाट पल्टेको गोरखा सदरमुकाममा धेरै उदाहरणहरू भेटिन्छन्। विशेषगरी बजार काँठका दलितहरू यस्तो समस्याका शिकार भएका छन्। साहूले पत्याउँदैमा खुशी भएर ऋण लिने र फुर्मास गर्ने गर्दा आफ्नो र सन्तानको भविष्य बिगारेका घटना घरैपिच्छे रहेको पोखराथोकका बाबुराम सिर्मल बताउँछन्। पत्यायो भन्दैमा साहूसँग सयकडा ३६ ब्याजमा ऋण लिन्छन्। फुर्मास गरेर उडाउँछन्। अनि पाँच, छ वर्षपछि ब्याज र स्याज गरेर साहूले घरजग्गा खाइदिएको धेरै उदाहरण यो गाउँमा छ, २० वर्षसम्म वडाअध्यक्ष भएर काम गरेका सिर्मलले भने, ऋण लिएर कसैले छोराछोरीको बिहे गर्छन्, कसैले खाएर, लाएर उडाउँछन्। हामीले जति अर्ती उपदेश दिए पनि गाउँलेले सुन्दैनन्। साहूहरूले पहिले मालपोतबाट घरजग्गा पास गरेर लिने अनि मात्र चर्को ब्याजमा ऋण दिने परम्पराले यहाँका दलित समुदाय घरजग्गाविहीन हुने अबस्थामा पुगिसकेका छन्। साहू रिसाउने र ऋण नपत्याउने डरले आफन्त र छरछिमेकलाई समेत थाह नदिई उनीहरू पहिले साहूको नाममा जग्गा नामसारी गर्ने र ऋण लिने गर्छन्। हरेक वर्षको ब्याज सावाँमा जोडेर त्यसलाई पनि सावाँ बनाउँदा हामी पनि हाम्रो समुदायका धेरैको टाट पल्टिएको छ, ढाँडगाउँमा चन्द्रवीर विकले भने, ढाँड गाउँमा १८ घर छन्। १३ वटा घरका घरधनीसँग लालपुर्जा छैन। कसैले साहूकोमा दृष्टिबन्धक राखेका छन्, कसैले राजीनामा पास गरेर दिएका छन्। दुई वर्षमै तीन दोब्बर, चार दोब्बर हुँदै गएको ऋण तिरेर लालपुर्जा फिर्ता गर्न सक्ने खुबी कसैको छैन। यो गाउँको मान्छे भित्रभित्रै सबै टाट पल्टिसकेका छन्। गाउँलेहरू समस्याको उचित समाधानको खोजीमा रहेको उनी बताउँछन्। गोरखा बजार छेउछाउका अनपढ दलित समुदायको घरजग्गा दृष्टिबन्धक राख्ने भनेर साहूहरूले झुक्याएर राजीनामा पास गरेको धेरै उदाहरण रहेको मालपोत कार्यालयका लेखापढी व्यवसायीहरूको भनाइ छ। हामी त यस्तो पाप काम गर्दैनौँ। तर, कतिपय लेखापढी व्यवसायी साथीहरू साहूको इशारामा दृष्टिबन्धक गर्ने भनेर ढाँटछल गरी रजिस्ट्रेसन पास गर्ने कागजात बनाइदिन्छन्, नाम नखुलाइदिन अनुरोध गर्दै केही लेखापढी व्यवसायीहरू भन्छन्, कतिपयको बास उठेर जिल्लै छोडेर गएका छन्। कतिपय घरबारी छोडेर डेरा लिएर बसेका छन्।"
भोट चाहिन्छ ? खोप खोइ ?,"विश्वव्यापी कोभिडको असर नेपालमा पनि परेको छ। संक्रमण फैलिन नदिन सरकारले निषेधाज्ञा जारी गरेपछि नागरिक घरघरमै छन्। यसै बेला सरकारले निर्वाचनको मिति पनि तोकेको छ। नागरिक उपचार र खोपको अपेक्षामा छन्। उनीहरू खोप पाए मात्र भोट दिने बताइरहेका छन्। परेको बेला नागरिकलाई सही उपचारसँगै खोपको व्यवस्था गर्नेलाई भोट दिने भनाइले सरकारले आफूलाई खोपमा केन्द्रित गर्नुपर्ने देखिएको छ। सातवटै प्रदेशका नागरिकको आवाज आजको जनमतमा। खोप नपाए भोट दिँदैनौं केवल मादेन फुङलिङ१, ताप्लेजुङ (समाजसेवी) ताप्लेजुङ जस्तो हिमाली जिल्लामा समेत कोरोना संक्रमण गाउँगाउँमा पुगेको छ। यसले भयावह स्थिति ल्याउने देखिन्छ। सरकारले भने काम कुरो एकातिर कुम्लो बोकी ठिमीतिर भनेजस्तो संसद् विघटन गरी चुनावको घोषणा गरिसकेको छ। यो चुनाव गर्नेभन्दा पनि मुलुकलाई अस्थिरता र गृहयुद्धमा धकेल्ने खेल हो। चुनाव गर्ने भए केही समय पछि सारेर त्यसअघि सबै नागरिकलाई खोप दिनुपर्छ। खोप नलगाइकन हामी भोट दिन जाँदैनौ। त्यसैले सरकार र विपक्षी दलहरू मिलेर कोरोनालाई परास्त गर्नका लागि दुर्गम ठाउँहरूमा पनि स्वास्थ्यको पहुँच स्थापना गर्नु नै अहिलेको आवश्यकता हो।  महामारीबाट बाँचे भोट दिपेन्द्र खेयुङ भोजपुर (स्थानीयवासी) पहिले सहरमा मात्रै सुनिने कोरोना भाइरस अहिले हाम्रो गाउँघर नै छोपिसकेको छ। बाहिर निस्के संक्रमण हुन्छ भन्छन्। यस्तो बेला चुनाव गर्ने भनेको सुनेर छक्क परें। नागरिकलाई रोग र भोकको चिन्ता भएका बेलामा नेतालाई भने चुनाव चाहिने ? महामारीले जनताको बेहाल भइरहेका बेला नेता तथा कार्यकर्ताहरू राजनीतिक खिचातानी र चर्को दोषारोपणमा व्यस्त देखिन्छन्। यो अहिलेको आवश्यकता होइन। अहिलेको आवश्यकता भनेको समयमा उपचार र यो रोगबाट बचाउन खोपको हो। यस्तो महामारीबाट बाँचियो भने मात्रै हो अन्य कुरा गर्ने हो। त्यसैले पहिले खोप अनि मात्रै भोटको कुरा गरौं।  नागरिक सुरक्षित पार केशव अधिकारी विराटनगर५, मोरङ कोरोनाले नागरिकको ज्यान लिइरहेको समयमा संसद् विघटन र चुनावको घोषणा भएको छ। नागरिक संक्रमित हुँदा काँधमा अक्सिजन सिलिन्डर बोकेर अस्पताल जाँदा पनि शैया र उपचार पाउँदैनन्। महामारीले हराबरा बनाएको समयमा चुनावको मिति तय हुँदा हामीले यसलाई स्वीकार्ने कुरै भएन। चुनाव गर्ने पर्ने समय आएको हो होइन, यो अर्को पाटो हो। यसको समयमा व्यवस्थापन नगरे नागरिक घाट र कोरामा पुग्न बेर छैन। अनि त्यस्तो बेलामा कसरी चुनाव गर्ने ? त्यसैले अझै पनि समय छ, चुनाव गर्ने हो भने पहिले नागरिकलाई सुरक्षित पार्न खोप देऊ अनि गरौंला भोटको कुरा।  रोग र भोकबाट जोगिए भोट रामप्रसाद चौधरी त्रियुगा नगरपालिका१३ उदयपुर (ट्रकचालक) निषेधाज्ञाकै समयमा गाउँघरमा पनि चुनाव हुने कुरा सुने। ट्रक चलाएर जीवन गुजार्ने नागरिक हुँ। १० वर्ष भयो यो काम गरेको तर पछिल्लो समय महामारीले मेरो गाँस खोसेको छ। कोरोना लाग्लाकी भनेर जोगिएर बसेका छौं। खै सरकारले पहिले पनि खोप ल्यायो रे, हामीले पाएनौं। पहिले पनि भोट त सबैले दिएको हो। अब त आफ्नै ज्यान जोखिममा राखेर भोट हाल्न जाने कुरो हुँदैन। सरकारले खोप दिएर रोगबाट जोगायो भने भोट दिन जाउँला। नत्र त्यो विषयमा कुरै नगरौं। सरकारले म र हामीजस्ता लाखौं नागरिकलाई रोग र भोकबाट जोगाओस् अनि मात्रै भोट।  सरकारको प्राथमिकता के ? अञ्जनकुमार श्रेष्ठ हार्डवेयर सञ्चालक, दमौली हामी जनताले सरकारलाई सघाए पनि सरकारले हाम्रो जीवन भने धरापमा पारिरहेको छ। प्राथमिकता क्षेत्र भनेर दोस्रो चरणको खोप दिने भनिएको छ तर किनेर लगाउँछौं भन्दा पनि सरकारले खोप दिन सकिरहेको छैन। ज्यानकै जोखिममा राखेर देश विकासमा सघाइरहेका छौं, तर हाम्रो गुन सरकारले नदेखे पनि किन्न भए पनि दिनुपर्ने हो। विकास निर्माणका काममा खटिनेलाई दिनुपर्ने हो कि होइन खोप ? अहिलेसम्म अति आवश्यक क्षेत्रमै खोप दिन नसकेको सरकारले अब चुनाव गर्छु भन्न सुहाउला ? चुनाव हो कि खोप दिनु हो सरकारको प्राथमिकता ? सरकार ! पहिले खोप दिएर बाँच्ने आधार देऊ। अनि मात्र खोपपछि भोट भनौंला।  खोप पाए पो भोट वसन्त गिरी तुलसीपुर, दाङ खोपको माग पूरा भएपछि मात्र चिनेजानेकालाई पनि चुनावमा भोट हाल्न भन्छु। सम्पूर्ण नेपालीलाई पनि नो खोप, नो भोट भन्ने सिद्धान्त अपनाउन आग्रह गर्दछु। आपत्विपत्को बेला सरकारले हामीलाई हेर्दैन भने हामी नेता जिताउन किन ज्यानको बाजी थाप्ने ? तर खोप दिन्छ भने भोट पनि दिन्छौं। खोपलाई प्राथमिकता दिन सरकारलाई आग्रह गर्दछु। के अरू काम रोकेर त्यो बजेटले खोप किन्न सकिँदैन ? खोप किन्न असक्षम छु भन्छ भने सरकारले कोरोना निवारण कोष भनेर बैंक खाता बनाओस्। यति दिनमा खोप आइपुग्छ भनोस्। रकम सहयोग गर्न तयार छौं।  जनतालाई खोप नेतालाई भोट विवेक जिसी लेकसाइड, पोखरा देशकै अवस्था अहिले सामान्य होइन। देश कोरोना महामारीसँग लडिरहेको छ। देश चुनावमा होमिएको छ। यो बेला हामी जनताले नेताहरूलाई नो खोप, नो भोट भनेर बहिष्कार गर्नुपर्छ। भोट हाल्नु नागरिकको कर्तव्य हो। महामारीमा स्वास्थ्य सुरक्षा पाउनु, खोप पाउनु चाहिँ जनताको अधिकार। अधिकार पाइँदैन भने किन कर्तव्य पूरा गर्नु ? दिनदिनै जनता उपचार नपाएर मरिरहेका छन्। अहिले स्वास्थ्य उपचार, उपकरणको अभावले जनताको ज्यान निकै सस्तो बनेको छ। खै हामी बाँच्न पाउने अधिकार ? भोट माग्नुअघि खोपकै व्यवस्था मिलाउने कि सरकार ?  बाँचे भोट हालौंला धनमाया पुन मालिका गाउँपालिका४, म्याग्दी सरकार र नेताहरू सबै स्रोत र शक्ति परिचालन गरेर नागरिकलाई कोरोनाबाट बचाउन सक्रिय हुनुपर्नेमा त्यसो भएको देखिँदैन। कोरोना नियन्त्रणमा जनताले महिनौंसम्म घरभित्रै बसेर सरकारलाई गरेको सहयोगको प्रतिफल ज्यानको माया मारेर भोट हाल्न जानुपर्ने ? महामारीमा जनताको ज्यान जोगाउने उपाय खोजे आफ्नो कुर्सी र सत्ता टिकाउन चुनाव गराउन पाइन्छ। चुनावभन्दा ज्यानको महŒव छ। बाँच्न पाए चुनावमा भोट हालौँला। जनता नै नभए सरकार किन चाहियो ? सरकारले जतिसक्दो छिटो सबै नागरिकलाई खोप लगाउने अवसर दिनुपर्छ। अहिलेको आवश्यकता खोपको हो।  जनता बचे न भोट बच्छ झरना अर्याल बुटवल, रूपन्देही कोरोना महामारी भइरहेका बेला चुनाव घोषणा भयो। राजनीतिक दलहरू ५ वर्षसम्म पनि मिल्न नसक्नुको कारणले होला। अहिले चुनावभन्दा उपचार प्राथमिकता हो। जनता अस्पतालमा छट्पटिरहने तर नेता कुर्चीका लागि लडिरहने प्रवृत्ति राम्रो भएन। यदि चुनाव नै गर्ने हो भने जनता बचाउनुपर्छ। चुनावभन्दा पहिले कोरोनाविरुद्धको खोप लगाउन पाउनुपर्छ। मतदान गर्नेजस्तै खोप लगाउने अधिकार पनि जनताको छ। जनतालाई भोटका लागि मात्रै प्रयोग गरिनुहुँदैन। डाक्टरले खोप लगाउनेलाई कोरोना भए पनि जोखिम छैन भनेका छन्।  नेतालाई मात्रै खोप ? गंगा ठडराई तानसेन नगरपालिका११, बन्दीपोखरा कोरोना संक्रमणका कारण मर्ने बाँच्ने टुंगो छैन। कोरोना संक्रमणको पीडादायी अवस्था प्रत्यक्ष भोगेकी छु। कोरोनाबाट हामी बाँचे मात्र चुनावमा भोट हाल्ने हो। कुन बेला मरिन्छ ठेगाना छैन। सांसद, मन्त्री, नेता सबैले कोरोना भाइरसको खोप लगाए तर हामीजस्ता सर्वसाधारणले खोप लगाउन पाएका छैनौं। सरकार तथा ठुला पार्टी, नेताले पहिलो काम सबै जनतालाई कोरोना विरुद्धको खोप लगाउनुपर्छ। तब मात्र चुनावको कुरा गर्न मिल्छ। सबै जनताले खोप नलगाउँदासम्म कुनै पनि हालतमा चुनाव हुन दिँदैनौं प्रधानमन्त्री ओलीज्यू पहिला सबै जनतालाई कोरोनाको खोप लगाउनुस् अनि मात्र चुनावको तयारीमा लाग्नुस्।  पहिला खोप अनि भोट धनबहादुर चौधरी टीकापुर नगरपालिका३ कैलाली सरकार जनताको अभिभावक हो। उसले देशको राजनीतिसँगै महामारीको चपेटमा परेका नागरिकलाई जोगाउनु पर्छ। निर्वाचन र कुर्सीभन्दा बढी जनतालाई प्राथमिकता दिने नेता नै अभिभावक हो। निर्वाचनको घोषणाले मन कुण्ठित भएको छ। कैलालीमा कोरोनाबाट ३०७ ले ज्यान गुमाए। सेती प्रादेशिक अस्पताल र टीकापुर अस्पतालमा बिरामीले सहज भर्ना पाएका छैनन्। औषधिको अभाव भएको छ। चिकित्सकको दरबन्दी खाली छ। जनता रहे पो राजनीति होला। नरहे नेताले कसका लागि राजनीति गर्ने हुन् ? कोरोनाबाट जोगिने एक मात्र उपाय खोप हो। नेताले यस बारेमा सचेत भएर मात्रै भोट माग्न आउनुहोला।  नागरिकलाई खोप नै पहिला मोहम्मद गफार व्यवसायी, दमौली साथीहरू राजनीतिलाई घिनलाग्दो खेल भन्छन्। कोरोना संकटमा पनि राजनीतिक दल एक हुन सकेका छैनन्। बरु आन्दोलन र संघर्ष अनि पार्टी प्रवेशका नाममा झनै संक्रमणको जालो बढाउने काम गरे। चुनाव हुने कुरा आएको छ। नागरिक छट्पटिएर मरिरहेका छन्। अक्सिजन नपाएर कतिले परिवारका सदस्य गुमाइरहेका बेला नेता खुसी र उन्माद बोक्दै चुनावमा जान कसरी सक्छन् ? एक मात्र उपाय खोप भए पनि अहिलेसम्म पैसा तिर्छु भन्दा पनि खोप पाउने अवस्था छैन। अहिले खोप उपलब्ध गराए संक्रमण मत्थर होला। अनि बल्ल चुनावमा भोट खसाल्ने अवस्था आउला।  भोट होइन खोप निता साह महोत्तरी गाउँपालिका३, महोत्तरी महामारीले हजारौं मानिस मृत्यु हुँदा र संक्रमित दर पनि बढ्दै जाँदा पनि चुनावमा जाने कुराले आश्चर्यचकित बनाएको छ। ज्यान जोखिममा पारेर निर्वाचनमा भोट खसाउन जाँदिनँ। कोरोना संक्रमणको डेढ वर्ष हुँदा पनि सरकार र सबै राजनीतिक दल कता ? सरकारले कोही मर्दैन, पूर्वतयारी छ भन्दाभन्दै पनि लाखौं संक्रमित भइरहेका छन्। प्रतिपक्षी दल पनि सरकारलाई असफल बनाउन कोरोना बढोस् भन्ने ध्याउन्नमा देख्छु। चुनावमा जनताको संलग्नता अनिवार्य चािहन्छ। तर, यसपटक हामीले पहिले नै तय गरिसकेका छौं, पहिले खोप अनि मात्र भोट।  परेका बेला हेर्नेलाई भोट रामजीत यादव जनकपुरधाम उपमहानगरपालिका४ चिया पसल सञ्चालन गरी जीविका चलाउँदैछु। स्नातक तह उत्तीर्ण गरेपछि रोजगारीको खोजीमा भौतारिएँ। स्वरोजगार बन्न चिया पसल सञ्चालन गर्ने निधो गरें। हैजाजस्ता महामारी पनि व्यहोरें। अहिले कोरोना महामारीमा न सरकार न त कसैले पनि गरिब जनतालाई हेरेका छन्। दोस्रो खोप पाएको छैन। परिवार चलाउन लकडाउन अवधिमा पनि ७० वर्षे उमेरमा बिहान ९ बजेसम्म चिया पसल खोल्छु। यस्तोमा संक्रमणको सम्भावना छ। गरिबलाई परेको बेला कसैले नहेर्ने अनि हामी खाली भोट कसरी दिने ? पहिला खोप दिउन् अनि भोट दिउँला।  पहिला खोप त्यसपछि भोट छिरिङमा शेर्पा सुनापति गाउँपालिका ३, रामेछाप देश कोरोना भाइरस महामारीले थिल्थिलो भएको अवस्थामा सरकारले निर्वाचन घोषणा गरेको छ। गुणस्तरीय स्वस्थ्य सेवा पाउन नसकेको बेला चुनाव कसरी हुन्छ ? पहिला खोप दिने कुरा थियो, हामी जनताले खोप लगाउन पाएनौं। सरकारले जबसम्म हामीलाई लगाउनु पर्ने जति खोप लगाउँदैन तबसम्म हामी भोट हाल्नै जादैनौं। ज्यानको माया छ। सरकार खोप ल्याउँछु भन्ने अनि खोप नदिने। हामीलाई सुरक्षित भएर भोट हाल्न जाने वातावरण बनाउनु पर्यो नि सरकारले। घरबाट बाहिर ननिस्कनु भनेर थुनेर राखेको छ। सबै नागरिकलाई खोप लगाएर रोग नलाग्ने बनाएपछि चुनाव गराउनुपर्छ।  ज्यान बाजी लगाएर भोट ? सजना सुनार वीरेन्द्रनगर१, सुर्खेत मुलुक महामारीबाट आक्रान्त छ। संक्रमितको उपचारको भरपर्दो व्यवस्थापन हुन सकिरहेको छैन। अक्सिजन अभावमा बिरामीले ज्यान गुमाइरहेका छन्। कोरोनाको मारमा परेका श्रमिकको व्यवस्थापन हुन सकेको छैन। ज्याला मजदुरी गरेर जीवन निर्वाह गर्दै आएका परिवार संकटमा छन्। कयौं परिवार रोगभन्दा भोेकको चिन्तामा छन्। यस्तो विषम परिस्थितिमा पहिला जनताको ज्यान बचाऔं। महामारीमा नागरिकलाई कसरी ज्यान जोगाउने भन्ने चिन्ता छ। घरबाहिर निस्कन डराउनुपर्ने अवस्था छ। यस्तो अवस्थामा ज्यान बाजी लगाउनुअघि खोप लगाउन पाए चुनावमा भोट हाल्न जान सकिन्थ्यो कि ?  हामीलाई ज्यान ठुलो छ गणेश सुनार आठबीस नगरपालिका७ दैलेख गाउँगाउँमा ज्वरो र रुघाखोकीले मान्छे थला परेका छन्। कोरोना परीक्षणको दायरा बढाइएको छैन। जनजीवन कष्टकर बनिरहेको छ। कतिपयलाई छाक टार्नै हम्मे छ। कतिको बासकै ठेगान छैन। छिटो खोप ल्याउने र लाउने व्यवस्था गर्नु पर्यो सरकारले। सहरवासीले खोप पाउन नसकिरहेका बेला ग्रामीण भेगका नागरिकले कहिले पाउलान् ? गरिबीको रेखामुनि रहेका दलित समुदायलाई परीक्षण, उपचारमा विभेद गरिरहेको पाएका छौं। तिनलाई पहिला खोप उपलब्ध गराउनुर्छ। सबै नागरिकले खोप पाएपछि मात्र निर्वाचन सम्भव छ। कोरोनाविरुद्धको खोप नलगाई चुनावमा गएर भोट हालिँदैन।  खोप देऊ भोट दिन्छौं बिर्खबहादुर रोकाया छायाँनाथरारा नगरपालिका४ मुगु कोरोनाले मान्छेलाई ज्यान जोगाउनै मुस्किल छ। गाउँमा मान्छे उपचार नपाएर मरिरहेका छन्। आजसम्म पनि डाक्टर र औषधि छैन। सहरमा मात्र सुविधा छ। कोरोना आएको यतिका समय भयो तर जिल्लामा अक्सिजनको सुविधा खै ? कोरोना भयो भने हेलिकोप्टरमा खर्च गर्नुपर्छ। पैसा हुनेले मात्र उपचार पाउने ? नत्र यसै मर्नुपर्ने ? दलहरू खै कहाँ छन् ? सरकारले गाउँमा डाक्टर र औषधि केही पठाउँदैन। महामारीमा कसरी ज्यान जोगाउने भन्ने चिन्ता छ। कसैलाई सत्तामा बस्न चुनाव चाहिएको छ। दुर्गमका नागरिकलाई सुविधा दिनु पर्दैन ? खोप देउ भोट दिन्छौं।  कसरी चुनाव सम्भव हुन्छ ? जगतजंग बिष्ट नरहरीनाथ गाउँपालिका १, कालिकोट देशमा महामारी छ। कर्णालीमा अवस्था झन् बेहाल छ। उपचार नपाएर मानिस मरिरहेछन्। अस्पतालमा न अक्सिजन छ, न त बेड। कसरी चुनाव सम्भव हुन्छ ? अक्सिजन नपाएर मान्छे मरिरहेका बेला चुनावमा भोट हाल्न कसरी जानु ? यो त राज्य नागरिकको स्वास्थ्यप्रति संवेदनशील भएन। सरकार हाम्रो स्वास्थ्यप्रति जिम्मेवार बन्नु पर्दैन ? महामारीमा हुने चुनावमा खोप बिना भोट सम्भव छैन। खोप दिएपछि मात्र चुनाव गर्नु उचित हुन्छ। चुनावको नाममा भीडभाड गरेर कोही पनि ज्यान गुमाउन चाहँदैनन्। केही महिनाअघि भारतका केही राज्यमा चुनाव गर्दा त्यो हालत भयो। त्यसबाट पाठ सिक्नु पर्दैन ?  चुनावअघि खोप सावित्री भट्ट गोरखा लाखौं संक्रमित छन्। कोही अस्पतालको शैयामा मृत्युसित संघर्ष गरिरहेका छन्, कोही शैया पनि नपाएर अस्पतालको पिँढी अनि छिँडीमा छट्पटाइरहेका छन्। आफन्त बिरामी बचाउन अक्सिजन खोज्दै भौतारिरहेका छन्। अक्सिजन पाइहाले, बेड छैन। बेड पाए उपचार महंगो। घरखेत बेचेर पनि नपुग्ने अवस्था छ। अति विपन्न सुकुम्बासीले कसरी उपचार गर्ने ? घरैपिच्छे बिरामी छन्। पीसीआर गर्ने व्यवस्था पनि छैन। पीसीआर गरिहाले रिपोर्ट आउन दुई हप्ता कुर्नु परिरहेको छ। यतिबेलासम्म बिरामी कि मरिसक्छ कि ठिक भएर बाहिर निस्किसकेको हुन्छ। खोपको व्यवस्था मिलाउनु। खोपपछि भोट त छँदैछ नि।  बाँचे भोट दिउँला विशाल शतशंकर कमलामाई३, सिन्धुली यतिबेला हरेक नागरिक सरकारसँग जीवन रक्षाका लागि याचना गरिरहेका छन्। कोरोना संक्रमणका कारण उपचार नपाएर हजारौं नागरिक अस्पतालको दैलोमा छटपटाइरहेका छन्। बिरामीका आफन्त रोइकराइ गरिरहेछन्। अस्पतालबाट दैनिक सयौं शव निकालिन्छन्। हरेक घण्टा कयौंको सिउँदोको सिन्दुर पुछिएको छ। कयौंको काख रित्तिएको छ । कयौंले अभिभावक गुमाए। एक्लो भएका छन् तर सरकार निर्वाचनको ढोली पिटिरहेको छ। अक्सिजन र भेन्टीलेटर नपाएर छटपटाइरहेका नागरिकले यतिबेला भ्याक्सिनको पर्खाइमा छन्। उपचार खोजिरहेका छन्। सरकार ! महामारीमा रोग र भोकबाट खोप दिएर बचाउ सरकार। बाँचे भोट दिउँला।  बिरामी बचाउनु ठुलो कुरो शान्ति बराल हेटौंडा उपमहानगरपालिका४, मकवानपुर कोरोनाबाट बच्न भनेर धेरै मान्छे घरघरमा थुनिएर बसेका छन्। कोही कोरोना भएर अस्पतालमा छट्पटाइरहेका छन्। बिरामीका आफन्त औषधि र अक्सिजन जुटाउन नसकेर छट्पटाइरहेका छन्। बेलामा उपचार नपाएर मान्छे मरिरहेका छन्। कतिले अनाहकमा ज्यान जुमाउन परेको छ। परिस्थिति हेर्दा यस्तो बेलामा ज्यान जोगाउन सक्नु नै ठूलो कुरा हो। ज्यान बचाउनै गाह्रो छ। एउटा खोपको समेत व्यवस्था गर्न सकेको छैन। चुनावमा खर्च हुने पैसाले त जनता बचाउनुपर्ने हो। परेको बेला जनतालाई हेरे पो भोलि सहयोग गर्न मन लाग्छ।  नो भ्याक्सिन नो भोट सुनिल सर्राफ वीरगन्ज१०, पर्सा कोरोना संक्रमित भएँ। घरमै आइसोलेट भएर बसे। राज्यको कुनै पनि निकायले सोधीखोजी गरेन। कसैले चासो राखेन। जेन तेन बाँचे। यस्तो पीडा आज हरेक जनताले भोगिरहेका छन्। त्यसैले अबको चुनावमा सबैको एउटै नारा हुनुपर्छ नो भ्याक्सिन नो भोट। कोरोनाको भ्याक्सिन लगाउन पाइनँ भने भोट पनि दिन्नँ। बेड र अक्सिजन नपाएर आँखै अगाडि मानिस मरिरहेका छन्। उपचार पाउनेले अस्पताललाई खर्च तिर्न नसकेर घरखेत बेच्नु पर्ने अवस्था छ। पहुँचवालाले खोप लगाइसके। अब त नागरिकले खोपको पालो पाउन्। खोप भए पो भोट।"
