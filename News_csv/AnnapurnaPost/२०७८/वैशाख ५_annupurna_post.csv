शीर्षक,विवरण
बाटो भुलेको राजनीति,"व्यक्तिगत स्वार्थलाई एकातिर पन्छाउने हो भने मुलुक विकासका साझा एजेन्डामा सबैको मत एउटै हुनै पर्छ। राष्ट्रिय हितविपरीतका कदम हुन् भने त्यसमा एकमत हुनुपर्छ भन्ने छैन। राष्ट्रियता बचाउने सवालमा कुनै पनि किसिमका सम्झौता हुनु हुँदैन। सर्वस्वीकार्य विषयमा भने व्यक्तिगत स्वार्थ त्यागेर पनि एक हुनुपर्छ। अन्तर्राष्ट्रिय चासोका विषयमा त झन् मुलुकको पक्षमा सबै एक हुनु आवश्यक छ ताकि आन्तरिक खिचलो बाहिर नदेखियोस् साथै राष्ट्रिय हितमा नेपालको आवाज बलियो छ भन्ने सबैलाई परोस्। यद्यपि, पछिल्लो समय राजनीतिक दलबीच देखिएको खिचातानीले भने कतै राष्ट्रिय स्वार्थको विषयमा समेत धक्का लाग्छ कि ? भन्ने सम्भावना देखिएको छ। यदि, सबै दल र तिनका नेता नागरिकका लागि हुन् भने यस्तो देखिनु हुँदैन। एमसीसीमा सम्झौता गर्नेनगर्ने विषयले विगतमा लामै बहस सिर्जना गयो। अहिले पनि सबै मतैक्य भएको देखिँदैन। यो विषय संसद्मा लामै समयदेखि विचाराधीन छ। प्रधानमन्त्री केपी शर्मा ओलीले यही विषयबारे छलफल गर्न शनिबार बालुवाटारमा सर्वदलीय बैठक बोलाए। संसद्मा प्रतिनिधित्व गरेका दलहरूलाई छलफलमा बोलाएर लामो समयदेखि विचाराधीन एमसीसी सम्झौतालाई पास गर्न सकारात्मक भूमिका निर्वाह गर्न उनले आह्वान पनि गरे। नेपाली कांग्रेस र केही दलले आफूहरू सकारात्मक रहेको बताएका छन्। तर, नेकपा फुटका कारण शनिबार डाकिएको सर्वदलीय बैठकमा माओवादी अध्यक्ष पुष्पकमल दाहाल र एमालेमा समानान्तर हैसियत देखाइरहेका माधवकुमार नेपाल अनुपस्थित रहे। ठीक एक महिनाअघि राष्ट्रपति विद्यादेवी भण्डारीले मुलुकमा राजनीतिक जटिलता गहिरिँदै जाँदा सबै राजनेतालाई सर्वदलीय बैठक डाकेर सहमतीय प्रणालीमा आउन जोड दिएकी थिइन्। उक्त बैठकले तत्कालीन अवस्थामा देखिएको राजनीतिक दलबीचको तिक्तताको वातावरण सहज हुने अपेक्षा गरिएको थियो तर महिना दिन बित्दा पनि त्यसो हुन सकेको छैन। मुलुकको अभिभावकका हिसाबले त्यस किसिमको बैठक डाक्नु र सबैलाई सहमतिमा ल्याएर राष्ट्रिय एजेन्डामा एक भई अघि बढ्नु भनेर पहल गर्नु पक्कै सकारात्मक कदम हो। पहल जस्तो भए पनि ठूला राजनीतिक दलले चासो नदिएपछि राजनीतिक वृत्तमा मात्र होइन, नागरिकमा समेत निराशा छाएको छ। राष्ट्रिय मुद्दामा दलहरू एकजुट हुनै पर्छ। त्यसमा नागरिकको साथ पनि चाहिन्छ। मुलुकमा राजनीतिक अस्थिरता निम्तिने गतिविधि हुनु मुलुक पछाडि धकेलिनु हो। प्रजातन्त्रको पुनर्बहालीपछि लोकतन्त्र र गणतन्त्र ल्याइसकेको अवस्थामा अब भने मुलुकको समग्र विकासमा एकजुट हुनै पर्छ तर त्यसो हुन सकिरहेको छैन। दलबीचको स्वार्थ, अहं र महत्त्वाकांक्षाले विकासको गतिलाई अघि होइन, पछाडि धकेलिरहेको देखिन्छ। अझ मुलुकमा संघीय शासन प्रणाली लागू भइसकेको अवस्थामा र हरेक नागरिक गाउँकै सिंहदरबार पाएर विकासको गतिमा होस्टेमा हैंसे गरिरहेको अवस्थामा ठूला भनिएका दलका नेता मुलुकको विकासमा एकमत हुन नसक्नु र त्यसका लागि पहल प्रयास केही नगर्नुले राम्रो संकेत गरेको देखिँदैन। यसबाट मुलुकलाई समग्रमा घाटा हुन्छ, अधोगतितिर धकेल्छ। राजनीतिक अस्थिरता भएको मुलुकमा सुशासन र सदाचारको पक्ष पनि कमजोर रहन्छ। न प्रशासनिक चुस्तता कायम रहन्छ न त विकास निर्माणले गति नै लिन्छ। नागरिकका मौलिक हकसमेत कुण्ठित हुने अवस्था सिर्जना हुन्छ। नागरिक अधिकारसमेत कमजोर बन्छ। राजनीतिक स्थायित्व नहुँदा सरकारी निकाय र कर्मचारीसमेत उत्तरदायित्व र पारदर्शिताबाट टाढा हुन्छन्। हरेक काम प्रणालीबाट हुनुपर्नेमा त्यो हुने अवस्था पनि निम्तिँदैन। सबै क्षेत्र र निकाय सही भए मात्र यसका लागि सुशासन सम्भव छ। सुशासनका लागि राजनीतिक शुद्धीकरण आवश्यक छ।"
असिनाले बाली सखाप,"ताप्लेजुङ : फुङलिङ नगरपालिका९ बुङकुलुङका किक्र्या शेर्पाले बिहीबार ५ रोपनी जमिनमा बन्दा रोपेर सकाएका थिए। १५ दिन लगाएर रोपेको बन्दाको बेर्नालाई शुक्रबार राति परेको असिनाले माटोमै मिलाइदिएको छ। राति दुई घण्टा हावाहुरीसहित परेको असिनाले बन्दासहित थप ६ रोपनीमा रोपेको आलुबारी बाँझै बनाएपछि उनको परिवार अब के गर्ने भन्ने चिन्तामा छ। राति परेको असिना शानिबार दिउँसोसम्म पनि पग्लिसकेको थिएन। बन्दा नै ५ हजार किलोभन्दा माथि फलाउने योजना थियो। आलु ४ सय मुरीसम्म फल्थ्यो, शनिबार असिनाले छियाछिया बनाएको आलुको बोट देखाउँदै उनले भने, हाम्रो जिउने आधार नै सखाप भयो। अब के खाएर बाँच्ने ? अन्नपात र तरकारी नष्ट भएपछि गाउँमै भोकमरी लाग्ने अवस्था सिर्जना भएको अर्का कृषक स्याङ्मु शेर्पाले बताइन्। आलु उत्पादनको हिसाबले बुङकुलुङले जिल्लामा छुट्टै पहिचान बनाएको छ। अब त्यो नै हराउने भयो, उनले भनिन्। असिनाले बुङकुलुङको ६० घरधुरीले करिब ७ सय रोपनीमा लगाएको आलु, बन्दा, जौ र गहुँ सखाप भएको कृषक पासाङरिता शेर्पाको भनाइ छ। असिना त जेठ लागेपछि बर्सेनि पथ्र्यो। तर, मैले थाहा पाइकन यत्रो असिना परेको थिएन, पासाङरिता भन्छन्, यो पाली त गाउँ नै अचम्ममा परेका छौं। यस वर्ष भने वैशाखको सुरुमै परेर धेरै क्षति पुगेको स्याङ्मुले सुनाइन्। अहिले आलुको दाना लाग्न थालेको, बन्दाको बेर्ना रोप्ने बेला भएको र गहुँजौ पाक्ने बेलामा सोत्तर पारेको हो। असिना गाउँ छुट्याएर परेको पाशाङरिताले सुनाए। बुङकुलुङको माथिल्लो भागदेखि रामेटारसम्मको पाटोमा असिना परेको तर नजिकको सैसले, सुकेटारमा नपरेको उनको भनाइ छ। शेर्पा जातिको बाहुल्य रहेको यहाँका कृषकले व्यावसायिक रूपमा आलु र बन्दा खेती गर्दै आएका थिए। आलु र बन्दा रोपेको ठाउँमा जोतेर बाली लगाउने विकल्प मात्रै बाँकी रहेको कृषक बताउँछन्। यहाँ उत्पादन गरिएको बन्दा गत वर्ष काठमाडांैसम्म निर्यात भएको थियो। लेकाली क्षेत्रमा फलेको बन्दा काठमाडौंमा व्यवसायीले समेत मन पराएपछि यस वर्ष कृषकले दोब्बर क्षेत्रफलमा रोपेका थिए। अघिल्लो वर्ष १५ गाडी बन्दा काठमाडौं पठायौं। व्यापारीले नै अझै धेरै लान्छौं भनेपछि उत्साहित बनेर धेरै फलाउन लागेका थियौं, किक्र्या भन्छन्, धेरै कमाउने सपना त एकै रातको हुरीले उडाइदियो।"
आमाको नाममा नागरिकता खोइ ?,"१ बाँके नेपालगन्ज बस्ने रिया शर्मा २५ वर्षकी भइन्। उनका बुवाको १० वर्षअघि निधन भयो। आमासँग वंशजको नागरिकता छ। तर, आमाको नामबाट नागरिकता बनाउन जिल्ला प्रशासन कार्यालयले इन्कार गरिदियो। बुवाको नागरिकता, बुवा नेपाली भएको प्रमाण र बुवातिरका मान्छेको सिफारिस आवश्यक भन्दै फर्काइयो। रियाले नागरिकता अभावमा बैंक खाता खोल्न, सवारी लाइसेन्स लिन पाएकी छैनन्। जागिर खाएर एकल आमालाई पाल्ने उनको धोको अधुरै छ। आमाको नामबाट नागरिकता पाउन संघर्षरत यी चार जना त प्रतिनिधि पात्र भए। नेपालको संविधानमा कुनै पनि नेपाली नागरिकलाई नागरिकताको हकबाट वञ्चित नगरिने व्यवस्था छ। तर, यी चार जनाजस्ता युवायुवती अनागरिक अवस्थामै छन्। अनागरिक हुनु भनेको राज्यविहीनताको अवस्था हो। राज्य र व्यक्तिबीचको कानुनी सम्बन्ध स्थापित गर्ने महत्वपूर्ण आधारभूत दस्तावेज हो नागरिकता। तर, नागरिकता नै नहुँदा राज्यका सेवासुविधाबाट वञ्चित हुनुपर्ने अवस्था छ। २०७२ सालमा जारी नयाँ संविधानलाई विश्वकै उत्कृष्ट भनिएको थियो। टोलटोल, चोकचोकमा संविधानको विशेषता टाँसिएको थियो। आमाको नामबाट नागरिकता पाइने विषय प्रमुख रूपमा लेखिएको थियो। तर, कैयन युवायुवतीले अझै आमाको नामबाट नागरिकता पाउन सकेका छैनन्। त्यसो त अन्तरिम संविधान २०६३ भन्दा पहिले आएको नागरिकता ऐन नै चलनचल्तीमा छ। त्यसमा भएका विभिन्न व्यवस्थालाई निस्तेज पार्ने खालको गृह मन्त्रालयको नागरिकता प्रमाणपत्र वितरण कार्यविधि निर्देशिका २०६३ कायमै छ। जिल्ला प्रशासन कार्यालयहरूले यही निर्देशिकाका आधारमा नागरिकता प्रदान गर्ने गर्छन्। सरकारले नेपाल नागरिकता ऐन २०६३ लाई संधोशन गर्न २०७५ सालमा विधेयक अघि बढाएको थियो। प्रतिनिधिसभाको राज्य व्यवस्था तथा सुशासन समितिमा २०७५ भदौ ५ गतेदेखि दफावार छलफल भयो। गत असार ७ गते समितिबाट पारित भई यो विधेयक प्रतिनिधिसभामै पुगेको छ। तर, संसद्ले पारित गर्न सकेको छैन। सरकारले संविधानमा भएको कुरा कार्यान्वयन गर्न कानुन बनाउन सकेको छैन। नयाँ संविधान जारी भएको पाँच वर्ष नाघ्यो। तर, संविधानले नै प्रत्याभूत गरेका हकअधिकार कार्यान्वयन हुन सकेको छैन। संविधानको धारा १० देखि १५ सम्म नागरिकतासम्बन्धी व्यवस्था छ। धारा १० (१) मा कुनै पनि नेपाली नागरिकलाई नागरिकताको हकबाट वञ्चित गरिनेछैन भन्ने व्यवस्था छ। तर, थुप्रै युवायुवती नागरिकताको हकबाट वञ्चित छन्। हक भनेपछि उपचारको व्यवस्था हुनुपर्ने हो। तर, गलत नियतले सिफारिस नदिने, नागरिकता बनाउन इन्कार गरिदिनेविरुद्ध उपचारको व्यवस्था छैन। महिला कानुन तथा विकास मञ्चका अध्यक्ष तथा अधिवक्ता सविन श्रेष्ठका अनुसार नागरिकको यो हक उल्लंघन गर्नेविरुद्ध उजुरी लाग्ने संयन्त्र छैन। अहिले जति पनि उजुरी गरिन्छ, अदालतको असाधारण अधिकार क्षेत्रअन्र्तगत रिट निवेदन गरेर हक स्थापित गराएका छौं। उजुरी लाग्ने व्यवस्था हुन जरुरी छ, अधिवक्ता श्रेष्ठ भन्छन्। श्रेष्ठका अनुसार नागरिकतासम्बन्धी समस्यामा विविधता देखिन्छ। सीडीओको मुडमा भर पर्छ। हुनेखानेलाई दिएको छ। अदालतमा मुद्दा लड्न सक्नेले पाएका पनि छन्। तर, गरिब, पहुँचमा कोही नभएको र बोल्न नसक्नेहरू वर्षौंदेखि अनागरिक बनिरहेका छन्, श्रेष्ठ भन्छन्, दिन मन लागेन भने दिएन। यो हकको कार्यान्वयन पूर्णरूपमा भएको छैन। संघीय संसद् गठन भएको एक वर्षभित्र संविधानसँग बाझिने कानुन सबै मिलाउनुपर्ने भनेर संविधानमै लेखिएको छ। तर, तीन वर्षसम्म कानुन बनेन। संविधानकै उल्लंघन भइरहेको छ। यसलाई कसले उपचार गर्ने ? संविधानलाई नेपालको मूल कानुन किन भन्ने ? कसैले मान्दै नमान्ने संविधान जारी गरेर के फाइदा ?, श्रेष्ठ भन्छन्, हैन भने नागरिकता पाउने अधिकार भएका लाखौं युवा अनागरिक किन भइरहेछन् ? धारा ११ (३) मा २०७२ को संविधान बन्नुअघि जन्मका आधारमा नेपाली नागरिकता लिएका बाबुआमाका छोराछोरीले वंशजका आधारमा नागरिकता लिन सक्ने व्यवस्था छ। तर, नागरिकता ऐनमा जन्मसिद्ध अभिभावकका सन्तानका विषयमा कुनै व्यवस्था छैन। यसले गर्दा जन्मसिद्ध नागरिकता लिएका अभिभावकका सन्तानले नागरिकता पाएका छैनन्। संविधानले स्पस्ट गरेको व्यवस्थालाई ऐनले साँघुरो बनाएको छ। गृह मन्त्रालयका प्रवक्ता चक्रबहादुर बुढा छिटो कानुन नबनकाले समस्या भएको बताउँछन्। आमाको नामबाट नागरिकता दिन अप्ठ्यारो छ नै। यसलाई कसरी बुझ्ने भन्ने हो। पूरा डकुमेन्ट छ भने समस्या छैन। बाबु पहिचान नभएका र विदेशी बाबुको हकमा समस्या हो, प्रवक्ता बुढा भन्छन्, संविधान आयो २०७२ सालमा तर कानुन २०६३ सालकै छ। संविधानबमोजिम नयाँ कानुन आएको छैन। संविधानलाई मात्रै देखाएर नागरिकता दिन सकिँदैन। कानुनले समात्छ। कानुन, निर्देशिका र संविधान फरकफरक हुँदा कर्मचारीलाई पनि अप्ठ्यारो छ। बुढाका अनुसार संविधानअनुरूपको कानुन बनिदिएको थियो भने कानुनले प्रक्रिया तोक्छ। कसरी दिने ? केके डकुमेन्ट आवश्यक छ भन्ने सवालमा कानुनमै समेटिएको हुन्छ। कर्मचारीको पर्फमेन्स र मुद्दामामिलाको कुरा पनि छ। यसैले पनि पूरा कागजात नभएको अवस्थामा आमाको नामबाट नागरिकता दिन अप्ठ्यारो छ। वंशजकै आधारमा नागरिकता लिने भए पुग्ने डकुमेन्ट चाहियो। यहाँ त नागरिकता भनेको वंशजकै आधारमा लिनुपर्छ भन्ने छ, उनी भन्छन्, बाबु लुकाएर, ठेगाना पहिचान नभएको भनेर नागरिकता बनाउनेको संख्या पनि छ। जन्मसिद्धका नागरिकको सन्तानको नागरिकता नपाउनु पनि २०६३ को कानुनमा नभएर हो। यस्ता विवादित विषयमा छिटो कानुन ल्याउन आवश्यक छ। संविधानभन्दा पहिला ऐन !संविधानकै आधारमा ऐन, नियम, नियमावली र निर्देशिका बन्ने गर्छ। ऐन, नियम बनाउँदा संविधानको मूल मर्म उल्लंघन गर्न पाइँदैन। तर, अन्तरिम संविधान २०६३ नागरिकता ऐनभन्दा पछि आएको थियो। मंसिरमा ऐन बन्यो, पछि माघमा मात्रै अन्तरिम संविधान आयो। संविधानभन्दा पहिले ऐन बन्नु कुन तरिका हो ? कहाँको प्रचलन हो ? ऐनको व्यवस्थालाई फोटोकपी गरेर संविधान बनेको थियो। अर्थात ऐनअनुसार संविधान बन्यो, श्रेष्ठ भन्छन्, के को हतार थियो ? के कारण थियो जुन अहिलेसम्म पत्ता लाग्न सकेको छैन। कसरी ऐन पहिले आएर अनि मात्रै संविधान आयो यो अहिले पनि रहस्यमै छ। राजनीतिक संवेदनशील समयमा नागरिकतासम्बन्धी चलखेल हुने गर्छ। यस्तो गरिँदा चलखेल भयो कि भन्ने शंका गर्ने प्रशस्तै ठाउँ छ। उनका अनुसार संविधान आउनुअघि पनि मुद्दा लडेर आमाको नामबाट नागरिकता लिइँदै र दिइँदै आएको थियो। संविधानको धारा ११ को ५ अनुसार कुनै पनि नेपाली महिलाले जन्माएको सन्तानलाई उसको बाबुको पहिचान नभए पनि वंशजका आधारमा नागरिकता दिन पाउने अधिकार तोकेको छ। तर, ऐनमा यो व्यवस्था समेटिएको छैन। सीडीओ कार्यालयहरू अहिले यो कानुन छैन। हामी दिन तयार छांै। संसद्ले ऐन पास गरेपछि दिन्छौं भनेर पन्छिने गरेका छन्। महिलालाई विभेद नेपाली महिलाले वंशजको नागरिकता पाउने भनेको बाबुआमा नेपाली भएका कारण हो, श्रीमान् नेपाली भएका कारण हैन। तर, महिलालाई नागरिकता दिने बेला श्रीमान्को परिचय किन खोजिन्छ ? श्रीमान् नभएको अवस्थामा परिवारको सनाखत खोज्ने गरिन्छ। निर्देशिकामा विवाहित महिलाले श्रीमान्को नागरिकताका आधारमा वंशजको नागरिकता लिनुपर्छ भन्ने व्यवस्था छ। यो व्यवस्था संविधानसँग बाझिन्छ। श्रीमान् र उसको परिवारले सिफारिस नगरेका कारण नागरिकताविहीन हुनु कति जटिल अवस्था हो। नेपालीकी छोरी नेपालमा नागरिक हुन्न तर नेपालीकी श्रीमती नागरिक हुने अवस्था छ। बिहे गरेकै आधारमा नेपाली नागरिकको नागरिकता खोसिने र निवेदन नै दर्ता नगरिने व्यवस्था संविधानमा छैन। तर, ऐनको दफा ८ (१) मा भनिएको छ, वंशजका आधारमा नागरिकताका लागि निवेदन दिनुपर्नेछ। तर, विदेशीसँग बिहे गरेको नेपाली महिलाको हकमा भने यो व्यवस्था लागू हुनेछैन। अधिवक्ता श्रेष्ठका अनुसार ऐनमा भएको यो व्यवस्थाले विदेशीसँग बिहे गरेका नेपाली बाउआमाकी छोरी नागरिकताको हकबाटै वञ्चित हुने अवस्था छ। विदेशीसँग बिहे गर्नासाथ नागरिकताको हक नै सकिने हुन्छ ? बेलाबेला विदेशी बुहारीको हकमा चर्चा चल्ने गर्छ। उनीहरूको हकका विषयमा संवेदनशील हुने गर्छौ। तर, नेपाली छोरीहरूको समस्या र हक खै कता गयो ? छोरी राज्यविहीन भए पनि कसैलाई मतलब छैन। विदेशी महिलाको विषयमा संसदमा चर्चा उठ्ने तर नेपालमै जन्मेका नेपाली महिलाबारे हक नै मासिँदा पनि सरोकारवालाको ध्यान पुगेको देखिन्न। नागरिकता विधेयकमा यी केही समस्या समेटिएका छन्। तर, पूर्ण छ भन्न सकिन्न। सवै व्यवस्था समान हुन आवश्यक नेपाली नागरिकलाई पुरुष र महिला भनेर छुट्टाउनु अबको समयमा गलत छ। महिला र पुरुष मात्रै बिहे गर्छन् भन्ने छैन। महिलामहिला, पुरुषपुरुष बिहे गर्न थाले। अतः नेपाली पुरुष होस् या महिला वा अन्य नै किन नहोस् विदेशी नागरिकका लागि संविधान तथा ऐनमै समान अधिकार हुन जरुरी छ। महिला र पुरुषका लागि फरक व्यवस्था हुनु विभेदको अवस्था हो। तत्कालै नागरिकता दिने भए सबैलाई उस्तै हुनुपर्यो। समय राख्ने भए सबैका लागि समान समय राख्न पर्यो। नेपाली महिलाले विदेशीसँग बिहे गरेको अवस्थामा यो विधेयकमा पनि समस्या छ। समान अवस्था देखिँदैन। जे जस्तो भए पनि संसदमा अड्किरहेको विधेयक पारित भएर तत्कालै नयाँ कानुन बन्न जरुरी छ। यसले अहिले देखिरहेका आधा समस्या भने हल गर्छ। यसमा भएका असमान अवस्थालाई कानुन बनेपछि सांसोधन गरेर बनाउन जरुरी छ। आमा वा बाबुको नागरिकता भएपछि सन्तानलाई नागरिकता दिने सवालमा विधेयकले सम्वोधन गरेको छ। बाबु पत्ता नलागेको तथा जन्मसिद्ध नागरिकता लिएकाहरूको सन्तानको सवालमा पनि विधेयकले सम्वोधन गरेको छ। कानुनको अभावमा अहिले नागरिकता सम्वन्धी जटिल समस्या देखिरहेको छ। नेपालमा जन्मिएका नेपाली नागरिकहरू कोहि पनि राज्यविहिन हुनुहुदैन। यस विषयमा सरकारले जतिसक चाडै सम्वोधन गर्न जरुरी छ।"
कांग्रेस केन्द्रिय समिति सोमबार : फेरि महाधिवेशन सार्ने तयारी !,"काठमाडौं : नेपाली कांग्रेसको आइतबार निर्धारित केन्द्रिय समितिको बैठक सोमबारका लागि सारिएको छ। बैठकका एजेन्डाबारे आन्तरिक छलफल र गृहकार्य गर्नुपर्ने भन्दै सोमबार सारिएको हो। सोमबारको बैठक महाधिवेशको कार्यतालिकामा बढी केन्द्रित हुनेछ। १४ महाधिवेशनका लागि पूर्व निर्धारित आगामी भदौं ७ देखि १० सम्मको कार्यतालिका फेरबदल गर्नेबारेमा छलफल हुने भएको छ। आन्तरिक तयारी तथा व्यवस्थापकीय दृष्टिकोणले पनि पूर्व निर्धारित मितिमा महाधिवेशन गर्न व्यवहारिक रुपमा कठिनाइ भएको भन्दै सभापति शेरबहादुर देउवाले संवैधानिक जटिलता फुकाउनेबारे परामर्श थालेका छन्। शनिबार बालुवाटारमा आयोजित सर्वदलीय बैठकमा प्रधानमन्त्री केपी ओलीले कांग्रेसलाई भदौंमा महाधिवेश गर्न कठिनाइ भए संवैधानिक जटिलता फुकाउन आफू तयार रहेको बताएका थिए। नियमिति चार वर्षे अवधि सकिएर विधानअनुसार थपिएको एक वर्ष पनि गत फागुन ७ मा समाप्त भएपछि संविधानले दिएको विशेष सहुलियत उपयोग गर्दै भदौंमा सारिएको थियो। अब महाधिवेशन सार्नका लागि अध्यदेशबाट संविधान संशोधन गरेर संवैधानिक प्रावधान नै परिवर्तन गर्नुपर्ने हुन्छ। ओलीले महाधिवेशन सार्न सघाएर देउवाको साथ र सद्भाव बटुल्दै सत्ता टिकाउने नयाँ रणनीति अपनाएको र त्यसबाट देउवा पनि प्रभावित भएको आरोप संस्थापन इतरपक्षले लगाएको छ। दिउँसो २ बजेका लागि बोलाइएको बैठक शुरु हुनुअघि पार्टी सभापति शेरबहादुर देउवा र वरिष्ठ नेता रामचन्द्र पौडेलबीच करिब दुई घण्टा छलफल भएको थियो।छलफलपछि तयारी नपुगको भन्दै सोमवार दिउँसो ४ बजेसम्मका लागि बैठक स्थगित गरिएको कांग्रेस केन्द्रीय कार्यालयका मुख्यसचिव कृष्णप्रसाद पौडेलले सञ्चारकर्मीलाई जानकारी दिए । देउवासहितको संस्थापन पक्ष बरु ओलीलाई अध्यादेश जारी गर्न लगाएर महाधिशेन सार्ने रणनीतिमा छ भने पौडेलसहितका असन्तुष्ट पक्ष तोकिएकै मितिमा महाधिवेशन गर्नुपर्ने अडान राख्दै आएको छ। गत फागुन ५ गते बसेको केन्द्रीय समितिको बैठकले आगामी भदौं ७ देखि १० सम्म काठमाडौंमा महाधिवेशन गर्ने निर्णय थियो। पूर्व निर्धारित तालिकाअनुसार गत फागुन ७ देखि १० गतेसम्म पार्टीको १४औं महाधिवेशन काठमाडौंमा हुनुपर्ने थियो। तर कोरोना संक्रमणलगायतका कारणले त्यो संभव नभएपछि दुई दिनअघि मात्र कांग्रेसले महाधिवेशन फेरि छ महिना सार्ने निर्णय गरेको हो। निर्वाचित नेतृत्वको नियमित चार वर्षे अवधि एक वर्षअघि नै सकिएकोमा पार्टीको विधानअनुसार एक वर्ष थपिएको थियो। थपिएको त्यो अवधिमा पनि संभव नभएपछि संवैधानको विशेष प्रावधानको सुविधा उपयोग गर्दै छ महिनामा थपिएको हो। आन्तरिक विवादका कारण महाधिवेशनको क्यालेन्डअनुसार क्रियाशिल सदस्यता वितरण तथा नेतृत्व चयनको प्रकृया अघि बढ्न सकेको छैन। गाउँ तथा नगर वडा अधिवेशनदेखि नगर, क्षेत्र, जिल्ला, प्रदेश स्तरीयअधिवेशनको तयारी अझै अघि बढ्न सकेको छैन। अहिले सबैभन्दा अल्झिएको र पेचिलो विषय नै क्रियाशिल सदस्यता हो। वडादेखि केन्द्रसम्म कांग्रेस नेतृत्व चयनको महत्वपूर्ण आधार नै क्रियाशिल सदस्यता हो। अहिले पाँचलाख क्रियाशिल सदस्य छन् र थप पाँच लाख वितरण गर्ने भनिएको छ। तर त्यसको मापदण्ड र विधि निश्चित नहुँदा सुरुमै विवाद भएको छ। क्रियाशिल वितरणसँगै सुरु भएको आन्तरिक किचलोले त्यो प्रभावित भएको छ। चुनावी अंकगणितलाई आफू अनुकूल बनाउन नेताहरूले मनपरी ढंगल क्रियाशिल सदस्यता बाँड्न थालेपछि विवाद भएको हो।"
ओलीका निर्णय बदर गराउन फेरि निर्वाचन आयोग पुग्यो नेपाल समूह,"काठमाडौँ: नेकपा एमाले माधव नेपाल समूहका नेताहरु पार्टीको विवाद समाधानका लागि भन्दै फेरि निर्वाचन आयोग गएका छन् । नेपाल समूहका नेता बेदुराम भुसाल र राजेन्द्र पाण्डेसहितको टोली आइतबार दिउँसो आयोगमा पुगेर विवाद निरुपण गराउन भन्दै एक पत्र बुझाएको थियो। फागुन २३ गते सर्वोच्च अदालतको निर्णयसँगै एमाले अध्यक्ष केपी ओलीले गरेका निर्णयहरु अवैध भएकाले ती निर्णय अभिलेखिकरण नगर्ने उनीहरुले आयोग समक्ष माग गरेका छन् । अध्यक्ष ओलीले एकलौटी ढंगले निर्णय गरेकाले ती निर्णय पार्टी विधान विपरीत भएको उनीहरुको तर्क छ । आयोगलाई एक पत्र बुझाउँदै ओलीका निर्णय अवैधानिक भएको जानकारी गराएको नेपालखनाल समूहका नेताहरुले बताए । पार्टीमा हुँदै नभएको अधिकार प्रयोग गरी अध्यक्ष ओलीले निर्णय गरेकोमा उनीहरु आपत्ती समेत थियो । महाधिवेशनबाट पारित विधान संशोधन गर्ने, निर्वाचित कमिटी भंग गर्ने, महाधिवेशन आयोजक कमिटी बनाउने र केन्द्रीय कमिटी विस्तार लगायत ओलीले गरेका निर्णय बदर गरिनुपर्ने नेपाल समूहको तर्क छ । आयोगका पदाधिकारीहरुले नेपाल समूहको उक्त पत्र बुझेर अध्ययन गरी जवाफ दिने जनाएका छन् । सर्वोच्च अदालतले गत फागुन २३ गते गरेको फैसलापछि नेकपा स्वत विघटन भइ माओवादी केन्द्र र एमाले पहिलेकै अवस्थामा फर्किएका हुन् ।"
मुख्यमन्त्री राईले सम्बोधन नगरी सकियो प्रदेश १ को हिउँदे अधिवेशन,"विराटनगर : प्रदेश १ प्रदेशसभाको चालु हिउँदे अधिवेशन मुख्यमन्त्री शेरधनराईले सम्बोधन नगरी अन्त्य भएको छ । आइतबार दिउँसो १ बजेका लागि बोलाइएको प्रदेशसभा बैठकमा मुख्यमन्त्री राईले सम्बोधन गर्ने कार्यक्रम रहेको थियो । तर, बैठक सुरुहुनासाथ प्रतिपक्षी दलको अवरोधका कारण मुख्यमन्त्री राईले सम्बोधन गर्ने कार्यसूचिमा नै प्रवेश नगरी सभामुखले बैठक अन्त्य भएको घोषणा गरे । सभामुख प्रदिपकुमार भण्डारीले बैठक सुरु भएको घोषणा गर्नासाथ प्रतिपक्षी दलका सांसद आआफ्नो स्थानबाट उठेर बैठक अवरोध गरेका थिए । बैठक अवरुद्ध गर्नेहरुका तर्फबाट बोलेर कुरा राख्न आग्रह गर्दा समेत सदनलाई सम्बोधन नगरेका प्रतिपक्षी सांसदले प्रदेश १ सरकारले ल्याएको चालु आर्थिक वर्षमा स्वीकृत योजनाहरूको स्रोतको सुनिश्चितताको माग गर्दै बैठक चल्न नदिने बताएका थिए । चालु आर्थिक वर्षमा स्वीकृत योजनाहरूको स्रोतको सुनिश्चितता प्रदेश सरकारले गर्नुपर्यो, आफ्नो स्थानबाट उभिएर बोलेका कांग्रेस प्रमुख सचेतक केदार कार्कीले भने, सरकारको सुनिश्चितता नआए सम्म बैठक चल्न दिने छैनौँ । सभामुख भण्डारीले सुनिश्चितता लगायतका विषयमा मुख्यमन्त्री राईले केही समयमानै सम्बोधन गर्ने र अहिले आआफ्नो स्थानमा बस्न भनेर आग्रह गर्दा समेत प्रतिपक्षि सांसद उभिएपछि सभामुखले अधिवेशन अन्त्य भएको घोषणा गरे । उनले प्रदेश प्रमुखबाट अधिवेशन अन्त्यका लागि आएको पत्र पढ्दै अधिवेशन अन्त्यको घोषणा गरेका हुन् । सभामुखले अधिवेशन अन्त्यको घोषणा गरिरहँदा प्रतिपक्षी सांसदले सरकारको दमन चल्दैन भन्दै उभिएर नारा लगाएका थिए ।"
कोरोना महामारी : इनरुवाका विद्यालय अनिश्चितकालका लागि बन्द,"इटहरी : विद्यार्थीमा कोरोना संक्रमण (कोभिड१९) देखिन थालेपछि सुनसरी सदरमुकाम इनरुवाका विद्यालय अनिश्चितकालका लागि बन्द गरिएका छन् । इनरुवा नगरपालिकाले विज्ञप्ती जारी गर्दै अर्को सूचना नभएसम्मका लागि विद्यालय बन्द गर्ने जनाएको हो । इनरुवाका केही विद्यालयका विद्यार्थीमा कोरोना संक्रमण देखिएको नगरपालिकाका सूचना अधिकृत निरज पोख्रेलले जानकारी दिए । नगरपालिकाले सभा, सम्मेलन, मेला, जात्रा जस्ता भीडभाड हुने कार्यहरु पनि अनिश्चितकालका लागि रोकेको छ ।"
"प्रदेश १ को हिउँदे अधिवेशन अन्त्य हुँदै, अन्तिम बैठक बस्दै",विराटनगर : प्रदेश १ प्रदेशसभाको सातौं तथा चालु हिउँदे अधिवेशन आइतबार मध्यरातबाट अन्त्य हुने भएको छ । आइतबार दिउँसो १ बजे अन्तिम बैठक बसेपछि आजै मध्यरातबाट हिउँदे अधिवेशनको अन्त्य हुन लागेको हो । प्रदेश १ मन्त्रीपरिषदको सिफारिसमा प्रदेश प्रमुख सोमनाथ अधिकारी (प्यासी)ले संविधानको धारा १८३ को उपधारा २ बमोजिम आइतबार मध्यरात १२ बजेदेखि प्रदेशसभाको चालु अधिवेशन अन्त्ये गरको जानकारी प्रदेश प्रमुखको कार्यालयले दिएको छ । प्रदेश प्रमुख कार्यालयका प्रवक्ता नरेन्द्रकुमार श्रेष्ठले बैठक बस्दै आजै मध्यरातबाट चालु अधिवेशनको अन्त्य हुने जानकारी दिए । आजको संसद बैठकमा विषेश समय लिएर मुख्यमन्त्री शेरधन राईले प्रदेशसभालाई सम्बोधन गर्ने समेत तयारी गरेका छन् । मुख्यमन्त्री राईले सभालाई सम्बोधन गर्ने र आजै मध्यरातबाट चालु अधिवेशनको अन्त्य गर्ने भएकाले सत्ता पक्षले आफ्ना सांसदलाई अनिवार्य उपस्थित हुन समेत निर्देशन दिएको एक सांसदले बताए ।
प्रधानमन्त्रीलाई सभामुखको जवाफ: मलाई स्वतन्त्रपूर्वक काम गर्न कसैले रोक्न सक्दैन,"काठमाडौँ: सभामुख अग्नि सापकोटाले आफूलाई स्वतन्त्रपूर्वक काम गर्न कसैले रोक्न नसक्ने बताएका छन् । प्रधानमन्त्रीलाई लक्षित गर्दै सभामुख सापकोटाले कसैले काम गर्न अवरोध गर्न खोजे पनि आफू नरोकिने बताए । आइतबार काठमाडौंमा पत्रकार महासंघको नवनिर्वाचित पदाधिकारीको पदस्थापन कार्यक्रममा सभामुख सापकोटाले देश र जनताको हितको पक्षमा काम गर्न कसैले रोक्न नसक्ने बताए । शनिबार प्रधानमन्त्री केपी ओलीले सदनमा दर्ता भएको एमसीसी प्रस्ताव सभामुखले रोकेको आरोप लगाएपछि सोही कुरालाई लक्षित गर्दै सापकोटाले जवाफ दिएका हुन् । सभामुख सापकोटाले जनताको अभिमतलाई मान्य हुनेगरी निर्णय गर्ने अडान समेत राखेका छन् । यस्तै संघीय संसदलाई गतिशील बनाउन खोज्दा घेराबन्दी गरिएको पनि उनको आरोप छ । 'संसदको काम कारबाहीलाई लिएर भ्रम छर्न खोजिएको छ। अहिले पनि घेराबन्दी गरेर विभिन्न टिकाटिप्पणी गर्न थालिएको छ । यसरी भ्रममा पारेर सँधै कसैलाई बसमा पार्न सकिँदैन,' सभामुख सापकोटाले भनेका छन् ।"
माओवादीले समर्थन फिर्ता लिएपछि मात्र कांग्रेस मुभ गर्छ : देउवा,"काठमाडौँ : नेपाली कांग्रेसका सभापति शेरबहादुर देउवाले नेकपा (माओवादी)ले केपी ओली नेतृत्वको सरकारलाई दिएको समर्थन फिर्ता लिएपछि मात्र कांग्रेस मुभ गर्नसक्ने बताएका छन्। देउवाको निवास बूढानिलकण्ठमा श्रीराम श्रेष्ठ लिखित नेपाली जनजातीय संस्कार र संस्कृति पुस्तक विमोचन समारोहमा आइतबार सभापति देउवाले भने, माओवादीले समर्थन फिर्ता नलिँदासम्म नयाँ सरकार गठनका लागि कांग्रेस अगाडि बढ्नसक्दैन।' अहिले ओलीको सरकार बहुमत कै हैसियतमा रहेकाले समर्थन फिर्ता लिए मात्र नयाँ सरकार गठनको प्रक्रिया सुरु हुनसक्ने बताए। उनले भने, बहुमतको सरकारसँग अहिले कांग्रेसले निहुँ खोज्दैन। देउवाले प्रधानमन्त्री पद आफ्नो प्राथमिकतामा नरहेको स्पस्ट पार्दै भने, तर परिस्थितिले नेतृत्व गर्नैपर्ने अवस्था आए कांग्रेस पछि हट्दैन। मुलुकलाई निकास दिन हामी अग्रसर हुन्छौं।' देउवाले नेपालको राजनीत यतिबेला निकै महत्वपूर्ण मोडमा उभिएको बताए।"
केही दिनभित्रै काठमाडौंको राजनीतिमा कायपलट : प्रचण्ड,"चितवन : नेकपा माओवादी केन्द्र)का अध्यक्ष पुष्पकमल दाहाल प्रचण्डले केही दिनभित्रै काठमाडौंको राजनीतिमा कायपलट हुने दाबी गरेका छन्। आइतबार गृह जिल्ला चितवन पुगेर प्रचण्डले यस्तो दाबी गरेका हुन्। उनले छिटै केपी ओली नेतृत्वको सरकार हट्ने र वैकल्पिक सरकार बन्ने बताउँदै भने, त्यसको अन्तिम तयारीमा हामी छौं। लगभग सबै कुरा मिलसकेको छ।' उनले कर्णाली प्रदेशमा सरकार जोगाएको प्रसंग उल्लेख गर्दै भने, 'अब केन्द्रमा पनि केही दिनमा कायापलट हुनेछ।' अविश्वास प्रस्तावलाई फेल गराएर कर्णाली प्रदेशमा माओवादी नेतृत्व सरकार जोगाउन एमालेका चार सांसदहरूले फ्लर क्रस गरेर निर्णायक भूमिका निर्वाह गरेका थिए। त्यो समिकरण काठमाडौंमा बन्नसक्ने संभावना बलियो बन्दै गएको प्रचण्डले संकेत गरेका छन्। उनले ओली सत्ता र बाहिरको शक्तिले समेत आफू र आफ्नो पार्टीलाई निसानामा बनाइएको बताउँदै भने, तर त्यो संभव छैन। हामी झन् बलियो हुँदैछौं। प्रचण्ड' ले कर्णालीबाट प्रधानमन्त्री केपी ओलीको हारको सुरुवात भएको बताए। 'केपीजी लडाइँमा हारिसके। यसको सुरुवात कर्णालीबाट भयो। कसरी हार हुँदो रहेछ भन्ने कर्णालीबाट देखिएको छ। केही दिनपछि गण्डकी र लुम्बिनी प्रदेशमा देखिन्छ,' उनले भने,' हुनसक्छ त्यसअघि संघमा पनि हार देखिन सक्छ।' प्रचण्डले लोकतन्त्रविरुद्ध केपी ओलीले हार्ने बाटो रोजेको भन्दै यसको परिणाम पनि देखिरहेको बताए। उनले यस्तो अवस्थामा धैर्यतापूर्वक एक भएर अघि बढ्नुपर्ने बताए। सत्ते र न्यायको जीत हुने भन्दै त्यसमा नअत्तिन समेत उनले आग्रह गरे। सर्वोच्च अदालतले एक भएको पार्टीलाई पुन: पहिल्यकै अवस्थामा ब्युँउताइदिएकोप्रति कटाक्ष गर्दै तीन वर्षसम्म सँगै बसेका प्रेमप्रेमिकालाई अब तिमीहरुले सँगै बस्न पाउँदैन भनेजस्तो भएको बताए। 'प्रेमप्रेमिकाको गहिरो प्रेम छ। विवाह गरेको तीन वर्षपछि तिनीहरुलाई सँगै बस्न पाउँदैन भन्ने अदाललको कस्तो न्याय हो यो,'उनले भने,' यस्तो होला भनेर कल्पना पनि गरेका थिइनौं। उनले संसद् पुनरस्थापना भएपनि खतरा भने नटरेको बताए। प्रचण्डले आइतबार नै यहाँको अयोध्यापुरीमा बन्दै गरेको राम, सीताको मन्दिरको पनि अवलोकन गरेका छन्। अयोध्याधामको आधिकारिकता प्रमाणित गर्नुपर्छ अध्यक्ष दाहालले माडीको अयोध्यापुरीमा रामको जन्मभूमि भन्ने विषय प्रमाणित गर्नुपर्ने बताएका छन्। मन्दिरलगायतका संरचना बन्दै गरेको सो ठाउँको निरीक्षणपछि उनले यसको गम्भीर अनुसन्धान गरेर प्रमाणित गर्नुपर्ने बताए। उनले आफ्नै निर्वाचन क्षेत्रमा अयोध्याधामको चर्चाले निकै खुशी भएको जनाउँदै भने, 'यसलाई गम्भीर अनुसन्धान गर्नुपर्छ, प्रमाणित गरिनुपर्छ र आधिकारिकता दिनुपर्छ ।' यसले धार्मिक प्रवद्र्धन मात्रै होइन धार्मिक पर्यटन प्रवद्र्धन गर्नाका साथै जनताको आर्थिक जीवनस्तर उकास्न सहयोग पुग्ने उनले बताए। कम्युनिस्टले जनताको धार्मिक आस्थाप्रति उच्च सम्मान गर्ने उल्लेख गर्दै उनले भने, 'कम्युनिस्ट धर्म संस्कृति मान्दैनन् भन्छन्, बिल्कुल झुटो प्रचार हो, यो ६० वर्ष पुगेपछि मान्छे मार्छन् भने जस्तै हो ।' जनताको धार्मिक आस्था, धार्मिक पर्यटन प्रवद्र्धन त्यसमार्फत जनताको जीवनस्तरलाई समृद्ध बनाउने कुरामा कम्युनिष्ट झनै बढी जिम्मेवार र त्यसप्रति संवेदनशील हुने उनले जिकिर गरे।"
सभामुखसँग प्रधानमन्त्री आक्रोशित,"काठमाडौं : प्रधानमन्त्री केपी शर्मा ओलीले सभामुख अग्निप्रसाद सापकोटाप्रति चर्को असन्तुष्टि जनाएका छन्। एमसीसी, कोभिड महामारी, उपनिर्वाचन, कांग्रेस महाधिवेशनलगायत विषयमा सहमति खोज्न शनिबार बसेको सर्वदलीय बैठकमा प्रधानमन्त्री ओली सभामुखविरुद्ध खरो रुपमा प्रस्तुत भए। प्रधानमन्त्री ओलीले बैठकमा सभामुख सापकोटाका कारण काम गर्न अप्ठ्यारो भएको भन्दै विकल्प खोज्नुपर्ने बाध्यता आउन सक्ने चेतावनीसमेत दिए। प्रधानमन्त्री ओलीले सभामुख सापकोटाकै कारण एमसीसी, अध्यादेशलगायत बिजनेस अड्किएको जानकारी दिए। एमसीसी पास गर्छ कि गर्दैन त्यो प्रतिनिधिसभाको कुरा हो, ओलीले बैठकमा भने, सरकारले प्रस्तुत गरिसकेपछि त्यस्तो प्रस्ताव सभामुखले अराजनीतिक, असंवैधानिक, अलोकतान्त्रिक तरिकाले रोक्न मिल्दैन, रोक्न पाइँदैन। सरकारले प्रस्तुत गरेको कुनै पनि प्रस्ताव रोक्नु सभामुखको अधिकारभित्रको कुरा नभएको प्रधानमन्त्रीको भनाइ छ। त्यो संसद्को, प्रतिनिधिसभाको अधिकार हनन् हो। त्यस्तो गर्नुहुँदैन। र, त्यस गल्तीलाई अब निरन्तरता दिन सकिँदैन, ओलीले भने, सभामुखज्यूले सच्याउनुपर्छ र उहाँले त्यसलाई पेस गर्नुपर्छ। यसमा एउटा सहमति नै छ। प्रधानमन्त्री केपी शर्मा ओलीको आह्वानमा शनिबार बसेको सर्वदलीय बैठक। सौजन्य : प्रधानमन्त्रीको स्वकीय सचिवालय ओलीले कार्यव्यवस्था परामर्श समितिको बैठक बसेर ७ गतेको प्रतिनिधिसभा बैठकमा निर्णयार्थ प्रस्तुत गर्नुपर्ने सर्त राखे। नत्र सभामुखको विकल्प खोज्नुपर्ने प्रधानमन्त्रीको भनाइ थियो। यदि कुनै हालतमा गर्नुहुन्न भने दुईवटा कुरामध्ये हामीले एउटा रोज्नुपर्छ, ओलीले भने, मन लागे प्रस्तुत गर्ने, मन नलागे प्रस्तुत नगर्ने यो त सभामुख संविधान कानुनभन्दा माथि हुन्छ। त्यसकारण सभामुखले जे गर्न पाउँछ, स्वेच्छाको कुरा हो भनेर मान्नुपर्यो, या त विकल्प खोज्नुपर्यो। त्यो दुईबाहेक हामीसँग अरु विकल्प रहँदैन। त्यसकारण यस कुराको फैसला हामीले ७ गतेभित्र गर्नुपर्छ। उनले ओलीलाई सरकारबाट हटाए आफूले पास गर्ने कुरा माओवादी केन्द्रका अध्यक्ष पुष्पकमल दाहालले अमेरिकी राजदूतसँग गरेको दाबी गरे। अहिले प्रचण्डले अमेरिकन एम्बेस्डरलाई बोलाएर रिपिटियाड्ली भनिराख्नुभएको छ केपी ओली हुँदा पास गर्दैन, म बनेपछि पास गर्छु। मलाई मद्दत गर्नुस्, ओलीले भने। एमसीसी सम्झौता कांग्रेस सभापति शेरबहादुर देउवा प्रधानमन्त्री हुँदा भएको थियो। जति बेला दाहाल नेतृत्वको माओवादी पनि सत्ता साझेदार दल थियो। कुराकानी गर्दा पुष्पकमल दाहालजीले अलिक धेरै अगाडि बढाउनुभएको हो। आफू प्रधानमन्त्री बनेपछि शेरबहादुरजीले त्यसलाई निष्कर्षमा पुर्याउनुभयो। ज्ञानेन्द्र कार्कीजीले वासिङटनमा सही गर्नुभएको हो, ओलीले भने, अनि गर्ने बेलामा सम्झौता गर्ने अनि अहिले झोस्ने ? अनि फलानो हट्योे भने म गर्छु भन्ने ? यस्ता खालका खेल तमासा पनि कुनै नैतिकताभित्र पर्छ ? कांग्रेस वरिष्ठ नेता रामचन्द्र पौडेलले एमसीसी पास गर्ने विषयका आफ्नो पार्टी सहमत रहेको स्पष्ट पारे। हामीले आफ्नो कुरा प्रस्टसँग राखेका छौं। एमसीसी सम्झौता शेरबहादुरजीको पालामा भएको हो। त्यसमा आपत्तिजनक कुरा छन् भने छलफल गरौं। होइन भने संसदबाट पास हुनुपर्छ भन्ने हाम्रो कुरा हो, नेता पौडेलले भने। प्रधानमन्त्री ओलीले बैठकमा प्रतिनिधिसभा, प्रदेशसभा र स्थानीय तहमा खाली स्थानको उपनिर्वाचन विषयमा सहमति खोजेका छन्। ६ महिनाभित्र उपनिर्वाचन गर्नुपर्ने बाध्यता रहेको ओलीले बताए। कांग्रेस महाधिवेशनलाई प्रभावित गर्ने गरी उपनिर्वाचन गरिने उनको भनाइ थियो। कांग्रेसले भदौमा महाधिवेशन भएकाले त्यसलाई प्रभावित नहुने गरी कार्यतालिका प्रकाशन गर्न सुझाव दिएको थियो। अहिले नेपाली कांग्रेसले महाधिवेशन कुनै हिसाबले म्यानेज गर्नुपर्ने देख्छु। या त भदौमै गर्नुपर्यो केही ठाउँमा उपनिर्वाचन हुने हो, ओलीले भने, तर, अब त्यहाँ प्रतिनिधि आदि इत्यादिमा महाधिवेशनका प्रतिनिधि छनोटमा असर पर्छ कि भन्ने हो भने नपर्ने गरीका दिन मिलाएर त्यो गर्न सकिन्छ भन्ने लाग्छ। कांग्रेसले वैकल्पिक प्रस्ताव राखे सरकार त्यसमा पूर्ण सकारात्मक रहेको उनले बताए। नेपाली कांग्रेसले भन्छ भने सरकार त्यसमा एकदम पोजेटिभ हुन्छ। र, कसरी त्यसलाई सल्भ गर्न सकिन्छ अरू पार्टीहरुले त त्यसमा सहयोग पुर्याउने हो। त्यो सहयोग पुर्याउन सकिन्छ, उनले भने। उनले कांग्रेसको महाधिवेशन छ भने भनेर उपनिर्वाचन, निर्वाचन नगर्ने भन्ने हुन नसक्ने बताए। प्रधानमन्त्रीले कोभिडका विषयमा सरकार गम्भीर रहेको बताए। सरकारको तर्फबाट भ्याक्सिनका लागि अमेरिकामा पनि कुराकानी भइरहेको उनले बताए। कुरा त अमेरिकनसँग पनि भएको छ कोभ्याक्सको सन्दर्भमा पनि, हामीले ताकेता गरिराखेका छौं, उनले भने, र, भारतमा हामीले पैसा नै बुझाइसकेका छौं भ्याक्सिनका लागि। यसप्रकारले भ्याक्सिनको सिलसिला पनि हामीले जारी राखेका छौं। उनले महामारीबीच विद्यालय अनलाइनमार्फत सञ्चालन गर्न, सिनेमा हललगायत भिडभाड हुने स्थान बन्द गर्न आह्वान भएको बताए। कांग्रेस नेता पौडलले कोभिड रोकथामका लागि लकडाउनभन्दा स्वास्थ्य मापदण्ड अपनाउन सुझाव दिएको बताए। संक्रमण रोकथामका लागि हामीले लकडाउनभन्दा स्वास्थ्य मापदण्डमा कडाइ गर्न सुझाव दिएका छौं, बैठकपछि नेता पौडेलले भने। नयाँ नक्सा र पाठ्यपुस्तक भ्रम लिम्पियाधुरासहितको नक्सासहित पाठ्यपुस्तक रोकिएको भन्ने भ्रमका विषयमा पनि ओलीले स्पष्ट पारे। पाठ्यपुस्तकमा गलत तथ्य, तथ्यांकलगायत सामग्री भएकै कारण विद्यार्थीमाझ पठाउन नसकिएको ओलीले सुनाए। चुच्चे नक्सा अस्वीकार गरिएको भन्ने हल्लाको पछि नलाग्न पनि उनले आग्रह गरे। उनले पुन : निर्वाचन जानुको विकल्प नरहेको दोहोर्याए। अब हामीले निर्वाचनमा जानै पर्नेछ। निर्वाचनमा जानै पर्नेछ भनेको उपनिर्वाचनबाहेक। अब अरू निर्वाचन साथीभाइको कृपाले आइलाग्यो भने त म के जानौं ? उनले भने। ओलीले कर्णाली र सुदूरपश्चिमका मुख्यमन्त्री दाहालको आडमा चलेको आरोप लगाए। आफ्ना पार्टीका सांसदले फ्लोर क्रस गर्दा पनि आफूले संयमता अपनाएको स्पष्ट पारे।"
माओवादी स्थायी कमिटी बैठक सोमबार: सरकारसँग समर्थन फिर्ता लिने,"काठमाडौँ: नेकपा माओवादी केन्द्रले सोमबारका लागि स्थायी कमिटी बैठक आह्वान गरेको छ । पेरिसडाँडास्थित पार्टी केन्द्रीय कार्यालयमा सोमबार दिउँसो १ बजे बैठक बोलाइएको हो । केपी ओली नेतृत्वको सरकारलाई दिएको समर्थन फिर्ता, पार्टी सांगठानिक संरचना निर्धारणबारे कार्यदलको सुझाव, केन्द्रीय कमिटी बैठक बोलाउने लगायत विषयमा बैठकको छलफल केन्द्रित हुने बताइएको छ । अध्यक्ष पुष्पकमल दाहाल प्रचण्डले भने अबको केही दिनमै काठमाडौँको राजनीति फेरिने प्रतिक्रिया दिएका छन् । कर्णाली प्रदेशमा माधव नेपाल समूहका सांसदले फ्लोर क्रस गर्दै माओवादी केन्द्रको सरकारलाई साथ दिएपछि काठमाडौँको राजनीति पनि प्रभावित बनेको छ ।"
सर्वदलीय बैठकबारे भट्टराईको कटाक्ष चेइ नभनी कुकुर पनि कसैको घर जाँदैन,"काठमाडौं : जनता समाजवादी पार्टीका संघीय परिषद् अध्यक्ष पूर्वप्रधानमन्त्री डा बाबुराम भट्टराईले प्रधानमन्त्री केपी ओलीले सर्वदलीय बैठकबारे आफूहरूलाई जानकारी नगराएको बताएका छन्। प्रधानमन्त्री ओलीले जानकारी नगराएकाले बैठकमा सहभागी नभएको उनले बताएका छन्। आइतबार सामाजिक सञ्जाल ट्वीटरमा डा भट्टराईले आफूलाई बैठकबारे जानकारी नआएपछि चेइ नभनी कुकुर पनि कसैको घर जाँदैन भनेर व्यङ्ग्यसमेत गरेका छन् । 'चेइ नभनी कुकुर पनि कसैको घर जाँदैन रे ! मिडियाबाट सुनिएको कथित सर्वदलीय बैठकमा प्रमनिवासको मिठोमसिनो उदरस्थ गर्न पाइएला भनेर त्यत्तिकै हाम्फालेर जाने कुरा भएन । जसपाको आधिकारिक केन्द्रीय कार्यालय बालकुमरी,लपुमा सोध्दा कुनै जानकारी थिएन । पछि मिडियाबाटै सुनियोबैठक बहिष्कार पो भएछ !,' डा भट्टराईले ट्वीटरमा लेखेका छन्।"
फेरि गृहमन्त्री बने रामबहादुर थापा,"काठमाडौं : राष्ट्रपति विद्यादेवी भण्डारीले प्रधानमन्त्री केपी शर्मा ओलीका सिफारिशमा नेकपा (एमाले)का नेता रामबहादुर थापालाई गृहमन्त्रीमा पुनः नियुक्त गरेकी छिन्। नेकपा (एमाले) संसदीय दलका नेता ओलीका नेतृत्वमा २०७४ फागुन ३ गते गठित मौजुदा मन्त्रिपरिषद्मा नेपालको संविधानको धारा ७८ को उपधारा (१) बमोजिम सो नियुक्ति गरिएको राष्ट्रपतिको कार्यालयका प्रवक्ता रुपनारायण भट्टराईद्वारा आइतबार जारी विज्ञप्तिमा जनाइएको छ । गृहमन्त्री भएका थापालाई आज साँझ सपथ खुवाउने कार्यक्रम छ। गृहमन्त्री थापा आजै राष्ट्रियसभा सदस्यबाट मुक्त भएका थिए । कुनै पनि व्यक्ति सांसद पदमा नरहे पनि छ महिनासम्म मन्त्री बन्न पाउने संवैधानिक प्रावधान छ । नेपाल कम्युनिस्ट पार्टी (माओवादी केन्द्र)का तर्फबाट २०७४ को राष्ट्रियसभा सदस्य निर्वाचनमा वाग्मती प्रदेशबाट चयन भएका थापालाई राजनीतिक दलसम्बन्धी ऐन, २०७३ बमोजिम दल त्याग गरेकाले राष्ट्रियसभा सदस्यबाट मुक्त गरिएको थियो । राष्ट्रियसभामा माओवादी केन्द्रका सचेतक दीनानाथ शर्माले उनलाई सांसदबाट मुक्त गर्न गत चैत २७ गते लिखितपत्र पेश गरेका थिए। सोही अनुसार राष्ट्रियसभाका अध्यक्ष गणेशप्रसाद तिमिल्सिनाले आज स्वीकृत गरेका थिए। राजनीतिक दलसम्बन्धी ऐनअनुसार थापाको सदस्य पद रिक्त भएको संसद् सचिवालयले जनाएको छ। सर्वोच्च अदालतले नेकपालाई पहिल्यकै अवस्थामा ब्युँउत्याइदिएपछि एमाले र माओवादी केन्द्र अलग अलग दल भएका छन्। दुवै पार्टीले दल त्याग गर्ने आफ्ना सांसदहरुलाई कारबाही अघि बढाएका छन्। यद्देपी यसको मारमा बादल परेपनि नेकपा अध्यक्ष ओलीले उनलाई पुन: गृहमन्त्रीकै जिम्मेवारी दिएका हुन्।"
पश्चिम नवलपरासीमा कोरोना संक्रमण जोखिम बढ्यो,परासी : पश्चिम नवलपरासीमा कोरोना संक्रमणको जोखिम बढ्दो छ । भारतको उत्तर प्रदेश र बिहार राज्यसँग सीमा जोडिएका कारण पनि जिल्लामा संक्रमणको जोखिम बढ्दो देखिएको हो । सीमा क्षेत्रका मुख्य नाकाबाट आवतजावत गर्न नदिए पनि सुरक्षाकर्मीले नै वैकल्पिक बाटो प्रयोग गरेर आवतजावत गर्नेहरुलाई छाडिदिदा जोखिम झन बढ्दो देखिएको हो । दोस्रो चरणको कोरोनाको प्रकोप बढि रहँदा यो जिल्लामा पनि संक्रमितको संख्या बढ्दो छ । हप्ता दिनको अवधिमा १५ जनामा संक्रमण देखिएको स्वास्थ्य कार्यालयका प्रमुख कृष्ण प्रसाद पोखरेलले बताए । यो क्रम दिनहुँ बढ्दो रहेको उनले बताए । दोस्रो चरणमा देखिएको संक्रमणका कारण दुईजनाको मृत्यु भएको पोखरेलले जानकारी दिए । पछिल्लो पटक शनिबार कोरोना संक्रमणका कारण रामग्राम नगरपालिका३ की ७१ वर्षीया वृद्धाको मृत्यु भएको छ । मुटु र ब्लड प्रेसरकी बिमारी रहेकी ति वृद्धाको घरमै मृत्यु भएको थियो । मृत्युपछि गरिएको कोरोना परीक्षणमा उनको रिपोर्ट पोजेटिभ आएको थियो । उनको शवलाई स्वास्थ्य कार्यालय र नेपाली सेनाको टोलीले स्थानीय झरही खोलामा व्यवस्थपन गरेको थियो । यसअघि सुनवलका एक पुरुषको मृत्यु भएको थियो । पहिलो र दोस्रो चरणमा गरी कोरोना संक्रमणबाट ३५ जनाको मृत्यु भएको छ । भने संक्रमितको संख्या १४ सय ५८ पुगेको छ । शव व्यवस्थापनमा समस्या स्थानीय निकायहरुले जग्गाको व्यवस्था गर्न नसक्दा शव व्यवस्थापनमा समस्या देखिएको छ । ७ स्थानीय तहहरुले अहिलेसम्म शव व्यवस्थापनका लागि जग्गा व्यवस्थापन गर्न सकेका छैनन् । जसका कारण होम क्वारेन्टाइनमा रहेका संक्रमितको मृत्यु भएपछि व्यवस्थापनमा लामो समय लाग्ने गरेको छ । शनिबार राति मृत्यु भएकी रामग्राम नगरपालिका३ की ७१ वर्षीया वृद्धाको शव व्यवस्थापन १६ घण्टापछि मात्र भएको थियो । शव व्यवस्थापनका लागि उचित स्थानको खोजी नगर्दा खोला छेउ र जंगल क्षेत्रमा शव लैजाने क्रममा स्थानीयहरुले बिरोध गर्ने गरेका छन् । जसका कारण हतारमा शव व्यवस्थापन गर्नुपर्ने बाध्यता रहेको छ । यसैबीच जिल्लामा शव बहान नहुँदा मृत्यु भएका संक्रमितहरुलाई एम्बुलेन्समा राखेर लैजानु पर्ने अर्को बाध्यता छ । संक्रमितको संख्या बढ्दै गएपनि स्थानीय तहहरुले क्वारेन्टाइन र आइसोलेसन बनाउने तर्फ ध्यान दिएका छैनन् । प्रमुख जिल्ला अधिकारी धर्मेन्द मिश्रले आफू भर्खरै सरुवा भएर आएकाले केही दिनमा जग्गा व्यवस्थापन र आइसोलेसनका लागि स्थानीय तहका प्रमुखहरुसँग बसेर छलफल गर्ने बताए ।
ऐन संशोधन गर्न जरुरी छ,"गोरखा : सत्य निरुपण तथा मेलमिलाप आयोगले आउँदो असारसम्म उजुरी टुंगोमा पुर्याइसक्ने अध्यक्ष गणेशदत्त भट्टले जनाएका छन्। गोरखामा शुक्रबार द्वन्द्वपीडितलाई परिचयपत्र वितरणका क्रममा बोल्दै भट्टले प्रारम्भिक अनुसन्धान भइसकेका ३ हजार ७ सय ८७ उजुरी टुंगोमा पुर्याउने प्रतिबद्धता जनाएका हुन्। आउँदो असारसम्म प्रारम्भिक अनुसन्धान भएर आइसकेका ३ हजार सात सय ८७ उजुरीलाई कुनै न कुनै निष्कर्षमा पुर्याउने हाम्रो लक्ष्य छ, उनले भने, तालिममा जान चाहनेलाई तालिममा छुट्याइदिने, परिपूरण तथा क्षतिपूर्ति लिन चाहनेलाई नेपाल सरकारसमक्ष सिफारिस गरी पठाउने र त्यसपछि द्वन्द्वपीडितलाई परिचयपत्र उपलब्ध गराउनेलगायत विशिष्ट अनुसन्धान गर्नुपर्ने छ। तिनको पनि अनुसन्धान सुरु गर्छौं। उनीहरूको हकमा अन्तरिम राहत लागू हुने भएकाले त्यसका लागि सिफारिस पनि गर्ने उनले बताए। यसअघि ७ सय ४७ वटा उजुरीको फैसला गरिसकेको उनको भनाइ छ। १ हजार पाँच सय उजुरी निर्णय लेखनको क्रममा रहेको र २ हजार थप तामेलीको निर्णय लेख्न बाँकी रहेको उनले बताए। पत्रकारसँगको भेटघाट कार्यक्रममा बोल्दै अध्यक्ष भट्टले बेपत्ता पारिएका व्यक्तिको छानबिन, सत्यनिरुपण तथा मेलमिलाप आयोग ऐन २०७१ तथा नियमावली २०७२ संशोधन गर्न जरुरी रहेको बताए। ऐनको संशोधन भएपछि मात्रै नेपालको संक्रमणकालीन न्यायको प्रक्रियामा सहयोग गर्ने बताउँदै जतिसक्दो चाँडो नेपाल सरकारसँग ऐन संशोधनको माग गरेका छन्। सबै ऐन तथा नियमावली यदि संशोधन गर्न राजनीतिक सहमति बन्दैन भने पनि भने मन्त्रीज्यू, यसमा भएको परिपूरण र क्षतिपूर्तिको व्यवस्थालाई मात्र परिमार्जन गरेर द्वन्द्वपीडितलाई चित्त बुझ्ने किसिमको फराकिलो व्यवहारिक ऐन संशोधन गरिदिनुहुन विनम्र अनुरोध गर्दछु, उनले भने, द्वन्द्व समाप्त भएको १५ वर्ष भइसक्यो। पीडितको इच्छा आकांक्षा बुझ्ने केही कामै भएको छैन। आयोग गठन भएपछि, ऐन, नियमावली आएपछि बल्ल उजुरी संकलनको काम भएको छ।"
आतंक मच्चाउँदै आएको चितुवा पासोमा परेपछि,"गोरखा : किसानले पालेका गाईभैंसी तथा बङ्गुर मारेर हैरान पारेको चितुवालाई स्थानीयबासीले खोरमा पारेका छन् । गण्डकी गाउँपालिका ५ सानो दर्बुङका किसानले चितुवालाई खोरमा पारेका हुन् । गाउँमा लामो समयदेखि आतंक मच्चाउदै आएको चितुवालाई खोरमा पारिएको भीमकुमारी गुरुङले जानकारी दिइन् । दुई महिनाको अवधीमा चितुवाले रानागाँउमा १७ वटा बाख्रा र गोरु, सयमुरेमा १० वटा गाईगोरु र राइथोकमा पाँचवटा बंगुर तथा ५ भन्दा धेरै बाख्रा मारेको छ, उनले भनिन्, हैरान पारेपछि स्थानीयबासीले वन डिभिजन कार्यालयसँग समन्वय गरी खोर बनाएका थिए । शुक्रबार बिहान तीन बजे चितुवा खोरमा पर्यो ।' सो चितुवा व्यवस्थापनका लागि वन डिभिजनसँग अनुरोध गरिएको उनले बताइन् । चितुवा १५० सेमि लामो र ६१ सेमि अग्लो रहेको वन डिभिजन कार्यालयले जनाएको छ । पासोमा परेको चितुवालाई वन डिभिजन कार्यालय गोरखाले शनिबार साँझ उपचारका लागि चितवन पुर्याएको जनाएको छ । हामीले चितुवालाई राष्ट्रिय प्रकृति संरक्षण कोषसँग समन्वय गरी चितवन लगेका छौँ, 'डिभिजनल वन अधिकृत अशोक श्रेष्ठले भने ।"
काठमाडौं उपत्यकामा थपिए ४३५ जना कोरोना संक्रमित,"काठमाडौं : पछिल्लो २४ घन्टामा काठमाडौं उपत्यकामा थप ४३५ जनामा कोरोना संक्रमण (कोभिड१९) पुष्टि भएको छ। काठमाडौंमा ३२६,ललितपुरमा ६४ र भक्तपुरमा ४५ जना गरी ४३५ जनामा कोरोना संक्रमण पुष्टि भएको स्वास्थ्य तथा जनसंख्या मन्त्रालयले पुष्टि गरेको हो। यस्तै पछिल्लो २४ घन्टामा मुलुकभर थप १ हजार ९६ जनामा कोरोना भाइरस (कोभिड१९) संक्रमण पुष्टि भएको छ। स्वास्थ्य तथा जनसंख्या मन्त्रालयका प्रवक्ता डा जागेश्वर गौतमका अनुसार ५ हजार ८४ पीसीआर परीक्षणमा १ हजार १५ जनामा र ६९९ जनाको एन्टिजेन परीक्षण गराउँदा ८१ जना गरी १ हजार ९६ जनामा कोरोना संक्रमण देखिएको हो। यस्तै पछिल्लो २४ घन्टामा २६२ जना डिस्चार्ज भएका छन्। मन्त्रालयका अनुसार हाल ६ हजार २९० कोरोनाका सक्रिय संक्रमित छन्। यस्तै हाल ८५ जना क्वारेन्टाइनमा र ६ हजार २९० जना आइसोलेसनमा छन्। ११६ जना आइसीयूमा र ४६ जना भेन्टिलेटरमा उपचार भइरहेको छ।"
अपराध नियन्त्रणमा बेलबारी प्रहरीलाई सफलता,"विराटनगर : मोरङको इलाका प्रहरी कार्यालय बेलबारीले समाजमा शान्ति सुरक्षाको अवस्था मजवुत बनाउँदै अपराधिक गतिविधी नियन्त्रणमा उल्लेख्य सफलता प्राप्त गरेको छ। पूर्वपश्चिम लोकमार्गसँग जोडिएको बेलबारी मोरङमा अपराधिक गतिविधी धेरै हुनेमध्येको इलाकाभित्र पर्छ। एक वर्षको अवधिमा अपराध नियन्त्रण र अनुसन्धान तथा अवैध गतिविधी नियन्त्रणमा प्रहरीले उल्लेख्य सफलता हात पारेको तथ्यांकले देखाएको हो। २०७७ वैशाखबाट हालसम्ममा बेलबारी प्रहरीले विभिन्न अपराधसँग सम्बन्धित तीन सयभन्दा बढी मुद्दा दर्ता गरेको छ। उक्त अवधिमा बेलबारी प्रहरी प्रमुखका रुपमा प्रहरी निरीक्षक (इन्सपेक्टर) ऋषिराज ढकाल कार्यरत थिए। तत्कालीन इन्सपेक्टर गुणराज बुढाथोकी विवादमा परेपछि कारबाहीका लागि तानेर उनको ठाउँमा २०७७ वैशाख १४ गतेबाट काजमा खटाएर ढकाललाई बेलबारी प्रहरीको नेतृत्व प्रदान गरिएको थियो। ढकालको केही दिनअघि मात्रै जिल्ला प्रहरी कार्यालय सोलुखुम्बुमा सरुवा भएको छ। प्रहरी प्रधान कार्यालयले उनको ठाउँमा इन्सपेक्टर सरोज खनाललाई पठाएको छ। बेलबारी प्रहरी प्रमुख बनेर गएका इन्सपेक्टर ढकाल समाजमा व्याप्त गुण्डागर्दी, अवैध धन्दा, असुली र विभिन्न प्रकृतिका अपराध नियन्त्रण एवं अनुसन्धानमा अब्बल दरिए। उनकै नेतृत्वमा जघन्य प्रकृतिका अपराध नियन्त्रण र अनुसन्धानमा प्रहरीले सफलता हात पारेको प्रहरी अधिकारीको विश्लेषण छ। अपराधमा संलग्नलाई तत्काल कारबाहीको दायरामा ल्याउनेदेखि लिएर अपराधिक गतिविधी नियन्त्रणका क्रममा समुदायप्रहरी साझेदारीअन्तर्गत ४५ वटा विभिन्न सचेतनामुलक कार्यक्रम एक वर्षको अवधिमा बेलबारी प्रहरीले गरेको छ। जनसम्पर्क बढाउने तथा जनचेतना फैल्याउने उदेश्यले समुदायसम्म पुगेर प्रहरीले सचेतनामुलक सन्देश प्रवाह गर्ने खालका कार्यक्रम सञ्चालन गरेको हो। जसका कारण शान्ति सुरक्षामा चुनौतीका रुपमा देखा परेका लागुऔषधको ओसारपसार एवं कारोबार, जातीय छुवाछूत, बालविवाह, बहुविवाह, आत्महत्या, अवैध मदिराको ओसारपसार तथा किनबेच, साइबर अपराध लगायत विभिन्न जघन्य प्रकृतिका अपराध नियन्त्रणमा प्रहरीले सफलता हात पारेको विश्लेषण गरिएको छ। मोरङ प्रहरी प्रमुख एसपी सन्तोष खड्का समाजमा शान्ति सुरक्षाको अवस्था मजवुत बनाउन र अपराध नियन्त्रणमा सफलता प्राप्त गर्न विभिन्न सचेतनामुलक कार्यक्रम फलदायी बनिरहेको बताउँछन्। अपराध नियन्त्रण प्रहरी एक्लैबाट सम्भव हुँदैन, उनले भने, विभिन्न कार्यक्रममार्फत प्रहरीनागरिक सम्बन्ध सुधार र अपराध नियन्त्रण सहज बन्दै गइरहेको छ। समुदायप्रहरी साझेदारीमार्फत जनसम्पर्क बढ्दा प्रहरीलाई चाँडो सूचना प्राप्त भएर विभिन्न सम्भावित अपराध नियन्त्रणमा पनि सजिलो भएको एसपी खड्काको भनाइ छ। बेलबारी प्रहरीले एक वर्षको अवधिमा तीन हजार ६० लिटर अवैध घरेलु मदिरा तथा ठूलो परिणाममा मदिरा बनाउन प्रयोग गरिने कच्चा पदार्थ बरामद गरेको छ। यसको कारोबारमा संलग्न चार जनालाई पक्राउ गरेर कारबाहीको दायरामा ल्याउँदै ओसारपसारमा प्रयोग गरिएकामध्ये एउटा बस, दुईवटा मारुती भेन, दुईवटा अटो टेम्पो, एउटा स्कुटर र चारवटा साइकल प्रहरीले नियन्त्रणमा लिएको छ। अवैध मदिरा नियन्त्रणमा क्रममा सात लाख ८१ हजार रुपैयाँ राजस्व पनि संकलन भएको ढकालले बताए। नदीजन्य पदार्थको अवैध उत्खनन्मा प्रयोग गरिएकामध्ये ७७ वटा ट्याक्टर, १० वटा टिपर, तीनवटा जेसीबीसहित त्यसमा संलग्न छ जनालाई नियन्त्रणमा लिएर ढकाल नेतृत्वकै टोलीले कारबाहीको दायरामा ल्याएको छ। जसबाट नौ लाख २५ हजार रुपैयाँ राजस्व संकलन भएको छ। यहि अवधिमा तस्करीका ६७ वटा गोरु, तीनवटा ट्रक र त्यसमा संलग्न तीन जनालाई नियन्त्रणमा लिइएको छ। संयुक्त ट्राफिक चेकजाँचबाट एक करोड २६ लाख ४४ हजार पाँच सय रुपैयाँ राजस्व संकलन भएको जानकारी ढकालले दिए। विभिन्न अपराधमा संलग्न भएर अदालतबाट दोषी ठहर भइसके पनि फरार रहेका चार जना प्रतिवादीलाई पक्राउ गरेर प्रहरीले २५ दिन कैद र दुई लाख छ हजार रुपैयाँ जरिवाना असुल गरेको छ। हराएकामध्ये ५५ वटा मोबाइल र ११ वटा मोटरसाइकल फेला पारेर ढकाल नेतृत्वकै टोलीले सम्बन्धित धनीलाई बुझाएको छ। प्रहरीले ५१ वटा क्यूफिट अवैध काठ बरामद गरेर दुई लाख १० हजार रुपैयाँ राजस्व उठाउँदै काठ तस्करीमा संलग्नलाई कारबाहीको दायरामा ल्याएको छ। बेलबारी प्रहरीले वर्ष दिनभित्र विभिन्न अपराधमध्ये सार्वजनिक शान्तिविरुद्धको कसूरमा एउटा, कर्तव्य ज्यान दुई, ज्यान मार्ने उद्योग ११, भवितव्य ज्यान ४०, सवारीबाट भवितव्य नौ, चोरी १३ र जातीय भेदभाव तथा छुवाछूत कसूरमा एउटावटा मुद्दा दर्ता गरेको छ। त्यस्तै अपहरण तथा शरीर बन्धक एक, जुवा ऐन दुई, बैंकिङ कसूर दुई, जबरजस्ती करणी सम्बन्धी २३, करणी उद्योगका १९, अप्राकृतिक मैथुन एउटा, बोक्सी आरोप एक, अभद्र व्यवहार ४९, बहुविवाह १३, सवारी ज्यान ४१, सवारी अंगभंग पाँच, कुटपिट अंगभंग पाँच, लागुऔषध २४, आगो लगाएको कसूरमा एउटा र पशुपक्षी सम्बन्धी एउटा मुद्दा प्रहरीले चलाएको छ। बेलबारी इलाकामा एक वर्षको अवधिमा आत्महत्याका ४५ र विष सेवन गरेर आत्महत्या गरिएका नौवटा घटना भएका छन्।"
दाउन्ने दुर्घटना अपडेट : घाइतेमध्ये तीनको मृत्यु,"नवलपरासी : पूर्वपश्चिम राजमार्गअन्तर्गत नवलपरासी (बर्दघाट सुस्तापूर्व) नवलपुरस्थित दाउन्नेमा शनिबार साँझ भएको बस दुर्घटनामा परी घाइते भएकामध्ये तीन जनाको मृत्यु भएको छ। दुर्घटनामा घाइते भएकामध्ये दुई महिला र एक पुरुषको उपचारका क्रममा मृत्यु भएको हो। दुर्घटनामा परी घाइते भएका ३१ मध्ये तीन जनाको राति उपचारका क्रममा मृत्यु भएको जिल्ला प्रहरी कार्यालय नवलपुरका प्रहरी नायब उपरीक्षक दिलीपकुमार गिरीले बताए। दुर्घटनामा परी मृत्यु हुनेमा इलाम बस्ने २५ वर्षीया धनु दर्लामी, मकवानपुर बकाया गाउँपालिका५ घर भई हाल विनयी त्रिवेणी गाउँपालिका२ स्थित गुम्बामा बस्ने ५७ वर्षीया ज्यामो हिसे छमो ग्याल्मो र चितवन भरतपुर महानगरपालिका२५ बस्ने ७२ वर्षीय हिमलाल न्यौपाने रहेका छन्। अन्य घाइतेको भने भरतपुर तथा नवलपुरका विभिन्न अस्पतालमा उपचार भइरहेको प्रनाउक गिरीले बताउनुभयो। शनिबार साँझ नवलपुरको विनयी त्रिवेणी गाउँपालिका२ दाउन्नेमा बुटवलबाट नारायणगढका लागि छुटेको ना५ख ७००० नम्बरको यात्रुबाहक बस आफैँ अनियन्त्रित भई सडकबाट दुई मिटर तल खसेको थियो। बस दुर्घटनामा परी बसमा सवार सबै घाइते भएका थिए। सडकबाट तल भिरमा बस खसेकाले घाइतेको उद्धारमा समेत कठिनाइ भएको थियो। जिल्ला प्रहरी कार्यालय र इलाका प्रहरी कार्यालय दुम्किबासको प्रहरी टोलीले घाइतेको उद्धार गरेको थियो।"
उदयपुरमा बलात्कारपछि हत्याका आरोपी युवक पक्राउ,"उदयपुर: मानसिक सन्तुलन गुमाएकी अन्दाजी २६ वर्षीया युवतीको बलात्कार पछि हत्या गरेको आशंकामा प्रहरीले उदयपुरका एक युवकलाई पक्राउ गरेको छ । बैशाख ३ गते रौतामाई गाउँपालिका ७ स्थित नवज्योती सामुदायिक वनको हिले खोल्सीमा भेटिएको मानव कंकालको अनुसन्धानबाट बलात्कारपछि हत्या भएको रहस्य खुलेको हो । प्रहरीले घटनामा संलग्न रहेको आशंकामा स्थानीय २४ वर्षीय राजु आछामेलाई शनिबार पक्राउ गरी आइतबार सार्वजानिक गरेको हो । तराइ मूलका जस्तो देखिने ती युवतीलाई आछामेले बलात्कारपछि ढुङगाले टाउकोमा हानेर हत्या गरेको स्वीकार गरेको जिल्ला प्रहरी कार्यालयका एसपी भीमबहादुर दाहालले बताए । गत चैत ११ गते आछामेले मानसिक सन्तुलन गुमाएकी ती युवतीलाई बेलुकी ६ वजे जबर्जस्ती हातमा समातेर जंगलतर्फ तान्दै लगेर बलात्कार गरी हत्या गरेको प्रारम्भिक वयानबाट खुलेको उनले बताए । पछिल्लो एक महिनायता ती युवती उक्त क्षेत्रमा मागेर हिँड्ने गरेको स्थानीय होमबहादुर बस्नेतले बताए । घाँस, दाउरा लिन जाने महिलाहरुले जंगलको खोल्सीमा चुरा, पोते सहितको मानव कंकाल देखेपछि प्रहरीलाई खवर गरेका थिए । कंकाल फेला परेलगत्तै प्रहरीले तत्काल अनुसन्धान सुरु गरेको थियो । अनुसन्धानका क्रममा घटनाको दिन आछामेसँगै ती युवती रहेको खुलेपछि उनलाई पक्राउ गरी सोधपुछ गर्दा हत्याको रहस्य खुलेको एसपी दाहालले बताए । प्रहरीले घटनास्थलबाट हत्यामा प्रयोग गरिएको ढुङगा र आरोपितले लगाएको टोपीसमेत बरामद गरेको जनाएको छ ।"
वैज्ञानिक वनको करोडौं मुल्यको काठ डढेलोले खायो,"सिन्धुली : सिन्धुलीमा वैज्ञानिक वनका नाममा कटान गरिएको सालको साँढे चार लाख क्युफिट बढी काठ जंगलमै सड्न थालेको छ । करोडौं मुल्यको काठ डढेलोले सखाप पारेको छ । बाढी र पहिरोको जोखिम पनि उस्तै छ । केही महिनादेखि जिल्लाको सामुदायिक वनमा लगातार लागेको डढेलोले हजारौं क्युफिट काठ जलेर नष्ट भएको उपभोक्ताको भनाइ छ । झण्डै दुई वर्षअघि व्यवसायी, उपभोक्ता र वनकै कर्मचारीको संलग्नतामा जिल्लाका ८७ वटा सामुदायिक वन समूहमा गरी ४ लाख ६३ हजार क्युफिट काठ कटान भएको थियो । तर, वैज्ञानिक वन व्यवस्थापनका नाममा अवैधरुपमा काठ कटान भएको भन्दै सरकारले गत जेठ १५ गते सबै काठ छानविन नभएसम्म आन्तरिक र बाह्य निकासीमा प्रतिबन्ध लगाउने निर्णय गरेसँगै अरबौं मुल्यका काठ जंगलमै सड्न थालेका हुन् । सामुदायिक वन उपभोक्ता महासंघ सिन्धुलीका अध्यक्ष हितलाल श्रेष्ठका अनुसार हाल बजारमा सालको काठको मुल्य प्रति क्युफिट साँढे ५ हजार देखि ६ हजार बढी छ । यसैलाई आधार मान्ने हो भनेपनि सिन्धुलीमा कटान भएको काठको मुल्य दुई अर्व रुपैयाँ बढी हुन आउँछ । तर, सरकारले कुनै निकास नदिँदा ती सबै काठ माटोमा मिल्ने खतरा भयो, श्रेष्ठले भने । कटानगरी जंगलमा रहेका र घाटगद्दी समेत गरेका ती काठको आन्तरिक खपत समेत रोकिएपछि दुई वर्षदेखि डढेलो, बाढी, पहिरो र अवैध चोरी निकासीका कारण जिल्लामा ६० हजार क्युफिट बढी काठ नष्ट भइसकेको छ । केही सामुदायिक वनमा काठ कटानका क्रममा त्रुटि भएपछि सबै वन समूहलाई दोसी देखाएर सरकारले काठ निकासीमा रोक लगाउँदा अरबौं मुल्यको काठ नास हुने अवस्थामा पुगेको हो, श्रेष्ठले भने । बाहिर निकासी गर्न नदिए पनि उपभोक्तालाई आन्तरिक निकासीका लागि भने खुल्ला गर्नुपर्ने व्यवसायीको माग छ । साल बाहेकका, सिसौं, चिलाउनेलगायतका कुकाठहरु कुहिएर माटौमै मिलिसकेको छ । जिल्लामा काटिएका यी सबै काठ जंगल तथा खोला किनारामा अलपत्र छन् । व्यवसायी, उपभोक्ता र वनकै कर्मचारीको संलग्नतामा वन ऐन र वैज्ञानिक वन व्यवस्थापन निर्देशीक विपरित हरिया सालको रुख कटान गरिएको भन्दै पछिल्लो समय व्यापक विरोध आएपछि काठ निकासीमा सरकारले रोक लगाएको थियो । तर, वैज्ञानिक वनका नाममा भएका काठ कटानका विषयमा संसदीय लेखा समितिले छानविन समेत गरिसकेको छ । छानविनका क्रममा सिन्धुलीमा त्यस्तो कुनै त्रुटी नपाइएपनि सरकारले वैज्ञानिक वन परियोजना नै खारेज गरेपछि काठ निकासी झन जटिल बनेको डिभिजन वन कार्यालय सिन्धुलीका प्रमुख थिरबहादुर कार्कीले बताए । उनले भने, गलत काम गरेका वनको छानविन गरेर अन्य समूहको हकमा कुनै निर्णय नलिए ठूलो मुल्यको काठ वन डढेलोका साथै बाढी पहिरोको जोखिममा पर्ने निश्चित भएको छ । यसलाई बाढी र पहिरोको जोखिममा रहेका काठ सुरक्षित स्थानमा राख्ने व्यवस्था मिलाउन समेत सरकारले केही निर्णय गरिदिए सहज हुने थियो । डिभिजन वन कार्यालय मरिणका डिभिजन प्रमुख पुष्पराज बर्तौलाले भने बैज्ञानीक वन कार्यविधिअनुसार नै काठ कटान भएपनि केही कतै कमजोरी हुँदा सरकारले हालको अवस्थामा सालको काठ निकासीमा पूर्ण बन्देज लगाउँदा यस्तौ समस्या आएको उल्लेख गरे । उनले भने, 'गत जेठ १५ मा सरकारले रोक लगाएपछि कटान भएका सबै काठ जंगलमै छन । कतिपय खोला किनारमा घाटगद्धी गरिएको छ त्यस्ता काठहरु भने जोखिममा परेको छ । सरकारले छानविन गरेर के निर्णय गर्छ त्यसका आधारमा हामीले काम गर्ने हो ।उता उपभोक्त समुहसंग मिलेर काठ कटानमा लाखौं रुपैयाँ खर्चेका वन पैदावार व्यवसायीहरु भने समयमा काठ उठाउन नपाउँदा लगानी डुब्नेमा चिन्तित छन् ।"
जाल हानेर निकालियो खोलाबाट बालकको शव,"विराटनगर : विराटनगर महानगरपालिका८ हाटखोलाका ७ वर्षीय बालक उप्लव बस्नेत शनिबार बिहान ११ बजेतिर खेल्ने भन्दै घरबाट निस्किए ।छिमेकी अर्का बालकसँग निस्किएका उनी दिउँसोसम्म पनि घर फर्किएनन् । खेल्न सँगै गएका बालक भने घर फर्किएको देखेपछि अभिभावक र आफन्तले उप्लवको खोजी गर्न थाले । फेला पार्न नसकेपछि अभिभावकले ४ बजेतिर प्रहरीमा खवर गरे । स्थानीय बासिन्दा र आफन्तसँग मिलेर प्रहरीले शंकास्पद स्थानमा खोजी गर्न थाल्यो । तर अवेरसम्म फेला नपरेपछि विराटनगरमा जारी विराट गोल्डकप फुटबल प्रतियोगिताको फाइनल खेलमा पनि हराएका बालकको बारेमा चर्चा चल्यो । खेलको उद्घोषण गरिरहेका डा सन्देशदास श्रेष्ठले बालकको हुलियासहित उनको नाम लिएरै फेला पारेमा नजिकैको प्रहरी कार्यालयमा खवर गरिदिन पटकपटक सबैमा आग्रह गरे । फुटबलमा सशस्त्र प्रहरी बल (एपीएफ) र भारतको पञ्जाव पुलिस क्लबबीचको फाइनल प्रतिस्पर्धा रोमाञ्चक बनिरहँदा बालक हराएको सूचनाले दर्शकदेखि लिएर सबैको मन खिन्न बनाएकै थियो । राति खेल सकिँदासम्म पनि बालकको कुनै अत्तोपत्तो लागेन । तर पनि वडा प्रहरी कार्यालय हाटखोलाकी प्रमुख सइ (प्रहरी नायव निरीक्षक) मुना डाँगी नेतृत्वको टोलीले बालकको खोजी जारी राख्यो । प्रहरी, आफन्त र स्थानीय बासिन्दाले रातभर खोज्दा पनि उप्लवलाई फेला पार्न सकेनन् । सइ डाँगीले उनीसँगै खेल्न गएका अर्का बालकलाई बोलाएर सबै कुरा सोधिन् । ति बालकले उप्लव पौडी खेल्न भन्दै चप्पल फुकालेर सिंघिया खोलामा हामफालेको जानकारी गराए । उप्लवले हामफालेको स्थान बालकले देखाइदिए । आफूलाई भने खोलामा पस्न डर लागेकाले त्यहाँबाट घर फर्किएको उनले बताए । मोरङको कटहरी गाउँपालिका र विराटनगर महानगरपालिका हुँदै बग्ने खोलाको दह गहिरो थियो । डुबेको भनिएको दहभित्र र वरपर सबै लागेर खोजी गर्दा पनि उप्लव फेला परेनन् । उनले लगाएको चप्पल भने खोलाको डिलमै भेटियो । तर पछि प्रहरीकै आग्रहमा खोलामा जाल हानियो । डुबेर मृत्यु भएको अवस्थामा रहेका उनको शवलाई जाल हानेरै खोलाको दहबाट बाहिर निकालिएको मोरङ प्रहरीका प्रवक्ता डीएसपी मानबहादुर राईले बताए । दह धेरै गहिरो रहेकाले खोजी गर्दा पनि बालकलाई फेला पार्न सकिएन, उनले भने, तर दहभित्रै रहेको आशंकामा जाल हान्दा शव फेला परेपछि बाहिर निकालियो । राईका अनुसार मृत फेला परेका बालकको शरीरमा कुनै चोटपटक छैन । घटना शंकास्पद पनि नरहेको र खेल्ने क्रममा बालक खोलामा डुबेको प्रारम्भिक अनुसन्धानबाट खुलेको उनको भनाइ छ । खेल्ने क्रममा खोलामा पसेपछि दहमा डुबेकाले बाहिर निस्कन नसक्दा बालकको पानीभित्रै मृत्यु भएको हुनसक्ने राईले बताए । कोसी अस्पतालमा पोस्टमार्टम गरेर आफन्तलाई शव बुझाउँदै प्रहरीले घटनाका बारेमा अनुसन्धान थालेको जानकारी उनले दिए । उनका अनुसार बालकका बुवा उपेन्द्र बस्नेत पनि नेपाल प्रहरीका सइ हुन् । तेह्रथुममा कार्यरत उपेन्द्र छोराको मृत्यु भएको जानकारी पाएलगत्तै आइतबार विराटनगर आइपुगेका छन् ।"
"दैलेखमा यात्रुवाहक बस दुर्घटना: ११ घाइते, दुईको अवस्था गम्भीर",दैलेख: दैलेखको गुराँस गाउँपालिकास्थित गाईबान्नामा यात्रुवाहक बस दुर्घटना हुँदा ११ जना घाइते भएका छन् । दैलेखसुर्खेत सडकखण्ड अन्तर्गत आइतबार दैलेखको गुराँस गाउँपालिका ४ स्थित गाईबान्नामा बस दुर्घटनामा परेको हो । कर्णाली प्रदेशको राजधानी वीरेन्द्रनगर सुर्खेतबाट दैलेख सदरमुकामतर्फ आइरहेको ना ७ ख ६९६३ नम्बरको बस दुर्घटनामा परेको हो । बस अनियन्त्रित भइ सडकमै पल्टिएको जिल्ला प्रहरी कार्यालय दैलेखका प्रहरी नायब उपरीक्षक (डिएसपी) अनुपम श्रेष्ठले जानकारी दिए । दुर्घटनामा परेको बसमा २९ जना यात्रु सवार थिए । दुर्घटनामा घाइते ११ जनामध्ये दुई जनाको अवस्था गम्भीर रहेको बताइएको छ । डिएसपी श्रेष्ठका अनुसार घाइतेको थप उपचारका लागि कर्णाली प्रदेश अस्पताल सुर्खेततर्फ पठाइएको छ । साथै बस चालकलाई प्रहरीले नियन्त्रणमा लिएको छ ।
शिक्षकमा कोरोना देखिएपछि विद्यालय बन्द,महेन्द्रनगर : कञ्चनपुरको महेन्द्रनगरस्थित भृकुटी माध्यमिक विद्यालयका एक शिक्षकमा कोरोना संक्रमण पुष्टि भएपछि विद्यालय बन्द गरिएको छ । आइतबार समस्या देखिएपछि स्वास्थ्य परीक्षण गराउँदा संक्रमण पुष्टि भएपछि विद्यालय बन्द गरिएको हो । विद्यालयका निमित्त प्रधानाध्यापक विरेन्द्र प्रसाद भट्टले विद्यालयका अन्य शिक्षक र सम्र्पकमा आएका विद्यार्थीको स्वास्थ्य परीक्षण गराउन आग्रह गरेका छन्। संक्रमण बढ्न सक्ने भएकाले अर्को सूचना नआएसम्म विद्यालय बन्द गरिएको हो। विद्यालयका अन्य १६ जना शिक्षकहरुको एन्टिजेन परीक्षण गराउँदा सबैको नेगेटिभ आएको छ भने संक्रमित शिक्षकका श्रीमतीलाई समेत संक्रमण पुष्टि भएको छ । आइतबार कञ्चनपुरमा थप २० जनामा कोरोना संक्रमण पुष्टि भएको छ ।
ढालियो हात नभएको लिंगो,भक्तपुर : आठ दिन नौ रातसम्म चल्ने भक्तपुरको बिस्का जात्राको अन्तिम दिन आइतबार भक्तपुर नगरपालिका ४ पोटेरी स्क्वायरमा हात नभएको ज्याठा गणेशको योसिङ द्यः (लिंगो) ढालिएको छ । गत वर्षको अन्तिम दिन चैत ३१ गते बिहान ठड्याइएको उक्त योसिङ द्यः आइतबार छैटौं दिनमा ढालिएको छ । स्थानीय ज्याठा गणेश मन्दिर परिसरमा डोरीले तानेर करिब ५० हात लामो योसिङ द्यः ढालिएको हो । यो योसिङ द्यः ठड्याउन र ढाल्न माटोको भाँडा बनाउने प्रजापतिहरुमात्र सम्मिलित हुने प्रचलन छ । संस्कृतिकर्मी ओमप्रसाद धौभडेलले भक्तपुरको बिस्का जात्राको प्रमुख आकर्षणको रुपमा रहेको भनपा वडा नं ५ योसिंखेलमा मनाइने योसिङ द्यः जात्राभन्दा धेरै समयपछि ज्याठा गणेशको योसिङ द्यः जात्रा प्रचलनमा आएको जानकारी दिए । स्थानीय ज्याठा गणेश मन्दिर परिसरमा ठड्याइने भएकाले यसलाई ज्याठा गणेशको योसिङ द्यः मानिने उनको भनाइ छ । तर योसिंखेलमा ठड्याइने योसिङ द्यःलाई भने भैरव एवं इन्द्र देवताको प्रतीक मानिने उनी बताउँछन् । वर्षान्तको दिन बिहानै ठड्याइने यो लिंगो बिस्का जात्राको अन्तिम दिन पनि बिहानै ढाल्ने परम्परा रहँदै आएको छ ।
आज सकिँदै बिस्का जात्रा : भैरवनाथको रथ भाँचिने खतरा !,"भक्तपुर : आठ दिन नौ रातसम्म मनाइने बिस्का जात्रा आज सकिँदै छ। बिस्का जात्राको अन्तिम दिन आइतबार द्य थहाँ बिज्यागु (देउता माथि सवारी हुने) जात्रा मनाइँदै छ। उक्त जात्राअन्तर्गत भक्तपुर नपा ५ गःहिटीमा रहेको भैरवनाथको रथ तानेर पाँचतले मन्दिर परिसरमा पु्र्याइन्छ। तर रथलाई गःहिटीबाट सीधै टौमढी नलगी जात्रालुहरुले आफूअनुकूल थने र क्वने लाने गर्दै आएका छन्। जसले गर्दा जात्रा लम्बिने गर्दै आएको छ। रथ पाँचतले मन्दिर परिसर पुर्याइएपछि रथमा सवार भैरवनाथ र बेताल झिकेर भैरव मन्दिरमा पुनःस्थापना गरिन्छ। यसरी रथमा सवार भैरवनाथ र बेताल मन्दिरमा सवारी हुनु नै द्यः थहाँबिज्याइगु जात्रा हो। जुन कार्य सम्पन्न भएपछि बिस्का जात्रा विधिवत रुपमा सम्पन्न भएको मानिन्छ। भैरवनाथको रथ भाँचिन सक्ने खतरा ! बिस्का जात्राको प्रमुख आकर्षण भैरवनाथ रथ निर्माण गर्न क्रेनको सहायताले गलःसि हालिँदै। यता गुठी संस्थान भक्तपुरले भैरवनाथको रथ भाँचिएर ढल्नसक्ने खतरा रहेको औंल्याएको छ। रथको मेरुदण्डको रुपमा रहेका चार वटा गलःसिमध्ये तीनवटा चिरा परेर कुनै पनि बेला भाँचिने अवस्थामा पुगेको भक्तपुर गुठीका प्रमुख आनन्दप्रसाद कर्माचार्यले जानकारी दिए। बिस्का जात्राको अन्तिम दिनको लागि अवस्था जाँच गर्दा कुनै पनि बेला भैरवनाथको रथको भाँचिएर गल्र्याम्म ढल्नसक्ने सम्भावना रहेको उनको भनाइ छ। भैरवनाथको रथ तानेर सुरु भएको भक्तपुरको बिस्का जात्रा यहीं रथ तानेर सम्पन्न गरिन्छ। त्यसैले जात्राको अन्तिम दिनको लागि रथ सही अवस्थामा राख्नु गुठी संस्थानको जिम्मेवारी हो। बिस्का जात्राको पहिलो दिन गत चैत २८ गते रातभर जबरजस्ती तान्दा रथ भताभुंग बनेको थियो। दायाँबायाँका घरमा ठोक्किँदा पनि बल प्रयोग गर्दा रथको आकार नै बिग्रिएको प्रमुख कर्माचार्य बताउँछन्। रथको मेरुदण्ड भनेकै चार वटा गलःसि हुन्, उनले भने, चारवटामध्ये तीनवटा गलःसिमा अत्यधिक बल पर्दा चिरा परेको छ। कुनै पनि बेला भाँचिनसक्छ। त्यसैले सम्हालिएर अनुशासित भएरमात्रै रथ तान्न उनले आह्वान गरेका छन्। रथमा अनावश्यक जात्रालु झुण्डिने गर्दा पनि गलःसिमा भार पर्न गरेको उनको भनाइ छ। भैरवनाथको रथ जीर्ण भइसकेको छ, प्रमुख कर्माचार्यले भने, त्यसैले कुनै अप्रिय घटना हुन नदिन बलभन्दा बुद्धि लगाएर रथ तान्न आह्वान गर्दछु।आइतबार नै बिस्का जात्राअन्तर्गत भक्तपुर नपा ४ पोटेरी स्क्वायरमा गत चैत ३१ गते बिहान ठड्याइएको हात नभएको योसिङ द्यः ढाल्ने परम्परा रहेको छ। द्यः स्वगंबियगु जात्रामा झुमे भक्तपुरवासी बिस्का जात्राको आठौं दिन शनिबार द्यः स्वगंबियगु जात्रामा भक्तपुरवासी झुमे। बढ्दै गरेको कोरोना भाइरस संक्रमणलाई नै बिर्सँदै भक्तपुरबासी बिस्का जात्रामा झमेका हुन्। भक्तपुर नगरभित्र रहेका साढे चार दर्जन देवदेवीलाई पूजाआजापछि भोजसहितको सगुन चढाउने जात्रालाई स्थानीय भाषामा द्यः स्वगंबियगु जात्रा भनिन्छ। भक्तपुर नगरभित्र रहेका सम्पूर्ण देउतालाई सगुन चढाउँदै एक चक्कर पूरा भएपछि द्यः स्वगंबियगु जात्रा सम्पन्न भएको मानिन्छ। उक्त जात्राले शनिबार भक्तपुर नगरभर जात्राको रौनकता छाएको थियो। जहाँ गए पनि जता लागे पनि मौलिक धिमेबाजा, बाँसुरीबाजा, नायखिँबाजालगायतको संगीत र भजनमा जात्रालु झुमेको हेर्न पाइन्थ्यो। प्रत्यक्ष संगीतको रसास्वादनमा सिंगो भक्तपुरवासी रमेका थिए। नेवारी परम्पराअनुसार भक्तपुर नगरभित्रका अष्टमातृकाअन्तर्गतका ब्रह्मायणी, माहेश्वरी, कुमारी, वैष्णवी, भद्रकाली, बाराही, इन्द्रायणी, महाकाली, महालक्ष्मी र त्रिपुरासुन्दरी तथा भैरव, गणेश, मनकामना र भीमसेन गरी साढे चार दर्जनभन्दा बढी देवदेवीलाई सम्हेबजीसहित सगुन चढाइएको हो। दुई दिन हुने बिस्का जात्रालाई आठ दिन नौ रात बनाउने क्रममा भूपतीन्द्र मल्लले द्यः स्वगंबियगु जात्रा प्रचलनमा ल्याएको संस्कृतिविद्हरुको भनाइ छ। भूपतीन्द्र मल्लले प्रचलनमा ल्याएको पछिल्लो बिस्का जात्राले नै अहिलेसम्म निरन्तरता पाउँदै आएको हो। संस्कृतिविद्हरुका अनुसार बिस्का जात्राअन्तर्गत देवदेवीलाई खट वा रथमा राखेर जात्रा मनाउँदा देवदेवी पनि अशुद्ध हुने मानिन्छ। त्यसैले प्रत्येक वर्ष बिस्का जात्राको आठौं दिन द्यः स्वगंबियगु जात्रा गर्ने गरिँदै आएको संस्कृतिकर्मी ओमप्रसाद धौभडेल बताउँछन्। उक्त जात्राको दिन बिहानैदेखि धोई पखालेर शुद्ध बनाएका देवीदेवीलाई भक्तपुर नगर र यस वरपरका सर्वसाधारणले आआफ्नो बाजागाजासहित सगुन दिने उनले स्पष्ट पारे। देवदेवीलाई द्यः स्वगंबियगु जात्रामा सहभागी गराउन प्रत्येक देउतालाई अघिल्लो दिन साँझ नै द्योछें (देवघर) बाट बाहिर निकालिन्छ, उनले भने। उनका अनुसार पहिला अष्टमातृका, भैरव र भद्रकाली गरी ३२ देवदेवीलाई मात्रै सगुन दिने परम्परा थियो। अहिले प्रत्येक टोलका गणेश, मनकामना र भीमसेन देवता थपिएर सगुन दिने देवदेवीको संख्या ४३ पुगेको उनले जानकारी दिए। यसरी सगुन चढाइसकेपछि रथमा बिराजमान भैरवनाथ र भद्रकालीबाहेक सम्पूर्ण देवीदेवीलाई द्यः स्वगंबियगु जात्राकै दिन द्योछें भित्र्याइन्छ, संस्कृतिकर्मी धौभडेलले भने।"
मोटरसाइकल दुर्घटनामा चालकको मृत्यु,विराटनगर : मोरङको धनपालथान गाउँपालिका४ भलुवा चोकमा आइतबार बिहान भएको मोटरसाइकल दुर्घटनामा परेर चालकको मृत्यु भएको छ । पश्चिमतर्फ जाँदै गरेको को २७ प ६४५९ नम्बरको मोटरसाइकल आफै अनियन्त्रित भएर दुर्घटना हुँदा चालक रंगेली नगरपालिका२ का २३ वर्षीय भोला शर्माको मृत्यु भएको हो । मोरङ प्रहरीका प्रवक्ता डीएसपी मानबहादुर राईका अनुसार दुर्घटनामा परेर गम्भीर घाइते भएका उनको उपचारका क्रममा बिहान ७ बजेतिर कोसी अस्पताल विराटनगरमा ज्यान गएको हो । दुर्घटनामा मोटरसाइकलको पछाडि सवार रंगेली३ का २२ वर्षीय कासमिक मुर्मु गम्भीर घाइते भएका छन् । उनको कोशी अस्पतालमै उपचार भइरहेको बताउँदै डीएसपी राईले घटनाका बारेमा अनुसन्धान थालिएको जानकारी दिए ।
