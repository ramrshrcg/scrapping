शीर्षक,विवरण
जलवायुका मुद्दामा मिलेर लडौं,"जलवायु परिवर्तनका मुद्दालाई प्राथमिकतासाथ उठान गर्दै जनतालाई सचेत गर्न र नीति निर्मातालाई घच्घच्याउन अन्नपूर्ण मिडिया नेटवर्कले पवित्र र जनउत्तरदायी अभियानको घोषणा गरेको छ। जलवायु परिवर्तनको मुद्दा तपाईं हाम्रो साझा बनिसकेको छ। यसबाट कोही पनि उम्किन सक्दैनौं। किनकि, जलवायु परिवर्तनका दुष्परिणामले तपाईं हामी सबैलाई प्रभावित बनाइसकेको छ। हाम्रो सामाजिक, आर्थिक पक्षसँगै दैनिकीसमेत यसबाट प्रत्यक्ष प्रभावित छ। जलवायु परिवर्तनले प्राकृतिक असन्तुलन बनाउँदै लगेको छ, विपत्ति निम्त्याइरहेको छ। बेमौसमी वर्षा र बाढीले ठूलो धनजनको क्षति भइरहेको छ। पानीका मुहान सुक्दै गएका छन्। हाम्रा सुन्दर हिमाल नांगो बन्दैछन्। कोरोनाजस्ता महामारीको प्रत्यक्ष मारमा पर्दै गएका छौं। बेलैमा सचेत नहुने हो भने योभन्दा आश्चर्यजनक र डरलाग्दा दुष्परिणाम भोग्न बाध्य हुनेछौं। जलवायु परिवर्तनको जोखिममा परेका आदिवासी, जनजाति, महिला र स्थानीयवासीको उत्थान र विकासमा पनि त्यत्तिकै ध्यान जान जरुरी छ। जलवायु परिवर्तन नेपाललाई नखाएको विष लागेजस्तै छ। कार्बन उत्सर्जनमा नेपालको ० दशमलव ०२ प्रतिशत मात्र योगदान छ। ठुल्ठूला औद्योगिक राष्ट्रले कार्बन उत्सर्जन गर्दा प्राकृतिक सन्तुलन बिग्रिँदै गएको छ। तर, पनि विश्वमा भइरहेको अत्यधिक कार्बन उत्सर्जनको प्रत्यक्ष मारमा नेपालजस्ता देश परेका छन्। तर पनि, मारमा परेका नेपालजस्ता देशलाई क्षतिपूर्ति दिन कार्बन उत्सर्जन गर्ने ठुल्ठूला देशले आनाकानी गरिरहेका छन् । पृथ्वीको तापमान घटाउन र कोइलाको प्रयोग कम गर्नेतिर धनी राष्ट्रहरू अग्रसर हुनैपर्छ। जलवायु परिवर्तन सम्मेलनमा उठाइएका एजेन्डालाई कार्यान्वयन गर्न उनीहरू इमान्दार बन्नैपर्छ। नेपालले २०४५ सम्ममा शून्य कार्बनमा जाने उद्घोष गरिसकेको छ। यो प्रतिबद्धता पूरा गर्न भने त्यति सजिलो छैन। त्यसका लागि कार्बन सोस्ने माध्यमको संरक्षण र प्रवद्र्धन गर्न जरुरी छ। कार्बन सोस्ने माध्यम भनेका पानी र बन हुन्। बन फँडानी रोक्ने, चुरेको संरक्षण गर्ने र कंक्रिट सहरलाई हरियाली र स्वच्छ बनाउनेतिर सरोकारवालाको ध्यान जान जरुरी छ। अर्कोतर्फ कार्बन उत्सर्जन गर्ने पेट्रोल र डिजेलको प्रयोगलाई निरुत्साहित गर्दै जानुपर्छ। पेट्रोलियम पदार्थको विकल्पमा जानैपर्छ। यसका लागि सरकार, निजी क्षेत्र, नागरिक समाज र सिंगो समुदायको हातेमालो जरुरी छ।जलवायु परिवर्तनले जनतालाई प्रत्यक्ष असर गरिरहे पनि नीति निर्माण गर्ने राजनीतिक दल भने बेखबर जस्तै छन्। सत्ताको लडाइँ र खिचातानीभन्दा पर सोच्ने फुर्सद उनीहरूलाई छैन। जलवायु परिवर्तनका मुद्दामा बहस गर्ने, नीति बनाउने र जनतालाई जागरुक बनाउनेतिर दलहरू जुट्लान् भन्ने कल्पना पनि गर्न सकिँदैन। राजनीति दल र सरकारलाई यो मुद्दामा जुट्न बाध्य पार्ने काम समाजको सचेत वर्गको हो। यसमा जति ढिलो भयो, त्यति नै क्षति व्यहोर्दै जानेछौं। अन्नपूर्ण मिडिया नेटवर्कले जलवायु परिवर्तनका मुद्दा, प्रभाव र जनताका समस्यालाई प्राथमिकतासाथ प्रकाशनप्रसारण गर्ने प्रतिबद्धता जनाएको छ। यसमा जोडिन र पृथ्वीलाई जोगाउने अभियानका हातेमालो गर्न नेटवर्कले सरोकारवाला सबैमा खुला आह्वान गरेको छ। जलवायु परिवर्तनको मुद्दा कुनै व्यक्ति वा संस्थाले उठाउँदै मात्र लक्ष्य हासिल हुन सक्दैन। समाजका सचेत र जिम्मेवार पक्षले यसलाई सामूहिक एजेन्डा बनाएर अभियानकै रूपमा अघि बढाउन सके मात्र यसले सार्थकता पाउनेछ। त्यसका लागि निजी क्षेत्र, सचेत वर्ग, विज्ञजानकारहरू, यो क्षेत्रमा काम गरिरहेका स्वदेशीविदेशी संघसंस्थाहरूको सामूहिक पहलको आवश्यकता छ। त्यसैले अन्नपूर्ण मिडिया नेटवर्कले घोषणा गरेको छ, आऔं, मिलाऔं हात। लडौं सामूहिक रूपमा। हाम्रो सुन्दर पृथ्वी जोगाउने दायित्व र जिम्मेवारी हाम्रै हो। हाम्रा भावी सन्तानको हातमा सुन्दर पृथ्वी सुम्पनका लागि एकजुट होऔं।"
प्रविधिले सहज बन्दै मालपोतको सेवा,"कागजपत्र अनलाइनमा राख्नुस्, मालपोत जानुस् काठमाडौं :बिहान पौने १० बजे मालपोत कार्यालय कलंकी पुग्दा गेटमा भेटिए, सेक्युरिटी गार्ड। सेवाग्राहीलाई मुस्कानसहित कार्यालयमा स्वागत गर्न हतार गरिरहेका थिए। त्यहाँ पुग्ने जो कोही सेवाग्राही पनि उनीहरूको व्यवहार देखेर खुसी देखिन्थे। गेट भित्रको सरसफाइ सयपत्री फुलेका गमला, ट्राफिक सचेतना र टीभीसहितको प्रतीक्षालयले प्रफुल्लित बनाउँथ्यो। चौबीसै घण्टा उपलब्ध हुने वाटर एटीएम छ। जहाँ २ रुपैयाँमा एक कप पानी पाइन्छ। कार्यालयको पहिलो तलामा एउटा बोर्ड छ। जहाँ लेखिएको छ, म भ्रष्टाचार गर्दिनँ, म भ्रष्टाचार गर्न दिन्नँ, म देश र जनताका लागि इमान्दार भएर काम गर्ने प्रतिबद्धता गर्छु। १० बजे नै धेरैजसो कर्मचारीहरू आइसकेका थिए। हेल्प डेक्सका कर्मचारीले सेवाग्राहीलाई कुन तलामा कुन काम गराउन जानेबारे जानकारी दिइरहेका थिए। नागरिक वडापत्र स्पष्ट देखिने गरी राखिएको थियो। फाँटैपिच्छे सेवाग्राहीका लागि बेन्चको व्यवस्था। प्रायःजसो अस्तव्यस्त सरकारी कार्यालय देखेका सेवाग्राहीको अनुहारमा खुसी चम्किएको थियो। कलंकीका राम बस्नेतले भने, हामी सबै जिम्मेवार भयौं भने सरकारी सेवा सर्वसुलभ र सजिलै प्राप्त हुन्छ। अड्डाहरू पनि व्यवस्थित र गुनासोरहित बन्छन्। वाटर स्टिम नजिकै एक कर्मचारी सेवाग्राहीका समस्याबारे बुझिरहेका थिए। उनलाई हामीले सोध्यौं, हजुरको परिचय पाउन सर। कार्यालयमा सेवा लिन लाइनमा बसेका सेवाग्राही म हरिकृष्ण सुवेदी। यस कार्यालयको प्रमुख, उनले परिचयपत्र देखाउँदै भने। कार्यालयको सेवा प्रवाह र कर्मचारीहरूको व्यवहारबारे सेवाग्राहीलाई उनी आफैं सोधपुछ गर्दै थिए। घरी फाँटमा पुगेर, घरी प्रतीक्षालयमा बसेर। केही समस्या आए तुरुन्त सम्बोधन गर्न उनी फाँट प्रमुखलाई निर्देशन दिन्थे। फाँटका कर्मचारीको व्यवहार पनि नम्र थियो। यी दृश्य नियाल्दा हामीलाई सरकारी अड्डा नागरिकमैत्री बन्दै गएको भान भयो। सेवाग्राहीको भीड धेरै हुने कार्यालय हो मालपोत। सरकारले सबै सरकारी कार्यालयलाई अनलाइन प्रणालीमा लगिरहेको छ। २०७३ सालदेखि नै मालपोतको काम अनलाइन माध्यमबाट भइरहेको छ। पहिला त यसो कर्मचारीको गोजीमा ५ सय, हजार हालिदिँदा लाइन नलागिकनै पहिला हाम्रो काम हुन्थ्यो, कार्यालय परिसरमा कानुनी सेवा दिनेहरू गफ गर्दै थिए, अब त सबै अनलाइनबाट काम हुन्छ। भनसुन चल्दैन। ११ः२२ मा उनीहरू गफ गर्दै मोठ फाँटको बेन्चमा बसे। केन्द्रमार्फत काम गर्न त सजिलो छ। तर, कुन कामको कति पैसा तिर्ने नतोकिएका कारण लेखापढी गर्नेले मनलाग्दी पैसा लिन्छन्। २०७६ सालदेखि नमुना मोडलमा विकास भइरहेको यो कार्यालयले सेवाग्राहीको सहजताका लागि प्रशंसनीय काम गरिरहेको छ। असनबाट राममान महर्जन र विद्या महर्जन जग्गाको काम लिएर आएका थिए। ११ः३० मा भेटिएकी विद्या भन्दै थिइन् पहिले गेटबाटै बिचौलिया पछि लाग्थे। अहिले धेरै सजिलो भएको छ। कीर्तिपुरका विष्णुभक्त डंगोल एकै ठाउँमा भएको ४ वटा घडेरीको कित्ता छुट्ट्याउन आएका थिए। काम झन्झटिलो नै थियो। उनले पनि चिनेकै भूसेवा केन्द्रमार्फत काम गराए। भन्दै थिए, केन्द्रमार्फत काम गर्न त सजिलो छ। तर, कुन कामको कति पैसा तिर्ने नतोकिएका कारण लेखापढी गर्नेले मनलाग्दी पैसा लिन्छन्। बाटोसहित घडेरीको कित्ता छुट्ट्याएकै १ लाख तिर्नुपर्यो। उनलाई हामीले ३ः३० मा भेटाएका थियांै। भूसेवा केन्द्रमा सबै कागजात अपलोड गर्नुपर्छ। कार्यालयले काम पूरा गरेर सेवाग्राहीलाई जानकारी गराउँछन्। जग्गाको काम गर्ने सूर्यमान थापा दिनहुँजसो मालपोत कार्यालय आइरहन्छन्। यो कार्यालयमा सबै काम सिष्टममा चलेको छ। लेखापढीलाई पनि कति दिने यताउता बुझेर दिनुपर्छ, थापा भन्छन्, नबुझी एकै ठाउँमा गयो भने जति पनि लिन्छन्। बुझ्नैपर्छ। हलचोकबाट आएकी सीता परियार हतारिएकी थिइन्। केही महिनाअघि जग्गा लिएकी उनले पास गर्न पाएकी छैनन्। जग्गामा केही लफडा रहेछ। जग्गाधनी अनेक वहाना गरेर पन्छिरहेको छ, सीताले भनिन्, आज पास गर्ने भनेर आएको। पैसा सबै बुझाइसकेँ। हुनतः कुनै सेवाग्राही भूसेवा केन्द्र नगइकन पनि कार्यालय आउन सक्छ। कर्मचारीले सहज रूपमा काम गरिदिन्छन्। भूसेवा केन्द्रमार्फत ९० प्रतिशत सेवाग्राहीले काम लिने गर्छन्। बाँकी १० प्रतिशत मात्रै आफैं आउँछन्। कार्यालयमा सेवाका लागि आवतजावत गरिरहेका सेवाग्राही। कार्यालयमा ४७ स्थायी र ८ करार गरी ५५ जना कर्मचारी छन्। यसको कार्यक्षेत्र दक्षिणकाली नगरपालिका, नागार्जुन नगरपालिका, कीर्तिपुर नगरपालिका, चन्द्रागिरी नगरपालिका र काठमाडौं महानगरका १३, १४ र १५ नम्बर वडा हो। ठूलो क्षेत्र भएकाले दैनिक ३ देखि ४ सयको हाराहारीमा सेवाग्राही आउँछन्। दसैंअघि दैनिक एक हजारले सेवा लिएका थिए। यो कार्यालयले २०७७०७८ मा २५ हजार ८ सय ४२ सेवाग्राहीबाट ३ अर्ब ५० करोड र चालू वर्षको कात्तिक मसान्तसम्म २ अर्ब १ करोड रुपैयाँ राजस्व संकलन गरेको छ। बिचौलिया पलायन नै भइसके मालपोत अनलाइनमा गएपछि बिचौलियाको कमाई खाने भाँडो बन्द भएको छ। सबै काम अनलाइनबाट हुन्छ। बिचौलिया पलायन नै भइसके, कार्यालयका प्रमुख सुवेदी भन्छन्, प्रक्रिया पुर्याएर आए सेवाग्राही आफैंले सबै काम गर्न सक्छन्। आवश्यक परे हामी सहयोग गर्छौं। तर, अन्यभन्दा मालपोतको काम अलि जटिल रहेको उनले बताए। मालपोत नागरिकको अचल सम्पत्तिको बैंक हो। जग्गा किन्ने, बेच्ने, रोक्का गर्ने, फुकुवा गराउने, नामसारी, खिचोला, हक कायम, अंश कायम, भागबन्डालगायत जग्गाको लिखतसँग जोडिएका सबै काम गर्ने ठाउँ मालपोत हो। त्यसैले प्रक्रिया पुर्याउन केही झन्झटिलो हुने सुवेदी बताउँछन्। कलंकी मालपोतमा ५० प्रतिशत वित्तीय संस्थाले काम लिएर जान्छन्। जग्गा किनबेच ३० प्रतिशत र जग्गाका अन्य काम २० प्रतिशत हुने गर्छन्। बैंक वित्तीय संस्थाबाट हुने जग्गाका कामलाई अनलाइनबाट गर्नका लागि कार्यालयले योजना बनाइरहेका छ। सञ्चयकोष, नागरिक लगानी र बैंकका कामलाई इमेलबाट गर्ने योजना रहेको कार्यालय प्रमुख सुवेदीले बताए। हामीले अनलाइन भूसेवा केन्द्र सुरु गरेका छौं। काम गर्न चाहने जोसुकैले भूसेवाको फाराम भर्न सक्छन्, उनले भने। भूसेवा भनेको यहाँ लेखापढी गर्नका लागि अनुमति प्राप्त गर्नु हो। जसका लागि विभागले नै युजर आईडी सिर्जना गर्छ। सरकारले तोकेको धरौटी बुझाएपछि मापदण्डअनुसार सेवाग्राहीको काममा सहजीकरण गर्न पाइन्छ। कलंकी मालपोतका लागि १ सय २३ जनाले भूसेवा केन्द्रको अनुमति लिएका छन्। सेवाग्राहीले आफ्ना कागजपत्र त्यहीँ लगेर बुझाउँछन्। केन्द्रले नै आवश्यक कागजपत्र स्क्यानिङ गरेर अनलाइनमा अपलोड गरिदिन्छन्। सिस्टममा दुवै तरिकाले सामग्री आउँछ। एक मेलमा स्क्यानिङ गरेर। अर्को फोटोकपी सहितको फाइल पनि। कार्यालयले सेवाग्राहीको फोटो खिच्छ। फिंगर प्रिन्ट पनि लिन्छ। भूसेवा केन्द्रले काम गरिदिएबापत निश्चित सेवा शुःल्क लिन्छन्। यति नै भनेर सरकारले तोकेको छैन। सेवा प्रवाहमा मूल्य निर्धारण गर्न सक्दैन भन्ने सर्वोच्च अदालतले नजिर नै स्थापित गरेको हुँदा सरकारले मूल्य नतोकेको हो। राजस्व तिरेर सेवा दिइरहेका हुन्छन्। उनीहरूले गलत गरेमा निलम्बन हुने कानुनी व्यवस्था छ। युजर आईडी नै ब्लक हुन्छ। हरेक काम अनलाइनमा अपलोड हुने हुँदा राज्यले प्रत्यक्ष निगरानी गर्न सक्छ। हरेक भूसेवाले केके काम गरिरहेका छन् ? सबै निगरानी गरिरहेका हुन्छौं, कार्यालय प्रमुख सुवेदीले भने।"
"ओली निर्विकल्प, अरू मुख ताक्दै","चितवन : नेकपा विभाजन भयो। एमाले र माओवादी बने। एमाले फुट्यो। नयाँ दल नेकपा (समाजवादी) थपियो। झट्ट हेर्दा टुक्रिइँदै गएको कम्युनिस्ट शक्तिको प्रमुख दल एमालेको नेतृत्व गरेका केपी शर्मा ओली भने झन् शक्तिशाली हुँदै गएका छन्। त्यही भएर हुन सक्छ, ओलीले महाधिवेशनको दुई दिनअघि एउटा सन्देश दिए सहमतिका लागि म कसैलाई पनि आग्रह गर्दिनँ। ओलीको यो भनाइले पार्टीमा तरंग पैदा भयो। नेताहरूले भन्दै आएको सहमतिको महाधिवेशनमा नेतृत्व चयनका लागि चुनाव होला त ? भन्ने प्रश्न यसले उब्जाएको छ। पार्टी नेताहरू ओलीकै पक्षमा खुलिरहेका छन्। यो अवस्थामा अध्यक्षमा केपी ओलीको विकल्प हुने कुरै भएन। अहिलेको परिस्थितिमा ओली एमालेका लागि मात्रै होइन, देश र जनताका लागि आवश्यक हो, एमाले नेता सुवास नेम्वाङ भन्छन्, सर्वसम्मत हुनु पर्यो भन्ने नै हो। तर, भएन भने त चुनावमा जानै पर्यो नि ! नेता नेम्वाङले चुनौतीको अवस्थामा सर्वसम्मत नेतृत्व चयन गर्दा पार्टीमा एकताको सन्देश जाने बताए। अन्तिमसम्म सहमतिकै प्रयास हुने, नत्र लोकतान्त्रिक विधिमा जान सकिने, प्रतिक्रिया दिए। नेकपा एमालेको महाधिवेशनको उद्घाटन सत्रका लागि तयार गरिएको मञ्च। तस्बिर : अनिल ढकाल पार्टी सचिव एवं प्रवक्ता प्रदीप ज्ञवालीले पनि नेतृत्वमा ओलीको विकल्प नभएको बताए। उद्घाटनमा व्यस्त छौं। नेतृत्वको विषयमा छलफल गर्न सकेका छैनौं। तर एमालेमा केपी ओलीको विकल्प छैन, उहाँलाई सर्वसम्मत नेतृत्व लानुपर्छ, उनले भने, उहाँको विषयमा विवाद छैन। सर्वसम्मत नेतृत्व चयन गर्ने भन्ने हो। यसमा लागिरहेका छौं। उपाध्यक्ष युवराज ज्ञवाली सहमतिबाटै नेतृत्व चयन हुनुपर्ने बताउंछन। पार्टीको नेतृत्व ओलीले नै गर्ने हो, ज्ञवालीले भने, मापदण्ड बनाएर सहमतिमा नेतृत्व चयन गर्न सकिन्छ। तर सहमतिका नाममा कसैलाई काखा र कसैलाई पाखा गर्नु हुंदैन। हुन पनि १०औं राष्ट्रिय महाधिवेशनमा ओली यति शक्तिशाली भएका छन् कि, अध्यक्षमा भिड्न आउने जो कोही उनीसामु फिक्का जस्तै छन्। अध्यक्षमा ओली निर्विकल्प छन्। विगतमा टक्कर दिने माधव नेपाल र झलनाथ खनालले पार्टी छोडेका छन्। महाधिवेशन प्रतिनिधिमा ओलीको एकलौटी छ। उनको इच्छा र चाहनाअनुसार महाधिवेशन अघि बढ्ने स्थिति छ। ओलीसँग महाधिवेशनमा फरक मत वा विरोध गर्नेको संख्या नगन्य जस्तै देखिन्छ। त्यसैले, नेतृत्व चयनको १०औं महाधिवेशन ओलीमय बन्दैछ। एमालेमा केपी ओलीको विकल्प छैन, उहाँलाई सर्वसम्मत नेतृत्वमा लानुपर्छ । प्रदीप ज्ञवाली, एमाले प्रवक्ता अध्यक्ष ओली सर्वसम्मत नेता बन्न सहमतिमा नेतृत्व चयन गर्नुपर्छ । उहाँले चाहनुभयो भने असम्भव पनि छैन । युवराज ज्ञवाली, उपाध्यक्ष एमाले सर्वोच्च अदालतले एमाले र माओवादीबीचको एकता भंग गरिदिएपछि एमालेमा ओलीको शक्ति पुनोर्दय भएको हो। त्यसअघि माओवादी समेतको नेकपामा ओली अल्पमतमा परिसकेका थिए। संसद विघटन र मन्त्रिपरिषद् विस्तारको निर्णयलाई सर्वोच्चले उल्ट्याइदिएको थियो। ओली राजनीतिक रूपमा पनि संकट मा थिए। तर, पार्टी एकता भंगपछि एमालेमा ओलीको बहुमत पुग्दै गयो। असन्तुष्ट माधव नेपाल, झलनाथ खनाल र वामदेव गौतमले पार्टी छोडे। त्यति हुँदा पनि ओलीले नेपाल र खनालसँग नजिक रहेका दोस्रो पुस्ताका १० नेतालाई एमालेमै राख्न सफल भए। माओवादी अध्यक्ष दाहाल निकट रामबहादुर थापा, लेखराज भट्ट, प्रभु साह, टोपबहादुर रायमाझीलगायत नेताहरूले ओलीको नेतृत्वलाई खुलेरै समर्थन जनाए, एमालेमै बसे। पार्टीको नीति र विधि पनि ओलीको चाहनाअनुसार मात्र अघि बढ्ने स्थिति सिर्जना गरे। एमालेले पार्टीको विधि र नीतिलाई हालै ललितपुरमा विधान महाधिवेशन गरेर टुंगो लगाइसकेको छ। १०औं महाधिवेशनको मुख्य कार्यभार भनेको ५ वर्षका लागि पार्टीको नेतृत्व चयन गर्ने हो। अध्यक्षमा ओली निर्विकल्प जस्तै छन्। उपाध्यक्ष भीम रावलले अध्यक्षमा घोषणा गरेका छन्। तर, प्रतिनिधिका अनुहार र संख्याले ओलीको जित सुनिश्चित जस्तै छ। पदाधिकारीका आकांक्षी भने अलमलमा छन्। महाधिवेशन उद्घाटनको अघिल्लो दिनसम्म पनि तिनले खुलेर दाबी गर्न सकेका छैनन्। उनीहरू, पार्टी अध्यक्ष केपी ओलीको संकेतको पर्खाइमा छन्। ओलीको संकेत र समर्थनबिना पदाधिकारी हुने अवस्था छैन। वरिष्ठ उपाध्यक्ष, उपाध्यक्ष, महासचिव र सचिवमा आकांक्षीको संख्या ठूलो छ, तर खुल्न सकेका छैनन्। विभिन्न आरोहअवरोध, विभाजनपुनःएकीकरण, सत्ताविपक्षको यात्रा पार गर्दै आएको एमालेले ओलीलाई निर्विकल्प नेताका रूपमा प्रमाणित गर्न उद्घाटनसत्रमा व्यापक जनसहभागिता गराउने तयारी गरेको छ। विभाजनले पार्टीलाई कुनै धक्का नपुगेको र ओलीको नेतृत्व नै सर्वस्वीकार्य भएको सन्देश दिन खोज्दैछ, एमालेले महाधिवेशनबाट। ओली प्रधानमन्त्री हुँदा दुई पटक संसद् विघटन गरेका थिए। दोस्रोपटक गरेको संसद् विघटनको निर्णयलाई पनि बदर घोषणा गरी सर्वोच्चले असार २८ मा संसद् पुनस्र्थापना गरेको थियो। संसद् पुनस्र्थापना भए पनि संसद पंगु जस्तै छ। यो संसद्ले निकास दिन सक्दैन, त्यसैले चुनावमा जानुपर्छ भन्ने ओलीको तर्कलाई बल पुग्दै गएको छ। संसद् विघटन असंवैधानिक भन्दै पुनस्र्थापनाको माग गर्ने दलहरू नै संसदलाई गतिशील बनाउनेतिर लागेका छैनन्। सभामुखको भूमिकामाथि प्रश्न उठाउँदै एमालेले गरेको अवरोध कायमै छ। उल्टै, संसद् छलेर सरकारले अध्यादेश जारी गरिरहेको छ। आफ्नो नेतृत्वको सरकारलाई असंवैधानिक भन्दै कांग्रेस सभापति शेरबहादुर देउवालाई प्रधानमन्त्री बनाउन दिइएको परमादेश गलत भन्ने ओलीको तर्क थियो। परमादेश दिने प्रधानन्यायाधीश चोलेन्द्रशमशेर जबराको राजीनामाको मागले न्यायालय ठप्प छ। प्रधानन्यायाधीश जबरा चरम विवादमा मुछिएका छन्। महाधिवेशन चितवनमा आजदेखि एमालेको १०औं महाधिवेशन शुक्रबार चितवनमा सुरु हुँदैछ। महाधिवेशन उद्घाटनसत्रका लागि नारायणी नदी किनारलाई झकिझकाउ बनाइएको छ। भव्य मञ्चले नारायणी नदीको स्वरूप फेरिएको छ। एमालेका झन्डा, ब्यानर र बोर्डहरूले नदी किनार भरिभराउ छ। नेता कार्यकर्ताको चहलपहल बढ्दै गएको छ। चितवनका राजमार्ग तथा महाधिवेशन स्थल र बन्दसत्र हुने स्थानलाई सिँगारिएको छ। हरेक चोकमा एमालेका झन्डा राखिएको छ। महाधिवेशनको सुरक्षा व्यवस्था कडा पारिएको छ। उद्घाटनसत्र प्रवेशका लागि सातवटा द्वार छन्। अति विशिष्ट पाहुनाका लागि अलग्गै द्वार छ। उद्घाटनसत्रका लागि भव्य मञ्च तयार भएको छ। करिब ५ सय जना अट्ने आकर्षक मञ्च बनाइएको छ। नेपालमा कम्युनिष्ट पार्टीको स्थापना भएको ७२ वर्ष पुगेको उपलक्ष्यमा ७२ जना कलाकारले एकै साथ प्रस्तुति दिने कार्यक्रम छ। मञ्चको दायाँतर्फ १०औं महाधिवेशनको लोगो सूर्य अंकित झन्डा बोकेको गैंडाको मस्कट राखिएको छ। पार्टी सचिव एवं महाधिवेशन प्रचार समितिका संयोजक योगेश भट्टराईले तयारी सकिएको बताए। हाम्रो तयारी पूरा भएको छ। उद्घाटन समारोहमा मानव समुद्रको तयारी गरेका छौं, उनले भने, यो महाधिवेशन एकता, सहमति र पार्टी भित्रको अन्तरद्वन्द्व अन्त्य गर्ने ऐतिहासिक महाधिवेशन हुनेछ। सम्पूर्ण ढंगले एकताबद्ध बनाएर आगामी निर्वाचमा बहुमत हासिल गर्ने उद्देश्य बोकेर फर्किन्छौं। शुक्रबार मध्यान्न १२ बजे नारायणी नदी किनारमा नेकपा एमालेका अध्यक्ष केपी शर्मा ओलीले महाधिवेशन उद्घाटन गर्दैछन्। अध्यक्ष ओली बिहीबार दिउँसो चितवन आएका हुन्। उनी सौराहा बसेका छन्। महाधिवेशनलाई सम्बोधन गर्न प्रधानमन्त्री शेरबहादुर देउवा शुक्रबार चितवन आउँदैछन्। उद्घाटनको बेला ड्रोनबाट पुष्पवृष्टि गर्न लागिएको छ। महाधिवेशनमा भारत, बंगलादेश, श्रीलंका कम्बोडियालगायत देशबाट प्रतिनिधि सहभागी हुनेछन्। त्यस्तै जनता समाजवादी पार्टीका अध्यक्ष उपेन्द्र यादव, लोकतान्त्रिक समाजवादी पार्टीका अध्यक्ष महन्थ ठाकुर, राष्ट्रिय प्रजातन्त्र पार्टीका अध्यक्ष कमल थापा महाधिवेशनको उद्घाटन समारोहमा आउँदै छन्। माओवादी केन्द्रका अध्यक्ष पुष्पकमल दाहाल नआउने भएका छन्। उनको सचिवालयका अनुसार उनी पूर्वनिर्धारित कार्यक्रममा सहभागी हुन शुक्रबार काभ्रे जानेछन्। चिनियाँ कम्युनिष्ट पार्टीको भिडियो सन्देश आएको प्रचार विभाग प्रमुख भट्टराईले जानकारी दिएका छन्। महाधिवेशनमा आउने प्रतिनिधिका लागि विभिन्न स्थानमा स्वागतद्वार बनाइएको छ। जिल्ला प्रवेश गर्ने विभिन्न नाका र जिल्लाका मुख्य राजमार्गमा करिब ५० वटा स्वागतद्वार निर्माण गरिएको एमाले जिल्ला अध्यक्ष पार्वती रावलले बताइन्। राजमार्गका दुवै छेउमा नेकपा एमाले र अनेरास्ववियुको झन्डा तथा ध्वजापताका राखिएको छ। महाधिवेशनलाई लक्षित गर्दै चितवनको सीमानाकाहरू मौवाखोला, मुग्लिन, पुलचोक तथा लोथरमा स्वागतद्वार बनाइएको छ। नवलपुरको गैंडाकोटसहित चितवनका विभिन्न ७ स्थानबाट र्याली जुलुस निकालिने एमालेले जनाएको छ। एमाले बागमती प्रदेश अध्यक्ष आनन्द पोखरेलले सबै तयारी पूरा भएको बताए। महाधिवेशनमा २ हजार १ सय ७५ प्रतिनिधि सहभागी हुनेछन्। भूगोल, जनसंगठन विभाग, सम्पर्क कमिटी र प्रवासबाट र ५ प्रतिशत मनोनीत (१ सय ६ जना) गरी २ हजार १ सय ७५ प्रतिनिधि सहभागी हुनेछन्। महाधिवेशनमा १ सय ३ जना पर्यवेक्षक रहनेछन्। एमालेका सल्लाहकार १५ जना र पाका पुराना नेता पर्यवेक्षक रहनेछन्। महाधिवेशन तीन दिन चल्नेछ। बन्दसत्र शनिबारबाट सौराहाको होटल सेभेन स्टार परिसरमा हुँदैछ। बन्दसत्रका लागि हल तयारी गरिएको छ। निर्वाचनका लागि भोटिङ मेसिन तयारी अवस्थामा राखिएको छ। निर्वाचन आयोगले इलेक्ट्रोनिक भोटिङको व्यवस्था गरेको छ। उद्घाटनसत्रका लागि पाँच हजार स्वयंसेवक परिचालन गरिएको छ। बन्दसत्रका लागि तीन सय जना परिचालित हुने छन्। सबै व्यवस्थापनको तयारी सकिएको छ, भट्टराईले भने, यो महाधिवेशनले कम्युनिष्ट रक्षा भएको मुलुकको ठूलो पार्टी बनाउने गरी तयारी गरेका छौं।"
जबराविरुद्ध न्याय मार्च,"काठमाडौं : प्रधानन्यायाधीश चोलेन्द्रशमशेर जबराको बहिर्गमनको माग राख्दै पेसागत महासंघ एवं बृहत् नागरिक आन्दोलनले सर्वोच्च अदालतदेखि बालुवाटारसम्म न्याय मार्च गरेका छन्। नेपालको न्यायिक इतिहासमा वहालवाला प्रधानन्यायाधीशविरुद्ध सडकमा गरिएको यो पहिलो आन्दोलन हो। प्रधानन्यायाधीश जबराविरुद्ध महाअभियोग लगाउन राजनीतिक दललाई उनीहरूले आग्रह गरेका छन्। बिहीबार न्याय मार्च कार्यक्रममा बोल्दै सहभागीले शीर्ष नेताहरू कुम्भकर्ण जस्तो सुतिरहेको टिप्पणी बताए। नेपाल बार अध्यक्ष चण्डेश्वर श्रेष्ठले न्यायपालिकालाई बिचौलिया र भ्रष्टाचारयुक्त बनाएका जबरा सहकर्मीबीच पनि एक्लिएको बताए। प्रधानन्यायाधीशविरुद्ध सर्वोच्चका १९ न्यायाधीश पनि एकजुट छन्। न्यायपालिकालाई भ्रष्टाचारमुक्त पार्ने नयाँ प्रधानन्यायाधीशको खोजीमा छौं, उनले भने, प्रधानमन्त्रीज्यूलाई संवैधानिक दायित्व पूरा गर्न आग्रह गर्छौं। नेपाल शिक्षक महासंघकी अध्यक्ष कमला तुलाधरले प्रधानन्यायाधीश जबरा सहजढंगले बहिर्गमन नभए महाअभियोग लगाउनु पर्ने बताइन्। उनले भनिन्, जबराको सम्पत्ति पनि छानबिन गरिनुपर्छ। मौन बसिरहे दलहरूविरुद्ध नै आन्दोलन गर्नुपर्ने आदिवासी जनजातिका महासंघका अध्यक्ष जगत बरामले बताए। न्यायालय मात्र होइन सिंहदरबारभित्र पनि बेथिति, भ्रष्टाचार र बिचौलिया छन्, उनले भने, गरिब पिछडिएको वर्ग, दलित, सीमान्तकृतको पहुँच छैन। न्यायपालिका भित्रको भ्रष्टाचार, बिचौलिया विरुद्धको आन्दोलन सफल नहुँदासम्म ऐक्यबद्धता रहिरहने उनले बताए। नेपाल पत्रकार महासंघका वरिष्ठ उपाध्यक्ष रमेश विष्टले प्रधानन्यायाधीश जबरालाई दलहरूले महाअभियोग लगाउन नमानेमा जनमतको घोर अपमान हुने बताए। उनले भने, जनमतको सम्मान गर्ने हो भने अविलम्ब संसद् बोलाउनुपर्छ। महाअभियोग पारित गरी प्रधानन्यायाधीश जबरालाई जेल पठाउनुपर्छ। नागरिक अभियान्ता नारायण वाग्लेले मुलुक रूपान्तरणका लागि जिम्मेवारी लिएका नेताहरू सिंहदरबारको सिँढी चढेपछि शासकहरूको प्रवृत्ति फेरिएर जंगबहादुर राणा जस्तो भएको बताए। राजनीतिक दललाई जिम्मेवार बनाउन बृहत् आन्दोलन जारी छ। बूढानीलकण्ठमा सुतिरहेका व्यक्तिलाई पानी छम्केर बालुवाटार ल्यायौं। ती व्यक्ति एक महिनासम्म बालुवाटारमा सुतिरहेका छन्, उनले भने, अर्का नेता हिजो क्रान्ति गरेको गफ गर्नुहुन्छ। आजभोलि दैनिक रुवावासीको भाषण गर्नुहुन्छ। जिम्मेवारी बोध गर्न अनुरोध गर्छु। मार्चमा नेपाल बारका साथै पत्रकार महासंघ, नेपाल जनस्वास्थ्य संघ, नेपाल इन्जिनियर्स एसोसिएसन, बृहत् नागरिक आन्दोलन, शान्ति र लोकतन्त्रका लागि पेशागत सञ्जाल (पापड) को समेत सहभागितामा थियो। मंसिर १५ गतेदेखि गोला प्रक्रियाबाट पेसीसर्वोच्च अदालतमा मंसिर १५ गतेदेखि गोला प्रक्रियाद्वारा पेसी तोकिने भएको छ। सर्वोच्चका सूचना अधिकारी देवेन्द्र ढकालका अनुसार, सर्वोच्चका न्यायाधीशहरूको पूर्णबैठक (फुलकोर्ट) ले गोला प्रक्रियाबाट पेसी तोक्ने निर्णय गरेको हो। प्रधानन्यायाधीश चोलेन्द्रशमशेर जबराबाहेकका १८ जना न्यायाधीशको फुलकोर्ट बैठकले यस्तो निर्णय गरेको थियो। यसअघि सर्वोच्च अदालतको पूर्णबैठकले गोला प्रथाबाट इजलास तोक्न सकिने गरी सर्वोच्च अदालत नियमावली संशोधन गरेको थियो। उक्त संशोधित नियमावली राजपत्रमा प्रकाशित भइसकेको छ। विभिन्न इजलासमा हेर्दाहेर्दैमा रहेका र सुनुवाइ सकेर निर्णय सुनाउने मिति तोकिएका मुद्दामा पनि गोलाप्रथा प्रक्रियाबाट पेसी तोक्ने निर्णय भएको स्रोतले बतायो। नेपाल बार एसोसिएसनका अध्यक्ष चण्डेश्वर श्रेष्ठले प्रधानन्यायाधीशले आफूखुसी पेसी तोक्ने अधिकार खोसिएको बताए। उनले भने, प्रधानन्यायाधीशले न्याय सम्पादनमा बस्नु हुँदैन। गोला लिन पनि पाउनु हुन्न। बार एसोसिएसनले प्रधानन्यायाधीश जबराको राजीनामा माग्दै कात्तिक ९ देखि आन्दोलन गर्दै आएको छ।"
"समृद्ध नेपाल, सुखी नेपाली बनाउने पार्टी र नेता चाहिएको छ","सबैलाई समेट्ने शैली र परिचालन गर्ने रणनीतिकै कारण कम्युनिष्ट आन्दोलनको मुल प्रवाह एमाले बनेको बताउँछन्, स्थायी कमिटी सदस्य सुरेन्द्र पाण्डे। पार्टी विभाजन र सत्ता बहिर्गमनपछिको दशौं महाधिवेशनले सहमतिको नेतृत्व चयन गर्र्नुपर्ने पाण्डेको भनाई छ। कम्युनिष्ट आन्दोलन र एमालेको दशौं महाधिवेशनबारे स्थायी कमिटी सदस्य पाण्डेसँग अन्नपूर्णकर्मी गोपीकृष्ण ढुंगानाले गरेको कुराकानी : एमाले १० औं महाधिवेशनको संघारमा छ। कम्युनिष्ट आन्दोलनको ईतिहास कस्तो रहयो ? अघिल्ला अधिवेशनहरूले नेपालको आधार सृजना गरेकै कारण नेपालको कम्युनिष्ट आन्दोलनलाई फराकिलो, व्यापक र सुदृढ बनाएकै कारण हामी विजयतर्फ छौं। अगाडि नै हाम्रो आन्दोलन कमजोर भएको भए सायद यता आउँदैन थियौं। यद्यपि त्यसभित्र अनेकौं उतार चढाव भए। पार्टी अन्तरसंघर्षबाट गुज्रिए पनि अन्तिममा नेपाल कम्युनिष्ट आन्दोलन सुदृढ, बलशाली र व्यापक बन्यो। कम्युनिष्ट आन्दोलनमा दुर्घटना पनि भए नि ?यसबीचमा केही दुर्घटना भए। २०५४ सालमा विभाजित भयो। अहिले पनि केही हिस्सा टुक्रिएर गएका छन्। तर पनि यो व्यापकताको मूल नेतृत्वमूल लिगेसी चाहिँ नेकपा एमाले हो। त्यसो हुनाले नेकपा एमालेको काँधमा लामोसम्म शक्ति छ। त्यसलाई एउटा मूल प्रवाहमा समेट्ने त्यो क्षमता सामथ्र्य दृष्टिकोण राख्ने पार्टी नेकपा एमाले हो। त्यसैले पनि दसौं महाधिवेशन विशेष तवरले हुँदैछ। १०औं महाधिवेशनका चुनौती के हुन् ?नेकपा विभाजन भएको र स्वयं एमालेको पनि एउटा हिस्सा अलग भएको स्थितिमा यो महाधिवेशन हुंदैछ। यसकारण पनि यो महाधिवेशनमा चुनौति पनि छ। चुनौति के भने जसरी नेकपा एमाले विगतदेखि यो मूल प्रवाहका रूपमा मूलशक्तिका रूपमा व्यापक रूपले अगाडि बढ्यो। त्यसको एउटा कारण यसको नेतृत्वले सबैलाई समेट्ने र व्यापक ढंगले सही नीति र नेतृत्वले सबैलाई आफूभित्र समाहित गरेर लैजाने किसिमको भूमिका खेल्यो। त्यसैले यो पार्टी यहाँ आइपुगेको हो। माओवादीले हामी जम्मै एकजुट गर्छौं भनेर लाग्यो त्यो पनि भएन। त्यो छिन्नभिन्न किन हुँदैछन् भन्दा एमालेको एउटा विचारको सहीपना दोस्रो नेतृत्वले लिएको सहीपना। पार्टीभित्र सबैलाई सही ढंगले समेट्ने शैली र परिचालन गर्ने योजना रणनीति भएकै कारण एमाले पार्टी अगाडि बढ्यो। मूल पार्टीका रूपमा आएको छ। महाधिवेशन पछाडिका सम्भावना के देख्नुहुन्छ ?अहिले नै पनि एमालेविरुद्ध एउटा गठबन्धन छ। यो सरकार र यो गठबन्धन कायम रहन्छ कि रहँदैन आफ्नो ठाउँमा होला। तर, एमाले एक्लै प्रतिस्पर्धा गर्न र चुनौती दिन तयार छ। तर, गठबन्धन भएकाले एमालेको भावी यात्रामा के प्रभाव पर्छ भन्ने कुरा हेलचेक्र्याइँ गर्ने वा केही गर्न सक्दैन भन्ने सोच्नु हुँदैन। परास्त गर्नुपर्छ। यसकारण यी चुनावहरू हाम्रा परीक्षाका घडी हुन्। कुनै पनि पार्टीको अवस्था के हो भनेर जाँच्ने कुरा भनेकै चुनावमा कति सिट ल्याउँछ भन्ने नै हो। कुन दल सानो, कुन ठूलो भन्ने कुरा बोलेर हुँदैन। २०६४ सालमा सबैभन्दा ठूलो पार्टी भनेर माओवादी आयो। २०७० को चुनावमा स्वाठ्ठै खुम्चिएर तेस्रो पार्टी भयो,त्यो पनि धेरै सानो आकारमा। त्यसैले एमालेको हैसियत के हो भन्ने कुरा चुनावले निर्धारण गर्दछ। त्यो बेला वा परीक्षामा हाम्रो पार्टी एमाले एक नम्बर हुनुपर्यो। बोलेझैं परिणाम ल्याएर तथ्यबाटै पुष्टि गर्छौं। तब नेकपा एमालेलार्ई कसैले रोक्न र छेक्न सक्दैन। यो महाधिवेशनलाई सहमतिको महाधिवेशन बनाउन सम्भव देख्नुहुन्छ ? महाधिवेशनमा पनि सकभर नेतृत्व चयनमा सर्वसम्मत हुन्छ नै। केन्द्रीय सदस्यमा भने चुनाव हुन पनि सक्छ। केन्द्रीय सदस्यमा पनि कतिपयमा सर्वसम्मत हुनसक्छ। जस्तो मजदुरमा। चुनाव नै लड्नुपर्ने भयो भने पनि प्यानलबाट होइन, व्यक्तिगत क्षमताका आधारमा हुनेछ। अब हलले केन्द्रीय सदस्य पनि सर्वसम्मत नै गरौं भन्यो भने पनि इन्कार गर्नुपर्ने कारण हुँदैन। तर, आकांक्षीहरूको अहिलेको भीड हेर्दा केन्द्रीय कमिटिमा चाहिँ चुनाव हुनसक्ने देखेको छु। अध्यक्ष पदमा चाहिँ केपी शर्मा ओली निर्विकल्प हो ?मैले त्यस्तै सम्भावना देखिरहेको छु। किन भन्दा विभाजित भयौं नेकपा रहेन, एमालेभित्रको पनि एउटा हिस्सा गयो। अब यो सबै प्रक्रियालाई एकतावद्ध गर्नुछ। अरू धेरै मान्छेलाई पनि यसमा गोलबन्द गर्नुछ। त्यसैले पनि अध्यक्ष अर्थात् मूल नेतृत्व विवादमा नपरेर सर्वसम्मत हुनसक्दा पार्टीलाई एकजुट गर्न बल पुग्छ। उहाँ स्वतः भएपछि अरूलाई पनि उहाँले ल तिमीहरू पनि क्षमताका आधारमा आउनुपर्छ। यो तेरो मेरो भन्ने सकियो। त्यसैले सहमति र एकतामा जान मद्दत गर्छ। भीम रावलको चर्चा बाहिर आएको छ। अध्यक्षले बोलाएर कुरा गर्नुपर्छ। उहाँले आफ्नो भूमिकालाई पनि कहाँ कसरी हुन्छ भन्ने अस्पष्ट हुँदा यस्तो भएको हो। सल्लाह भए समाधान निस्किहाल्छ। नेकपा र एमाले पनि चोइटियो, मुख्य दोष कसको ?यसको समीक्षा त पछि गरौंला तर विभिन्न व्यक्तिहरू हामी सबैका भूमिका छन्। एमालेलाई एकतावद्ध बनाऔं अथवा नेकपा फुटे पनि एमाले फुट्न नदिऔं भनेर कार्यदलमा बसेर अत्यन्तै मिहिनेत गर्नेमध्येको एक म पनि हुँ। कार्यदलमा दुईतिरका पाँच पाँच जना थियौं कार्यदलमा। दसैजना एक ठाउँमा बसेर पहल र प्रयास गर्यौं। अन्तमा माधव नेपालजी पार्टी विभाजन गरेर जानुभयो। सबैभन्दा बढी दोष उहाँकै देखिन्छ। कुन दल सानो कुन ठूलो भन्ने कुरा बोलेर हुँदैन। बोलेर वा कुराले आफूले आफूलाई ठूला छौं भनौंला तर नतिजाले भनेन भने त जनताले पत्याउँदैनन्। विभाजनको दोष विभाजन गर्नेमाथि नै लाग्छ। विभाजनका कारण वा घटनाहरूको विकास कसरी हुँदै आयो र विन्दूमा पुग्यो भन्नेमा पछि पनि समीक्षा गरौंला। समीक्षा जितेको मुडमा मात्र हुँदैन रहेछ, शान्त वा हारेको बेला पनि हुनसक्छ। पूर्वाग्रहहरूबाट मुक्त भएर मात्र यस्तो कुराको समीक्षा गर्नुपर्छ। सहमतिमा एमालेको नेतृत्व कस्तो आउला ? महासचिव पदमा आकांक्षी देखिनुभएको छ नि ?अध्यक्षमा सर्वसम्मत हुने कुरा भनिहालें। गठबन्धनले स्वाभाविक रूपमा हाम्राविरुद्ध काम गर्छ। नभए आफ्नो पक्षको काम गर्ला। उ सुदृढ हुँदा एमाले कमजोर होला। यो चुनौती वा अप्ठ्यारोका बीचमा काम गर्नुपर्ने भएकाले सर्वसम्मत वा मिलेरै जानु उपयुक्त हुने देख्छु। मान्छेले इच्छा जाहेर गर्ने कुरालाई त म इन्कार गर्दिनँ। राम्रै कुरा हो। बुर्जुवा समाजमा इच्छा पनि व्यक्त गर्नुपर्छ। पुरानो स्कुलबाट आएँ, अरूले भन्दिने जमाना थियो। अहिले आफ्नोबारे आफैंले भन्नुपर्ने समय छ। यो पुँजीवादी समाजमा। अध्यक्षको कुर्सीमा बस्ने मान्छेले नै यो भूमिकामा यसरी गरौं भनेर जानुपर्छ। ६ भोटले हारेको थिएँ। मैले त महासचिव वा त्योभन्दा माथि नै उठ्नुपर्ने होला। अहिले पनि विभिन्न पदका लागि डिजर्भिङ मान्छे को हो ? कसलाई दिँदा पार्टीलाई फाइदा हुन्छ त्यसमा आधारित भएर मुद्दा अघि सार्नेलाई अध्यक्षले नै मिलाएर अघि बढ्नु उपयुक्त होला। एमाले मुद्दामा आधारित नेतृत्व चयनमा अघि बढेको देखिन्छ। तपाईंका मुद्दा के के छन् ?अबको पार्टी भनेको तेस्रो पुस्ता पार्टी हो। पहिलो एजेन्डा, २००६ सालमा राजनीतिक स्वतन्त्रता थिएन। बोल्ने, लेख्ने, संगठन गर्ने काममा पनि जेल जाने, फाँसीमा चढ्नुपर्ने र मारिने अवस्था थियो। हुनत गाँस, बास र कपासका कुरा हुन्थे। राजनीतिक स्वतन्त्रता नै त्यसबेलाको मूल एजेन्डा हुन्थ्यो पार्टीहरूको। २०४६ सालपछि त्यो एजेन्डा पूरा भयो। पार्टी खोल्न कसैले डर मान्नुपर्ने अवस्था छैन। अब नयाँ एजेन्डा अघि सर्ने अवस्था आयो। चुनाव लडेर बाहुन क्षेत्री त आए तर समावेशीको आवाज उठ्यो। शिक्षा, स्वास्थ्य सबै ठाउँमा बाहुन क्षेत्रीकै बोलवाला भयो। महिला भएनन्, जनजाति भएनन्, दलित वा पिछडिएका क्षेत्रको प्रतिनिधित्व भएन। हाम्रो पार्टी एमाले एक नम्बर हुनुपर्यो। बोलेझैं परिणाम ल्याएर तथ्यबाटै पुष्टि गर्छौं तब नेकपा एमालेलार्ई कसैले रोक्न र छेक्न सक्दैन। माओवादीले त यही मुद्दालाई चर्काएर आन्दोलन नै गर्यो। विभिन्न पार्टी र संगठनहरूले पनि यो काम गरे। देशले ठूलो द्वन्द्वको सामना पनि गर्नुपर्यो। २०६४ सालको संविधान सभाबाट यी मुद्दाहरूलाई सम्बोधन गर्ने गरी तयारी गर्यौं। २०७२ को संविधानले ती मुद्दा पनि सम्बोधन गर्यो। दोस्रो पुस्ताको त्यो एजेन्डा पनि सम्बोधन भयो। यी दुई एजेन्डाका लागि अब लड्नुपर्ने, बन्दुक बोक्नुपर्ने अवस्था रहेन। तेस्रो एजेन्डा भनेको अब हाम्रै समयमा नेपाललाई धनी बनाउने। समृद्ध नेपाल र सुखी नेपाली बनाउने। अब त सुखी र समृद्ध बनाउने पार्टी र नेता देशलाई चाहिएको छ। नेता हुनेसँग त्यो मार्गचित्र हुनुपर्छ। जस्तो पालिकामा पुग्नेले समग्र रूपमा आमूल परिवर्तन ल्याउने खालको नेता हुनुपर्छ। नत्र त्यो गुणस्तर भएका कार्यकर्ता अब हामीले तयार पार्नुपर्छ। यसरी पार्टी निर्माण गर्नुपर्छ। त्यसो भए अब कसरी अघि बढ्नु हुन्छ ?आज हामी कस्तो विन्दुमा छौं त्यो पनि जान्नुपर्छ। विकासको अवस्था कस्तो छ भने हिजोको भन्दा पृथक ठाउँमा उभिएका छौं, विश्वव्यापी रूपमा हेर्ने हो भने। १९औं शताब्दीको पुँजीवाद कस्तो रहेछ भन्दा माल बनाएर बेच्न हिँड्थे। कामदारमाथि चरम शोषण हुन्थ्यो, मुनाफा साहुले नै अत्यधिक लिन्थ्यो। मार्क्सले त्यसैविरुद्धमा आधारित भएर कम्युनिस्ट घोषणा पत्र लेखे। मजदुरमाथि गरिएको त्यो एउटा शंखघोष थियो। २०औं मा आएपछि के भयो भने पुँजीवाद अर्को चरणमा प्रवेश गर्यो। सामान बोकेर हिँड्न झन्झट मान्न थाल्यो। त्यही कलकारखाना खोल्छु, त्यहीका मजदुर परिचालन गर्छु त्यही बेच्छु र पैसा लिएर फर्किन्छु। वित्तीय पुँजीवाद सुरु भयो। अहिलेको २१औं शताब्दी चाहिँ नलेज क्यापिटलिज्म छ ज्ञानमा आधारित पुँजीवाद। इन्टरनेट इकोनोमीले सिर्जना गरेको नयाँ अर्थव्यवस्था विश्वमा आउँदैछ, त्यो अर्थव्यवस्थाले कयौं क्षेत्रको रोजगारी पनि जाँदैछ र धनीगरिबीचको अन्तर पनि बढ्दै छ। हिजो प्रकृति दोहन गरेर र बेचेर कमाउँथे आज मानव ज्ञान र अनुभव बेचेर कमाउन थाल्यो। यो नयाँ युग जानेनौं भने पनि अब हामी कोही पनि अगाडि बढ्न सक्दैनौं। यो खालको नीति पार्टीले बनाउन सकेन भने अब पछि पर्छौं। हामी कसरी फड्को मार्ने भन्ने योजना भएन भने अब हुँदैन। यान्त्रिक र पुराना कुराहरूले अब कोही अगाडि जान सक्दैन। मेरा मुद्दा यिनैमा केन्द्रित हुनेछन्। एमालेले कसरी ल्याउँछ समाजवाद ?अमूर्त ढंगले समाजवाद,समाजवाद भनेर मात्र समाजवाद आउँदैन। जनताले बुझ्ने भाषामा काम हुनुपर्छ। रुसमा गरिब किसानका छोराछोरीलाई शिक्षा दिइयो, कोही डाक्टर, इन्जिनियर कोही पाइलट, प्रोफेसर आदि बनेर देशको सेवा गर्न थाले। उनीहरूको जीवन र वर्ग नै परिवर्तन भयो। पहिलो, शिक्षाले चाँडै परिवर्तन गर्छ। सरकारले बालबालिकालाई निशुल्क तर गुणस्तरीय शिक्षा दिनुपर्छ। दोस्रो, मान्छे बाँच्न चाहन्छ। सरकारले आधारभूत स्वास्थ्य दिनुपर्छ, बाँकी बिमाबाट हुनुपर्छ। तेस्रो, सबैलाई आवास। जग्गा दिन सकिँदैन तर घर त जति पनि अग्लो बनाएर सबैलाई आवास दिन सकिन्छ। चौथो, बुढेसकाल भएपछि मानिसलाई पेन्सन, सुरक्षा र हेरचाह चाहिन्छ। एमाले देशको प्रमुख शक्ति हो। त्यसैले चुनावमा जाने र नयाँ ढंगले सरकार बनाउने छ। एमाले अहिले प्रतिपक्षमा भए पनि देश चलाउन तयार छ, सक्षम छ। समाजवादका खास कुरा यी हुन्। यसमा एमालेले काम गर्छ। कृषिमा रूपान्तरण गर्नुछ। पूर्वाधारहरू बनाऔं। यत्ति भयो भने त देश समृद्धिको बाटोमा हिँड्छ नि त। पूर्वपश्चिम राजमार्गले १० लाख मान्छेलाई रोजगारी दिएको रहेछ। यस्ता राजमार्ग पूर्वदेखि पश्चिमसम्म पाँचवटा बनाइदिने हो भने ५० लाखले रोजगारी पाउने भए। राजमार्गसँगै होटल, रेस्टुरेन्ट, उद्योग, गाडी चलाएर वा सामान बेचेर खान्छन्। उत्तरदक्षिण करिडोरहरू बन्दैछन् त्यहाँ सम्भावना बढेर जान्छन्। एमाले महाधिवेशनपछि एमाले राजनीतिलाई कसरी आँकलन गर्नुहुन्छ ?एमाले देशको प्रमुख शक्ति हो। त्यो राजनीतिक शक्ति भएकाले चुनावमा जाने र नयाँ ढंगले सरकार बनाउने। एमाले प्रतिपक्षमा भए पनि देश चलाउन कुनै पनि बेला जिम्मेवारी आउने भएकाले ल्याउन र आए बोकेर हिँड्न सक्ने गरी सक्षम हुनुपर्छ। महाधिवेशनपछिको जिम्मेवारी पनि त्यही हुन्छ। नेतृत्व महाधिवेशनले के कस्ता गाँठा फुकाउनु पर्ला ?पार्टीभित्रका विभिन्न मनोविज्ञान र मनोबलहरूलाई एउटै बनाउने काम अहिले हुनुपर्छ। यो प्रयास गर्न सक्यौं र यसमा हाम्रो मनोविज्ञान ख्याल गरेर नेतृत्वलाई व्यवस्थित रूपमा छनोट गर्न सक्यौं भने महाधिवेशनको उचाई बढाउँछ। भव्य बनाउँछ र त्यसले ठूलो रूपमा पार्टी कार्यकर्तालाई पार्टी एकजुट भयो भन्ने सन्देश दिन्छ। अब पार्टी ठिक ढंगले अघि बढ्छ भन्ने भएपछि महाधिवेशनबाट जिल्ला फर्किएर गएपछि सोही ढंगले तल्ला तहहरूमा वकालत हुन्छ। अध्यक्ष ओलीले पनि मिलाएरै जाऔं भन्नुभएको छ।"
कृष्णबहादुरले गरे आमाको हत्या,पाल्पा: पाल्पामा जेठो छोरोले आमाको हत्या गरेका छन्। पाल्पा रिब्दीकोट गाउँपालिका८ पलाचौरका ४३ वर्षीय कृष्णबहादुर सारुले आमा ६२ वर्षीय मेनु सारुलाई सालको चिर्पट दाउराले शरीरको विभिन्न भागमा प्रहार गर्दा मृत्यु भएको जिल्ला प्रहरी कार्यालय पाल्पाले जनाएको छ। मदिरा सेवन गरेका कृष्णबहादुरले आमालाई दाउराले प्रहार गरी मारेको तथ्य प्राप्त भएको जिल्ला प्रहरी कार्यालय पाल्पाका सूचना अधिकारी रामेश्वर त्वातीले बताए। छोरा कृष्णबहादुर सारुलाई प्रहरीले पक्राउ गरी आवश्यक कारबाही अगाडि बढाइएको उनले जानकारी दिए।
तीनवर्षदेखि बाबुबाटै पटकपटक बलात्कृत,"दैलेख : आमा माइती घरमा गएकी थिइन्। घरमा भाइबहिनी र बुबा थिए। मध्यराती भाइबहिनीसँग सुतिरहेको बेलामा बाबु एक्कासी कोठाभित्र पसे। उनका शरीर सुम्सुम्याउन थाले। उनले आफूमाथि के हुँदै थियो भन्ने मेसो पनि पाइनन्। बुबालाई यो के गर्नु भएको भन्दा चुप लाग भाइबहिनीले थाहा पाउँछन् भन्दै थर्काउन थाले। उनले नाइँ भनिन्। चिच्याउन खोजिन् तर, बाबुले मुख थुनिदिए। त्यसपछि बेहोसझैं भइन्। होसमा आउँदा लगाएका कपडा आफ्नो शरीरमा थिएनन्। यो घटना तीन वर्षअघिको हो। उनी त्यसबेला कक्षा ९ मा पढ्थिन्। यसबारे उनले कसैलाई भन्न सकिनन्। यो क्रम त्यतिमै सीमित रहेन। पटकपटक दोहोरियो। उक्त घटनापछि उनी बिरामी परिन्। काप्ने, चिच्याउने, बर्बराउँदै बेहोस् हुन थालिन्। उनका बुबाले त्यसैले फाइदा उठाउँदै गए। आमा र भाइबहिनी घरमा नभएको बेला उनी बाबुबाटै बलात्कारको सिकार बनिरहिन्। आफैँले जन्माएको छोरी आफ्नै पतिबाट बलात्कृत हुँदै आएको उनकी आमालाई पनि थाहा थियो। तर, समाजमा बेइज्जत हुने डरले उनकी आमाले पनि मुख खोल्न सकिनन्। उनी हाल कक्षा १२ मा अध्ययनरत छिन्। दैलेखकी १७ बर्षीया बालिका तीनवर्षदेखि ३६ वर्षीय आफ्नै बुबाबाट बलात्कृत हुँदै आएको खुलेको छ। बाबुबाटै निरन्तर बलात्कृत हुँदै आएकी ती बालिका बाबुले दिएको पीडा सहन नसकेर गत भदौ अन्तिम साता घरबाट भागिन्। घरबाट भागेर उनले दैलेखकै एक होटलमा काम गर्न थालिन्। त्यहाँ उनले महिनादिनसम्म काम गरिन्। त्यसपपछि उनी सुर्खेतस्थित आफन्तको शरणमा पुगेकी थिइन्। उक्त घटनाबारे अधिकारकर्मीसम्म आइपुगेपछि उनलाई सुर्खेतबाट उद्धार गरी दैलेख ल्याइएको छ। बालिकालाई उद्धार गरेपछि प्रहरीले कानूनी प्रक्रिया अघि बढाएको छ। प्रहरीले आफ्नै छोरीमाथि तीनवर्षदेखि पटकपटक बलात्कार गर्ने बाबुलाई पक्राउ गरेको छ। जिल्ला प्रहरी कार्यालय दैलेखका डीएसपी भुवनेश्वरप्रसाद शाहका अनुसार पीडित बालिकाको आमाले छोरी बलात्कार गर्ने पतिविरुद्ध जाहेरी दिएकी छन्। प्रहरीको प्रारम्भिक अनुसन्धानले ती पुरुषले आफ्नै छोरीलाई डरत्रास र विभिन्न प्रलोभन देखाइ विगत तीन वर्षदेखि पटकपटक बलात्कार गर्दै आएको खुलेको छ। पक्राउ परेका ती पुरुषलाई दैलेख जिल्ला अदालतबाट १० दिनको म्याद थप गरी प्रहरी हिरासतमा राखेर अनुसन्धान थालेको डीएसपी शाहले बताए। यता जिल्लास्थित अधिकारकर्मीले आफ्नै छोरीमाथि तीनवर्षदेखि बलात्कार गर्ने बाबुलाई हदैसम्मको कानूनी कारबाहीको माग गरेका छन्।"
अन्नपूर्ण एक्सप्रेसको ट्रेङ्गल कन्फ्रेन्स दोस्रो दिन पनि जारी (लाइभ),"काठमाडौं : नेपालन्युज नेटवर्क इन्टरनेशनलको अंग्रेजी संस्करण द अन्नपूर्ण एक्सप्रेस् को ट्रेङ्गल कन्फ्रेन्स दोस्रो दिन पनि जारी छ । बिहीबारबाट सुरु भएको कन्फ्रेन्स शनिबारसम्म चल्नेछ । एक्सप्रेसले सरकार, शैक्षिक क्षेत्र र उद्यमीहरुलाई एकै ठाउँमा राखेर नीति निर्माणको पक्षमा छलफल गराएको हो । कन्फ्रेन्समा सरकारी प्रतिनिधि, शैक्षिक क्षेत्रका विज्ञ, उद्योगीव्यवसायी, सञ्चारकर्मीलगायतको उपस्थिति छ ।"
ट्रेङ्गल कन्फ्रेन्स : पहिलो सेसनमा कसले के भने ?,"काठमाडौं : नेपाल न्युज नेटवर्क इन्टरनेसनलको अंग्रेजी संस्करण 'द अन्नपूर्ण एक्सप्रेस' को आयोजनामा बिहीबारदेखि सुरु भएको तीन दिने ट्रेङ्गल कन्फ्रेन्सको दोस्रो दिन आज दुईवटा सेसनमा छलफल भएको छ। छलफलमा युवा नेतृ मानुषी यमी भट्टराई, अर्थविद् कुसुम शाक्य, लेक्चर तथा रिसर्चर सुमन ढकाल, मार्टिन चौतारीका अनुसन्धानकर्ता सोहन श्रेष्ठ, विश्वविद्यालय अनुदान आयोगका अध्यक्ष डाभीमप्रसाद सुवेदी सहभागी भए। कार्यक्रमलाई द अन्नपूर्ण एक्सप्रेसका सम्पादक विश्वास बरालले सञ्चालन गरेका थिए । सोल्टिमोडस्थित होटल हायात प्यालेसमा सञ्चालन भइरहेको सम्मेलन शनिबारसम्म चल्नेछ । एक्सप्रेसले सरकार, शैक्षिक क्षेत्र र उद्यमीहरुलाई एकै ठाउँमा राखेर नीति निर्माणको पक्षमा छलफल गरेको हो । शिक्षाले रोजगारसम्म किन पुराउन सकेन ? शिक्षित व्यक्तिले रोजगार किन पाएनन् ? काम दिने स्थानमा हाम्रा उत्पादनले ठाउँ किन पाएनन् ? पहिलो सेसनमा यस्तैखाले प्रश्नको जवाफ खोज्ने प्रयास गरिएको छ। मानुषी भट्टराई, युवा नेतृ प्रमुख दलहरुको ध्यान शिक्षा, स्वास्थलगायतमा जान सकेको छैन । संक्रमण समय लम्बिदा राजनीतिक दल शक्तिशाली बन्दै गएका छन् । यसले राजनीतिको संस्थागत विकास हुन सकिरहेको छैन । सुधारको सम्भावना भएको ठाउँमा नयाँ पुस्ताले सुधार्नुपर्ने देखिन्छ । नयाँभन्दा पनि पुराना राजनीतिक दलहरुले आधारभूत कुराहरु (शिक्षा, स्वास्थ्य) मा विशेष ध्यान दिन तथा छलफल गर्न आवश्यक छ । विद्यार्थी संगठनले आचारसंहिता पालना गर्दै शैक्षिक संस्था सुधारका लागि आवाज उठाउन जरुरी छ । नेपालको राजनीतिले हरेक क्षेत्र कमजोर बनायो । संघसंस्थामा दलीय स्वार्थ हावी हुनु ठिक होइन । शिक्षाले रोजगारसम्म किन पुराउन सकेन ? शिक्षित व्यक्तिले रोजगार किन पाएनन् ? काम दिने स्थानमा हाम्रा उत्पादनले ठाउँ किन पाएनन ? सुमन ढकाल लेक्चर तथा रिसर्चर शैक्षिक संस्था राजनीतिले ध्वस्त बनाएको छ । कलेजले नै विद्यार्थीका माग सम्बोधन गर्ने हो राजनीति आवश्यक छैन । विद्यार्थीको अपेक्षा पूरा भएन भने राजनीति भित्रने गर्छ । सिकाइ भनेको कक्षभित्र मात्रै हुँदैन । व्यवहारिक सिकाइका लागि विद्यार्थी फिल्डमै लगेर सिकाउन आवश्यक छ । डाक्टर भीमप्रसाद सुवेदी हामीले भौतिक पूर्वाधार संगसँगै ठूलो श्रोत साधन अध्ययन अनुसन्धानमा खर्च गरिरहेका छौं । सरकार प्राज्ञिक क्षेत्र, निजी क्षेत्रबीचको सहकार्य र समन्वय गर्ने निश्चित ढाँचा त छैन तर अब सहकार्य जरुरी देखिएको छ । प्राविधिक विषयमा जोड दिने सरकारको नीति छ । यससँग सम्बन्धित संस्थाबीच कोडिनेट गर्नुपर्ने जरुरी छ । कुसुम शाक्य अर्थविद् सरकारको प्राथमिकतामा देशको आर्थिक क्षेत्र कहिल्यै परेन । सरकारलाई आवश्यक पर्दा सहयोग गर्ने निजी क्षेत्रप्रति सरकारको ध्यान जान जरुरी छ । सधैंभरी राजनीति मात्रै देशको प्राथमिकतामा पर्यो तर देशको आर्थिक अवस्था के कस्तो छ ? कसरी चलिरहेको छ। अर्थतन्त्र खोजीको विषय हुनु जरुरी छ । आर्थिक पक्षमा सबल भएमा मात्रै देशको सर्वपक्षीय विकास हुने भएकाले आर्थिक अवस्था सुधार गर्न जरुरी छ । सोहन श्रेष्ठ, शैक्षिक अनुसन्धानकर्ता मार्टिन चौतारी हामीले सदैब सरकारले यो गरेन उ गरेन भनेर प्रश्न गर्यौ तर नेपालमा लगानी गरेर अरबौं नाफा उत्पादन गरिरहेका आर्थिक क्षेत्रलाई कहिल्यै पनि प्रश्न गरेनौं । उनीहरुको पनि सामाजिक जिम्मेवारी हुन्छ, देशका लागि केही गर्ने । बैंकहरुले म्यानेजमेन्टसम्बन्धी विश्वविद्यालय खोल्न सक्छन् । विभिन्न सेक्टरका आर्थिक संस्थाहरुले अब नेपालमै क्षमतावान विद्यार्थी उत्पादन गर्न जरुरी छ । सबै कामका लागि सरकारको मुख ताकेर मात्रै हुन्न। सरकारी कलेजमा पूर्वाधार राम्रो छैन । पढ्ने पढाउने वातावरण छैन । शैक्षिक संस्थाको नियुक्तदेखि कलेजको वातावरणसम्म राजनीतिले ध्वस्त बनाएको छ। देशको आवश्यकता पूर्ति गर्ने खालको व्यक्ति उत्पादन हुनका लागि शैक्षिक संस्था नै गुणात्मक हुनुपर्छ ।"
१९ हजार तिर्न नसक्दा अस्पतालबाटै हामफाले बिरामी,"विराटनगरः उपचार खर्च तिर्न नसक्दा एक जना बिरामी शुक्रबार बिहान अस्पतालबाट हाम फालेका छन् । मोरङ धनपालथान१ नोचाका ३५ वर्षीय शिवकुमार मण्डल विराटनगरस्थित गोल्डेन अस्पतालको ३ तलामाथिबाट हाम फालेका हुन् । टाउको तथा शरीरका विभिन्न भागमा गहिरो चोट लागेका उनको गोल्डेनमै उपचार भइरहेको छ । छारे रोगको समस्या रहेका उनलाई मंसिर ३ गते आइसीयूमा भर्ना गरिएको थियो । मण्डलले डिप्रेसनको औषधि पनि नियमित सेवन गरिरका थिए । अस्पतालले मंसिर ७ गते डिस्चार्ज दिएको थियो । तर उपचार गर्दा लागेको पैसा तिर्न नसक्दा घर जान पाएका थिएनन् । उपचारमा ३६ हजार रूपैयाँ खर्च भएको पाइएको छ । पारिवारिक अवस्था कमजोर रहेका उनको उपचारमा लागेकोमध्ये १७ हजार रूपैयाँ परिवारले तिरिसकेको थियो । १९ हजार रूपैयाँ तिर्न बाँकी छ । अस्पतालका प्रशासकीय अधिकृत सन्तोष मेहताले कुरुवा बसेकी सासू शौचालय गएका बेला बिरामीले अस्पतालको ३ तालमाथिबाट हाम फालेको बताए । बिरामीमा मानसिक समस्या पनि रहेछ, उनले भने, अस्पतालका कर्मचारी र सुरक्षागार्डको निगरानीमा राखिएको थियो । यसअघि पनि पटकपटक भाग्न खोजिरहेका थिए । अस्पतालले घर लैजानु भनेपनि भने परिवारका सदस्यले नै उपचार खर्च तिरेर मात्रै लाने भनेर राखेको मेहेताले दावी गरे । मोरङ प्रहरीका प्रवक्ता डीएसपी दीपक श्रेष्ठले उपचार खर्च तिर्न नसकेको तनावमा बिरामीले अस्पतालबाट हामफालेर आत्महत्या गर्न खोजेको हुनसक्ने बताए ।"
बालुवा खानीमा पुरिएर दुई महिलाको मृत्यु,खलंगा जुम्लाको तिला गाउँपालिका९ स्थित बालुवा खानीमा पुरिएर दुई महिलाको मृत्यु भएको छ। सोही वडा निवासी १९ वर्षीया निली रावत र १५ वर्षीया निरमाया रावत धाराखोलास्थित बालुवा खानीमा पुरिँदा मृत्यु भएको हो। स्थानीयवासी बिनबहादुर रावतका अनुसार शुक्रबार बिहान ७ बजे बालुवा सङ्कलनका लागि बालुवा खानी पसेका थिए। बालुवा सोर्दै गर्दा खानी भत्किएर पुरेकाले उनीहरूको घटनास्थलमै मृत्यु भएको हो। घटनास्थल जुम्ला सदरमुकाम खलङ्गाबाट करिब ३५ कोष टाढा छ। उक्त घटनाको खबर प्राप्त भएलगत्तै रारास्थित प्रहरी चौकीका सुरक्षाकर्मी घटनास्थलतर्फ जानका साथै मुचुल्काका लागि जिल्ला प्रहरी कार्यालयबाट एक टोली खटाइएको प्रमुख जिल्ला अधिकारी विजयाकुमारी प्रसाईंले बताए। घटनाको प्रकृति हेरेर पीडित परिवारलाई राहत उपलब्ध गराइने बताइएको छ।
विकासमा निजी क्षेत्र सहयोगी बन्नुपर्ने,"काठमाडौं : नेपाल न्युज नेटवर्क इन्टरनेसनलको अंग्रेजी संस्करण द अन्नपूर्ण एक्सप्रेस को आयोजनामा बुधबारदेखि ट्रेङ्गल कन्फ्रेन्स सुरु भएको छ। सोल्टीमोडस्थित होटल हायत प्यालेसमा सञ्चालन भइरहेको कन्फ्रेन्स शनिबारसम्म चल्नेछ। एक्सप्रेसले सरकार, शैक्षिक क्षेत्र र उद्यमीहरूलाई एकै ठाउँमा राखेर नीति निर्माणको पक्षमा छलफल गरेको छ। कार्यक्रमको उद्घाटन गर्दै अन्नपूर्ण मिडिया नेटवर्कका अध्यक्ष क्याप्टेन रामेवर थापाले अन्नपूर्ण मिडिया नेटवर्कलाई समाजका समस्याहरू उठाउने जिम्मेवार मिडिया हाउसका रूपमा अगाडि बढाएको बताए। नेपालको शैक्षिक संस्थाबाट उत्पादित विद्यार्थीले काम नपाउने, उद्योगले क्षमतावान व्यक्ति नपाउने र उचित नीति नियमको अभावमा सरकार सधैं अल्झिरहने हुँदा विकासको गति कमजोर भएको अन्नपूर्ण एक्सप्रेसका सम्पादक विश्वास बरालले बताए। शैक्षिक संस्था, आर्थिक संस्था र सरकारबीच कस्तो सम्बन्ध हुनुपर्छ ? भन्ने प्रश्नको जवाफ कन्फरेन्सले खोज्नेछ। यस्तो कन्फ्रेन्स नेपालमा पहिलोपटक आयोजना भएको हो। यसलाई आगामी वर्ष पनि निरन्तरता दिइनेछ। सन् २०३० मा हामी कस्तो हुन्छौं ? हाम्रो राष्ट्रिय क्षमता के हो ? नेपालमा भएका सम्भावना र अवसरलाई उजागर गर्न केले रोकिरहेको छ ? कन्फ्रेन्सको पहिलो दिनको पहिलो सेसनमा छलफल गरिएको थियो। नेपाल २०३० विषयक सेसनमा त्रिभुवन विश्वविद्यालयका सहायक प्राध्यापक विजय चालिसे, राजनीतिक विश्लेषक इन्द्रा अधिकारी, राष्ट्रिय योजना आयोगका सचिव केवल भण्डारी, पर्यटन व्यवसायी पवन तुलाधार, आईटी विशेषज्ञ सुनैना पाण्डे सहभागी थिए। जगन्नाथ लामिछानेले सहजीकरण गरेका थिए। सहभागीले संरचना निर्माण गरेर मात्रै विकास नहुने तर्क गरे। कृषिमा लगानी, आर्थिक विकास, सडक निर्माण, गरिबी उन्मुलन, दिगो विकास, जलवायु परिवर्तन, शिक्षा स्वास्थ्य सर्वसुलभता जस्ता विषयलाई प्राथमिकतामा राख्दै योजना निर्माण गर्नुपर्नेमा जोड दिएका थिए। विकासमा देखिएका समस्याको समाधानका लागि नेतृत्वको विचार र कार्यशैली फेरिनुपर्ने र नीजि क्षेत्र पनि सरकारको सहयोगी बन्नुपर्नेमा सहभागीको जोड थियो। कार्यक्रमको दोस्रो सेसन महामारीपछिको युवाको मानसिक स्वास्थ्य र कार्यबल विषयमा छलफल चलेको थियो। कलाकार मनोज गजुरेल, मनोचिकित्सक डा रिसव कोइराला। मेन्टल हेल्थ काउन्सिलर भावना श्रेष्ठ, ह्याप्पी माइन्डकी फाउन्डर श्रेया गिरीले सहजीकरण गरेकी थिइन्। सहभागीले मानसिक स्वास्थ्यको विषयमा परिवार सचेत हुनुपर्ने धारणा राखे । सामान्य देखिए पनि मानसिक स्वास्थ्यले जटिल असर गर्ने जानकारी दिएका थिए। कोभिड महामारीपछि धेरै युवाहरूमा मानसिक स्वास्थ्यको समस्या देखिएको, यसले आत्महत्या, लागूऔधष दुव्र्यसनी र परिवार विखण्डन हुने, सम्बन्ध बिग्रनेजस्ता असर देखापरेकाले यस विषयमा जानकार हुुनुपर्नेमा जोड दिए। कार्यक्रमको अन्तिम सेसनमा राष्ट्रनिर्माण र नेतृत्व विषयले स्थान पायो। सेसनमा वरिष्ठ नेत्र विशेषज्ञ डा सन्दुक रुइत र नेपाल विद्युत् प्राधिकरणका कार्यकारी निर्देशक कुलमान घिसिङ सहभागी थिए। कार्यक्रमलाई एपीवान टेलिभिजनका प्रधान सम्पादक टीकाराम यात्रीले सहजीकरण गरेका थिए। कार्यक्रममा बोल्दै डाक्टर रुइतले कुनै पनि संस्था राम्रोसँग चल्न टिम राम्रो हुनुपर्नेमा जोड दिए। संस्थामा राजनीति घुस्न दिन नहुने रुइतको तर्क थियो। संस्था अगाडि बढ्ने विषय नेतृत्वको क्षमतामा भरपर्ने प्राधिकरणका कार्यकारी निर्देशक घिसिङले बताए। सरकारी कार्यालय या संस्थानका ७० प्रतिशत कर्मचारी नेतृत्वअनुसार काम गर्ने खालका, ३० प्रतिशत कर्मचारी कि अति राम्रो कि त नराम्रो काममा पनि लाग्ने खालका हुने र असल नेतृत्व भएको संस्थाले राम्रो काम गर्ने अनुभव उनको थियो। घिसिङको बिहीबार नै जन्मदिन परेकाले आयोजकले जन्मदिनको सरप्राइज केकसमेत व्यवस्थापन गरेको थियो। अन्नपूर्ण एक्सप्रेसको ट्रेङ्गल कन्फ्रेन्स (लाइभ) ट्रेङ्गल कन्फ्रेन्समा कुलमान घिसिङले मनाए जन्मदिन"
अस्पतालको ३ तलाबाट हाम फालेका बिरामीको मृत्यु,"विराटनगर : विराटनगरको गोल्डेन अस्पतालको ३ तलामाथिबाट हामफालेर घाइते भएका मोरङको धनपालथान गाउँपालिका१ नोचाका ३५ वर्षीय शिवकुमार मण्डलको शुक्रबार दिउँसो मृत्यु भएको छ। उनी शुक्रबार बिहान ६ बजेतिर हाम फालेका थिए। गम्भीर घाइते भएका उनलाई उपचारका लागि गोल्डेनमै भर्ना गरिएको थियो। टाउको र शरीरका विभिन्न भागमा चोट लागेर गम्भीर घाइते भएका उनको उपचारका क्रममा दिउँसो ३ बजेतिर मृत्यु भएको मोरङ प्रहरीका प्रवक्ता डीएसपी दीपक श्रेष्ठले बताए। उपचारवापतको खर्च तिर्न नसक्दा गोल्डेन अस्पतालले मण्डललाई ३ दिनदेखि बन्धक बनाइरहेको पाइएको छ। घर जान नपाएको तनावमा बिरामीले अस्पतालबाट हामफालेर आत्महत्या गरेको पाइएपछि घटनाको अनुसन्धान थालिएको जानकारी डीएसपी श्रेष्ठले दिए। छारे रोगको पुरानै समस्या रहेका मण्डललाई उपचारका लागि मंसिर ३ गते अस्पताल भर्ना गरिएको थियो। अस्पतालका अनुसार मण्डलले डिप्रेशनको औषधि पनि नियमित सेवन गरिरहेको पाइएको छ। उपचारका लागि आईसीयूमा भर्ना गरिएका उनलाई वार्डमा सारिएपछि मंसिर ७ गते अस्पतालले डिस्चार्ज दियो। तर उपचारवापतको पैसा तिर्न नसक्दा घर जान पाइरहेका थिएनन्। उपचारमा ३६ हजार रूपैयाँ खर्च भएको थियो। पारिवारिक आर्थिक अवस्था कमजोर रहेका मण्डलको उपचारमा लागेकोमध्ये १७ हजार रूपैयाँ परिवारले तिरिसकेको थियो। १९ हजार रूपैयाँ तिर्न नसकेपछि उनलाई अस्पतालमै राखिएको पाइएको प्रहरीले जनाएको छ। उनलाई अस्पतालमा रुँगेर उनकै सासू बसेकी थिइन्। अस्पतालका प्रशासकीय अधिकृत सन्तोष मेहताले रुँगेर बसेकी सासू शौचालय गएका बेला बिरामीले अस्पताल भवनको ३ तालमाथिबाट हामा फालेको जानकारी दिए। बिरामीमा मानसिक समस्या पनि रहेछ। उनको व्यवहारले अरु बिरामीलाई पनि असर गरिरहेको थियो, उनले भने, त्यसपछि अस्पतालका कर्मचारी र सुरक्षागार्डको निगरानीमा राखियो। यसअघि पनि पटकपटक भाग्न खोजिरहेका थिए। मेहताका अनुसार अस्पतालले जतिसक्दो चाँडो घर लैजानु भनेर भनिरहेको भए पनि परिवारका सदस्यले नै उपचार खर्च तिरेर मात्रै लैजान्छौँ भन्दै बिरामीलाई राखिरहेका हुन्। घटनामा अस्पतालको कमजोरी नरहेको दाबी उनले गरेका छन्। अस्पतालको लापरबाहीका कारण मण्डलको मृत्यु भएको भन्दै परिवारका सदस्य र आफन्तले शव बुझ्न अस्वीकार गरेका छन्। उनीहरुले घटनाको छानबिन, अस्पतालमाथि कारबाही, मृतकका परिवारलाई क्षतिपूर्ति र उपचारमा लागेको खर्च मिनाहाको माग राख्दै शव बुझ्न नमानिरहेका हुन्। शव गोल्डेन अस्पतालमै राखिएको छ। मृतकका छिमेकी रामकृष्ण मण्डलले अस्पतालका कर्मचारी र सुरक्षा गार्डको निगरानीमा भएका बिरामीले आत्महत्या गर्नु अस्पतालकै कमजोरी रहेको दाबी गरे। उपचारको १९ हजार रूपैयाँ तिर्न नसक्दा बिरामीलाई अस्पतालले बन्धक बनाइदियो। घर लैजानै दिएन, उनले भने, त्यही तनावका कारण हाम फालेर बिरामीले आत्महत्या गरिदिए। लापरबाहीका कारण बिरामीको ज्यानै गएको घटनाको छानबिन गरेर सत्यतथ्य पत्ता लगाउँदै अस्पतालमाथि कारबाही गरिनुपर्छ।"
यस्तो छ तीन दिनको मौसम पूर्वानुमान,"काठमाडौं : जल तथा मौसम विज्ञान विभागले प्रदेश १, बागमती प्रदेश र गण्डकी प्रदेशको पहाडी भूभागहरुमा आंशिकदेखि सामान्य बदली रही बाँकी भूभागमा मौसम सामान्यतया सफा रहेको जनाएको छ। शुक्रबार बिहान विभागको मौसम पूर्वानुमान महाशाखाले जारी गरेको बुलेटिनमा हाल नेपालमा उल्लेखनीय मौसमी प्रणाली नभएको उल्लेख छ। महाशाखाले देशभर चिसो बढ्ने क्रममा रहेकाले आवश्यक सतर्कता अपनाउन अनुरोध गरेको छ। शुक्रबार दिउँसो प्रदेश १, बागमती, गण्डकी तथा लुम्बिनी प्रदेशको पहाडी भूभागहरुमा आंशिक देखि सामान्य बदली रही बाँकी भूभागमा मौसम सामान्यतया सफा रहने छ। प्रदेश १, बाग्मती प्रदेश र गण्डकी प्रदेशको उच्च पहाडी तथा हिमाली भूभागहरुका एकदुई स्थानहरुमा हल्का हिमपातको सम्भावना रहेको महाशाखाले जनाएको छ। राती प्रदेश १, बाग्मती प्रदेश र गण्डकी प्रदेशको उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। शनिबार प्रदेश १, बागमती, गण्डकी तथा लुम्बिनी प्रदेशको पहाडी भूभागहरुमा आंशिक देखि सामान्य बदली रही बाँकी भूभागमा मौसम सामान्यतया सफा रहने छ। प्रदेश १, बाग्मती प्रदेश र गण्डकी प्रदेशको उच्च पहाडी तथा हिमाली भूभागहरुका एकदुई स्थानहरुमा हल्का हिमपातको सम्भावना रहेको छ। महाशाखाका अनुसार आइतबार प्रदेश १, बागमती, गण्डकी तथा लुम्बिनी प्रदेशको पहाडी भूभागहरुमा आंशिक देखि सामान्य बदली रही बाँकी भूभागमा मौसम सामान्यतया सफा रहने छ। प्रदेश १, बाग्मती प्रदेश र गण्डकी प्रदेशको उच्च पहाडी तथा हिमाली भुभागहरुका एकदुई स्थानहरुमा हल्का हिमपातको सम्भावना रहेको छ।"
कोभिडबाट अभिभावक गुमाएका बालबालिकालाई गण्डकीको मासिक ५ हजार,"पोखरा: गण्डकी सरकारले कोभिडबाट अभिभावक गुमाएका बालबालिकालाई मासिक ५ हजार रुपैयाँ प्रदान गर्न थालेको छ । मुख्यमन्त्री कृष्णचन्द्र नेपाली पोखरेलले बिहीबार कार्यक्रमको सुरुआत गरे । सामाजिक विकास मन्त्रालयले कार्यविधि बनाएर बालबालिकको तथ्यांक संकलन गरी रकम दिन थालेको हो । पहिलो दिन ३९ मृतकका ६० जना बालबालिकालाई पहिलो चरणको राहत वितरण गरिएको मन्त्री मेखलाल श्रेष्ठले बताए । मापदण्ड बमोजिम कागजात पूरा भएपछि क्रमशः वितरण गर्ने सरकारले जनाएको छ । कात्तिक मसान्तसम्मका लागि ११ लाख ५ हजार रुपैयाँ निकासा भएको मन्त्रालयका सचिव विनोदबहादुर कुँवरले बताए । कार्यक्रममा मुख्यमन्त्री पोखरेलले अभिभावकविहीनलाई संरक्षण गर्ने दायित्व प्रदेश सरकारको रहेको बताए । उनले भने, हामी बाटोघाटो बनाउँछौं, त्यसका अतिरिक्त सामाजिक क्षेत्रको विकासलाई पनि प्राथमिकतामा राखेका छौं । यस्तै गण्डकी प्रदेशलाई सडक मानवमुक्त घोषणा गरिएको छ । प्रदेश सरकारको अभिभावकत्वमा ११ वटै जिल्लाका प्रशासन कार्यालय, प्रहरी कार्यालय, ८५ वटै पालिका तथा मानव सेवा आश्रमको सहकार्यमा सडक आश्रित सहयोगापेक्षी मानवमुक्त गण्डकी प्रदेश घोषणा गरिएको हो । सडक मानव व्यवस्थापनका लागि सरकारले मानव सेवा आश्रमसँग सम्झौता गरेको छ । सम्झौता बमोजिम सरकारले प्रतिव्यक्ति मासिक ३ हजार रुपैयाँ उपलब्ध गराउनेछ । मुख्यमन्त्री पोखरेलले यो सुरुआत भएकाले सफल बनाउन प्रदेशवासीको सहयोग जरुरी रहेको बताए । उनले भने, हामीले दिएको यो रकमले सबै खर्च पुग्छ भन्ने होइन, पवित्र काममा सरकारसँगै छ है भन्नका लागि पनि सुरुवात गरेका हौं । सरकारले लैंगिक हिंसाविरुद्धको १६ दिने अभियान पनि बिहीबारै सुरु गरेको छ । नोभेम्बर २५ देखि डिसेम्बर १० सम्मलाई १६ दिने अभियानका रुपमा विश्वभर मनाइन्छ । यो वर्ष नेपालको नारा घरबाटै सुरु गरौं, महिला हिंसा अन्त्य गरौं छ । फरक प्रसंगमा मुख्यमन्त्री पोखरेलले सरकारले नागरिकलाई महसुस हुने गरि काम गर्दै आएको बताए । ५ महिनाको अवधिमा कुनै बाटो बन्ने पुल बन्ने काम हुन नसके पनि सामाजिक क्षेत्रमा महत्वपूर्ण काम गरेको उनको भनाइ थियो । कोभिडबाट ज्यान गुमाएका व्यक्तिका परिवारलाई प्रतिव्यक्ति ५० हजार रुपैयाँ प्रदान गर्ने कार्यविधिसमेत तयार भइसकेको मुख्यमन्त्रीले बताए । कार्यक्रममा सभामुख नेत्रनाथ अधिकारीले सामाजिक विकासका क्षेत्रमा प्रदेश सरकारले चालेका कदमको प्रशंसा गरे । मानव सेवा आश्रमका अध्यक्ष राजु अधिकारीले सभ्य र जिम्मेवार समाज निर्माणको अभियानमा तीनै तहको सरकारबाट सहयोग हुँदै धारणा राखे ।"
"जस्तो आफू,उस्तै अरू","जो पनि सूचना पढ्थ्यो, त्यसअघि नै दुःखी हुन्थे। किन ? हाकिमले उनीहरूको पदोन्नति रोकेको थियो। कर्मचारी बेखुसी भए पनि हेर्दा हेर्दै कम्पनी ठूलो भयो। सुरक्षाकर्मीले अब परीक्षण गरेर मात्र कार्यालयभित्र पठाउन थाले। बिहान कार्यालयभित्र जाने कर्मचारी साँझ गम्भीर बनेर बाहिर निस्कन्थ्यो। कम्पनीमा एकजना पुराना कर्मचारी थिए जो सबैका बारेमा जान्दथे। तर उनी आज एकदमै खुसी देखिन्थे। उनलाई हेर्दा लाग्थ्यो कि आज उनका सबै समस्या समाधान भए। बोलावटपछि उनी आफ्नो पालामा दौडिएर हाकिमसामु पुगेका थिए। धेरै जिज्ञासा लिएर त्यहाँ पुग्दा अचानक आफू मुनि एउटा ठूलो र सफा ऐना देखे। झसंग हुँदै उनी आत्तिए। क्रोधले भरिएका उनी चिच्याउन थाले। त्यसैबेला उनले ऐनाको छेउमा एउटा सूचना लेखेको कागजको टुक्रो भेटे। लेखिएको थियो, यो संसारमा म एक मात्र यस्तो व्यक्ति हुँ जसको व्यक्तित्व विकास, उन्नती र प्रगति आफैं रोक्न सक्छु। यो पूरै संसारमा म एक्लो व्यक्ति हुँ जसले आफ्नै जिन्दगीमा क्रान्ति ल्याउन सक्छु। आफ्नो जिन्(दगी तबसम्म बदलिँदैन जबसम्म हामी साथी बदल्दैनौं। जबसम्म जीवनसाथी बदलिँदैन, जबसम्म आफूले काम गर्ने कार्यालय बदलिँदैन। जिन्दगी तब बदलिन्छ जब आफू बदलिन्छौं, आफ्नो सोच बदल्छौं। जब हामी यो कुराको महसुस जीवनमा प्रयोगमा नैतिक शिक्षा : ल्याउँछौं तब हामी बदलिन्छौं। त्यसैले आफ्नो जिन्दगीको निर्माता भनेकै व्यक्ति स्वयं हो। यदि सबैसँग साँच्चै राम्रो सम्बन्ध बनाउँछौं भने त्यही सम्बन्धको गोरेटोले हामीलाई सही गन्तव्यसम्म पुर्याउँछ। त्यसैले भनिन्छ नि संसार ऐना हो। र, मानिस सशक्त विचारको प्रतिबिम्ब। हामी सही विचारले संसार बदल्न सक्छौं।"
दुर्घटनामा चार महिनामा १२ जनाको मृत्यु,"तनहुँ: सवारी दुर्घटनामा परी तनहुँमा चार महिनामा १२ जनाको मृत्यु भएको छ। चालु आर्थिक वर्षको साउनदेखि कात्तिक मसान्तसम्म सवारी दुर्घटनामा परी १२ जनाको मृत्यु भएको हो। पृथ्वीराजमार्गका विभिन्न खण्डमा उक्त अवधिमा २७ वटा दुर्घटना भएको जिल्ला प्रहरी कार्यालय तनहुँका प्रहरी नायब उपरिक्षक युवराज तिमिल्सिनाले जानकारी दिए। दुर्घटनामा परी ४० जना घाइते भएका थिए। सडकको भौगोलिक बनावट र खाल्डाखुल्डी पनि सडक दुर्घटनाको प्रमुख कारण रहेको प्रहरी नायब उपरिक्षक तिमिल्सिनाले बताए। पृथ्वीराजमार्ग अन्तर्गत कोत्रे, गाछेपानी, अकला, गुणादी, कमलबारी, नाहाला, विमलनगर, आँबुखैरेनीस्थित पावरहाउस बढी दुर्घटना हुने स्थानहरु हुन्। राजमार्गमा सवारी दुर्घटना न्यूनीकरणका लागि गत असोज ३ गतेदेखि राडर गनको प्रयोग थालनी गरिएको छ। यस अवधिमा प्रहरीले १५ हजार एक सय सवारी साधनलाई कारवाही गरेको छ। कारबाहीबाट रु एक करोड २२ लाख ७५ हजार राजश्व सङ्कलन भएको छ। सवारी दुर्घटना न्यूनीकरणका लागि चालकसँग एक मिनेट कार्यक्रम अन्तर्गत चार महिनाको अवधिमा दुई सय ७६ पटक कार्यक्रम सञ्चालन गर्दा २३ हजार आठ सय ९७ जना चालक लाभान्वित भएका छन्। सवारी दुर्घटना न्यूनीकरणका लागि पर्चा, पम्लेट वितरण गरिएको छ भने ४३ वटा कक्षा सञ्चालन गर्दा सात हजार ६४० लाभान्वित भएको प्रहरीले जनाएको छ। प्रहरीले सरकारी कार्यालयका सवारी चालकलाई पनि प्रशिक्षण दिन थालेको छ।"
६० रुपैयाँले फस्टाएको पाठकको खेती,"उदयपुर : उदयपुरको रौतामाई गाउँपालिका४ सल्लेका ५५ वर्षीय टेकबहादुर पाठकले ८ रोपनीमा फलफूलको नर्सरी सुरु गरेका थिए। २० वर्षअघि आफूसँग भएको जम्मा ६० रुपैयाँ लगानी गरेर उक्त फलफूल खेती गर्न थालेका थिए। अहिले १५ रोपनीमा विभिन्न जातका फलफूल खेतीसँगै नर्सरी पनि छ। खेती सुरु गरेको ६७ वर्षसम्म त फलफूलबाट खासै आम्दानी भएन, पाठकले भने, तर १० वर्षयता वार्षिक १५२० लाख रुपैयाँ आम्दानी हुन थालेको छ। सुन्तला खेतीका लागि नर्सरी सुरु गरेका उनले नमूनाका लागि स्याउ, अनार, अंगुर, नास्पाती, कागती र रुद्राक्ष खेती पनि सँगै लगाएका छन्। सुरुमा सुन्तलामात्रै खेती गर्ने सोचमा थिएँ,टेकबहादुरले भने, तर खेती नै गर्ने भएपछि किन सुन्तला मात्रै गर्ने स्याउ, अनार, अंगुर नास्पाती, रुद्राक्ष र कागतीको खेती पनि लगाउने सोच बनाएँ र सुरु गरँे। सुरुका केही वर्ष फलफूलले आम्दानी नदिने भएकाले खर्च धान्नका लागि टमाटर, काउली, धनियाँ, चुच्चेकरेलाजस्ता तरकारीको खेती गरेको उनले बताए। पाठक फलफूल खेती सुरु गर्नुअघि होटल गर्थे। दुई छोरा, एक छोरी र पत्नीको सहयोगमा होटल गर्दै आएका उनले होटल छोडेर फलफूल खेती सुरु गरेका हुन्। उनले दैनिक ज्याला मजदुरी गरेर जम्मा गरेको ६० रुपैयाँले २०४८ सालबाट सल्लेमा होटल सुरु गरेका थिए। रौतामाई गाउँपालिकाको वडानं ४ र ५ जिल्लाकै सुन्तला उत्पादनका लागि पकेट क्षेत्र मानिन्छ। पकेट क्षेत्रपनि भएकाले प्रधानमन्त्री सुन्तला जोन कार्यक्रम पनि सञ्चालन हुँदै आएको छ। त्यसैले पनि अहिले पाठकले सुन्तलाको नर्सरी र उत्पादन दुवैलाई प्राथमिकतामा राखेका छन्। उनले उत्पादन गरेको बिरुवा खोटाङ, उदयपुरका विभिन्न ठाउँबाट बिक्री हुने गर्छ। पाठकको नर्सरीमा अहिले १५ हजारभन्दा बढी सुन्तलाको बिरुवा तयार छन्। प्रतिगोटा ५० देखि ६० रुपैयाँका दरले बिक्री गरिने सुन्तलाको बिरुवाबाट ३ लाख रुपैयाँ आम्दानी हुने पाठकको अनुमान छ। पाठकको नर्सरीमा सुन्तलासँगै कागती, अनार, रुद्राक्ष र अन्य फलफूलका समेत बिरुवा छन्। नर्सरी व्यवस्थापनको तालिम लिएपछि ज्ञान बढ्नुका साथै फलफुल खेती गर्ने सीप र आत्मबलको समेत विकास भएको उनले सुनाए। फलफूल खेती गरेर दीर्घकालीन रूपमा आर्थिक उर्पाजन गर्न सकिने विश्वासले खेती गरेको पाठकले बताए। दिगो आर्थिक विकासका लागि फलफूल खेती गरौं भन्दै अन्य किसानलाई पनि सम्झाउँदै आएको छु उनले भने, त्यसैले अहिले धेरै किसानले सुन्तला, जुनार, नास्पाती र स्याउको खेती गरिरहेका छन्। मुलुक नै कृषि प्रधान भएकाले कृषकलाई व्यावसायिक खेतीमा आकर्षित गरेर उनीहरूको आर्थिक अवस्थामा सुधार ल्याउने लक्ष्य रौतामाई गाउँपालिकाले लिएको छ। व्यावसायिकरूपमा कृषिजन्य नगदेबाली उत्पादन गर्ने कृषकलाई हरेक वर्ष अनुदान र पुरस्कारको व्यवस्थासमेत गाउँपालिकाले गरेको उनले सुनाए। किसानको लगानी र व्यवसाय हेरेर २० हजारदेखि एक लाख रुपैयाँसम्म अनुदान उपलब्ध गराउने नीति लिएको उनको भनाइ छ।"
सौराहाको ढुंगामा गैंडा,"चितवन : अर्को पट्टी दाह्रा निकालेको हात्ती। माथिल्लो भागबाट अजिङ्गर निस्केको छ। पूर्वतर्फ फर्किएको दुर्लभ एक सिङ्गे गैंडा छ। यो देखेर मानिसहरू एकछिन अडिन्छन्। यो दृष्य देखेपछि धेरैलाई फोटो खिच्न हतारो हुन्छ। यी सब ढुंगालाई कुँदेर बनाइएका आकृति हुन्। सौराहास्थित राप्ती नदी घुम्न पुगेकालाई यी आकृतिले आकर्षित गर्ने गरेको छ। खोलाबाट ल्याइएको आकार नमिलेको ढुंगामा कलाकार आकृति दिन कस्सिएका छन्। ६ जना कलाकार चट्टानलाई खोपेर वन्यजन्तुको आकार निकाल्न एक हप्तादेखि ग्राइन्डरको सहायताले मेहनत गरिरहेका छन्। कथाले मागेको भनेझैं भएको ढुंगाको आकार हेरेर रुप दिएका हौं, झापाको दमकबाट आएका कलाकार भक्तिराम राईले भने, मानिसलाई आकर्षित बनाउन खोजेका हौं। ब्यावसायिक रुपमा ढुंगामा मूर्ति बनाउन खोजेको चार वर्षमा ढुंगामा वन्यजन्तुको मूर्ति बनाउन पाएको राईले बताए। कडा चट्टान भएकाले उनीहरूलाई बढी कठिन भएको छ। एउटामा घडियाल गोही र त्यसमा चखेवाको जोडी बनाइँदै छ। ढुंगामा तल्लो तहमा रहेर संरक्षणमा खटिएर ज्यान गुमाउने चार जनाको मूर्ति कुँदिनेछ। रत्ननगर नगरपालिकाले पर्यटकीय आकर्षणका लागि ढुंगामा मूर्ति बनाउन लगाएको हो। शक्तिखोरबाट ढुंगा ल्याइएको छ। नजिकिँदै गरेको एमाले महाधिवेशनलाई लक्षित गरेर कामलाई तीब्रता पारिएको छ। यहाँको नगरपालिकाले पर्यटकीय आकर्षणका लागि मूर्ति तयार गर्न जिम्मा लगाएको छ, मूर्तिका संयोजन गरेका कलाकार लालकाजी लामाले भने, हामी ढुंगाको आकार अनुसार कम्पोज गर्दैछौं। अबको केही दिनमा हेरौं हेरौं लाग्ने मूर्ति तयार हुन्छ। पारिपट्टी चितवन राष्ट्रिय निकुञ्ज छ। बिचमा राप्ती नदी। यही मनोरम दृष्य अवलोकन गरिरहेकाहरूको ध्यान भने राप्तीको किनारमा रहेका तीन वटा ठूला ढुंगाले तान्ने गरेको छ। यसले सौराहाको प्रचारप्रसारमा पनि टेवा पुग्ने नेचर गाइड बासु बिडारीले बताए। ओली निर्विकल्प, अरू मुख ताक्दै एमाले महाधिवेशनको इतिहास : कुन महाधिवेशनमा के भएको थियो ? एमाले महाधिवेशनको आकर्षण मस्कट चितवनमा एमालेको रौनक (तस्बिर)"
महोत्तरीमा आगलगी : २५ लाखको क्षति,"महोत्तरी : सोनमामा आगलागी हुँदा २५ लाख मुल्य बराबरको धनमाल जलेर नष्ट भएको छ। शुक्रबार दिउँसो सोनमा गाँउपालिका २ का रामऐकवाल साहको घरमा आगलगी हुँदा नगद र जिन्सी गरी सो परिमाणको धनमाल जलेर नष्ट भएको हो। आगलागीमा परी साहको २ तल्ले कच्ची घर पूर्णरुपमा जलेर नष्ट भएको जिल्ला प्रहरी कार्यालय महोत्तरीले जनाएको छ। सोही घरको भुईं तल्लामा संचालन भइ रहेको किराना पसल, धान कुट्ने मिल तथा घरकोठामा रहेका लत्ता, कपडा, अन्नपात , फर्निचर, नगद सबै जलेर नष्ट भएको महोत्तरीका प्रहरी प्रवक्ता डिएसपी प्रकाश विष्टले बताए। आगलागीको खवर प्राप्त हुनासाथ तत्काल प्रहरी चौकी रघुनाथपुरबाट गएको प्रहरी टोलीले स्थानीयको सहयोगमा आगो नियन्त्रणमा लिएको डिएसपी विष्टले जानकारी दिए। प्रहरीका अनुसार आगलागीबाट नगद रु ६ लाख ५० हजार तथा घर र अन्य सरसमान, लत्ता, कपडा, अन्नपात , फर्निचर, किराना पसल, धान कुट्ने मिल सहित गरी करिब १८ लाख बराबरको क्षति भएको प्रहरीले जनाएको छ। यद्यपि उक्त घटनामा कुनै किसिमको मानवीय तथा चौपाया क्षति नभएको र घटना सम्बन्धमा थप अनुसन्धान भइरहेको जिल्ला प्रहरी कार्यालय महोत्तरीले जनाएको छ।"
ट्रेङ्गल कन्फ्रेन्स : दोस्रो सेसनमा कसले के भने?,"काठमाडौं : नेपाल न्युज नेटवर्क इन्टरनेसनलको अंग्रेजी संस्करण 'द अन्नपूर्ण एक्सप्रेस' को आयोजनामा बिहीबारदेखि सुरु भएको तीन दिने ट्रेङ्गल कन्फ्रेन्सको दोस्रो दिन आज दुईवटा सेसनमा छलफल भएको छ। पहिलो सेसनमा छलफलमा युवा नेतृ मानुषी यमी भट्टराई, अर्थविद् कुसुम शाक्य, लेक्चर तथा रिसर्चर सुमन ढकाल, मार्टिन चौतारीका अनुसन्धानकर्ता सोहन श्रेष्ठ, विश्वविद्यालय अनुदान आयोगका अध्यक्ष डाभीमप्रसाद सुवेदी सहभागी भए। दोस्रो सेसनमा कुसुम शाक्य अर्थविद,सोहन श्रेष्ठ शैक्षीक अनुसन्धानकर्ता मार्टिन चौतारी, विष्णु दाहाल राजनैतीक विश्लेषक, निलकण्ठ उप्रेती,विमला राई पौडेल,लोकेस ढकाल नेता नेपाली कांग्रेस सहभागी भए। कार्यक्रमलाई द अन्नपूर्ण एक्सप्रेसका सम्पादक कमलदेव भट्टराईले सञ्चालन गरेका थिए । सोल्टिमोडस्थित होटल हायात प्यालेसमा सञ्चालन भइरहेको सम्मेलन शनिबारसम्म चल्नेछ । एक्सप्रेसले सरकार, शैक्षिक क्षेत्र र उद्यमीहरुलाई एकै ठाउँमा राखेर नीति निर्माणको पक्षमा छलफल गरेको हो । पहिलो सेसनमा शिक्षा र रोजगारीलगायत विषयमा छलफल भएको थियो भने दोस्रो सेसनमा आर्थिक,राजनीतिक र निर्वाचन प्रणालीका बारेमा छलफल भएको छ। विष्णु दाहाल, राजनीतिज्ञ विश्लेषक जति नै राम्रो भए पनि गोबरलाई खुवा भनेर खान त सकिन्न। खराब नेतृत्वले पार्टीको सत्ता कव्जा गर्छ भन्दै उनले दलहरुले आर्दशलाई बोकेर हिँड्ने गरेको आरोप लगाए । राजनीतिक पाटीले कहिल्यै पनि समाजको समस्यालाई नदेख्ने, भोटर किन्ने, चुनावमा पैसा बाँडेर जित्ने खराब प्रचलन रहेको बताए । यसका साथै उनले सरकारले जहिले पनि आगो लागेपछि कुवा खन्ने प्रचलन भएकाले प्रभावकारी नदेखिएको उनको दावी थियो । संस्थामाथि व्यक्ति हावी हुने गलत चलन बढ्दै गएकाले धेरै समस्या आएको हो । सरकारमा प्रधानमन्त्री हावी हुने । न्यायालयमा प्रधानन्यायाधीश हावी हुने । समाजमा मलाई केन्द्रविन्दुमा राखेर हामीलाई विस्थापित गर्ने गलत चलन बढ्दै गएको छ । निलकण्ठ उप्रेती,पूर्व प्रमुख निर्वाचन आयुक्त जसले ऐन नियम बनाएको हो, उसैले पालना नगरेपछि अरुले पालना गर्नुपर्छ भन्नु हास्यापद तर्क हो । कर्मचारी, जागिरेले निश्चित समयमा रिटायर्ड हुनुपर्ने नियम छ । तर राजनीतिक दलका नेताहरु रिटायर्ड नहुने चलन पनि गलत हो । अहिले विभिन्न देशमा पढेका क्षमतावान युवाहरु पनि नेपाल फर्कन चाहिरहेका छन् ।उनीहरुलाई पालो दिनुपर्छ । अहिलेको समयको माग बोक्न अहिलेका समयलाई बुझ्ने युवा नेतृत्व आवश्यक छ। निर्वाचन प्रणाली महंगो भयो । यसको प्रणालीमै सुधार गर्नुपर्छ । नेतृत्वको आचरण राम्रो हुनुपर्छ । सुधार तलको पक्षबाट हुनुपर्छ । टीका लगाएर उम्मेदवार पठाउने चलन अन्त्य नहुँदासम्म यहि निर्वाचन प्रणालीबाट सहि व्यक्ति सत्तामा पुग्न सक्ने सम्भावना देखिन्न । विमला राई पौडेल,राजनीतिज्ञ राजनीतिमा धेरै समस्या छन् । संसद राजनीतिले निर्माण गर्ने भएकाले संसदमा पनि समस्या छ । राजनीतिक दल जनताप्रति जवाफदेही हुनैपर्छ । पछिल्लो समय राजनीति व्यवसाय बन्यो । यसलाई समाजसेवा बनाउन सकेनौं । समाजको सेवा भन्दा पनि पैंसा कमाउने उपायको रुपमा राजनीति प्रयोग भयो। राजनीति पेशा व्यवसाय हुनुहुँदैन । यसबाट फाइदा हुनुहुँदैन। राष्ट्रियसभा दलगत प्रभावबाट माथि उठ्नुपर्छ । समानुपातिक सहभागीता आवश्यक छ । थोरै धेरै राम्रा परिवर्तन पनि भएका छन् । कुनै पनि प्रणाली आफैमा गलत होइन, यसलाई कार्यान्वयन गर्ने व्यक्तिमा भरपर्छ । लोकेस ढकाल, नेता नेपाली कांग्रेस समानुपातिक प्रणालीलाई व्यापक दुरुपयोग गरिएको छ । समावेशी र समानुपातिकको नाममा एउटै व्यक्ति परिवारले अवसर पाइरहे । सधैंभरी सिमित व्यक्तिले अवसर पाए । सबै वर्ग, जातीको प्रतिनिधित्व हुने गरी समानुपातिकको नाममा कसैलाई जबरजस्ती ल्याएर तानेर संसदमा ल्याएर समाजका तल्लो तहको समस्या हट्ने हैन त ? किन परिवर्तन भएन त समाज ? अहिलेको राजनीतिको राष्ट्रिय सोच नै छैन । देशलाई कसरी अगाडि बढाउने भन्ने सोच कसैमा छैन । आफू र आफ्नालाई बनाउनका लागि उभो लगाउनका लागि मात्रै राजनीतिक गर्ने प्रचलनको वृद्धि भयो । जुन गलत हो । यो संविधानमा पनि धेरै खोट छ । सबैको आवाज समेटिएको छैन । ३४ वटा दलका मुख्य नेताले कोठामा सहमति गरेर जारी गरिएको संविधान त हो । दलभित्र पनि आर्थिक अनियमितता बढ्दो छ । संस्थाका नेतृत्व भष्ट छन् । राजनीतिक दलले अवैध र गैरकानुनी माध्यमबाट आएको रकम पनि राजनीतिमा लगाउने चलन छ । योगेस ढकाल पत्रकार दलभित्र पनि आर्थिक अनियमिता बढ्दो छ । संस्थाका नेतृत्व भ्रष्ट छन् । राजनीतिक दलले अवैध र गैरकानुनी माध्यमबाट आएका रकम पनि राजनीतिमा लगाउने चलन छ । पछिल्लो चुनावमा निर्वाचित भएका २०८ जना जनप्रतिनिधि ठेकेदार छन् । ५४६ प्रतिशत जनप्रतिनीधिको आफ्नै व्यवसाय छ । स्थानीय तहका निर्वाचनमा ५० अर्ब माथि छ । एक खर्ब ३५ अर्ब भन्दामाथि प्रत्येक निर्वाचनमा खर्च भएको विवरण छ । एउटा निर्वाचनमा खर्च भएको यो ठूलो रकम उम्मेदवारले सत्तामा पुगेपछि कमाउने हो । निर्वाचन प्रणाली खर्चिलो भएपछि भष्टाचार मौलाएको हो । हाम्रो प्रवृति परिवर्तन भएन । समाजमा मान सम्मान इज्जत पैसासँग जोडिन थाल्यो । व्यापारी पैंसावालले राजनीतिमा पद कब्जा गर्ने, सत्ता कब्जा गर्ने । देशको आर्थिक स्रोत नै कब्जा गर्ने हुँदा समाजका अर्कोथरी निम्न वर्ग सधैं समस्यामा परे । लोकतन्त्र राजनीतिक दलबीना बाँच्छ या बाँच्दैन सोच्नुपर्ने बेला भइसक्यो।"
