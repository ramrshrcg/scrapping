शीर्षक,विवरण
विद्युतीय गाडीलाई छुट्टै मिटर,"काठमाडौं : विद्युतीय गाडी प्रयोग गर्नेले घरमा छुट्टै मिटर राखेर गाडी चार्ज गर्न पाउने भएका छन्। घरको कम्पाउन्डमा ठूलो क्षमताको छुट्टै मिटर राखी गाडी चार्ज गर्न पाउने भएका हुन्। नेपाल विद्युत् प्राधिकरणले विद्युत् वितरण विनियमावली, २०७८ मार्फत घरमै विद्युतीय गाडी चार्ज गर्न छुट्टै मिटर माग गरेमा ग्राहकलाई मिटर दिने व्यवस्था गरेको हो। प्राधिकरणका कार्यकारी निर्देशक कुलमान घिसिङले छिटो, सर्वसुलभ एवं सहज विद्युत् सेवा उपलब्ध गराउन र विद्युत् खपत बढाउने गरी ग्राहकमैत्री विद्युत् वितरण विनियमावली कार्यान्वयनमा ल्याइएको बताए। विगतमा लोडसेडिङको अवस्थामा हरेक कुरामा प्रतिबन्ध लगाउन खोजिएको थियो। अहिले मुलुकभित्र उत्पादित विद्युत् खपत बढाउनुपर्ने बाध्यात्मक अवस्था छ, घिसिङले भने खपत बढाउन विद्युत् महसुल घटाउँदै लगेका छौं, सेवालाई पनि सहजीकरण गरी ग्राहकमैत्री बनाउन अधिकतम प्रयास गरिरहेका छौं। नेपाल सरकार, सार्वजनिक संंस्थान र स्थानीय तहले सार्वजनिक चार्जिङ स्टेसन सञ्चालन गर्न चाहेमा प्राथमिकता दिइने व्यवस्था गरिएको छ। कार्यकारी निर्देशक घिसिङका अनुसार सार्वजनिक चार्जिङ स्टेसनको प्रवद्र्धनका लागि विशेष व्यवस्था गरिएको छ। दुई सय केभीएसम्मको माग भएका चार्जिङ स्टेसन स्थापना गर्ने सेवा प्रदायकलाई प्राधिकरणले ट्रान्सफरर्मरसहितको विद्युत् सेवा प्रवाह गर्नेछ। त्योभन्दा माथिल्लो डिमान्ड हुने चार्जिङ स्टेसनको हकमा भने एचटी लाइनको काम प्राधिकरणले गर्नेछ तर ट्रान्सफरमर जडानलगायतका बाँकी काम सेवाप्रदायकले नै गर्नुपर्नेछ, उनले भने। चार्जिङ स्टेसनका लागि छुट्टै विद्युत् महसुलसमेत लागू भइसकेको छ। डेरावालसँग बढी असुलेमा लाइन काटिनेघरधनीले घरभाडामा बस्नेसँग तोकेको महसुलभन्दा बढी रकम असुल गरेमा लाइन काट्न सकिने व्यवस्था गरेको छ। घरधनीले डेरावालसँग महँगो महसुल असुल गरेको गुनासो आएपछि प्राधिकरणले तोकिएको भन्दा बढी महसुल लिएको पाइएमा त्यस्ता घरधनीको लाइन काट्ने व्यवस्था गरेको हो। यसबाट घरभाडामा बस्ने उपभोक्ताहरूलाई सर्वसुलभ विद्युत् सेवाको प्रत्याभूति हुनेछ। अपार्टमेन्ट, बहुतले आवासीय भवन, कोलोनीमा बसोबास गर्ने उपभोक्ताहरूलाई तोकिएका सर्त पूरा भएमा अन्य ग्राहक सरह विद्युत् सेवा उपलब्ध गराउने व्यवस्था विनियमावलीमा गरिएको छ। अहिले अपार्टमेन्टहहरूले आफूले प्राधिकरणबाट विद्युत् लिएर त्यहाँभित्र बस्नेलाई महँगो शुल्क लिएर आपूर्ति दिंँदै आएका छन्। वक्यौता किस्ताबन्दीमा तिर्न पाउनेवक्यौता रहेका ग्राहकले किस्ताबन्दीमा तिर्न पाउने भएका छन्। विद्युत् महसुल नतिरेर कालोसूचीमा परेका ग्राहकले पुनः विद्युत् लाइन जोड्नु पर्दा वक्यौता रकम एकमुष्ट बुझाउन नसकेमा नियमानुसार थप दस्तुर लिई बढीमा १२ किस्तासम्म रकम तिर्न सक्नेछन्। सहकारी संस्थाले सञ्चालन गरेका दुग्ध चिस्यान केन्द्र तथा शीत भण्डार र सहकारी संंस्था वा समुदायमार्फत सञ्चालित खानेपानी तथा सिँचाइलाई पनि सुविधा दिएको छ। दुई सय केभीएसम्म डिमान्ड भएका ग्राहकलाई प्राधिकरणले आफ्नै ट्रान्सफर्मरबाट विद्युत् आपूर्ति दिनेछ। यसबाट त्यस्ता ग्राहकको ट्रान्सफर्मर खरिदमा हुने खर्च कटौती हुने घिसिङले बताए।"
संसद् भिलेज निर्माण सुस्त,"काठमाडौं : सिंहदरबारमा छ संसद् सचिवालय। बैठक भने नयाँ बानेश्वरस्थित अन्तर्राष्ट्रिय सम्मेलन केन्द्रमा। विषयगत समितिका बैठक बस्नुपरे सिंहदरबारमै पुग्नुपर्छ। यो क्रम ०६५ सालदेखि निरन्तर छ। सिंहदरबारस्थित पुरानो प्रतिनिधिसभा भवन साँघुरो भएपछि पहिलो संविधानसभादेखि सभाको बैठक बानेश्वरमा बस्न थालेको हो। त्यसबापत भाडामा बर्सेनि करोडौं खर्च भइरहेको छ। सचिवालयले गत वर्ष मात्रै भाडामा १५ करोड रुपैयाँ तिर्यो। त्यसको विकल्पमा सिंहदरबारकै पुतली बगैंचामा संसद् भिलेज बनाइँदै छ। तर, निर्माणमा ढिलाइ देखिएको छ। कोरोना महामारीका कारण निर्धारित समयमा काम सम्पन्न गर्न कठिन भइरहेको संसद् सचिवालयका अधिकारी बताउँछन्। सचिवालयका सहायक प्रवक्ता दशरथ धमला भन्छन्, निर्माण कार्य छिटो सक्न ताकेता गरिरहेका छौं। अब निर्वाचित भएर आउने प्रतिनिधिसभाको बैठक पनि नयाँ भवनमा बसाल्न गाह्रो हुने सचिवालयका अधिकारी बताउँछन्। सहायक प्रवक्ता धमला भन्छन्, भवन संरचनाका बाहिरका काम सकिन्छन् होला। तर, भित्री काम धेरै हुने भएकाले समय लाग्छ होला। तुँदी एसएचईसी जेभी कन्स्ट्रक्सनले ५ अर्ब ६७ करोडमा ठेक्का लिएको थियो। तत्कालीन प्रधानमन्त्री केपी शर्मा ओलीले २०७६ असोज १ गते संसद् भवन निर्माणको शिलान्यास गरेका थिए। सहरी विकास मन्त्रालयले दुईदेखि साढे दुई वर्षमा निर्माण गरिसक्ने जनाएको थियो। कोरोना महामारीले निर्माण प्रभावित भएको मन्त्रालयका प्रोजेक्ट म्यानेजर श्याम बुढाथोकीको भनाइ छ। उनका अनुसार ६० प्रतिशत काम सकिएको छ। भवन निर्माणमा केही कमजोरी देखिएको भन्दै सचिवालयले मन्त्रालयको ध्यानाकर्षण गरेको छ। मन्त्रालयले आफूखुसी भवनको आन्तरिक डिजाइन गर्दा सचिवालयको आवश्यकतालाई ध्यान नदिएको भन्दै आपत्ति जनाएको हो। मन्त्रालयले इन्टेरियर डिजाइनबारे सचिवालयसँग सुझाव माग्नुपथ्र्यो, सहायक प्रवक्ता धमला भन्छन्, तर, यो कुरामा महत्व नराख्दा केही कुरा बिग्रिएको छ। केही कोठा साँघुरा बनेका छन्। पदाधिकारीका लागि बन्दै गरेको हल र सचिवालयको क्षेत्र पनि साँघुरो भएका छन्। मन्त्रालयका प्रोजेक्ट म्यानेजर बुढाथोकी कमजोरी सुधार गरी अघि बढ्ने बताउँछन्। धमलाका अनुसार संसद् सचिवालयका लागि ११ वटा भव्य भवन सिंहदरबारभित्रै निर्माणाधीन छन्। एउटै परिसरमा प्रतिनिधिसभा र राष्ट्रियसभाका छुट्टाछुट्टै भवन बन्नेछन्। तर, एकअर्कासँग जोडिएर। दुवै भवनको बाहिर निर्माण कार्य लगभग अन्तिम चरणमा पुगेको छ। छाना हाल्न बाँकी छ। पूर्वतिर राष्ट्रियसभा र पश्चिमतिर प्रतिनिधिसभा हल हुनेछन्। दुवै हलको लबि बीचमा रहनेछ। सिंहदरवारभित्रै हाल संसदीय दलका कार्यालय अलगअलग छन्। दलकै कार्यालयका लागि पाँच तलाको भवन निर्माणाधीन छ। प्रतिनिधिसभा र राष्ट्रियसभा दलका कार्यालय त्यही हलमा हुनेछन्। सचिवालयका अनुसार ९ देखि १० दलको प्रतिनिधित्व हुने गरी कार्यालय निर्माण अघि बढेको छ। चमेनागृह, पुस्तकालय र सुरक्षा भवन अलगअलग बनाइँदै छन्। सबै भवनमा जान भित्रैभित्रै बाटो हुने गरी निर्माण काम भइरहेको छ, धमला भन्छन्, बाहिर विल्डिङ फरक भए पनि भित्रि कनेक्सन हुनेछ। सिंहदवारभित्रै संसद् भवन बनेपछि कार्यपालिका न्यायपालिका र व्यवस्थापिकाका भवन नजिक नजिक हुनेछन्। भाडामै करोडौंसंघीय संसद् सचिवालयले नयाँ बानेश्वरस्थित अन्तर्राष्ट्रिय सम्मेलन केन्द्रको भाडा गत वर्ष १५ करोड तिर्यो। जुन भाडा वार्षिक १० प्रतिशत वृद्धि हुँदै आएको छ। यो वर्ष पुस २३ गतेदेखि १० प्रतिशत भाडा बढेको सचिवालयका लेखा प्रमुख बसन्तराज सिग्देल बताउँछन्। यससँगै भाडा बढेर १६ करोड ५० लाख पुगेको छ। यो सम्झौता असारसम्म रहनेछ। सम्मेलन केन्द्रको केही क्षेत्रफलमा नेपाल कानुन आयोग र लगानी बोर्डका कार्यालय छन्। सिग्देल भन्छन्, सचिवालयले त्यसको १ करोड ५१ लाख ७० हजार भाडा कटाएर तिर्छ। संसद भवनको विद्युत् शुल्क ६ लाख र पानीको २ लाखभन्दा माथिको बिल आए सचिवालयले तिर्नुपर्छ।"
आच्छुछु शीतलहर,"सुरेन्द्र काफ्ले काठमाडौं, मनिका झा जनकपुरधाम, किशोर बुढाथोकी विराटनगर, लक्ष्मण पोखरेल बुटवल : उखान नै छ एक माघले जाडो जाँदैन। उसरी नै तराईका विपन्न नागरिक शीतलहरका बेला बर्सेनि कठ्यांग्रिन्छन्। जाडो मौसम सुरु हुनासाथ घामको न्यानो हम्मेसी पाइँदैन। थुरथुर काम्दै रात काट्नुपर्छ। चिसो छल्न परालको गुजुल्टोभित्र घुस्नुपर्छ। बेरिनुपर्छ। परालको सहारामा ज्यान तताउने प्रयासमा भेटिए महोत्तरीको मटिहानी५ गबरौराका ७० वर्षीय बिल्टु दास। पराल ओछ्याउने, परालै ओढ्ने। अत्यधिक चिसो भए बालेर आगो ताप्ने। शरीरको अघिल्लो भाग तताए पछाडि चिसो, पछाडि सेकाए अगाडि चिसो। ज्यान तताउने प्रयासमा रात बित्छ। दिउँसो पनि घाम नलागे झनै सकस हुन्छ। दासले पुरानो चादर र बोरा ओढेका थिए। तर, चिसोले थुरथुर कामिरहेका थिए। शीतलहरले नागरिकलाई पारेको असरबारे प्रतिनिधित्व घटना हो दासको अवस्था । गरिब मार्न भगवान्ले यस्तो चिसो गरेका छन्, दासकी श्रीमती पार्वतीदेवीले भनिन्, हाम्रो जीवन यस्तै छ। चिसो टार्नै छ। ज्यानले थामेसम्म बाँच्ने हो। विराटनगर१६ मा कपडा ओढाइएको गाई। तस्बिर : किशोर बुढाथोकी पुस अन्तिममा बढेको शीतलहरले तरार्ईको जनजीवन कष्टकर बनेको छ। शीत र सिरेटो छेक्ने घर र न्याना लुगा नभएकालाई पुसमाघको जाडो कटाउन सकसपूर्ण छ। प्रदेश १ को राजधानी विराटनगर१६ मुसहरी टोलका ७० वर्षीय रमानन्द ऋषिदेवलाई जाडोयाम आयो कि ज्यान नबच्ला कि भन्ने चिन्ताले सताउँछ। टाटीबेराले बनाइएको घर पनि भत्किन लागेको छ। छानोबाट शीत चुहिन्छ। सिरेटो सिधै घरभित्र छिर्छ। जीर्ण घरमा ६ जनाको परिवार बस्नुपर्ने बाध्यता छ। उनको नाममा केही पनि जायजेथा छैन। ऐलानी जग्गामा बनाएको झुप्रो घर नै सबैथोक हो। लगलग काम्दै समय बिताउनु परिरहेको छ। घर भरपर्दो र सुरक्षित छैन, उनले भने, न शरीरभरि न्यानो कपडा नै लगाउन सकिएको छ। गरिबीको पीडामाथि सहनै नसक्ने चिसोले सताइरहेको छ। रमानन्दको घर गत कात्तिकमा आएको बेमौसमी बाढीको चपेटामा परेको थियो। त्यसपछि झन् जीर्ण बन्यो। घर मर्मत गर्न नपाउँदै कठ्यांग्रिने चिसोले छोप्योे। पानी र हावा पनि नछेक्ने घरमा बसेर दैनिकी चलाउन कष्टकर भएकोे उनको गुनासो छ। मजदुरी गरेर जीविका चलाउँछौं, उनले भने, कोरोनाका कारण मजदुरीको बाटो नै बन्द हुने अवस्था आइरहँदा चिसोको पीडा पनि थपिएको छ। चिसोले गर्दा बालबालिका र वृद्धवृद्धाको त झन् कन्तबिजोक छ। सुत्केरी भएकाको समस्या कल्पना गर्नै गाह्रो छ। विराटनगरकै पुष्पा ऋषिदेव एक महिनाकी सुत्केरी हुन्। दिनप्रतिदिन चिसो बढ्दै जाँदा नवजात शिशुको स्याहारमा समस्या छ। जाडोबाट जोगाउन पर्याप्त कपडा छैन। बच्चाको बिजोक भयो, उनले भनिन्, परिवारको आर्थिक अवस्था दयनीय छ। छाक टार्नै समस्या भइरहेका बेला न्यानो कपडा किनेर लगाउने पैसा छैन। धनुषाको लक्ष्मीनियाँमा पराल बालेर शीतलहरको चिसो भगाउँदै स्थानीयवासी। तस्बिर : मनिका झा सुकुम्बासी जीवन बिताइरहेको पुष्पाको परिवार पनि मजदुरीमै निर्भर छ। भोक लाग्दा पेटभरि खान पाइँदैन, उनले भनिन्, ऐलानी जग्गामा बनाएको झुप्रो घरले पनि चिसो छेक्दैन। खान दिन र न्यानो बनाएर राख्न नसक्दा भर्खर जन्मिएको बच्चालाई हुर्काउनै सकस भइरहेको छ। चिसोमा छटपटाइरहँदा राज्यले कुनै सहयोग नगरेको गुनासो गर्छन् विपन्न नागरिक। राज्यले विपन्न र गरिबलाई नागरिक नै सम्झँदैन, पुष्पाले भनिन्, यो मुलुकमा सरकार छ भन्ने अनुभूति हामीले गर्न पाएनौं। लगलग कमाउने र मुटु नै छेड्ने चिसोले ज्यानै लैजाने चिन्ता थपिन थालेको उनले बताइन्। भनिन्, चुनावका बेला उपयुक्त वासस्थानको व्यवस्था, जनताको सुरक्षालगायत नारा दिएर नेताहरू भोट माग्न आउँछन्। जितेर गएपछि हेर्दा पनि हेर्दैनन्। समस्या बारम्बार राख्दा पनि सरकारले सहयोग नगरेको गुनासो पोखिन्। बाक्लो हुस्सु र चिसो हावाले मुटु नै जमाउने जाडो छ। मौसमको मार सबैभन्दा बढी विपन्न, असहाय र गरिब परिवारलाई परेको छ। चिसो बढ्दै जाँदा पनि स्थानीय स्तरमा न्यानो वितरणको कुनै बन्दोबस्त नहुँदा गरिब नागरिकहरू परालकै सहारामा छन्। चिसो अत्यधिक बढे पनि स्थानीय तह र प्रदेश सरकारबाट राहतको बन्दोबस्त नभएको सर्वसाधारणको गुनासो छ। लुम्बिनी प्रदेशको तरार्ईका जिल्लामा माघ लागेदेखि घाम देखिएको छैन। पानीजस्तै निरन्तर शीतलहर चलेको छ। शीतलहरले चिसो बढेको छ। जनजीवन प्रभावित छ। सडकमा यातायातका साधन कम मात्रै गुडेका छन्। भैरहवास्थित गौतमबुद्ध विमानस्थलका अनुसार बुधबारको न्यूनतम तापक्रम १० डिग्री सेलसियसभन्दा तल छ। यो वर्ष न्यूनतम तापक्रम साढे ७ मा झरेको थियो। तापक्रममाथि नै भए पनि चिसोको अनुभव अत्यधिक छ। भैरहवा विमानस्थलबाट उड्ने हवाई उडान आंशिक रूपमा प्रभावित भएका छन्। बिहानी उडान अवरुद्ध हुँदै आएका छन्। चिसो बढेपछि स्थानीय तहहरूले चोकचोकमा दाउरा वितरण गर्न थालेका छन्। बुटवल उपमहानगर, तिलोत्तमा, सैनामैना, सिद्धार्थनगर नगरपालिकाले नागरिकहरूलाई चिसोबाट बच्न अपिल गरेका छन्। पश्चिम नवलपरासीको सरावल गाउँपालिकाले वडा कार्यालयमार्फत दाउरा वितरण गरेको छ। गाउँपालिका अध्यक्ष राधेश्याम चौधरीले आगो बाल्दा चिसोबाट केही राहत हुने भएकाले दाउरा वितरण गरिएको बताए। गरिब मार्न भगवान्ले यस्तो चिसो गरेका छन्। हाम्रो जीवन यस्तै छ। चिसो टार्नै छ। ज्यानले थामेसम्म बाँच्ने हो।पार्वतीदेवी दास, महोत्तरी घर भत्किन लागेको छ। छानोबाट शीत चुहिन्छ। सिरेटो सिधै घरभित्र छिर्छ। लगलग काम्दै समय बिताउनुपरिरहेको छ। रमानन्द ऋषिदेव, विराटनगर चिसो भएपछि आगो बालेर रात काट्छौं। जाडो छेक्ने कपडा छैन। मजदुरी गरेर परिवारका पाँच जनाको गुजारा चलाएका छौं।अमृता दर्जी, रूपन्देही शीतलहरबाट मृत्यु भए अरू विपद्कै बेलाजस्तो राहत रकम उपलब्ध गराउने व्यवस्था छ। तर, मेडिकल्ली प्रमाणित गर्नुपर्ने व्यवस्थापछि चार वर्षयता यस्तो विवरण आएको छैन। प्रदीपकुमार कोइराला, सहसचिव, गृह मन्त्रालय चिसोले विपन्न समुदायमासमस्या थपिएको छ। रुपन्देहीका सुकुम्बासी बस्तीमा बस्नेहरू चिसोले आजित भएका छन्। चिसो भएपछि आगो बालेर रात काट्छौं। ओढ्ने कपडा छैन, सीमाबगरकी अमृता दर्जीले भनिन्। उनको परिवारका ५ सदस्य सानो झुपडीमा बस्छन्। मजदुरी गरेर गुजारा चलाउने उनको परिवारमा जाडो छेक्ने कपडा छैनन्। चिकित्सकहरूले कोरोना संक्रमण बढिरहेका बेला चिसोले झन् समस्या निम्त्याउने चेतावनी दिएका छन्। लुम्बिनी प्रादेशिक अस्पतालका फिजिसियन डा नन्दु पाठकले कोरोना र चिसो दुवैबाट बच्नुको विकल्प नभएको बताए। कोरोना संक्रमित मात्रै नभई चिसोले वृद्ध, बालबालिकामा निमोनिया हुन सक्ने चेतावनी उनको छ। लुम्बिनी प्रदेशमा यो वर्ष मात्रै चिसोबाट बच्ने क्रममा आधा दर्जनको ज्यान गएको छ। सडकपेटीमा मृत्युवरण गर्नेको संख्या बढेको छ। रुपन्देही, नवलपरासी, दाङमा सडकपेटीमै आधा दर्जन बेवारिसे मृत्यु भएको छ। नेपालगन्जमा हिटर जलाएर सुत्ने क्रममा अक्सिजन अभाव भई चार जनाको ज्यान गएको थियो। चिकित्सकले भेन्टिलेसन भएको स्थानमा मात्रै हिटर उपयुक्त हुने तर चालू अवस्थामै राखेर सुत्न नहुने सुझाव दिएका छन्। बाक्लो हुस्सु र सिरेटोसँगै चलेको शीतलहरका कारण प्रदेश १, मधेस, लुम्बिनीलगायत तरार्ईको जनजीवन अत्यन्तै कष्टकर छ। कोरोना महामारी जारी रहेका बेला चिसो अत्यधिक बढ्दा जनजीवन नराम्ररी प्रभावित भएको हो। बढ्दो चिसोले जनजीवनलाई असर गरिरहेको जल तथा मौसम विज्ञान फिल्ड कार्यालय विराटनगरका प्रमुख विकास देउजाले बताए। उनका अनुसार बुधबार विराटनगरको न्यूनतम तापक्रम ९४ डिग्री सेल्सियस मापन गरिएको छ। पश्चिमी वायुसँगै शीतलहर चल्दा चिसो अत्यधिक बढ्यो, देउजाले भने, मौसममा सुधार हुन अझै १ साता समय लाग्ने अनुमान छ। मौसम चिसिएर तापक्रममा गिरावट आउने क्रम जारी रहेकाले ज्यान बचाउने उपायको खोजी सर्वसाधारणका लागि उत्तम विकल्प हुने उनको भनाइ छ। धनुषाको लक्ष्मीनियाँँमा पराल बालेर ताप्दै स्थानीयवासी। तस्बिर : मनिका झा विराटनगरका स्थानीय अगुवा मनोज खड्काले सर्वसाधारणलाई चिसोले पिरोल्दा पनि सरकार बेखबर हुनु दुर्भाग्यपूर्ण भएको बताए। ज्यान जोगाउनै मुस्किल भइरहँदा सरकार कता छ भन्ने टुंगो छैन, उनले भने, गरिब र विपन्नमाथि कहिल्यै पनि राज्यको नजर पुग्न सकेन। उनीहरूको चित्कार सुनिदिने कोही भएन। विभिन्न नाम दिँदै सामाजिक अभियान लिएर हिँड्ने संघसंस्था पनि यतिबेला चुपचाप एवं गुम्नाम बनेको खड्काले बताए। प्रदेश १ का ट्राफिक प्रहरी प्रमुख एसपी वासुदेव खतिवडाले हुस्सुका कारण दुर्घटनाको जोखिम बढेकाले सावधानी अपनाएर सवारीसाधन सञ्चालन गर्न चालकलाई आग्रह गरिएको जानकारी दिए। भिजिबिलिटी कम भएर नजिकैको दृश्य पनि नदेखिने हुँदा दुर्घटनाको जोखिम बढेको उनको भनाइ छ। हुस्सुका कारण विराटनगर विमानस्थलमा उडान पनि प्रभावित भइरहेको छ। विराटनगर१६ का वडाध्यक्ष मनोज सुब्बाले चिसोबाट प्रभावित बनेकालाई साधारण कपडा बाँड्नेबाहेक थप केही गर्न नसकिएको बताए। धेरै सर्वसाधारण एकै पटक समस्यामा परेका कारण वडा एक्लैले सहयोग गर्न नसकिरहेको सुब्बाको भनाइ छ। मोरङका प्रमुख जिल्ला अधिकारी काशीराज दाहालले चिसोका कारण सर्वसाधारणलाई समस्या हुन थालेको बताए। विभिन्न संघसंस्था र स्थानीय तहसँग समन्वय गरेर चिसोपीडितको खोजी गर्दै दाउरा, न्यानो कपडा र आवश्यक राहत सामग्री उपलब्ध गराउन थालिएको दाहालले बताए। न्यानो कपडाको जोहो गर्दै सरकार शीतलहरले तराईका नागरिक कठ्यांग्रिएका बेला सरकार भने न्यानो कपडा वितरणको तयारी मात्रै देखिएको छ। तीनै तहको समन्वयमा केही रकम छुट्याएर कम्बलललगायत कपडा वितरणको तयारी रहेको गृह मन्त्रालयका कर्मचारी बताउँछन्। संघीय सरकारले निर्णय गरेर शीतलहरपीडितलाई राहतलगायतका व्यवस्थापन गर्ने जिम्मेवारी प्रमुख जिल्ला अधिकारीको नेतृत्वमा रहेको जिल्ला विपद् व्यवस्थापन समितिलाई दिएको छ, विपद् व्यवस्थापन महाशाखा प्रमुख प्रदीपकुमार कोइरालाले भने। प्रदेश सरकारले केही रकम स्थानीय तहलाई दिने, स्थानीय तहले केही रकम छुट्याएर न्यानो कपडा किनेर वितरण गर्ने काम भइरहेको कोइरालाको भनाइ छ। शीतलहरबाट मृत्यु भए अरू विपद्कै बेलाजस्तो राहत रकम उपलब्ध गराउने व्यवस्था सरकारले गरेको छ। तर, शीतलहरबाटै मृत्यु भएको प्रमाणित चिकित्सकले गरेको हुनुपर्ने सहसचिव कोइरालाले बताए। उनका अनुसार शीतलहरबाट मृत्यु भएको विवरण चार वर्षयता प्राप्त भएको छैन। मेडिकल्ली प्रमाणित गर्नुपर्ने व्यवस्था भएपछि यो डाटा आएको छैन, उनले भने, चिसोका कारणले मृत्यु होला। तर, शीतलहरबाट मृत्यु भएको भन्ने आएको छैन। शीतलहर बढ्दै गएकाले तराईका जिल्लाको चोकचोकमा दाउरा वितरण व्यवस्था गरिएको उनको भनाइ छ। जिल्ला वन कार्यालयमार्फत चोकचोकमा दाउरा व्यवस्थापन गर्ने निर्देशन दिएको उनले बताए। प्रत्येक जिल्लाको विपद् व्यवस्थापन कोषमा कम्तीमा ७ लाख रकम हुनुपर्ने व्यवस्था पनि सरकारले गरेको छ। ७ लाखबाट रकम घटे तत्काल मन्त्रालयमा जानकारी गराएपछि उपलब्ध गराउने व्यवस्था गरिएको छ। विपद् पूर्वतयारी तथा प्रतिकार्य शाखा प्रमुख खुमानन्द आचार्यले शीतलहरबाट नागरिकलाई जोगाउन सतर्क रहन निर्देशन दिइएको बताए। उनका अनुसार मन्त्रिपरिषद्बाटै सचेतना, राहत लगायतका विषयमा निर्णय गरेर जिल्ला जिल्लामा परिपत्र गरिएको छ। कपडा ओढाएको बाख्रा डोर्याउँदै एक महिला। तस्बिर : किशोर बुढाथोकी"
निजी क्षेत्रको हितविपरीत जाँदैनौं : अर्थमन्त्री,"काठमाडौं : अर्थमन्त्री जनार्दन शर्माले निजी क्षेत्रको हितविपरीत सरकारले व्यवहार नगर्ने बताएका छन्। त्यसो गरे देशकै हितविपरीत हुने मन्त्री शर्माको भनाइ छ। निजी क्षेत्रको सुझाव र सल्लाहअनुसार नै सरकारले नीति अवलम्बन गर्छ, मन्त्रालयमा बुधबार निजी क्षेत्रका प्रतिनिधिसँगको छलफलमा मन्त्री शर्माले भने। मन्त्री शर्माले अर्थतन्त्र धराशायी हुन लागेको भनेर नियोजित रूपमा प्रचार भइरहेको भन्दै असन्तुष्टि जनाए। नयाँ परिस्थिति र प्रक्रियामा स्वाभाविक रूपमा संंक्रमणकालीन अवस्था छन्। यसमा केही सोच्ने अवस्था चाहिँ हो, उनले भने, तर, बिग्रेको, बर्बाद नै भएको भनेर आतंक फैलाउन खोजियो। यस्तो नियोजित प्रचारले देशलाई नै घाटा हुने उनले बताए। यसले आमसर्वसाधारण र व्यवसायीमा मनोवैज्ञानिक त्रास फैलिएको उनको भनाइ थियो। उनले मुलुकको विकासका लागि नीति ल्याउँदा विभिन्न अड्चन आउने गरेकोप्रति दुःखेसो पोखे। प्रतिस्थापन विधेयकमार्फत उद्योग प्रवद्र्धनका लागि गरिएको नीतिगत व्यवस्थाको विरोध भएकोमा उनले असन्तुष्टि जनाए। लगानी गरौँ र उद्योगलाई प्रोत्साहन गरौँ भन्दा कालो धन भनेर रोक्ने नियत गरियो। कालो धनलाई प्राथमिकता दिने उद्देश्य छैन। तर लगानी प्रवद्र्धन गर्ने हो, उनले भने, प्रवद्र्धन गरौँ भन्दा यहाँ प्रश्न उठ्छ। उनले अन्तर्राष्ट्रिय मापदण्ड र अभ्यासभन्दा तल मुलुकको अर्थतन्त्र नरहेको उल्लेख गरे। सात महिनाको खर्च धान्न सक्ने मौज्दात रहेको र दुई महिनाभित्रै त्यसमा थप सुधार गर्ने गरी मन्त्रालयले तयारी गरेको उनले बताए। प्रधानमन्त्री तथा मन्त्रिपरिषद् कार्यालयका राज्यमन्त्री उमेश श्रेष्ठले निजी क्षेत्र र सरकार हातेमालो गरेर अघि बढे १० वर्षमा मुलुकको कायापलट हुने बताए। रेमिट्यान्सले देश विकास नहुने भएकाले उद्योग व्यवसाय नै आवश्यक रहेको राज्यमन्त्री श्रेष्ठको भनाइ थियो। छलफलमा होटल, बैंंकिङ, हस्तकला उत्पादनलगायत विभिन्न क्षेत्रका प्रतिनिधिको उपस्थिति थियो। उनीहरूले अर्थमन्त्री शर्मालाई उद्योग व्यवसायका माग र सुझावबारे कुरा राखेका थिए। वैदेशिक ऋण लिन गाह्रो भइरहेको छ शेखर गोल्छा, अध्यक्ष, नेपाल उद्योग वाणिज्य महासंघ अर्थतन्त्र चिन्ताजनक अवस्थामा नपुगे पनि सूचकांकमा सरकार थप गम्भीर हुनुपर्छ। मुलुकको रेटिङ नहुँदा वैदेशिक ऋण लिन गाह्रो भइरहेको छ। कन्ट्री रेटिङको पहल गर्न जरुरी छ। कन्ट्री रेटिङ नुहँदा निजी क्षेत्रले विदेशी निजी बैंकहरूबाट कर्जा लिन सहज हुन सकेको छैन। वैदेशिक ऋण लिँदा सरकारले १५ बाट १० प्रतिशतमा कर झारे पनि त्यो व्यावहारिक देखिएको छैन। निजी वायुसेवालाई प्राथमिकता दिनुपर्छ क्याप्टेन रामेश्वर थापा, अध्यक्ष, नेपाल वायुसेवा सञ्चालक संघ निजी वायुसेवा क्षेत्रले मुलुकको अर्थतन्त्रमा ठूलो टेवा पुर्याएको छ। सरकारले यस क्षेत्रलाई प्राथमिकतामा राख्नुपर्छ। कतिपय अवस्थामा सरकारी वायुसेवाले चाहँदाचाहँदै पनि पुर्याउन नसकेको सेवा निजी क्षेत्रले पूरा गर्ने गरेको छ। नीतिगत व्यवस्था र सरकारी वायुसेवामा राजनीतीकरण भएका कारण सरकारले सञ्चालन गरेको वायुसेवा धराशायी भएको हो। अर्थतन्त्र विस्तारको नीति लिनुपर्छ विष्णु अग्रवाल, अध्यक्ष, नेपाल उद्योग परिसंघ तरलता अभाव कम गर्न बैंकिङ च्यानलबाट आउने रेमिट्यान्समा करिब दुई प्रतिशत प्रोत्साहन (इन्सेन्टिभ) दिन जरुरी छ। आयात निरुत्साहनको नीतिलाई पनि अन्त्य गरी अर्थतन्त्रलाई विस्तारको नीति लिनुपर्छ। यस्तै औद्योगीकरणको सवालमा क्षेत्रगत रूपमा रहेका उद्योगहरूको विकासका लागि छुट्टाछुट्टैे रणनीति बनाएर र त्यसलाई स्थायित्व दिन जरुरी छ। उद्योगी व्यवसायीको मनोबल खस्किने काम गर्न भएन। एउटा सरकारले दिएका स्वीकृतिहरूलाई अर्कोले बदनाम गर्न रोक्नुपर्यो। यसले उद्योगमा विदेशी लगानीका लागि निरुत्साहनको काम गर्छ। लगानीयोग्य पुँजी अभाव नै समस्या कमलेश अग्रवाल, वरिष्ठ उपाध्यक्ष, नेपाल चेम्बर अफ कमर्स अहिलेको अर्थतन्त्रको जल्दोबल्दो समस्या भनेको लगानीयोग्य पुँजीको अभाव हो। सरकारले खर्च गर्न नसक्दा बजेटरी खर्च फ्रिज हुने र बजारमा तरलता अभावको हुने स्थिति अन्त्य गर्न आग्रह गरेका छौ। एलसी खोल्दा शतप्रतिशत मार्जिनको व्यवस्थाले वस्तुको लजिस्टिक कष्ट बढेको हुँदा त्यसतर्फ पनि विचार गर्नुपर्छ। अर्थतन्त्र चलाउन वैदेशिक सहायताको विकल्प देखिएको छैन। रेमिट्यान्स बढाउन प्रोत्साहन गर्नुपर्छ अनिलकुमार उपाध्याय, अध्यक्ष, नेपाल बैंकर्स संघ रेमिट्यान्सलाई बैंकिङ च्यानलबाट ल्याउन जरुरी छ। यसका लागि सरकारको सहयोग चाहिन्छ। रेमिट्यान्स बढाउन प्रोत्साहनहरू दिन सकिन्छ कि भनेर सरकारले छलफल चलाउनुपर्छ। पुँजीगत बजेट समयानुकूल छिटो खर्च गर्नुपर्छ। एनआरएनए खातालाई व्यापक प्रचार गर्नेजस्ता काम गरेर पैसाको स्रोत बढाउनुपर्छ। अनुदानका कुरालाई उत्पादनसँग जोडेर लैजानुपर्छ। आयात नियन्त्रण गर्न जरुरी छ। पर्यटन क्षेत्रमा आर्थिक पुनरुत्थान नीति आवश्यक सिर्जना राणा, अध्यक्ष, होटल संघ नेपाल अन्तर्राष्ट्रिय पर्यटकमा ठूला होटलको अकुपेन्सी प्रायः शून्य छ। काठमाडौंं लिभिङ ल्याबले गरेको सर्वेक्षणका अनुसार कोरोना महामारीका कारण १७ प्रतिशत होटल बन्द भइसकेका छन्। यसर्थ पर्यटन तथा होटल क्षेत्रको लागि विशेष आर्थिक पुनरुत्थान नीति चाहिएको छ्र। आन्तरिक पर्यटनको विकास गर्न १० दिने पर्यटन काज बिदा छिटो कार्यान्वयन हुनुपर्छ। पर्यटन उद्योग तेस्रो लहरबाट तहसनहस हुने अवस्थामा पुगेको छ। २०७८।०७९ को बजेटले होटललाई उत्पादनमूलक उद्योग सरहको सुविधाहरू प्रदान गर्नेे व्यवस्था भएकोमा हालसम्म कार्यान्वयन हुन सकेको छैन। अति प्रभावित उद्योगको लागि केही बर्षसम्म कर छुट दिई लगानी र सञ्चालनमा भरथेग गर्नुपर्छ। हस्तकला उद्योगलाई प्रोत्साहन गर्नुपर्छ सनम शाक्य, नेपाल हस्तकला महासंघ हस्तकला सामग्री विदेशी मुद्रा आर्जनको प्रमुख माध्यमका रूपमा रहँदै आएका छन्। तर, पछिल्लो समय हस्तकला व्यवसाय नै धराशायी बन्दै गएको छ। सरकारको सहयोग नमिल्दा यो व्यवसाय संंकटमा परेको छ। सरकारले समयसमयमा हस्तकलाको प्रोत्साहन नीति ल्याउने गर्छ। तर कार्यान्वयन फितलो हुन्छ। सरकारी कार्यालयहरूमा हस्तकला सामग्रीको प्रयोग गर्ने भने पनि त्यो प्रभावकारी बन्न सकेको छैन। निर्यातमा सरकारले दिने भनेको अनुदान पनि पूर्ण रूपमा कार्यान्वयन हुन सकेको छैन।"
बरामद रकमको खुल्दैन स्रोत,"काठमाडौं : माघ ५ गते सप्तरीको राजविराज५ मा स्रोत नखुलेको ९ लाख ९० हजार रुपैयाँसहित राजेश चौधरी र दिलीप मण्डल पक्राउ परे। उनीहरू भारतबाट नेपालतर्फ फर्किने क्रममा चेकजाँच हुँदा सप्तरी जिल्ला प्रहरी कार्यालयको टोलीले उनीहरूलाई प्रक्राउ गर्यो। त्यस्तै, माघ ४ गते रौतहट बौधीमाई७ बाट ३ लाख ६८ हजार ६ सय रुपैयाँसहित भारत बिहारका १९ वर्षीय यसराज जयसवाल, ३ गते महोत्तरी मटिहानी८ बाट ३० लाख रुपैयाँसहित मटिहानी३ का २३ वर्षीय सहाउदिन राइन, कात्तिक ३ गते राति भक्तपुर लोकन्थलीबाट ८० लाख रुपैयाँसहित चित्रबहादुर पुन, बाग्लुङ गल्कोट घर भई हाल कोटेश्वर बस्ने पुनलाई बा ४९ प ८५६५ नम्बरको स्कुटर र ३० लाख रुपैयाँसहित प्रहरीले नियन्त्रणमा लिएको थियो। यस्तै, असोज १५ मा भारतबाट लुकाइछिपाइ नेपालतर्फ ल्याउँदै गरेको १५ लाख ५० हजार रुपैयाँसहित तीन जना प्रक्राउ परे। प्रक्राउ पर्नेमा बिक्रम पटेल, मुकेश पटेल, बलिराम पटेल छन्। स्रोत नखुलेका रकम बरामद गरिएका यी केही उदाहरण मात्रै हुन्। पछिल्लो समय प्रहरीले ठूलो संख्यामा स्रोत नखुलेका रकम बरामद गर्दै आएको छ। भारतसँग सीमा जोडिएका जिल्ला तथा नाकाहरूमा धेरै जसो स्रोत नखुलेका रकम बरामद हुने गरेको प्रहरीको तथ्यांकले देखाउँछ। उपत्यका भित्र पनि यस्ता रकम प्रशस्तै भेटिन थालेका छन्। प्रहरी प्रधान कार्यालयको तथ्यांकअनुसार आव २०७४७५चालू आवको भदौ २९ गतेसम्म ३० करोड ९० लाख ३६ हजार ३४३ रुपैयाँ बरामद गरेको छ। महानगरीय प्रहरी परिसर काठमाडौंले मात्रै २०७७ मंसिरदेखि २०७८ कात्तिकसम्म ५ करोड ५६ लाख ७३ हजार रुपैयाँ स्रोत नखुलेको रकम बरामद गरेको छ भने १७ जनालाई प्रक्राउ गरेको छ। प्रहरीले देशका विभिन्न स्थानबाट बरामद गरेका उक्त रकम सम्पत्ति शुद्धीकरण अनुसन्धान विभागमा दाखिला गरेको रकम हो। प्रहरीले उपलब्ध गराएको तथ्यांकअनुसार आव २०७४०७५ मा ५ करोड ८२ लाख ८५ हजार ६७९, २०७५७६ मा १० करोड ८६ लाख २ हजार ९९४, २०७६७७ मा ५ करोड ७६ लाख ५९ हजार ९१०, २०७७७८ मा ६ करोड ३६ लाख ३५ हजार ७६० र चालू आवको भदौं २९ गतेसम्म २ करोड ८ लाख ५२ हजार रुपैयाँ बरामद गरेको छ। बरामद भएको रकम कहाँबाट आउछ ? सम्पत्ति शुद्धीकरण अनुसन्धान विभागका एक अनुसन्धान अधिकृतका अनुसार एकथरीले यस्ता रकम आपराधिक कर्म तथा गैरकानुनी कार्यबाट आर्जन गरेका हुन्छन्। तर, विभिन्न ठाउँमा लगानी गरेर वैध बनाएका हुन्छन्। त्यस्तै, अर्कोथरीले अपराध नगरे पनि रकमको स्रोत खुलाउन नसकेमा पनि यस्तो रकम बरामद हुने गर्छ। हामो भारतसँग खुला सिमाना भएकोले सिमानामा हुने व्यापार व्यवसायबाट आएको सम्पत्तिको स्रोत खुलाउन नसक्ने अवस्था छ, उनले भने, सिमानामा रहेको भारतीय बजारमा नेपाली पैसा कारोबार हुन्छ भने नेपाली बजारमा भारतीय पैसा कारोबार हुन्छ। यता उता भएका पैसाहरू आआफ्नो देशमा ल्याउँदा पनि प्रायः स्रोत खुलेको देखिँदैन। यस्तो रकम भन्सारमा जाने गर्छ। बरामद रकम कहाँ जान्छ ? प्रहरीले बरामद गरेको स्रोत नखुलेका रकम सरकारको धरौटी खातामा जम्मा हुन्छ। राजस्व छली र हुण्डी कारोबारको रकम छ भने राजस्व अनुसन्धान विभागमा जान्छ। क्रस बोर्डरमा बरामद रकम हो भने भन्सारमा जान्छ। यस्तै, स्रोत नखुलेका रकम देखिए सम्पत्ति शुद्धीकरणमा जान्छ। अनुसन्धान अधिकृतका अनुसार प्रहरीले प्रक्राउ गरेका व्यक्तिविरुद्ध सम्पत्ति शुद्धीकरण अनुसन्धान विभागले उक्त रकमको स्रोतको खोजी गर्छ। उनले भने, उक्त रकम कानुनसम्मत देखिए फिर्ता हुन्छ। बरामद रकम गैरकानुनी ठहरेको अवस्थामा विभागले अदालतमा मुद्दा अगाडि बढाउछ। स्रोत नखुलेका प्रमाण जुटाउने काम पनि विभागकै हो। नेपाल प्रहरी प्रवक्ता डीआईजी विष्णुकुमार केसीका अनुसार कानुनसम्मत गरेका कामबाट प्राप्त रकमको स्रोत खुलेको हुन्छ। यस्तो रकम प्रहरीले बरामद गर्न मिल्दैन। कानुनअनुसार सम्पत्ति आर्जन गर्ने अधिकार नेपाली नागरिकलाई छ। मानिसले जति पैसा कमाउँछ, ओसारपसार गर्छ त्यसको आधिकारिक स्रोत खुलेकै हुनुपर्छ, केसीले भने, सरकारले तोकेको मापदण्ड मिचेर भइरहेको कारोबारबाट बरामद भएको रकम गैरकानुनी ठहर्छ। आफ्नो हरेक काम तथा व्यापार व्यवसायलाई कानुनसम्मत बनाउन अनुरोध छ। प्रहरीले विशेष सूचना तथा शंकाका आधारमा यस्तो रकम बरामद हुने गरेको केसीले बताए। उनले भने, कानुनी रूपमा वैध रकम छ भने जति पैसा बोक्न पनि समस्या छैन। प्रहरीले अनुसन्धान गर्दा आधिकारिक स्रोत बताउन जरुरी छ। प्रहरीले बरामद गरेको स्रोत नखुलेका रकम राजस्वमा जाने गर्छ।"
धनुषामा युवतीको शव फेला,जनकपुरधाम : धनुषामा एक युवतीको विभत्स हत्या गरिएको अवस्थामा शव फेला परेको छ । जिल्लाको धनुषाधाम नगरपालिका ६ मालटोलस्थित पूर्वपश्चिम लोकमार्गदेखि २ किलोमिटर दक्षिणतर्फ आँपको बगैचामा अन्दाजी २५ वर्षीया युवतीको शव फेला परेको धनुषा प्रहरीले जनाएको छ । बुधबार साँझ टाउको फुटेको र रगतले लतपतिएको अवस्थामा युवतीको शव शव फेला परेको जिल्ला प्रहरी कार्यालय धनुषाका प्रहरी प्रवक्ता प्रहरी नायव उपरीक्षक दिपक रायले जानकारी दिए । युवतीको परिचय भने खुल्न नसकेपनि मधेशी मुलको युवती हुनसक्ने प्रहरी नायव उपरीक्षक रायले आशंका व्यक्त गरेका छन् । युवतीले रातो रंगको सुइटर र निलो रंगको कुर्ता सुरुवाल लगाएकी छन् । घटनासम्बन्धमा थप अनुसन्धान भइरहेको जिल्ला प्रहरी कार्यालय धनुषाले जनाएको छ । युवतीको करणी गरी हत्या गरेको हुन सक्ने प्रहरीको प्रारम्भिक अनुसन्धानको आशंका छ।
नीति कथा : असल साथी,"बेन्ज नाम गरेका एक समय एउटा अखबार निकाल्थे। यही क्रममा एक पटक उनी गहिरो आर्थिक संकटमा परे। त्यही समय उनी थुप्रै साथीलाई गुहार्न पुगे । छरछिमेक र आफन्तसँग पनि भेटमा निस्किए । उनलाई एकजना मित्रको याद आयो। उनी मित्रसित मद्दत लिनका लागि उनकै घरमा गए। सबै कुराकानी सुनिसकेपछि मित्रले उनलाई २० डलर दिएर मद्दत गरे। केही वर्षपछि बेन्जको आर्थिक स्थितिमा सुधार आयो। उनले आफूलाई अप्ठ्यारो पर्दा आफूलाई एकै वचनमा मद्दत गर्ने साथीलाई सम्झिए। २० डलर फिर्ता गर्ने मनसायले उनी साथीकहाँ पुगे। उनले सहयोग गरेवापत भनेर ती साथीका लागि उपहार पनि लिएर गएका थिए । तर ती साथीले रकम नै लिन इन्कार गरे। उनी छक्क परे। ती साथीले भने, त्यो रकम त मैले तिमीलाई मद्दतका लागि दिएको थिएँ। कसरी फिर्ता लिन सक्छु ? बेन्जले जवाफ दिए, तिमी ठिक भनिरहेका छौ। तर जब म रकम फिर्ता गर्ने स्थितिमा हुन्छु तब किन तिम्रो ऋणी बनिरहुँ ? बेन्ज साथीलाई यो वा त्यो उदाहरण भन्दै बुझाउन थाले । दुईबीच केहीबेर बहस चलिरह्यो। दुवै जना मिलेर बहसलाई टुंग्याउने उपाय निकाले। उपाय के निकालियो भने उक्त २० डलर बेन्जले आफ्नै साथमा राख्ने र यदि कुनै व्यक्तिलाई सहयोग गर्नुपर्ने अवस्था आए उसलाई दिने। नैतिक शिक्षा :अप्ठ्यारोमा असल साथी नै काम लाग्छ। असल साथीले नै त्यो गुन सम्झन्छ र मागेको रकम फिर्ता पनि गर्छ। असल साथीले नै हो, गरेको गुन फिर्ता लिनुपर्छ भन्ने मनसाय पनि राख्दैन। र सही साथीले नै त्यस्तो रकम पुनः अर्को अप्ठ्यारोमा पर्नेलाई सहयोग गर्छु भन्ने बुझाइ बनाउँछ। नीति कथा : लुकेको गुण नीति कथा : प्रशंसासँगै आलोचना नीति कथा : हिम्मतले जितिन्छ नीति कथा : घमण्डको पर्दा नीति कथा : भ्रम र वास्तविकता नीति कथा : विश्वास नीति कथा : दोष दिनुको फल नीति कथा : कामअघि सोच नीति कथा : दिनु तर नसकिनु"
स्याङ्जामा ७६ करोड १२ लाखको सुन्तला उत्पादन,"स्याङ्जा : सुन्तला उत्पादनमा प्रतिकुल रहेको स्याङ्जामा यसवर्ष ७६ करोड १२ लाख रुपैयाँ बराबरको सुन्तला उत्पादन भएको छ। गत वर्षको तुलनामा यसवर्ष ३ करोड २२ लाख ४० हजार कम मूल्य बराबरको उत्पादन भएको हो। गत वर्षको तुलनामा यस वर्ष स्याङ्जामा सुन्तला प्रति हेक्टर ५ प्रतिशत कम मेट्रिक टन उत्पादकत्व दर रहेको कृषि ज्ञान केन्द्र स्याङ्जाका प्रमुख बिनोद हमालले जानकारी दिए। उनका अनुसार,गत वर्ष प्रति हेक्टर १५ दशमलब २ टन उत्पादकत्व दर थियो भने, यसवर्ष प्रतिहेक्टर १० दशमलब ३ मेट्रिक टन छ। जिल्लामा झण्डै २ हजार हेक्टरमा सुन्तला खेती हुन्छ। स्याङ्जाको हावापानी सुन्तला खेतीका लागि उपयुक्त छ। गत वर्षभन्दा यसवर्ष झण्डै ३ सय हेक्टर सुन्तला खेती क्षेत्र विस्तार भएको बताइएको छ। तीमध्ये १ हजार ४ सय हेक्टरमा मात्र सुन्तला उत्पादन लिन सकिन्छ भने बाँकी झण्डै ६ सय हेक्टरमा सुन्तलाले फल दिएका छैनन्। गत वर्ष १७ हजार ६ सय ३२ मेट्रिक टन सुन्तला उत्पादन भएकोमा यसवर्ष १३ हजार ८ सय ४० छ। यसवर्ष अत्याधिक वर्षा र औंसा किराको प्रकोप देखिएकाले गत वर्षभन्दा झण्डै ३ हजार ८ सय टन सुन्तला कम फले। उत्पादकत्व दर घटे पनि सुन्तलाको बजार र मूल्य उच्च रह्यो। कृषि ज्ञान केन्द्रका अनुसार गत वर्ष प्रति किलो ४५ देखि ७५ रुपैयाँमा बेचेका किसानले यसवर्ष ५० देखि ८० रुपैयाँ प्रति किलोमा सुन्तला बगैचाबाट बिक्री गरेका छन्। यहाँ उत्पादित सुन्तलामध्ये किसानले २५ प्रतिशत आफैं उपभोग गर्दछन् भने ७५ प्रतिशत सुन्तला बिक्री वितरण गर्छन्। उत्पादित सुन्तलामध्ये ३ हजार ४ सय ६० टन अर्थात १९ करोड ३ लाखका सुन्तला आफैले खान तथा इष्टमित्रका लागि उपहारका लागि दिइन्छ। यहाँ सयौं परिवार सुन्तला व्यवसायमा रमेका छन्। उनीहरुले बर्सेनि सुन्तलाबाटै लाखौं रुपैयाँ आम्दानी गर्छन्। त्यसपछि १० हजार ३ सय ८० मेट्रिक टन अर्थात ७५ प्रतिशत सुन्तला बिक्री गर्छन्। जसबाट ५७ करोड ९ लाख आम्दानी हुनेछ। झण्डै २० प्रतिशत सुन्तला स्थानीय बजारमा खपत हुन्छ भने ८० प्रतिशत सुन्तला जिल्ला बाहिर निर्यात गरिन्छन्। नारायणघाट, बुटवल, पोखरा, र काठमाडौं सुन्तलाका मुख्य बजार हुन । अझै पनि ५ प्रतिशत सुन्तला टिप्न बाँकी छन्। जिल्लाभरका १२ हजार धरधुरी सुन्तला किसानका ३ हजारभन्दा बढी साना ठूला सुन्तलाका बगैचा छन्। स्याङ्जाका ६७ वडा बाहेक जिल्लाभर सुन्तला खेती राम्रो हुन्छ। सुन्तलाका लागि उपयुक्त भूगोल भएकाले प्रधानमन्त्री सुन्तला सुपरजोन कार्यक्रम समेत यहाँ संचालनमा छ। पुतलीबजार, भीरकोट, वालिङ् नगरपालिका र अर्जुन गाँउपालिकाका १७ वटा वडालाई समेटेर सुन्तला सुपरजोन परियोजना कार्यान्वयनमा छ। कार्यक्रम संचालनपछि सहकारी, समूह र निजी फार्म दर्ता गरी सुन्तला खेती गर्न किसानको संख्या बढेको सुपरजोन कार्यालय प्रमुख माधव लम्सालको भनाई छ। पुतलीबजार, वालिङ, भीरकोट र गल्याङ नगरपालिका सहित फेदीखोला, बिरुवा, अर्जुनचौपारी, आँधीखोला र हरिनास गाउँपालिकाका सुन्तला उत्पादनका पकेट क्षेत्र हुन । चापाकोट नगरपालिका बाहेक जिल्लाका सबै पालिकामा सुन्तलाको उत्पादन राम्रो छ। कात्तिकको अन्तिमसातादेखि खान थालेको सुन्तला फागुनको पहिलोसातासम्म रहन्छ। सुन्तला बिरुवा रोपेको ५ देखि ७ बर्षभित्रमा फल दिने हुदाँ सुन्तला खेतीप्रति किसानको आकर्षण बढ्दो छ। त्यसमा पनि सुपरजोन र ज्ञान केन्द्रको पनि सहयोग जारी छ।"
ट्रक चालकको कान काटेर दुई युवा फरार,"विराटनगर : मोरङको सुन्दरहरैँचा नगरपालिका१२ विराट चोकमा बुधबार राती एकजना ट्रक चालकको कान अपरिचित युवाहरुले काटिदिएका छन् । मोरङ प्रहरीका प्रवक्ता डीएसपी मञ्जील मुकारुङले पहिचान नखुलेका दुई जना युवाले प्रदेश १००१ ख ८१८९ नम्बरको ट्रकका चालक मोरङको उर्लाबारी नगरपालिका७ का ५२ वर्षीय वोधविक्रम मुखियाको देव्रे कान काटिदिएको बताए । उनका अनुसार मुखिया सिमेन्ट लोड गरिएको ट्रक लिएर मोरङको बूढीगंगाबाट रंगेलीतर्फ जाँदै थिए । विराट चोकमा पुगेपछि राती ११:२५ बजेतिर ट्रक पार्किङ गरेर उनी खाना खान नजिकैको पोखरेल होटलमा छिरेको प्रहरीले जनाएको छ । खाना खाइसकेपछि होटलअगाडि बालेको आगो तापिरहेका बेला आइपुगेका दुईजना युवाले धारिलो हतियारले देव्रे कान काटेर छिनाइदिएको जानकारी डीएसपी मुकारुङले दिए । उनका अनुसार कान काट्न कुन हतियार प्रयोग गरिएको थियो भन्ने बारेमा पनि खुलेको छैन । खाना खाएर होटलअगाडि आगो तापिरहेका ट्रक चालकको कान अपरिचित युवाल काटेर छिनाइदिएका छन्,' मुकारुङले भने, काटिएको ठाउँमा गहिरो चोट लागेकाले अत्याधिक रक्तश्राव भएको छ । अवस्था गम्भीर रहेका ट्रक चालकलाई उपचारका लागि विराटनगरको नोबेल शिक्षण अस्पतालमा भर्ना गरिएको उनले बताए । अस्पताललाई उद्रित गर्दै प्रहरीले दिएको जानकारी अनुसार गम्भीर अवस्थाका घाइतेको आइसीयूमा उपचार भइरहेको छ । घाइते अवस्थाका उनी सामान्य मात्रै बोल्न सक्छन् । प्रहरीका अनुसार होटलनजिकै बसिरहेका युवाले एक्कासी आएर निहुँ खोज्दै आफ्नो कान काटिदिएको उनले बताएका छन् । घटनामा संलग्नको पहिचान खुल्न नसकेको र फरार रहेका कारण खोजी तीव्र पारिएको जानकारी मुकारुङले दिए ।"
कर्मचारीमा कोरोना देखिएपछि डडेल्धुरा प्रशासनको सेवा बन्द,"डडेल्धरा : जिल्ला प्रशासन कार्यालय डडेलधुराका कर्मचारीमा कोरोना भाइरस संक्रमण देखिएपछि दैनिक सुचारु हुने सेवा बन्द गरिएका छन् । राहादानी, नागरिकता वितरणलगायतका नियमित सेवाहरु स्थगित गरिएको जिल्ला प्रशासन कार्यालय डडेल्धुरा जनाएको छ। कार्यालयले सूचना जारी गर्दै अत्यावश्यकबाहेक सेवा बन्द गरिएको जानकारी दिएको छ। डडेल्धुराका प्रमुख जिल्ला अधिकारी मोहनराज जोशीले एक सूचनामार्फत् कार्यालयका कर्मचारीमा कोरोना देखिएपछि अत्यावश्यक बाहेकका सेवाहरु स्थगित गरिएको जानकारी दिएका छन् । नागरिकता, नागरिकता प्रतिलिपि, संघसंस्था, नावालक परिचय पत्र, राष्ट्रिय परिचयपत्र र राहदानी सम्बन्धी फाँट तर्फको सम्पुर्ण सेवा अर्को सूचना जारी नभएसम्मका लागि शुक्रबारदेखि लागू हुनेगरी बन्द गरिएको सीडीओ जोशीले जानकारी दिए। शान्ति सुरक्षा र मुद्दासम्बन्धी अत्यावश्यक सेवाहरु नियमित रहने समेत उक्त सूचनामार्फत जानकारी दिएका छन् ।"
टियुका सबै परीक्षा स्थगित,"काठमाडौं: त्रिभुवन विश्वविद्यालय (टियु) अन्तर्गतका सबै परीक्षाहरु हाललाई स्थगित गरिएको छ। त्रिभुवन विश्वविद्यालयको परीक्षा नियन्त्रण कार्यालयले एक सूचना जारी गर्दै माघ ९ गतेदेखि तोकिएका सबै परीक्षाहरु स्थगित गरेको जनाएको छ। 'त्रिभुवन विश्वविद्यालयअन्तर्गत हालः सञ्चालन भइरहेका अधिकांश परीक्षाहरु सम्पन्न भइसकेका, केही परीक्षा सम्पन्न हुने क्रममा र सञ्चालनको पूर्व तयारी अवस्थामा रहेको र विश्वव्यापीरुपमा फैलिएको ओमिक्रोन भेरियन्टको तीव्र संक्रमणका कारण उपत्यका र बाहिरका अधिकांश परीक्षा केन्द्रमा परीक्षासँग सम्बन्धित विद्यार्थी, कर्मचारी एवं प्रध्यापकसमेत संक्रमित भएका कारण त्रिवि केन्द्रीय परीक्षा सञ्चालक समितिको आज बसेको बैठकबाट हालः त्रिविद्वारा सञ्चालित वार्षिक तथा सेमेस्टर प्रणालीका सम्पूर्ण परीक्षाहरु मिति २०७८ माघ ९ गतेदेखि अर्को सूचना प्रकाशित नभएसम्का लागि स्थगित गर्ने निर्णय भएको व्यहोरा सम्बन्धित सबैको जानकारी लागि यो सूचना प्रकाशित गरिएको छ,' टियुद्वारा जारी विज्ञप्तिमा भनिएको छ। प्रधानमन्त्री शेरबहादुर देउवाले मुख्यसचिव शंकरदास वैरागीलाई विश्वविद्यालयको परीक्षामा स्वास्थ्य प्रोटोकल अपनाएको छ, छैन हेर्नु भनी निर्देशन दिएका थिए।"
बुद्ध एयरको विमानमा बेहोस भएकी जानुका डिस्चार्ज,"नेपालगन्ज : बुद्ध एयरको जहाज नेपालगन्ज विमानस्थलको आकाशमा ३५ मिनेट होल्ड हुँदा बेहोस भएकी महिला डिस्चार्ज भएकी छन् । भारतको दिल्लीबाट काठमाडौं आएकी ४७ वर्षीया जानुका थापा सो विमानबाट आफन्तलाई भेट्न सुर्खेत जाँदै थिइन्। विमान होल्ड भएपछि आत्तिएर थापा बेहोस भएकी थिइन् । जहाज अवतरण हुने वित्तिकै उनलाई एम्बुलेन्सबाट राँझास्थित सैनिक अस्पताल नेपालगन्जमा भर्ना गरिएको थियो । बुद्ध एयरको नेपालगन्ज व्यवस्थापक विनित शाहले अस्पताल लगेको एक घण्टाभित्रै होस आएपछि आफन्तको जिम्मा लगाएको अन्नपूर्णलाई जानकारी दिइन्। उनले भनिन्,' जहाज अवतरण हुनेवित्तिकै अस्पताल लगिएको थियो। होस आएपछि आफन्तको जिम्मा लगाइएको हो।' व्यवस्थापक शाहका अनुसार बिहीबार बिहान ७: ४४ बजे काठमाडौंबाट आएको जहाज ८: ४४ मा नेपालगन्ज विमानस्थलमा अवतरण गर्ने बेलामा वर्षा भएपछि ९ :१९ बजे ल्याण्ड गरिएको थियो। उनीसँगै विमानमा ६९ जना यात्रु सवार थिए। अन्य यात्रुको अवस्था सामान्य रहेको शाहले बताए । बुद्ध एयरको जहाज होल्ड हुँदा यात्रु बेहोस"
उच्च अदालत पाटनका १३ न्यायाधीशलाई कोरोना,काठमाडौं: उच्च अदालत पाटनका १३ न्यायाधीश कोरोना भाइरसबाट सङ्क्रमित भएका छन्। अदालतका रजिष्टार ठगेन्द्र कट्टेलका अनुसार ५७ कर्मचारीमा समेत कोरोना सङ्क्रमण पुष्टि भएको छ। त्यस्तै सर्वोच्च अदालतमा एक न्यायाधीश र ३९ कर्मचारी कोरोनाबाट सङ्क्रमित भएका छन्। सर्वोच्च अदालतका प्रवक्ता बाबुराम दाहालका अनुसार देशभरिका अदालतमा न्यायाधीश र कर्मचारीसहित १५० भन्दा बढीलाई कोरोना सङ्क्रमण भएको छ।
शुक्रबार रातिदेखि सवारीसाधनमा जोरविजोर लागू (आदेशसहित),"काठमाडौं: काठमाडौं उपत्यकामा सवारीसाधनमाथि जोरविजोर लागू भएको छ। काठमाडौं, ललितपुर र भक्तपुर जिल्लाका सिडिओहरुको संयुक्त बैठकले यस्तो निर्णय गरेको हो। ललितपुरका साहायक सिडिओ हरिप्रसाद पन्तले काठमाडौं उपत्यकामा सवारीसाधानमा जोरविजोर लागू भएको बताए। उनले उपत्यकाका तीनवटै जिल्लाले आजै छुट्टाछुट्टै आदेश जारी गर्देसमेत बताए। 'कोरोना संक्रमण जोखिमलाई मध्यनजर गर्दै तीन जिल्लाका सिडिओहरुको संयुक्त बैठकले सवारीसाधनमा जोरविजोर लागू गर्ने निर्णय गरेको छ,' पन्तले अन्नपूर्णसँग भने। उनले शुक्रबार राति १२ बजेदेखि जोरविजोर लागू हुने बताए। काठमाडौं जिल्ला प्रशासन कार्यालयले जारी गरेको आदेश हेर्नुस्:"
मोरङमा कुलोको पानीभित्र पुरुष मृत फेला,विराटनगर : मोरङको मिक्लाजुङमा पानी बगिरहेको कुलोभित्र एक पुरुष मृत फेला परेका छन्। प्रहरीका अनुसार मिक्लाजुङ गाउँपालिका७ भण्डारी चोकका ५२ वर्षीय मानबहादुर मगर कुलोको पानीभित्र मृत फेला परेका हुन्। मगरलाई कुलोमा डुबिरहेको देखेपछि आफन्तले बाहिर निकालेर घरमा लगेका थिए। घटनाको जानकारी पाएर प्रहरी घटनास्थलमा पुग्दा उनको मृत्यु भइसकेको थियो। शव पोस्टमार्टमका लागि उर्लाबारीको मंगलबारे अस्पतालमा राखेर घटनाको अनुसन्धान थालिएको प्रहरीले जनाएको छ। मादक पदार्थ सेवन (मापसे) गरेर कुलोमा लडेपछि बाहिर निस्कन नसक्दा पानीमा डुबेर मृत्यु भएको हुनसक्ने प्रहरीको आशंका छ।
परीक्षा हलमा मापदण्ड पालना भए नभएको अनुगमन गर्नू : प्रधानमन्त्री,"काठमाडौं : प्रधानमन्त्री शेरबहादुर देउवाले विश्वविद्यालयको परीक्षा सञ्चालन गर्दा मापदण्ड पालन भए, नभएको अनुगमन गर्न निर्देशन दिएका छन्। पूर्वनिर्धारित सेमेन्टर र वार्षिक परीक्षा सरकारले जारी गरेको स्वास्थ्य मापदण्ड पालनामा गरेर भए, नभएको अनुगमन गर्न र नभएको पाइए परीक्षा स्थगन गर्न देउवाले निर्देशन दिएका हुन्। बालुटार स्रोतका अनुसार प्रधानमन्त्री देउवाले मुख्यसचिव शंकरदास बैरागीमार्फत सबै जिल्ला प्रशासन कार्यालयलाई परीक्षामा स्वास्थ्य मापदण्ड पालना भएनभएको अनुगमन गर्न निर्देशन दिएका छन्। स्रोतले भन्यो, प्रधानमन्त्रीको निर्देशनपश्चात मुख्यसचिवले सबै जिल्ला प्रशासनलाई परीक्षा सञ्चालन गर्दा स्वास्थ्य मापदण्ड पालना भए नभएको अनुगमन गर्न निर्देशन दिनुभएको छ। यस अगाडि सरकारले विश्वविद्यालय शैक्षिक प्रतिष्ठानहरुको पूर्वनिर्धारित सेमेस्टर, वार्षिक परीक्षाका कार्यक्रमहरु जनस्वास्थ्य र सुरक्षाको मापदण्डहरु पूर्ण रुपमा पालना गर्न निर्देशन दिएको थियो। परीक्षा हलमा स्यानिटाइजर राख्नुपर्ने, माक्स अनिवार्य लगाउनुपर्ने, जेड आकारमा विद्यार्थीको बसाइ व्यवस्था गरी परीक्षा सञ्चालन गर्नुपर्ने सरकारले मापदण्ड तोकेको छ। बुधबार काठमाडौं उपत्यकामा कोरोना संक्रमित विद्यार्थीसँगै अन्य विद्यार्थीलाई राखिएको भन्दै विरोधले आन्दोलन गरेका थिए। अनुगमनको क्रममा सामाजिक दूरीलगायतका स्वास्थ्य मापदण्ड पालना नभएको पाइए सीसीएमसीको सिफारिसमा परीक्षा स्थगित गर्ने बताइएको छ।"
"बुद्ध एयरको विमानमा बेहोस भएकी जानुकाले भनिन् : हात बाउँडिएर चिसो भयो, अनि म बेहोस भएछु","नेपालगञ्ज : काठमाडौंबाट आउँदा मौसम एकदम सफा थियो । नेपालगन्जमा पुग्दा पूरै कुहिरोले ढाक्यो । विमान तलमाथि, तलमाथि गरिरहेको थियो । एक घण्टामा ल्याण्ड गर्नुपर्ने, गरेन । (बुद्ध एयरबाट काठमाडौंनेपालगन्ज उठान ५५ मिनेटको हुन्छ) । दुई घण्टा जति भएजस्तो लाग्यो । विमान परिचालिकाले मौसम खराब छ । अब १५ मिनेटमा पुग्छौं भनेर भनिरहेकी थिइन्। एक्कासी एकदमै गर्मी भयो । मैले ज्याकेट फुकाले । मफलर पनि उतारे । गर्मी हुँदा हुँदा मेरो त दुईवटै हात पनि बाउडिन लागे। हात नै चलेन । चिसो भयो हात । मैले बोलाए । मलाई यस्तो भयो, हेर्नुस् त भने । एयर होस्टेजहरु आए । भित्र डाक्टर पनि हुन्थ्यो। उहाँ आएर मेरो हात मुसार्नु भयो। मुसार्दा मुसार्दै मेरो हात त ठन्डा भएसकेछ । मैले भने मेरो हात ठण्डा भयो । छिटो मलाई यहाँबाट बाहिर निकाल्नुस् । निकै अप्ठ्यारो भयो । खुल्ला हावामा कतिखेर पाउँजस्तो भयो। म अब बाँच्दैन भने । तपाईँहरुको केही सुरक्षा छैन कि क्या हो ? भनेर म खुब चिल्लाएकी थिए । मलाई छिटो बाहिर लैजानुस् भने । म एक सेकेण्ड पनि बाँच्दैन, छिटो लानुस् भनिरहेँ । उहाँहरुले केही हुँदैन । केही हुँदैन । ल्याण्ड हुन लागिसक्यो । तपाई घबराहट नहुनुस् भनिरहे । विमानमा केहीजना आत्तिएका थिए । मेरो पछाडिका दुईजना नानीहरु मम्मी मम्मी भन्दै रुँदैथिए । कोही मुखामुख गरिरहेका थिए । कोही हाँस्दै थिए । मलाई त्यही बेला उल्टी भयो । लगत्तै जहाज ल्याण्ड भयो भनियो । त्यसपछि मलाई केही पनि थाहै छैन । म कहाँ आएँ ? कहाँ ल्यायो ? विमानमा चढ्नुअघि खाना पनि खाएकी थिइनँ। मैले धेरै हवाइ यात्रा गरेकी छु । यो पहिलो यात्रा पनि होइन । मलाई कुनै रोग पनि छैन । फिट एण्ड फाइन नै छु । खै के भयो मलाई थाहा छैन। अस्पतालमा सुगर देखिएको छ भनेर डाक्टरले भन्नु भएको छ । अहिले मेरो स्वास्थ्य अवस्था ठीक छ । सुर्खेत जाने तयारीमा छु । (जानुका थापासँग अन्नपूर्ण संवाददाता शंकरप्रसाद खनालले गरेको कुराकानी)"
काभ्रेभीरको सडकमा ठिङ्ग उभियो ट्रक,"जोमसोम : सडकमा गुड्दै गरेका सवारी साधन अनियन्त्रित भइ दुर्घटना हुँदा गुल्टिन्छन्, पल्टिन्छन् कि त सडक किनारामा ठोक्किने गर्छन्। तर राष्ट्रिय गौरवको ७६ किमी बेनीजोमसोम सडक अन्तर्गत काभ्रेभीरमा निर्माण सामाग्री बोकेको ट्रक आश्चार्य लाग्दो तरिकाले सडकमै ठिङ्ग ठडिन पुग्यो। बुधबार पोखराबाट सिमेन्ट लोड गरी मुस्ताङतर्फ जाँदै गरेको ग १ ख ८०८० नम्बरको मालबाहक ट्रक करिव दिउँसो २ बजे सडकमै ठडिएको हो। झन्डै २ सय बोरा सिमेन्ट बोकेर मुस्ताङ जाँदै गरेको ट्रकले सडकको दुरावस्थाका कारण उकालो तान्न सकेन। केही बेर भिरालो सतहमा ट्रक तल माथि भइरह्यो र ट्रकमा लोड गरिएको सिमेन्ट पछाडीको भागमा सर्यो। ट्रक पछाडिको भागमा बढी र अगाडिको भागमा कम वजन भएपछि ट्रक सडकमै ठडिन पुगेको बेनीजोमसोम सडकका सुपरभाइजर इन्द्रसिंह शेरचनले जानकारी दिए। उनका अनुसार ट्रक सडकमै ठडिएपछि चालकको होस उडेको थियो। काभ्रेभीरको जोखिमपूर्ण स्थानमा ट्रक ठडिए पनि डरलाग्दो दुर्घटना टरेको सुपरभाइजर शेरचनले बताए। ट्रक सडकमा ठडिएको दुई घण्टापछि शर्मा गजुरमुखी ब्रेकर उपकरको सहायताले ट्रकलाई डाउन गरी बाहिर निकाल्न सफल भएको उनले जनाए। साँघुरो र निर्माणधीन सडक भएकाले सडक जिक ज्याकको अवस्थामा छ। त्यहाँ कालिगण्डकी करिडोर अन्तर्गत शर्मा गजुरमुखी कन्ट्रक्सनले रक कटिङ गरेर सडक चौडा गर्दैछ। यसका कारण कतिपय स्थानमा सडकको ग्रेड सन्तुलित नहुँदा सवारी साधनलाई आवतजावतमा समस्या पर्ने गरेको छ।"
लोकसेवा आयोगका सबै परीक्षा स्थगित,काठमाडौं : लोकसेवा आयोगले सबै परीक्षा स्थगित गरेको छ। आयोगले माघ मसान्तसम्म निर्धारित सबै परीक्षा स्थगित गरेको लोक सेवा आयोगका प्रवक्ता तोयानारायण सुवेदीले अन्नपूर्णलाई जानकारी दिए। कर्मचारी र विद्यार्थीमा कोरोना देखिन थालेपछि आयोगले परीक्षा स्थगित गरेको हो। यसअघि बुधबार लोकसेवा आयोग बागमती प्रदेशले माघ ८ गतेदेखि संचालन हुने परीक्षा स्थगित गरेको थियो।
अनिवार्य मास्क प्रयोग गर्न ट्राफिक प्रहरीले थाल्यो स्टिकर अभियान,"काठमाडौं : ट्राफिक प्रहरीले सार्वजनिक सवारी साधनमा अनिवार्य मास्कको प्रयोग गर्न स्टिकर अभियान सुरु गरेको छ। काठमाडौं उपत्यकामा दैनिक संक्रमित बढेपछि ट्राफिक प्रहरीले मास्कको प्रयोग गर्न स्टिकर अभियान सुरु गरेको हो। ट्राफिक प्रहरी महाशाखाका प्रमुख बरिष्ठ उपरीक्षक उमेश राज जोशी, यातायात व्यवसायी तथा पदाधिकारी र अन्य प्रहरी अधिकृतहरुले सवारी साधनमा चढ्दा अनिवार्य मास्कको प्रयोग गरौं भन्ने सचेतनायुक्त स्टिकर टाँसेर अभियान सुरु भएको हो । मास्क नलगाएकालाई मास्क समेत वितरण गरिएको थियो।"
"अधिकांश स्थानमा वर्षा, भोलिदेखि मौसममा सुधार हुने","काठमाडौं: पश्चिमी वायुको प्रभावले देशको अधिकांश स्थानमा आंशिकदेखि सामान्य बदली रही केही हल्का वर्षा र हिमपात भइरेहको जल तथा मौसम विज्ञान विभागले जनाएको छ। उक्त प्रणालीको प्रभावले पहाडी भेगका थोरै स्थानमा हल्का वर्षा र उच्च पहाडी तथा हिमाली भूभागका केही स्थानमा हल्का हिमपातको सम्भावना रहेको विभागका वरिष्ठ मौसमविद् वरुणा पौडेलले बताए। 'सो मौसमी प्रणाली भोलिदेखि कमजोर हुँदै जाने भएकाले शुक्रबारबाट मौसममा सुधार हुनेछ,' उनले भने। भोलि देशभर आंशिकदेखि सामान्यतया बदली रही हरेक प्रदेशका केही स्थानमा हल्का वर्षा तथा देशका उच्च पहाडी तथा हिमाली भूभागका केही स्थानमा हल्का हिमपातको सम्भावना रहेको बताइएको छ। विभागले आगामी २४ घण्टाको लागि चेतावनी तथा परामर्श जारी गर्दै देशको पहाडी भूभागका केही स्थानमा हल्का वर्षाको साथै देशका उच्च पहाडी तथा हिमाली भूभागका केही स्थानमा हल्का हिमपातको सम्भावना रहेको छ।साथै देशभर चिसो अझै बढ्ने क्रममा रहेकाले यसबाट बच्न र त्यसको प्रभावबाट जोगिन आवश्यक सुरक्षा तथा सतर्कता अपनाउन अनुरोध गरिएको छ। मौसम पूर्वानुमान महाशाखाको पछिल्लो विवरण अनुसार आज काठमाडौँ उपत्यकाको न्यूनतम तापक्रम सात दशमलव ६ डिग्री र अधिकतम तापक्रम १८ दशमलव चार डिग्री सेल्सियस रहेको छ। त्यस्तै आज सबै भन्दा कम जुम्लाको न्यूनतम तापक्रम माइनस एक दशमलव चार डिग्री र सबै भन्दा धेरै दिपायलको अधिकतम तापक्रम २२ दशमलव दुई डिग्री सेल्सियस रहेको छ।"
सोलुखुम्बुमा किवी उत्पादन बढ्यो,"सोलुखुम्बु : सोलुखुम्बुमा अघिल्लो वर्षको तुलनामा यस वर्ष किवी उत्पादन ३ मेट्रिक्टन वृद्धि भएको छ। गत वर्ष ६५ मेट्रिक्टन किवी उत्पादन भएको जिल्लामा यस वर्ष बढेर ६८ मेट्रिकटन उत्पादन भएको कृषि ज्ञान केन्द्र सोलुखुम्बुले जनाएको छ। कार्यालयका सुचना अधिकारी कुलबहादुर राईका अनुसार गत वर्षको तुलनामा उत्पादन दिने बोटको संख्या बढेसँगै उत्पादनमा पनि वृद्धि भएको हो। अधिकारी राईले भने, जिल्लामा पछिल्लो समय किवी खेती गर्ने किसानहरु बढ्दै छन्, तर रोपेको २३ वर्षमा मात्रै उत्पादन दिन थाल्ने भएकाले उत्पादन क्षेत्र कम छ, केही वर्ष भित्रमा ती सबै बोटले फल दिन थालेपछि उत्पादनमा भारी वृद्धि हुने निश्चित छ। सोलुखुम्बुमा हाल ११५ हेक्टर क्षेत्रफलमा किवी खेती गरिदै आएको छ। जसमध्ये हाल ११ हेक्टर क्षेत्रफलमा लगाइएको किवीले उत्पादन दिन थालेको ज्ञान केन्द्रका तथ्यांक छ। अघिल्लो वर्ष १० हेक्टर क्षेत्रफलमा लगाइएको किवीले उत्पादन दिएको भए पनि यस वर्ष बढेर ११ मेट्रिक्टन उत्पादन भएको छ। तर उत्पादकत्व भने गत वर्षभन्दा केही घटेको केन्द्रका सुचना अधिकारी राईले बताए। गत वर्ष प्रतिहेक्टर ६५० मेट्रिक्टन उत्पादकत्व रहेकोमा यस वर्ष घटेर ६१८ मेट्रिक्टन पुग्यो, कतिपय पुराना बोटहरुले कम उत्पादन दिने भएकाले उत्पादकत्वमा केहि घिरावट आएको हो, उनले भने। जिल्लाको नेचाबेत्तघारी, नेचाबतासे, सल्यान, तिङला, गार्मा, साल्मे, सल्लेरी, तामाखानी, बेनी, फाप्लु, टाक्सिन्दु, नेले, काँगेल, मुक्ली, जुबु, देउसा, काँकु, बासा, खरिखोला, बुङ, छेस्काम, गुदेल, सोताङ, चौलाखर्क लगातका क्षेत्रमा किवी खेती हुने गरेको छ।"
ढुङ्गा र हँसिया प्रहार गरी श्रीमानको हत्या,रोल्पा : एक महिलाले आफ्नो श्रीमानको हत्या गरेकी छिन्। सुनछहरी गाउँपालिका६ फगाम झिरवाङकी ४१ वर्षीया मीना पुनले ४५ वर्षीय पति काले पुनको हँसिया र ढुङ्गा प्रहार गरी हत्या गरेको प्रहरीले जनाएको छ। मानसिक सन्तुलन ठीक नभएकी मीनाले पति काले गोठमा सुतिरहेको अवस्थामा एक्कासि हँसिया र ढुङ्गा प्रहार गरेको बताइएको छ। पत्नी मीनाले पति कालेको हत्या गरेको खबर पाएलगत्तै इलाका प्रहरी कार्यालय जेल्वाङको प्रहरी टोली घटनास्थल पुगी अभियुक्त मीनालाई नियन्त्रणमा लिएको थियो। घटनामा संलग्न मीनालाई जिल्ला अदालतमा म्याद थप गरी अनुसन्धान कार्य भइरहेको जिल्ला प्रहरी कार्यालयका सूचना अधिकारी कृष्ण रानाले जानकारी दिए। अभियुक्तलाई इलाका प्रहरी कार्यालय सुलिचौरको हिरासतमा राखिएको छ। रासस
"शीतलहरले कठ्यांग्रिदै नागरिक, न्यानो कपडा मात्रै वितरण गर्ने सरकारको तयारी","काठमाडौं : शीतलहरले तराईका नागरिक कठ्यांग्रिएका बेला सरकार भने न्यानो कपडा वितरणको तयारी मात्रै देखिएको छ। तीनै तहको समन्वयमा केही रकम छुट्याएर कम्बलललगायत कपडा वितरणको तयारी रहेको गृह मन्त्रालयका कर्मचारी बताउँछन्। संघीय सरकारले निर्णय गरेर शीतलहरपीडितलाई राहतलगायतका व्यवस्थापन गर्ने जिम्मेवारी प्रमुख जिल्ला अधिकारीको नेतृत्वमा रहेको जिल्ला विपद् व्यवस्थापन समितिलाई दिएको छ, विपद् व्यवस्थापन महाशाखा प्रमुख प्रदीपकुमार कोइरालाले भने। प्रदेश सरकारले केही रकम स्थानीय तहलाई दिने, स्थानीय तहले केही रकम छुट्याएर न्यानो कपडा किनेर वितरण गर्ने काम भइरहेको कोइरालाको भनाइ छ। शीतलहरबाट मृत्यु भए अरू विपद्कै बेलाजस्तो राहत रकम उपलब्ध गराउने व्यवस्था सरकारले गरेको छ। तर, शीतलहरबाटै मृत्यु भएको प्रमाणित चिकित्सकले गरेको हुनुपर्ने सहसचिव कोइरालाले बताए। उनका अनुसार शीतलहरबाट मृत्यु भएको विवरण चार वर्षयता प्राप्त भएको छैन। मेडिकल्ली प्रमाणित गर्नुपर्ने व्यवस्था भएपछि यो डाटा आएको छैन, उनले भने, चिसोका कारणले मृत्यु होला। तर, शीतलहरबाट मृत्यु भएको भन्ने आएको छैन। शीतलहर बढ्दै गएकाले तराईका जिल्लाको चोकचोकमा दाउरा वितरण व्यवस्था गरिएको उनको भनाइ छ। जिल्ला वन कार्यालयमार्फत चोकचोकमा दाउरा व्यवस्थापन गर्ने निर्देशन दिएको उनले बताए। प्रत्येक जिल्लाको विपद् व्यवस्थापन कोषमा कम्तीमा ७ लाख रकम हुनुपर्ने व्यवस्था पनि सरकारले गरेको छ। ७ लाखबाट रकम घटे तत्काल मन्त्रालयमा जानकारी गराएपछि उपलब्ध गराउने व्यवस्था गरिएको छ। विपद् पूर्वतयारी तथा प्रतिकार्य शाखा प्रमुख खुमानन्द आचार्यले शीतलहरबाट नागरिकलाई जोगाउन सतर्क रहन निर्देशन दिइएको बताए। उनका अनुसार मन्त्रिपरिषद्बाटै सचेतना, राहत लगायतका विषयमा निर्णय गरेर जिल्ला जिल्लामा परिपत्र गरिएको छ।"
अपांग किशोरीलाई बलात्कार गरेको आरोपमा युवक पक्राउ,विराटनगर : शारीरिक रूपमा अपांगता भएकी किशोरीलाई बलात्कार गरेको आरोपमा प्रहरीले मोरङको सुनवर्षीबाट एक जनालाई पक्राउ गरेको छ। सुनवर्षी नगरपालिका७ का २२ वर्षीय सुरेन्द्र ऋषिदेवलाई पक्राउ गरिएको मोरङ प्रहरीका प्रवक्ता डीएसपी मञ्जील मुकारुङले जानकारी दिए। उनका अनुसार राम्ररी हिँडडुल गर्न र बोल्नसमेत नसक्ने १७ वर्षीया किशोरीमाथि बुधबार साँझ ५:३० बजेतिर ऋषिदेवले बलात्कार गरेको प्रारम्भिक अनुसन्धानबाट खुलेको छ। किशोरी आफ्नै घरमा बलात्कृत भएको प्रहरीले जनाएको छ। परिवारका सदस्य कोही पनि नभएको मौका छोपेर घरमा पुगेका ऋषिदेवले किशोरीलाई भान्सा कोठामा लगेर बलात्कार गरेको पाइएको डीएसपी मुकारुङको भनाइ छ। उनका अनुसार शारीरिक अपांगता रहेकी किशोरी राम्ररी हिँडडुल गर्न र बोल्न सक्दिनन्। किशोरीमाथि जबरजस्ती गरिरहेको स्थानीयले देखेपछि गाउँमा होहल्ला भएको थियो। होहल्ला हुन थालेपछि घटनामा संलग्न फरार बनेका थिए। इलाका प्रहरी कार्यालय रंगेलीका प्रहरी निरीक्षक अनमोल खड्का नेतृत्वको टोलीले भाग्दै गरेको अवस्थामा ऋषिदेवलाई पक्राउ गरेको हो। उनीविरुद्ध प्रहरीले जबरजस्ती करणी मुद्दा चलाउने तयारी गरेको छ। बलात्कारबाट पीडित बनेकी किशोरीको अवस्था सामान्य रहेको जानकारी प्रहरीले दिएको छ। पीडितको स्वास्थ्य परीक्षण विराटनगरमा गराइने भएको छ।
गौशालाका सामुदायिक विद्यालय माघ १५ सम्म बन्द,महोत्तरी : शितलहर र बाक्लो हुस्सुको कारण जनजीवन प्रत्यक्ष रुपमा प्रभावित भएपछि गौशाला नगरपालिकाले अगामी माघ १५ गतेसम्मका लागि सामुदायिक विद्यालयमा बिदा दिएको छ। यसअघि माघ ४ गतेसम्मका लागि दिइएको जाडो बिदा बढाएर माघ १५ गतेसम्म कायम गरिएको हो। नगरपालिकाको कार्यालयले बिहीबार एक सुचना प्रकाशन गरी कोभिड १९ को भयावह अवस्था र अत्याधिक बढेको चिसोपनले जनजीवन अस्तव्यस्त भएपछि सामुदायिक विद्यालयमा अगामी माघ १५ गतेसम्मको लागि बिदा मिलाइएको जनाएको छ। कोभिडको प्रकोप र शितलहरको कारण ससाना बालबालिका विद्यालय जान असमर्थ रहेकाले नगरपालिकाले सो निर्णय गरेको नगरपालिकाका प्रमुख प्रशासकीय अधिकृत विरेन्द्रजंग थापाले बताए। यस अवधिमा भौतिक रुपमा पठनपाठन गर्ने अवस्था नरहेकोले बैकल्पिक माध्यमले पठनपाठन गराइने व्यवस्था मिलाउनका लागि नगरपालिकाले सम्बन्धित सबैमा अनुरोध गरेको छ। यसअघि देशभरका सामुदायिक विद्यालय बन्द रहेको समयमा गौशाला नगरपालिकाले माघ ५ गतेदेखि विद्यालय पूर्ववत रुपमा सञ्चालनका लागि आग्रह गरेको थियो।
बुद्ध एयरको जहाज होल्ड हुँदा यात्रु बेहोस,नेपालगञ्ज : काठमाडौंबाट नेपालगञ्जका लागि उडेको बुद्ध एयरको जहाज आकाशमै होल्ड भएपछि एक यात्रु बेहोस भएका छन् । विमानमा रहेकी एक महिला यात्रु बेहोस भएको बाँके प्रहरीले जनाएको छ। उनको राँझास्थित नेपाली सेनाको अस्पतालमा उपचार भइरहेको बताइएको छ। बिहीबार बिहान करिब ७ बजेरतिर उडेको जहाज ९ बजेपछि मात्र नेपालगञ्ज अवतरण भएको थियो। खराब मौसमका कारण जहाज ल्यान्ड हुन नसकेपछि आकाशमै होल्ड गरिएको थियो। जहाजमा ६९ जना यात्रु सवार थिए।
