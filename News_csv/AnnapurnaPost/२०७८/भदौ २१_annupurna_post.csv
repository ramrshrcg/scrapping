शीर्षक,विवरण
काठमाडौँ १४ का वडा सदस्य २ लाख घुससहित पक्राउ,"काठमाडौँः काठमाडौं महानगरपालिका १४ नं वडा कार्यालयका वडा सदस्य वसन्त महर्जन दुई लाख घुससहित पक्राउ परेका छन् । अख्तियार दुरुपयोग अनुसन्धान आयोग टोलीले कलंकी, खसी बजारस्थित न्यू कान्तिपुर तन्दुरी भोजनालयबाट उनलाई घुससहित पक्राउ गरेको हो । अख्तियारका प्रवक्ता नारायणप्रसाद रिसालले उनलाई नियन्त्रणमा लिई थप अनुसन्धान भइरहेको जानकारी दिए । वडा सदस्य महर्जनले जग्गाको मोहियानी हक नामसारी र नाता प्रमाणित गरी मोही प्रमाणपत्र र मालपोत तथा भूमि व्यवस्था कार्यालय काठमाडौँलाई सिफारिस दिनका लागि सेवाग्राहीसँग घुस मागेका थिए ।"
एमसीसी कार्यान्वयन गरौं : पूर्वप्रधानमन्त्री भट्टराई,"काठमाडौं : जनता समाजवादी पार्टीका संघीय परिषद् अध्यक्ष डा बाबुराम भट्टराईले अमेरिकी सहयोग निकाय मिलेनियम च्यालेन्ज कर्पोरेसन (एमसीसी) पारित गर्नुपर्ने बताएका छन्। उनले आइतबार मध्यराति ट्वीट गर्दै नेपाल र अमेरिका सरकारबीच चिठी आदानप्रदानसहित एमसीसी कार्यान्वयन गर्नुपर्ने धारणा राखेका हुन्। भट्टराईले तत्काल तीनवटा विषयमा राष्ट्रिय सहमति गर्नुपर्ने धारणा राखेका छन्। उनले भारतलाई असल छिमेकी बनाउनुपर्ने, चीनसँग बेल्ट एन्ड रोड इनिसियटिभ (बीआरआई) र अमेरिकाको एमसीसी कार्यान्वयनमा जोड दिनुपर्ने धारणा राखेका छन्। एमसीसीको विषयमा पक्ष र विपक्षमा बहस भइरहेका बेला भट्टराईले आफ्नो धारणा राखेका हुन्। उनले युवा देशमा बसे र समृद्धि भए नै राष्ट्रियता बच्ने स्पष्ट पारेका छन्। उनले देशको आन्तरिक दलीय राजनीतिलाई वैदेशिक कुटनीतिसँग छासमिस गर्दा खतरनाक प्रतिगमनको नयाँ भेरिएन्ट जन्मन सक्ने बताएका छन्। भट्टराईले देशभित्र स्वस्थ राजनीतिक प्रतिस्पर्धा गरौं तर विदेश नीतिमा राष्ट्रिय सहमति कायम गर्नुपर्ने बताएका छन्। केहि दिनदेखि एमसीसी, दार्चुला तुइन प्रकरण र सरकारले नेपालचीन सीमा अध्ययन समिति बनाएपछि सडकमा प्रदर्शन, सामाजिक सञ्जालमा विभिन्न टिका टिप्पणी हुन थालेको छ। दार्चुला तुइन प्रकरण र अनधिकृत रुपमा नेपाली आकाशमा भारतीय हेलिकोप्टर उडान गरेको विषयलाई लिएर युवाहरुले भारतीय प्रधानमन्त्री नरेन्द्र मोदीको पुत्ला दहन गरेका थिए। सोहि घटनापछि मन्त्रालयले मोदीको नाम नलिई नाराबाजी, जुलुस प्रदर्शन र पुत्ला दहन गरेकोप्रति सरकारले आपत्ति प्रकट गरेको हो। दार्चुलाका जयसिंह धामी महाकाली नदीमा वेपत्ता प्रकरणबारे छानविन गर्न बनेको समितिले गोलमटोल प्रकृतिको प्रतिवेदन सरकारलाई बुझाएको छ। सरकारले यथार्थ विवरण सार्वजनिक नगरेको र भारतलाई पत्र नपठाएको भन्दै विरोधमा उत्रन थालेपछि गृहमन्त्रालयले आइतबार एक विज्ञप्ति जारी गर्दै मित्रराष्ट्रका प्रधानमन्त्रीको प्रतिष्ठामा आँच आउने गरी नाराबाजी गर्ने, जुलुस प्रदर्शन गर्ने र पुत्ला दहन गर्ने गतिविधि प्रति गृह मन्त्रालयको गम्भीर ध्यानाकर्षण भएको जनाएको छ। गृहमन्त्रालयले मित्रराष्ट्रको सहयोगमा सञ्चालित विकास आयोजना र त्यहाँ कार्यरत कर्मचारी, विदेशी नागरिक र उनीहरुका सम्पत्तिलाई लक्षित गरी प्रत्यक्ष वा परोक्षरुपमा सञ्चारमाध्यामसामाजिक सञ्जालमार्फत नकारात्मक टिप्पणी तथा धम्किपूर्ण अभिव्यक्तिजस्ता गतिविधि रोक लगाएको छ।"
कांग्रेस संसदीय दलको बैठक मंगलबार,"काठमाडौं : नेपाली कांग्रेसले मंगलबार संसदीय दलको बैठक बोलाएको छ। बुधबार प्रतिनिधिसभा बैठकमा पार्टीको तयारीलगायत समसामयिक राजनीतिक विषयमा छलफल गर्न बैठक बोलाएको हो। सङ्घीय संसद भवन, बानेश्वरस्थित ल्होत्से हलमा दिउँसो २ बजे बस्ने बैठकमा प्रतिनिधिसभाको आगामी बैठकका सन्दर्भमा पार्टीको रणनीति तय गर्ने, पार्टीको निर्णयअनुसार छलफल तथा सांसदलाई निर्देशन गर्नेलगायत विषयको कार्यसूची रहेको संसदीय दलको कार्यालयले जनाएको छ। शनिबार बसेको मन्त्रिपरिषद बैठकले भदौ २३ गते बुधबार ४ बजेका लागि प्रतिनिधिसभा र राष्ट्रियसभा दुबै बैठक बोलाउन सिफारिस गरेपछि राष्ट्रपतिले अधिवेशन आह्वान गरेकी हुन्। गत साउन ३२ गते सरकारले संसद अधिवेशन अन्त्य गरेको थियो। त्यसलगत्तै सरकारले राजनीतिक दल सम्बन्धी अध्यादेश ल्याएको थियो।"
यस्ता छन् सरकारले गरेका मुख्य सात निर्णय,"काठमाडौँ: सरकारले अन्तर्राष्ट्रिय विकास संस्थाबाट विद्यालय क्षेत्र सञ्चालन गर्ने प्रयोजनका लागि ५ अर्ब ५४ करोड रुपैयाँ बराबरको सहायता स्वीकार गर्ने निर्णय गरेको छ । सोमबार बसेको मन्त्रिपरिषद बैठकले यस्तो निर्णय गरेको सरकारका प्रवक्ता एवं कानून, न्याय तथा संसदीय मामिला मन्त्री ज्ञानेन्द्र बहादुर कार्कीले जानकारी दिए । प्रवक्ता कार्कीका अनुसार सरकारले राष्ट्रिय जनगणना २०७८ को संशोधित कार्यतालिका स्वीकृत गरेको छ । मन्त्रिपरिषद बैठकले गरेका मुख्य ७ निर्णय यस्ता छन्: राष्ट्रिय जनगणना २०७८ को संशोधित कार्यतालिका स्वीकृत गर्ने अन्तर्राष्ट्रिय विकास संस्थाबाट विद्यालय क्षेत्र विकास कार्यक्रम सञ्चालन गर्न सहूलीयत पूर्ण ऋण सहायत स्वरुप प्राप्त ५ अर्ब ५४ करोड रुपैयाँ स्वीकार गर्ने अन्तर्राष्ट्रिय विकास सहायता मार्फत् नेपाल स्वास्थ्य क्षेत्र व्यवस्थापन सुधारका लागि प्राप्त ५० मिलीयन अमेरीकी डलर सहायता स्वीकार गर्ने दार्चुला जिल्लाको व्यास गाउँपालिका १ छाङरुङमा स्थापना भएका नेपाल प्रहरी चौकी र सशस्त्र प्रहरी चौकीहरुको भवन निर्माण प्रयोजनका लागि सल्ला प्रजातिका काठहरु उपयोगमा ल्याउन स्वीकृत प्रदान गर्ने विपी कोइराला राष्ट्रिय पुरस्कार स्थापना गर्ने आर्थिक वर्ष २०७८०७९ का लागि स्थायी र अस्थायी दरबन्दी सिर्जना गर्ने निजामती कर्मचारी सेवा नियमावली व्यवस्था बमोजिम निजामती सेवा दिवसका अवसरमा ४० जनालाई पुरस्कार प्रदान गरिने"
सरकारले संसदलाई बिजनेस दिएन : नेम्वाङ,"काठमाडौं : नेकपा एमालेका नेता सुवासचन्द्र नेम्वाङले सर्वोच्च अदालतको आदेशबाट गठन भएको सरकारले सिन्को भाँच्न नसकेको बताएका छन्। राष्ट्रिय युवा संघले सोमबार राजधानीमा आयोजना गरेको कार्यक्रममा बौल्दै नेम्वाङले सरकारले बिजनेस नदिँदा संसद कामविहिन भएको बताएका हुन्। उनले भने, सरकारले बिजनेस दिनुपर्छ। यो सरकारले संसदलाई बिजनेस दिएन। नेम्वाङले संसद्ले काम गर्न सक्ने अवस्था नभएको दाबी गरे। उनले भने, अफ्ठेरो र चुनौतिको अवस्थामा छौं। संसद काम गरिरहेको छैन। संसदले काम गर्न सक्ने अवस्था छैन। नेम्वाङले मन्त्रिपरिषद् विस्तार गर्दा सरकार ढल्ने र दल फुट्ने सम्भावना देखिएको टिप्पणी गरे। उनले देउवा सरकार अदालतले जन्माएको सरकार भएकाले ५० दिन नाघिसक्दा पनि मन्त्रिपरिषद्ले पूर्णता पाउन नसकेको बताए। उनले भने,सरकार विस्तारको नाम निसाना छैन। सरकार विस्तार गर्दा सरकार नै पो ढल्छ की भन्ने डर छ। सरकार विस्तार भयो भने दल फुट्ने हो की दल फुट्ने हो भन्ने अवस्था आइसक्यो। उनले अगाडि थपे, संविधानमा २५ जनाभन्दा बढी मन्त्री बन्न पाइदैंन भन्ने लेखिएको छ। यो सिधै सर्वोच्च अदालतले बनाएको सरकार हो। यो सरकारले ताल पर्यो भने ७५१०० जनालाई किन मन्त्री बनाउन नपाउने ? उनले एमाले विभाजन गर्न अनेक षडयन्त्र भएको धारणा राखे। सिन्को नभाँच्ने संसद त्यति समय चल्यो। तर, सरोकार विषयमा संवेदनशिल भएन। उनले भने, छलफल नै नगरिकन संसदको अन्त्य गरियो। प्रमुख प्रतिपक्षिको सल्लाहबिना झुक्याएर सदन अन्त्य गरियो। हाम्रो दललाई विभाजन गर्न अनेकन षड्यन्त्र गरियो।"
"प्रधानमन्त्री देउवाले भने, खोप सबैको पहुँचमा हुनुपर्छ","काठमाडौं : प्रधानमन्त्री शेरबहादुर देउवाले सबैको पहुँचमा खोप हुनुपर्ने धारणा राखेका छन्। विश्व स्वास्थ्य संगठनको क्षेत्रीय बैठकको उद्घाटन गर्दै देउवाले खोप, औषधि, औजार तथा प्रविधिमा समतामूलक पहुँच सुनिश्चित गर्नु आवश्यक रहेको बताएका हुन्। उत्थानशील स्वास्थ्य प्रणालीहरू निर्माण गर्न र स्वास्थ्यमा सर्वव्यापी पहुँच हासिल गर्न स्वास्थ्य क्षेत्रका नेतृत्व प्रदायकहरूको थप प्रतिबद्धताको माग गर्दै विश्व स्वास्थ्य संगठनको दक्षिणपूर्वी एसिया क्षेत्रीय समितिको चौहत्तरौं बैठक काठमाडौंमा सुरु भएको छ। हाम्रा स्वास्थ्य प्रणालीहरूले अत्यावश्यक स्वास्थ्य सेवाहरू प्रदान गर्ने क्रममा क्षमताभन्दा बढी भार थेग्नु परिरहेको अहिलेको अवस्थामा यस क्षेत्रका मानिसको स्वास्थ्य अवस्थामा सुधार ल्याउनका लागि महत्वपूर्ण निर्णयहरू लिनका लागि यो बैठक आयोजना गरिएको छ।देउवाले भने, मानवताका लागि हामीले खोप, औषधि, औजार तथा प्रविधिमा समतामूलक पहुँच सुनिश्चित गर्नु आवश्यक छ। पहुँच नपाएकाहरूसम्म पुग्ने हाम्रो प्राथमिकता हुनुपर्छ। विश्व स्वास्थ्य संगठठनका महानिर्देशक डा टेद्रोस अधानोम घेब्रेसियसले कोभिड१९ महामारीले अझै पनि जीवन, जीविका, समाज तथा अर्थतन्त्रमा क्षति पुर्याइरहेको उल्लेख गरेका छन्। दक्षिणपूर्वी क्षेत्रमा गत मे महिना विनाशकारी रूपमा नै संक्रमणको संख्या बढेकोमा हाल आएर सङ्क्रमण तथा मृत्युको संख्यामा कमी आएको देख्दा मलाई हर्ष लागेको छ। तथापि, देशपिच्छे र ठाउँपिच्छे फरक फरक अवस्था विद्यमान छ र केही स्थानहरूमा तीव्र संख्यामा संक्रमण वृद्धि भइरहेको र अस्पतालहरू भरिएको अवस्था छ। उनले भने, हामीले अब भविष्यमा फेरि यस्तो ठूलो महामारी हुन दिनु हुँदैन। र हामीले यस्तो ठूलो परिमाणमा अन्याय हुन दिनु हुँदैन। क्षेत्रीय निर्देशक डा पूनम खेत्रपालले कोभिडले हाम्रा स्वास्थ्य प्रणालीहरूलाई निकै ठूलो क्षति पुर्याएको धारणा राखे। उनले भने, सेवाहरू अवरुद्ध भएका छन् र स्वास्थ्यकर्मीहरू गलेका छन्। हाम्रो सामुन्ने बहुमुखी चुनौती छ। हामीले स्वास्थ्यमा गुमाएका उपलब्धिहरूलाई पुनः प्राप्त गर्नु छ, क्षमता गुमाएका स्वास्थ्य प्रणालीहरूलाई पुनः निर्माण गर्नुछ, र यो सबै हामीले यस्तो अवस्थामा गर्नुछ जुन बेला सबै देशका सरकारहरूको राजस्वमा ठूलो दबाब सिर्जना भएको छ। यस क्षेत्रका सदस्य राष्ट्रहरूका स्वास्थ्य मन्त्री तथा स्वास्थ्यका उच्च पदाधिकारी, संयुक्त राष्ट्र संघका निकाय, साझेदार, दातृ निकाय, तथा नागरिक समाजका प्रतिनिधिहरूको उपस्थिति रहने यस पाँच दिने भर्चुअल सत्रमा जनस्वास्थ्य आपत्कालको तयारी तथा प्रतिकार्यको सुदृढीकरण कसरी गर्ने तथा नसर्ने रोगहरूको रोकथाम र नियन्त्रणमा भएको प्रगतिलाई कसरी अझ द्रूत बनाउने भन्ने लगायतका स्वास्थ्यसम्बन्धी मुद्दाहरूमा छलफल हुनेछ। स्वास्थ्यमा सर्वव्यापी पहुँच हासिल गर्ने उद्देश्यका साथ कोभिड१९ महामारीले क्षति पुर्याएका अत्यावश्यक स्वास्थ्य सेवाहरूको अझ राम्रो पुननिर्माण विषयमा भोलि मन्त्रीस्तरीय गोलमेच हुने कार्यक्रम छ। छलफल हुने अन्य मुख्य मुद्दाहरूमा खोपको कार्ययोजनाका लागि क्षेत्रीय खाका, विद्यालय स्वास्थ्यको पुनरुत्थान, र भाइरल हेपाटाइटिस्, एचआईभी तथा यौनजन्य संक्रमणको अन्त्य रहेका छन्। क्षेत्रीय समितिको गत बैठकमा गरिएका प्रतिबद्धतामाथि पनि बैठकमा छलफल हुनेछ। सन् २०२३ सम्ममा दादुरा तथा रुबेलाको उन्मूलन, अत्यावश्यक स्वास्थ्य सामग्रीहरू माथिको पहुँचमा अभिवृद्धि, तथा प्राथमिक स्वास्थ्य चौकीको स्तरमा नसर्ने रोगहरू सम्बन्धी सेवाहरूको प्रवाहलाई तीव्र बनाउन स्वास्थ्य प्रणालीको सुदृढीकरणका सम्बन्धमा भएका प्रगतिको विषयमा पनि छलफल हुनेछ। विश्वको एकचौथाइ जनसंख्याको बसोबास रहेको यस क्षेत्रको रोगभार भने तुलनात्मक रूपमा उच्च रहेको छ। यस क्षेत्रले सन् २०२३ सम्ममा दादुरा तथा रुबेलाको उन्मूलन गर्ने, बहुक्षेत्रीय नीति तथा योजनाको माध्यमबाट नसर्ने रोगहरूको सम्बोधन गर्ने, मातृ, नवजात शिशु, तथा पाँच वर्षभन्दा मुनिको बालबालिकाको मृत्युदर न्यूनीकरणलाई थप गति दिने, स्वास्थ्यमा सर्वव्यापी पहुँचलाई बढाउने, एन्टिमाइक्रोबियल रेजिस्टेन्सलाई उल्टाउने, आपत्कालीन जोखिम व्यवस्थापन क्षमतालाई अभिवृद्धि गर्ने, वास्ता नगरिएका ट्रपिकल रोगहरू उन्मूलन गर्ने र क्षयरोग अन्त्य गर्ने जस्ता विषयहरूलाई प्राथिमिकता दिँदै आएको छ।"
परराष्ट्रको कुटनीतिक नोट दूतावासले दिल्ली पठायो,काठमाडौँ: दार्चुलाको जयसिंह धामी प्रकरणमा नेपाल सरकारले पठाएको कुटनीतिक नोट भारतीय दूतावासले सोमबार नै भारतस्थित विदेश मन्त्रालयलाई पठाएको छ । नेपाल सरकार परराष्ट्र मन्त्रालयका अधिकारीका अनुसार सोमबार परराष्ट्र मन्त्रालयले काठमाडौँस्थित भारतीय दूतावासलाई कुटनीतिक नोट पठाएको थियो । दूतावासले सोमबार नै दिल्लीस्थित भारत सरकारको विदेश मन्त्रालयलाई कुटनीतिक नोट पठाएको परराष्ट्र मन्त्रालय स्रोतले बताएको छ । यसअघि गृह मन्त्रालयले सहसचिव जनार्दन गौतमको संयोजकत्वमा बनाएको छानविन समितिले भारतीय सीमा सुरक्षा बल (एसएसबी) को उपस्थितिमा तुइन चुँडिएकाले एसएसबीका अधिकारीमाथि छानविनका लागि सिफारिस गरेको थियो । सोही आधारमा परराष्ट्र मन्त्रालयले भारतीय दूतावासलाई कुटनीतिक नोट पठाएको हो । परराष्ट्रका अधिकारीहरुका अनुसार सोमबार दूतावासलाई कुटनीतिक नोट पठाएको हो । दार्चुलाको तुइन प्रकरणबारे कारवाही प्रक्रिया अघि बढाउन विभिन्न राजनीतिक दलका नेताहरुले सरकारलाई दबाब दिँदैआएका छन् ।
"सभामुख सापकोटालाई ओलीको प्रश्न: तपाईँ सभामुख कि, गठबन्धनको प्यादा ?","काठमाडौँ: नेकपा एमालेका अध्यक्ष केपी शर्मा ओलीले सभामुख अग्निप्रसाद सापकोटाले एमाले फुटाउन भूमिका खेलेको आरोप लगाएका छन् । पर्सि बुधबार बस्ने संसद बैठकमा ओलीले सभामुखलाई पार्टी फुटाउने षड्यन्त्रको प्यादा भएकोबारे प्रश्न गर्ने चेतावनी दिए । उनले सभामुखलाई गठबन्धनको मतियार हो कि पार्टीको कार्यकर्ता हो भन्ने संसदमा सोधिने बताएका थिए । 'पर्सि संसद खुल्दैछ । सभामुखलाई हामीले सोध्नेछौँ उहाँ पार्टी फुटाउने षड्यन्त्रको मतियार हो कि गठबन्धनको प्यादा हो । हामीले सभामुख अग्निप्रसाद सापकोटालाई सोध्नैपर्छ' नेता ओलीले भने । यस्तै देशमा बाह्य हस्तक्षेप हुँदा समेत वर्तमान सरकार मौन रहेको उनको आरोप थियो । राष्ट्रिय युवा संघले राजधानीमा आयोजना गरेको कार्यक्रममा ओलीले वर्तमान सरकार राष्ट्रियता रक्षाका लागि चुक्क नबोलेको बताए । उनले भने, 'देश बनाउँछु भन्न नसक्ने सार्वभौमसत्ताको रक्षा गर्न सक्छु भन्न नसक्ने देशको भूभागमा १० औं हेलिकप्टरहरु घुमिरहेका छन् । किन हो यस्तो गरेको सोध्न पनि नसक्ने । नेपालमाथि भएको ज्यादतीका बारेमा यो सरकार चुक्क बोल्न सक्दैन ।' देशका नागरिक मारिँदा पनि यो सरकार बोल्न नसकेको भन्दै उनले सरकारलाई 'घरका बाघ बनका स्याल' को संज्ञा दिए । यस्तै एमाले सरकारले देशमा विकासको लहर ल्याएको तर अहिले ती काम रोक्ने काम भएको उनको आरोप थियो । अध्यक्ष ओलीले २१० वटा सडक शिलान्याश गरेको भन्दै अहिलेको सरकारले बजेट रोकेकोमा गुनासो गरे ।'यो सरकार टालाटुली बटुली कति राम्री पुतली जस्तो सरकार हो । सरकार बनाउन नसक्ने एमालेलाई सत्तोसराप गरेर हिँड्ने' नेता ओलीले भने । यसवाहेक ओलीले नेकपा एमाले अब मजबुत बन्ने दावी समेत गरेका छन् । उनले माधवकुमार नेपाल लगायत नेताहरुलाई लक्षित गर्दै एमाले लोभीपापीको पार्टी नहुने जिकिर गरे । 'एमाले लोभीपापीको पार्टी हैन, देश बनाउने पार्टी हो' ओलीले भने ।"
भरुवा बन्दुक बनाएर बेच्ने एक जना पक्राउ,"विराटनगर : मोरङको बेलबारीका एक व्यक्तिले आफ्नै घरमा कारखाना सञ्चालन गर्दै भरुवा बन्दुक बनाएर बेचबिखन गरिरहेको खुलेको छ। प्रहरीले भरुवा बन्दुक बनाउने कारखाना सञ्चालन गरिएको बेलबारी नगरपालिका१ स्थित आशबहादुर लिम्बूको घरमा छापा मारेको छ। घरमा छापा मार्दै प्रहरीले बन्दुक, बन्दुक बनाउन प्रयोग गरिने सामग्री, विष्फोटक पदार्थ र वन्यजन्तु हरिणको अंगसहित ५२ वर्षीय लिम्बूलाई आइतबार साँझ पक्राउ गरेको हो। मोरङ प्रहरीका प्रवक्ता डीएसपी दीपक श्रेष्ठका अनुसार लोड गरिएको भरुवा बन्दुक, बन्दुक बनाउन प्रयोग गरिने ४ वटा काठ, पड्किने फलामको पासो, १ किलो बारुद, बन्दुक सफा गर्ने रड, ३ वटा काजो, बसिला, राँबो, हथौडा, आरा लगायत बन्दुक बनाउन प्रयोग गरिने विभिन्न औजार बरामद भएको छ। पक्राउ परेका लिम्बूको घरबाट हरिणका ५ वटा सिङ पनि बरामद गरिएको उनले बताए। घरमै कारखाना चलाउँदै बन्दुक बनाएर बिक्री गर्ने गरेको सूचनाका आधारमा प्रहरीले लिम्बूको घरमा छापा मारेको श्रेष्ठको भनाइ छ। उनका अनुसार लिम्बू आफैँले बन्दुक बनाउने र वन्यजन्तुको चोरी सिकारी गर्ने समूहलाई बेच्ने गरेको पाइएको छ। त्यस्तै उनी वन्यजन्तुको तस्करी एवं अंगको अवैध ओसारपसार र कारोबारमा पनि संलग्न रहेको प्रहरीले जनाएको छ। जंगली जनावरको चोरी सिकारी गर्ने समूहसँग सम्पर्क बढाउँदै लिम्बूले वन्यजन्तुका अंगको पनि अवैध कारोबार गर्ने गरेको प्रहरीको दाबी छ। हरिणको सिङ घरबाट बरामद भएपछि वन्यजन्तुका अंग तस्करी एवं कारोबारमा उनको संलग्नता पुष्टि भएको जानकारी डीएसपी श्रेष्ठले दिए। प्रहरीले लिम्बूविरुद्ध हातहतियार खरखजना तथा विष्फोटक पदार्थ ऐनअन्तर्गत मुद्दा चलाउन सोमबार म्याद थप गरेर घटनाको अनुसन्धान अघि बढाउने भएको छ। त्यस्तै वन्यजन्तुका अंगको कारोबारका विषयमा पनि अनुसन्धान हुने प्रहरीले जनाएको छ।"
मुस्ताङमा स्याउ नपाक्दै टिप्न थालियो,"जोमसोम: 'स्याउ जोन'को रुपमा चिनिएको मुस्ताङमा स्याउ टिप्ने सिजन सुरु नहुँदै स्याउ टिप्न थालिकएको छ । स्याउको गुणस्तर कायम राख्न स्थानीय किसानलाई असोजअघि नै स्याउ नटिप्न अनुरोध गरिए पनि जिल्ला बाहिरका ब्यापारीले भने धमाधम मुस्ताङको स्याउ टिपेर बजार पुर्याउन थालेका छन् । नजिकिँदै गरेको हरितालिका तीज पर्वको अवसर छोपेर जिल्ला बाहिरका ब्यापारीले मुस्ताङको स्याउ बजार पुर्याउन थालेको सरोकारवालाहरु बताउँछन् । मुस्ताङको स्याउ बोटमा राम्ररी नपाक्दै टिपेर बजार पुर्याइने परिपाटीले सहरबजारका उपभोक्ताले मुस्ताङको स्याउमा गुणस्तर खस्किएको गुनासो बढेको बताइन्छ । तर, स्याउ जोन संञ्चालन समन्वय समिति मुस्ताङले असोजअघि नै स्याउ नटिप्न किसानलाई पटकपटक आग्रह गरिए पनि उक्त निर्णय कार्यान्वयन हुन नसकेको हो । स्याउ जोन मुस्ताङले केही स्याउ फार्म, सहकारी, समूह र व्यक्तिका फार्मबाट ब्यापरीले स्याउ टिपेर बजार पुर्याइरहँदा स्याउ जोनमा आवद्ध कृषकको बगैँचाबाट कसैले स्याउ नटिपेको दावी गरे । नजिकिँदै गरेको तीज पर्वको अवसरमा मुस्ताङको स्याउ बजार पुर्याउँदा महङ्गो मुल्यमा बिक्री हुने भएकाले जिल्ला बाहिरका ब्यापारीहरुले धमाधम स्याउ राम्ररी नपाक्दै बजार पुर्याउने गरेको स्याउ ब्यापारी टुकुचेका हरी थापाले बताए छ । उनले तीज पर्वलाई लक्षित गरी मुस्ताङको २० प्रतिशत स्याउ बजार पुगिसकेको जनाएका छन् ।पोखराका अर्को स्याउ ब्यापारी रामशरणले मुस्ताङको घरपझोङ गापाको मार्फा, वारागुङ मुक्तिक्षेत्रको तिरी, फल्याक र पाक्लिङ लगायत स्थानबाट ब्यापारीले स्याउ पोखरा पुर्याएको जनाएका छन् । स्याउ नपाक्दै धमाधम टिपेर बजार पुर्याउन थालेपछि मुस्ताङका सरोकारवालाहरुले चिन्ता व्यक्त गर्न थालेका छन् ।उनीहरुले असोज लागेपछि मात्र स्याउ टिप्दा स्याउको गुणस्तर कायम हुने भएकाले यसप्रति ध्यान दिन कृषकहरुलाई अनुरोध गरेका छन् । बर्सेनी जिल्ला बाहिरका ब्यापारीहरु स्याउ खरिद गर्न तथा स्याउको बैना गर्नका लागि मुस्ताङ आउने गर्छन् । उनीहरुले कृषकले उत्पादन गरेको स्याउ बगैँचा हेरर मोलतोल गरी खरिद गर्ने गर्छन् ।गत वर्ष मुस्ताङमा ७१ सय मेट्रिक टन जिल्ला बाहिरिएको स्याउ जोन मुस्ताङले जनाएको छ । चिसो हावापानी र हिउँले सिञ्चित गरिएको मुस्ताङको स्याउ स्वादिलो र गुणस्तर हुने गरेकाले बजारमा मुस्ताङको स्याउको डिमाण्ड अन्य जिल्ला भन्दा बढी हुने गरेको ब्यापारीहरुको भनाइ छ । पछिल्लो समय मुस्ताङमा झन्डै ३० हजार उच्च घनत्वको स्याउ बिरुवा रोपण गरिएको छ । मुस्ताङमा पछिल्लो समय १५ सय हेक्टर जमिनमा स्याउ खेती गरिएको भए पनि स्याउ उत्पादनको क्षेत्र ६ सय हेक्टर रहेको जनाइएको छ ।"
संखुवासभाको मादीमा एकै परिवारका ६ जनाको हत्या,"खाँदबारी : संखुवासभाको मादी नगरपालिका१, खोला गाउँका एकै परिवारका ६ जनाको हत्या भएको छ । स्थानीय तेजबहादुर कार्कीको परिवारका सदस्यको अज्ञात समूहले धारिलो हतियार प्रयोग गरी हत्या गरेको जिल्ला प्रहरी कार्यालयका प्रमुख डीएसपी लालध्वज सुवेदी बताए। सोमबार बिहान मात्र छिमेकीले सबैलाई मृत अवस्थामा भेटेपछि प्रहरीलाई जानकारी गराएको स्थानीय शिक्षक योगेन्द्र ओझाले जानकारी दिए। ५८ वर्षीया तेजबहादुर कार्की, उनकी आमा ८० वर्षीया पार्वता कार्की, श्रीमती ५६ वर्षीया मनमाया कार्की, २८ वर्षीया बुहारी रञ्जना कार्की, १० वर्षीय नाती दिपक कार्की र ५ वर्षीया नातिनी गोमा कार्की मृत अवस्थामा भेटिएको ओझाले बताए । घटनाको थप विवरण बुझ्नका लागि डीएसपी सुवेदीसहितको प्रहरी टोली घटनास्थलतर्फ लागेको छ । सदरमुकाम खाँदबारीबाट घटनास्थल पुग्न ६ घण्टा लाग्ने प्रहरीले जनाएको छ । इलाका प्रहरी कार्यालय चैनपुरबाट प्रहरी निरीक्षक योगराज खतिवडाको टोली भने घटनास्थल पुग्न लागेको जनाएको छ ।"
मुस्ताङमा प्रदेशका एक दर्जन योजना कटौती,"जोमसोम : गण्डकी प्रदेशको पूर्ववर्ती सरकारले गरेका मुस्ताङका एक दर्जन विकास आयोजना सरकार परिवर्तनपछि प्रभावित बनेका छन् । प्रदेशअन्तर्गत उपल्लो मुस्ताङको ६ वटा र तल्लो मुस्ताङको ५ वटा गरी करिब ११ वटा विकास आयोजनाको काम प्रदेश सरकारले कटौती गरेको हो । मुस्ताङको घरपझोङ गाउँपालिका रिङरोड सडक जोड्ने महत्वपूर्ण दुईवटा पक्की मोटरेबल पुलको योजना गत आर्थिक वर्ष प्रदेश सरकारले रातो किताबमा समावेश गरेको थियो । चालु आर्थिक वर्ष भने वर्तमान सरकारले त्यसलाई कटौती गरेको सांसद महेन्द्रबहादुर थकालीले जानकारी दिए । घरपझोङ रिङरोड सडक जोड्ने ठिनी र ढुम्बा खोलामा सर्भे तथा डीपीआर अन्तिम चरणमा पुगिसकेको छ । गण्डकी प्रदेशको पूर्वाधार निर्देशानालयले परामर्श दाता छनौट गरी पुलको डीपीआर बनाउने काम समेत अन्तिम चरणमा पुर्याएको प्रदेश सांसद थकालीको भनाइ छ । प्रदेशले गत आर्थिक वर्षमा ठेक्का सम्झौता भइ दायित्व सृजना भएको जोमसोमठिनी हुँदै नमुखुलेक जोड्ने सडकलाई कार्यक्रम समावेश गरेको छैन । उक्त सडकको दायित्व सृजना भइ १५ लाख रुपैयाँ भुक्तानी दिन बाँकी छ । वारागुङ मुक्तिक्षेत्रको कागबेनी झोङ सडक,थासाङ गापाको लेते डाँडा हुँदै कुञ्जो,टिटी,कोवाङ सडक आयोजना चालु वर्ष प्रदेशको कार्यक्रममा समावेश हुन सकेन ।यस्तै,लेतेकुञ्जो ,टिटी ताल सडक स्तरोन्नति गर्ने योजना समेत चालु वर्षको योजनामा समावेश हुन नसकेको प्रदेश सांसद महेन्दबहादुर थकालीले उल्लेख गरे । यस्तै गत वर्ष नियमित रुपमा आउने योजनाहरु मध्ये चालु वर्ष उपल्लो मुस्ताङका विभिन्न विकास योजनामा कटौती भएको प्रदेश सांसद ईन्द्रधारा बिष्टले जानकारी दिए ।सांसद बिष्टका अनुसार लोघेकर दामोदरकुण्ड गापाको ढाक्मरदेखि घार गुम्बा हुँदै मराङ जोड्ने सडक गत वर्ष ५० लाख बिनियोजन भएको भएपनि चालु वर्ष कार्यक्रममा समावेश हुन सकेन । लोमान्थाङको न्यानोल खोलाबाट भार्चा गर्फु हुँदै नेचुङ भन्सार सडक,लोघकेर गापाकै ध्येताङ्वे सडक प्रदेशको योजनामा समावेश नभएको सांसद बिष्टले उल्लेख गरे । यस्तै,सोही पालिकाको खेताङे सडक पुल कार्यक्रमबाटै हटाइएको छ ।उक्त पुलको डिपिआरसहित प्रारम्भिक चरणको काम सम्पन्न भईसकेको जनाईएको छ । उपल्लो मुस्ताङको चराङ खोलादेखि दामोदरकुण्ड जोड्ने सडक अघिल्लो वर्ष काम सम्पन्न हुन नसकेर दायित्व सृजना भई अधुरो रहेको कामको ७ लाख ९१ हजार रुपैयाँ भुक्तानी हुन बाँकी छ । चालु वर्ष दामोदरकुण्ड जोड्ने पुलको लागि बजेट बिनियोजन नभएको सांसद बिष्टले जानकारी दिए ।"
"यत्रतत्र भेटिए शव, कुकुरसहितको प्रहरी टोली आउँदै","खाँदबारी : संखुवासभाको मादि नगरपालिका१, खोला गाउँमा विभत्स हत्या भएको घटनाको अनुसन्धानका लागि धरानबाट तालिम प्राप्त कुकुरसहित प्रहरी टोली घटनास्थलतर्फ आउँदै छ । अनुसन्धानका लागि संघीय प्रहरी कार्यालय धरानका एसपी भीम दाहालको नेतृत्वको टोली आउने क्रममा रहेको घटनास्थलबाट इलाका प्रहरी कार्यालय चैनपुरका प्रहरी निरीक्षक योगराज खतिवडाले जानकारी दिए । प्रहरी निरीक्षक खतिवडाले भने, 'एकै परिवारको शव यत्रतत्र छरिएको अवस्था छ । घटनका बारेमा थप अनुसन्धान भइरहेको उनको भनाइ छ । घटनास्थल सुरक्षित राखिएको छ, टोली आएपछि घटनामा संलग्न र घटनाको वास्तविकता चाँडै बाहिर ल्याइने उनले बताए। घटना भएको घरमा रहेका ८५ वर्षीय बौदमान कार्की भने सकुशल नै छन् । बेलुका खाना खाएर सुतेको र बिहान छिमेकीले घटनाबारे जानकारी दिएपछि मात्र घटनाबारे जानकारी पाएको वृद्धा कार्कीले बताएको प्रहरीले जनाएको छ । वृद्ध कार्की कान कम सुन्ने भएकाले घटनाका बारेमा थाहा नपाएकी हुन् । उनीकी श्रीमती ८४ वर्षीया पार्वता कार्की भने घरैमा मृत अवस्थामा भेटिएको प्रहरीले जनाएको छ ।५८ वर्षीय छोरा तेजबहादुर कार्कीको शव घर नजिकैको सडकमा भेटिएको हो । तेजबहादुरकी ५२ वर्षीय कमला र बुहारी ३२ वर्षीया रञ्जना कार्कीको शव घर नजिकैको खोल्सामा भेटिएको हो। नाती ११ वर्षीय दिपेन र नातिनी ७ वर्षीया गोमाको शव करिब ५ सय मिटर घरमाथिको खरबाखरीमा भेटिएको प्रहरी निरीक्षक खतिवडाले बताए । बौदमान कार्कीका १० परिवारमध्ये ६ जनाको हत्या भएको हो। घरमा रहेका बौदमान सकुशल नै छन् । उनका नाती मृतक रञ्जनाका श्रीमान रमेश कार्की वैदेशिक रोजगारीका लागि मलेसियमा छन् । अर्का नाती नरेश रोजगारीका लागि दुवइमा छन् । नरेशकी श्रीमती तारा भने झापामा बस्दै आएको आफन्तले जनाए । घटनाको कारणबारे खुल्न सकेको छैन।"
पहाडी भेगमा सम्पर्क कार्यालय,"उदयपुर : तत्काल छुट्टै गाउँपालिका नहुने भएपछि उदयपुरको कटारी नगरपालिकाले माथिल्लो भेगका सर्वसाधरणलाई लक्षित गरी सम्पर्क कार्यालय सञ्चालनमा ल्याएको छ । अलगै गाउँपालिकाको माग गर्दै आएका ९, १०, ११, १३ र १४ का पहाडी वडाका नागरिकका लागि सेवामा पहुँच पुग्नेगरी ११ को वेतेनीस्थित पर्यटन भवनमा सम्पर्क कार्यालय स्थापना गरिएको हो । संघीयताको मर्म अनुरुप कार्यालयबाट दिईने सेवालाई जनताको घरदैलौमा पुर्याउन पहाडी भेगका ५ वटा वडालाई पायक पर्ने गरी कार्यालय स्थापना गरिएको मेयर ज्ञानेन्द्र श्रेष्ठले बताए । उनका अनुसार सम्पर्क कार्यालयबाट विशेषगरी योजनाको प्राविधिक स्टिमेट र योजनाको सम्झौता हुने छ । योजनाको प्राविधिक स्टिमेट बनाउन र सम्झौता गर्न पटकपटक ५६ घण्टाको जोखिमपूर्ण यात्रा गर्नुपर्ने भएकाले जनताको समयको वचत, छिटो, छरितो र कामलाई सहज बनाउन कार्यालय स्थापना गरिको मेयर श्रेष्ठको भनाई छ । कार्यालयमा इन्जिनियर विनोद खत्रीको नेतृत्वमा सबइन्जिनियरसहित ५ जनाले सेवाग्राहीलाई सेवा दिनेछन् । पहाडका ती वडाले सेवा पाउन असहज भएकाले छुट्टै गाउँपालिका माग गर्दै आएका छन् । भौगोलिक विकटताका कारण देखाउँदै विकास निर्माणका काममा विभेद भएको र सर्वसाधरणको पहुँच नपुगेको भन्दै अलग्यै गाउँपालिकाको माग गर्दै स्थानीयले हस्ताक्षरसहितको माग पत्र नगरपालिकामा बुझाएका थिए । स्थानीयबाट आएको प्रस्तावलाई नगरपालिकाको सातौँ नगरसभाबाट सर्वसहमतबाट पास भएको थियो । पारित प्रस्ताव जिल्ला समन्वय समिति हुँदै प्रदेश सरकारमा २०७८ साउन ४ गते बुझाइएको छ । नगरपालिका टुक्र्याउने अधिकार प्रदेश सरकारमा नरहेकाले प्रदेश सरकारबाट चाँडै नै मन्त्रीपरिषद्को बैठकबाट निर्णय गरी पठाउने तयारी भएको खवर प्राप्त भएको मेयर श्रेष्ठले बताए । उनले भने, 'छुट्टै पालिकाको नेपाल सरकारले निर्णय नगरेको अवस्थामा सहजरुपले जनताले पाउने सेवालाई विकेन्द्रिकरण गरेका हौ । यसअघि पहाडी भेगका वासिन्दा यातायातबाट पाँच घण्टाको दुरी हुँदै कटारी बजारस्थित नगरपालिका कार्यालयसम्म सेवा लिन आउनुपर्ने बाध्यता थियो । सानातिना योजनामा पनि दिन नै माया मारेर कटारी झर्नुपर्ने र खर्चका हिसावले पनि समस्या भोग्दै आएका थिए। आउन र जान दुई दिन काम गर्न एक दिन गर्दा तीन दिन माया मार्नु पर्ने र होटलको बासले खर्चसमेत धान्न नसक्ने भन्दै स्थानीयले अलग्यै गाउँपालिकाको माग गर्दै आएका थिए ।"
"एमसीसी खारेजको माग गर्दै अमेरिकी दुतावास अगाडि प्रदर्शन, ६ जना नियन्त्रणमा",काठमाडौं : अमेरिकी सहयोग निकाय मिलेनियम च्यालेन्ज कर्पोरेसन (एमसीसी)को विरोधमा प्रदर्शनमा उत्रिएका ६ जना पक्राउ परेका छन्। एमसीसीको विरोध गर्दै नेपालस्थित अमेरिकी दुतावास अगाडि प्रदर्शनमा उत्रिएका वैद्य नेतृत्वको नेकपा क्रान्तिकारी माओवादीनिकट अखिल क्रान्तिकारीका केन्द्रिय अध्यक्ष हरिकृष्ण गजुरेलसहित ६ विद्यार्थीलाई प्रहरीले नियन्त्रणमा लिएको हो। एमसीसी कार्यान्वयन गरौं : पूर्वप्रधानमन्त्री भट्टराई अखिल क्रान्तिकारीका केन्द्रीय सदस्य सुलभ वैध्यका अनुसार उनीहरुले बिहान १२ बजेतिर प्रदर्शन गरेका थिए। उनीहरुलाई प्रहरी वृत महाराजगन्जमा राखिएको छ। प्रहरीका अनुसार निषेधित क्षेत्रमा प्रदर्शन गर्न थालेको नियन्त्रणमा लिएको बताइएको छ। शेरबहादुर देउवाको नेतृत्वमा गठबन्धनको सरकार बनेपछि पुन: एमसीसीको चर्चा र उपाध्यक्ष फाति आउन लागेसँगै युवाहरु आन्दोलित हुन थालेका हुन्।
गुन्डा नाइके गिरीको मोरङ कारागारमा सरुवा,"विराटनगर : अपहरण तथा शरीर बन्धक मुद्दामा कैद सजाय भुक्तान गरिरहेका गुन्डा नाइके अभिषेक गिरीलाई सरकारले पुनः जिल्ला कारागार मोरङ सरुवा गरेको छ। कारागारभित्र भिन्दै साम्राज्य खडा गर्दै विभिन्न अपराधिक गतिविधी गरेको खुलेपछि उनलाई लगभग साढे ३ वर्षअघि मोरङबाट काठमाडौंस्थित डिल्ली बजार कारागार स्थानान्तरण गरिएको थियो । गिरी पुनः मोरङ आउने भएपछि कारागारभित्र खैलाबैला मच्चिएको छ । उनको विगतका गलत हर्कतका कारण कैदीबन्दीले असुरक्षित महसुस गर्न थालेका छन् । मोरङ कारागारमा हुँदा कैदीबन्दीको नेतृत्व गर्ने चौकीदारको जिम्मेवारी उनलाई दिइएको थियो । कैदीबन्दीलाई चरम यातना दिने, कुटपिट गर्ने, महिनावारी असुल्ने तथा कारागारभित्र सजाय भुक्तान गरिरहेकाहरुलाई उपभोग्य वस्तु महँगो मूल्यमा बिक्री गर्ने र टेलिफोनमा महँगो मूल्य लिने गरेको आरोप उनीमाथि छ । उनलाई २०७४ साल चैत २३ गते डिल्ली बजार स्थानान्तरण गरिएको हो । गिरीलाई डिल्ली बजार पठाएपछि मोरङमा चौकीदारको जिम्मेवारी नवीन राईलाई दिइएको थियो । गिरी आएपछि राईको जिम्मेवारी खोसिने कारागारका एक कर्मचारीले बताए । 'बदमासी गरेकाले गिरीलाई काठमाडौं पठाएर राईलाई चौकीदारको जिम्मेवारी दिइएको थियो,' स्रोतले भन्यो, तर राईले समेत कारागारभित्र गिरीभन्दा उधुम मच्चाइरहँदा पनि सम्बन्धित निकाय मौन छ । कर्तव्य ज्यान मुद्दामा कैद भुक्तान गरिरहेका राईको समूहले धेरै यातना दिने र कैदीबन्दीसँग मनपरी असुल्ने गरिरहेको एक कैदीले बताए । यो कुरा कारागारदेखि लिएर स्थानीय प्रशासनसम्मलाई जानकारी छ । तर राईले चलाइरहेको अवैध धन्दामा सरकार पक्ष सहयोगी बनिरहेको र नियन्त्रणका चासो नदिएको गुनासो कैदीबन्दीका आफन्तले गरेका छन् । राईकै स्थानान्तरणका लागि आवाज उठिरहेका बेला पुनः गिरीलाई मोरङ ल्याउन लागिएको हो । 'अहिले राईको व्यवहार पनि त्यस्तै छ, एक कैदीले भने, राईको समूहले कारगारभित्र दिने गरेको यातनाका कारण धेरै जनाको मृत्यु भइसकेको छ । त्यस्ता घटना गुपचुप भइरहँदा झन् गिरी नै आउने भइसकेपछि सबैले असुरक्षित महसुस गरिरहेका छौँ । उनका अनुसार राईलाई हटाएर अर्कैलाई चौकीदार बनाउनुपर्ने माग भइरहेका बेला गुन्डा नाइके गिरीलाई ल्याएर कैदीबन्दीलाई थप असुरक्षित बनाउने काम भएको छ । चौकीदारका लागि मोरङ कारागार आम्दानीको राम्रो स्रोत मानिन्छ । कारागार भित्रको टेलिफोन, पसल र खानाबाट मात्रै चौकीदारले दैनिक एक लाख रूपैयाँभन्दा बढी आम्दानी गर्ने गरेको छ। अवैध कमाई सबैलाई बाँड्ने गरेपछि चौकीदारका सवालमा कसैले पनि बोल्न नसक्ने गुनासो कैदीबन्दीको छ । विराटनगर महानगरपालिका११ घर भएका गिरी नेपाली कांग्रेसका नेताहरुको संरक्षणमा अपराध गर्दै आएका गुन्डा नाइके हुन् । छोटो समयमै अकूत सम्पत्ति आर्जन गरेको देखिएपछि उनीविरुद्ध सम्पत्ति शुद्धीकरण विभागमा पनि मुद्दा चलाइएको थियो । कैदीबन्दीलाई शोषण गरेर अकूत सम्पत्ति आर्जन गरेको आरोप अहिलेका चौकीदार राईमाथि पनि लागेको छ । मोरङ ल्याउन लगभग ५ महिनादेखि कांग्रेसका नेताहरुले लविङ गरिरहेका बेला कांग्रेस सभापति शेरबहादुर देउवाको नेतृत्वमा सरकार बनेपछि गिरीले पुनः मोरङ आउने अवसर पाएका छन् । स्रोतका अनुसार गृहमन्त्री बालकृष्ण खाँडको ठाडो निर्देशनमा उनलाई मोरङ पठाउने पक्का भएको हो । अभिषेक गिरीसँगै उनका टिमका अन्य तीन जनाको पनि विराटनगर सरुवा भएको छ । अपहरण मुद्दामै कैद भुक्तान गरिरहेका गिरीका सहयोगी राजु श्रेष्ठ, असित सैँवु र वन मुद्दाका कैदी मनोज कार्कीको पनि एकै पटक विराटनगरस्थित मोरङ कारागार सरुवा गरिएको हो। कारागार विभागका एक अधिकारीका अनुसार एउटा कारागारबाट स्थानान्तरण भइसकेका कैदीलाई पुनः सोही स्थानमा सरुवा गर्न मिल्ने कानुनी व्यवस्था छैन । गिरीको सवालमा कानुनी व्यवस्था र परम्पराविपरीत निर्णय भएको विभागका कर्मचारीको भनाइ छ । स्रोतका अनुसार गृहमन्त्री र कांग्रेस नेताको निर्देशन एवं दबाबमा उनले मोरङ आउन पाउने भएका हुन् । उनलाई संरक्षण दिइरहेका कांग्रेस नेताहरुकै आग्रहमा रकमको चलखेल गरेर चौकीदार बनाउन पुनः गिरीलाई मोरङ कारागार पठाउने निर्णय भएको गृह स्रोतले बताएकाे छ। गिरीलाई डिल्ली बजारबाट विराटनगरमा सरुवा गरिएको पत्र प्राप्त भएको छ, मोरङ कारागारका निमित्त जेलर रामप्रसाद पोखरेलले भने, कहिले ल्याइपुयाइन्छ भन्ने यकिन चैँ भइसकेको छैन । गिरीसहितको सरुवाका लागि कारागार व्यवस्थापन विभागको बन्दी प्रशासन शाखाले मोरङ कारागारलाई बोदार्थ दिएर डिल्ली बजारलाई पत्र पठाएको छ । चलानी नम्बर चलानी २८७ रहेको पत्रमा भनिएको छ ,त्यहाँ (डिल्लीबजार) कारागारमा रहेका तपशील बमोजिमका कैदीबन्दीहरुलाई निजको मुद्दासँग सम्बद्ध सबै कागजातसहित आवश्यक सुरक्षाका साथ कारागार कार्यालय मोरङमा स्थानान्तरण गर्नु गराउनु हुन साथै उक्त बन्दी बुझाउन ल्याएमा कारागार कार्यालय मोरङले बुझिलिन हुन समेत मिति २०७८ भदौ १७ गतेको निर्णय अनुसार अनुरोध छ । पत्रमा शाखा अधिकृत सन्तोष लामिछानेको हस्ताक्षर छ । मोरङका प्रमुख जिल्ला अधिकारी कोषहरि निरौलाले गिरीको सरुवा मोरङ कारागारमा भएको पुष्टि गरेका छन्। सरुवाको पत्र चैँ आएको छ, उनले भने, तर गिरीलाई ल्याइसकिएको छैन । गिरी लामो समयदेखि विराटनगरलाई आधार बनाएर गुन्डागर्दीमा संलग्न थिए । अपहरण मुद्दामा दोषी ठहर भएपछि कैद काट्दै गरेका बेला कांग्रेसका नेताको संरक्षणमा कारागारभित्रैबाट आफ्नो धन्दा चलाउने गरेको पाइएपछि उनलाई मोरङबाट काठमाडौं पठाइएको थियो । २ सय ५० पुरुष र ५० महिला गरेर ३ सय कैदीबन्दीको क्षमता रहेको मोरङ कारागारमा अहिले ९ सय ५८ जना कैदीबन्दी छन् । जसमा तीन जना बालबालिका रहेको निमित्त जेलर पोखरेलले बताए ।"
गोरखा लायन्स आँखा उपचारकेन्द्रमा २५ जनाले गरे आँखाको शल्यक्रिया,"गोरखा : नियमित आँखाको उपचार तथा शल्यक्रियाहुँदै आएको गोरखा लायन्स आँखा उपचारकेन्द्रमा आइतबार २५ जनाको आँखाको शल्यक्रिया भएको छ । शल्यक्रिया गर्न सिफारिस भएका ३५ जनामध्ये १० जनामा अन्य स्वास्थ्य समस्या देखिएका कारण २५ जनाको मात्र शल्यक्रिया गरिएको आँखा उपचारकेन्द्रले जनाएको छ । ३५ जना शल्यक्रिया गराउन आउनु भएको थियो, तर १० जनामा उच्चरक्तचाप, मधुमेहलगायतका समस्या देखियो, गोरखा लायन्स आँखा सेवाकेन्द्रका अध्यक्ष योङकुमार श्रेष्ठले भने, त्यसैले २५ जनाको मात्र आँखाको शल्यक्रिया गरियो । उनीहरुको सोमबार बिहान आँखाको पट्टी खोलिएको छ । हिमालय आँखा अस्पतालबाट आएका आँखा रोग विशेषज्ञसहितको चार जनाको टोलीले उनीहरुको आँखाको शल्यक्रिया गरेका हुन् । नियमित आँखा शल्यक्रिया अभियान गत वैशाख महिनादेखि स्थगित भएको थियो । कोरोना संक्रमण बढेर निषेधाज्ञा जारी भएपछि स्थगित भएको शल्यक्रिया शिविर गत शनिबार, आइतबार र सोमबार पुन सञ्चालन गरिएको हो । गोरखा लायन्स आँखा सेवाकेन्द्रले सदरमुकामसहित विभिन्न नगर तथा गाउँपालिकाहरुमा कार्यतालिका बनाएर आँखा उपचार सेवा सञ्चालन गर्दै आएको लायन्स क्लब अफ गोरखाका पूर्वअध्यक्ष श्यामबाबु श्रेष्ठले जानकारी दिए ।"
बाढीमा यसरी डुब्यो काठमाडौं उपत्यका (फोटोफिचर),"काठमाडौं : आइतबार मध्यरातिदेखि परेको अविरल वर्षाका कारण काठमाडौं उपत्यकाका बस्ती डुबानमा परे। बाग्मती, विष्णुमति, इच्छुमति, धोबीखोलगायतका नदी तथा खोलाको बाढी बस्तीमा पस्दा नदी किनारका बासिन्दा प्रभावित भए। मध्यरातमा बाढी पसेपछि घरभित्र रहेका सामान तथा पानी निकाल्ने काम भइरहेको छ। बिहान ९ बजेपछि बस्तीको पानी सुक्दै गएपछि स्थानीयबासिन्दा सामान मिलाउन र घर सफा गर्न दिनभर व्यस्त छन्। उपत्यका,बनेपालगायत विभिन्न सहरका घर डुबानमा परेका छन्। काठमाडौंको काँडाघारी, परोपकार, बल्खु, सुन्दरीघाट, भक्तपुरको मनोहरा, बोडेफाँट, टेकुको सुकुम्बासी बस्ती तथा ललितपुरको सानेपा, कालोपुललगायतको क्षेत्र डुबानमा परेको हो। यस्तै काठमाडौंको शङ्खमूल, बल्खु र धापासीको तरकारी बजारलगायतका स्थान डुबानमा परेका छन्। मौसम पूर्वानुमान महाशाखाका अनुसार सोमबारबाट देशभर गण्डकी, कर्णाली तथा सुदूरपश्चिम प्रदेशका थोरै र प्रदेश १, बाग्मती तथा लुम्बिनी प्रदेशका एकदुई स्थानमा मेघगर्जनचट्याङ्गसहित भारी वर्षाको सम्भावना रहेको छ। महाशाखाले पहाडी भूभागमा भूक्षय, पहिरो तथा गेग्रान बहावको जोखिम रहेको र नदीनाला र खहरे खोलामा पानीको सतह बढ्न सक्ने भन्दै सतर्कता अपनाउन अनुरोध गरेको छ।"
एमसीसी सम्झौताविरुद्ध पोखरामा प्रदर्शन,"पोखरा :अमेरिकी सहयोग निकाय मिलेनियम च्यालेन्ज कर्पोरेसन (एमसीसी)को विरुद्ध पोखरामा सोमबार प्रदर्शन भएको छ। जिल्ला प्रशासन कार्यालय कास्की अगाडि सहिद चोकमा बिहान १० बजे देखि ११ बजेसम्म १ घण्टा शान्तिपूर्ण रुपमा धर्नामा बसेका हुन्। संयुक्त देशभक्त मोर्चाको ब्यानरमा राष्ट्रिय सम्पदा तथा जनअधिकार संरक्षण समिति नेपाल, सिटीजन जुरी कास्की, नागरिक समाज कास्की लगायतका संघसंस्थाको आयोजनामा प्रदर्शन भएको हो। राष्ट्रहितविपरीत एमसीसी संसदबाट पारित गरिने प्रपञ्च रचिएकोले त्यसलाई रोक्न धर्नामा बसेको नागरिक समाज पोखराका पूर्व संयोजक विष्णुहरि अधिकारीले बताए। उनीहरुले एमसीसीविरुद्ध विभिन्न नारा लेखिएका प्लेकार्ड हातमा लिएर मौन धर्ना दिएका हुन्। नेपाल सरकार र अमेरिकाबीच भएको एमसीसी सम्झौता खारेज हुनुपर्ने उनीहरुको माग छ। एमसीसी खारेजको माग गर्दै अमेरिकी दुतावास अगाडि प्रदर्शन, ६ जना नियन्त्रणमा"
समाचार नै काफि छ : अन्नपूर्ण पोस्ट्का ग्राहकलाई मोटरसाइकल हस्तान्तरण,"काठमाडौं : अन्नपूर्ण पोस्ट् राष्ट्रिय दैनिकको समाचार नै काफि छ भन्ने मासिक ग्राहक योजना अन्तर्गत साउन महिनाका विजेतालाई सोमबार मोटरसाइकल हस्तान्तरण गरिएको छ। भक्तपुर नगरपालिका ४, वोलाछेंका ५५ वर्षीय रबि प्रजापतिलाई सुजुकि कम्पनीको १५५ सिसिको सुजुकि इन्टुर्डर मोटरसाइकल लक्की ड्रमार्फत् केहि दिन अघि परेको थियो। अन्नपूर्ण पोस्ट्का सम्पादक अखण्ड भण्डारी,अन्नपूर्ण एक्सप्रेसका प्रधानसम्पादक विश्वास बराल र सुजुकी कम्पनीका बजार प्रमुख समित सिंहले संयुक्त रुपमा प्रजापतिलाई मोटरसाइकलको साँचो हस्तान्तरण गरेका थिए। काठमाडौंको तीनकुनेस्थित अन्नपूर्ण टावरको सभाकक्षमा हस्तान्तरण गरिएको मोटरसाइकलको मुल्य ३ लाख २९ हजार ९ सय छ। मोटरसाइकल पाएपछि प्रजापतिले देशभरीमा नै गरिएको लक्की ड्रमा आफू विजेता हुनु ठूलो कुरा भएको भन्दै खुसी व्यक्त गरे। साउन, भदौ र असोज गरी तीन महिनासम्मका लागि समाचार नै काफि छ भन्ने मासिक ग्राहक योजना लागु गरिएको अन्नपूर्ण मिडिया नेटवर्ककी ब्राण्ड म्यानेजर प्रिथा पौडेलले जानकारी दिइन्। अझ २ महिना बाँकि नै भएकोले सम्पूर्ण पाठकहरुलाई अन्नपूर्ण पोस्टको समाचार नै काफि छ योजनामा संलग्न हुनुहोस् र नयाँ मोटरसाइकल जित्ने मौका पाउनुहोस्उनले भनिन्।"
बीपी प्रतिष्ठानमा तोडफोड,"धरान : चिकित्सकहरुले काम छाडेर आन्दोलन चर्काएपश्चात बीपी कोइराला स्वास्थ्य विज्ञान प्रतिष्ठान धरानमा तोडफोड गरिएको छ। सोमबार संघिय लिम्बुवान मञ्च, एमाले र राप्रपाका कार्यकर्ताहरुले प्रतिष्ठानको उपकुलपति कार्यालयमा तोडफोड गरेका छन्। ८४ औं दिनदेखि प्रतिष्ठान सुधारको माग राखेर यहाँका चिकित्सक र कर्मचारीहरुले आन्दोलनलाई जारी राखेका छन्। आइतबारदेखि चिकित्सकहरुले स्वास्थ्य उपचार बहिष्कार गरेको भन्दै लिम्बुवान, एमाले र राप्रपाका कार्यकर्ताहरुले प्रतिष्ठानका उपकुलपति डा ज्ञानेन्द्र गिरीको कार्याकक्षमा लगाएको ताला तोडफोड गरेका छन्। उनीहरुले उपकुपति कार्यालयको मुल ढोका समेत तोडफोड गरेका छन्। संघिय लिम्बुवान मञ्चका सुनसरी अध्यक्ष अमर इजमले बिरामी चेकजाँच गर्न छाडेपछि त्यस्को विरुद्धमा उपकुलपति कार्यालयमा लगाइएको ताला फोडिदिएको बताए। उनले बिरामीलाई दुःख दिने नियतले चिकित्सक, नर्स र कर्मचारीहरुले काम बहिष्कार गरेपछि आफूहरुले आन्दोलन गरेको बताए। सयौंको संख्यामा गएका दलका कार्यकर्ताहरुले प्रतिष्ठानको डेण्टल गेटको ताला फोडेरभित्र प्रवेश गरेका थिए। प्रहरीले दलका कार्यकर्तालाई रोक्न खोज्दा दुबैतर्फ झडप भएको थियो। झडपमा केहि दुई प्रहरी र एक प्रदर्शनकारी दलका कार्यकर्ता घाइते भएका छन्। इलाका प्रहरी कार्यालय धरानका डीएसपी नरैनद्र कुवरले प्रतिष्ठानमा नाराबाजी गर्दै आएका विभिन्न दलका कार्यकर्तालाई बल प्रयोग गरी तितरवितर पारेको बताए। उनले बल प्रयोग गर्ने क्रममा दुई प्रहरी घाइते भएको बताए। बीपी प्रतिष्ठान शुद्धिकरण अभियानका सहसंयोजक डा विष्णु पोखरेलले राजनैतिक दलका कार्यकर्ताले गुण्डागर्दी शैलिमा प्रतिष्ठानमा आएर तोडफोड गरेको घटनाको घोर भत्र्सना गरेका छन्। उनले प्रतिष्ठानमा भ्रष्ट्रचार भयो, दोषिलाई कारवाहि गर्नुपर्छ भनेर ८४ औं दिनदेखि आन्दोलन गरिरहेको समयमा दलका कार्यकर्ताहरु गुण्डागर्दी शैलिमा प्रतिष्ठान प्रवेश गरी भ्रष्ट्रचारीलाई संरक्षण गर्ने प्रष्ट भएको बताए।"
नेपालमा दुई करोड नागरिक इन्टरनेटको पहुँचमा,"काठमाडौं : नेपालमा इन्टरनेट प्रयोगकर्ताको संख्या २ करोड चार लाख नाघेको छ । नेपाल टेलिकमले सोमबार पत्रकार सम्मेलन गरी २०७८ असारसम्म दुई करोड ४ लाख तीन हजार ९८६ जना इन्टरनेटको पहुँचमा रहेको जनाएको छ । यस्तै, मोबाइल टेलिफोन ग्राहक संख्या दुई करोड चार लाख ९ हजार ५७८ छन् । टेलिकमका प्रवक्ता राजेश जोसीका अनुसार फोरजी सेवा विस्तार गर्ने क्रममा टेलिकम रहेको छ । उनले भने, सबै प्रकारका टेलिफोन घनत्व ७०४० प्रतिशत रहेको छ । ९२ प्रतिशत स्थानीय निकायमा फोरजी सेवाको पहुँच पुगिसकेको छ । टेलिकमले स्थानीय टेलिफोन तथा एडीएसएल सेवालाई फाइवरमा रुपान्तरणका लागि आवश्यक तयारीसहित रुपान्तरणको कार्य सुरु भइसकेको टेलिकमले जनाएको छ ।"
चोरी भएको बैंक छेउकै मनि ट्रान्सफरको छानामाथि युवकको शव,"वीरगन्ज : पर्साको धोबिनी गाउँपालिका ४ लंगडी चोकस्थित मनि ट्रान्सफर रहेको घरको छानामा एक युवक मृत अवस्थामा फेला परेका छन् । जस्तापाताले छाएको छानामा अंदाजी २२२३ वर्षका युवकको शव फेला परेको हो । शव फेला परेका युवकको पहिचान भने खुल्न सकेको छैन । शव पोष्टमार्टमका लागि वीरगन्जस्थित नारायणी अस्पतालमा पठाइएको पर्साका प्रहरी उपरिक्षक बेल बहादुर पाण्डेले जानकारी दिए । भदौ १७ गते बिहीबार राति लंगडीमै रहेको एनआइसी एसिया बैंकको उपशाखामा चोरी भएको थियो । त्यहि बैंक नजिकको मनि ट्रान्सफर भएको घरको छानामा आइतवार बेलुकी युवकको शव फेला परेको हो । मृत भेटिएका युवक बिहीबार राति एनआइसी एशीया बैंकमा भएको चोरी गर्ने समूहकै हुनसक्ने स्थानीयले आशंका गरेका छन् । बैंकमा चोरी गर्ने समुहले मनी ट्रान्सफरमा समेत चोर्ने क्रममा छानाको जस्तापाता उप्क्याएर भित्र छिर्न लाग्दा करेन्ट लागेर ती युवकको मृत्यु भएको हुन सक्ने स्थानीयको आशंका छ । शव सडेर गन्हाउन थालेकाले पनि घटना दुई तीन दिन पहिलकै (बिहीबार राति कै) भएकाले थप आशंका उत्पन्न भएको प्रहरीले जनाएको छ । शवको प्रकृति हेर्दा ती युवक मनि ट्रान्सफरको कार्यालयमा चोरी गर्न गएको र करेन्ट लागेर उनको मृत्यु भएको हुन सक्ने प्रहरीको अनुमान छ । घटनाबारे अनुसंधान थालिएको प्रहरी उपरीक्षक पाण्डले जानकारी दिए । गत बिहीबार राति लंगडीमै रहेको एनआइसी एशिया बैंकको शाखा कार्यालयमा चोरहरुले बैंकको मुल गेटको सटर नै फोडेर भित्र पसेका थिए । बैंकमा जडान गरिएको सिसिटिभी क्यामेरामा कैद भएको भिडियो अनुसार रेनकोट लगाएर आएका दुई जनाले अक्सिजन सिलण्डर सहितको वेल्डिङ मेशीनले सटर काटेर भित्र पसेका थिए । चोरहरुले लकर पनि तोड्ने कोशीश गरेको तर बाहिर सडकमा प्रहरीको गस्ती पुगेपछि चोरहरु आफनो योजनामा सफल हुन नसकेर भागेका थिए । बिहीबार राति बैंकमा भएको चोरी र आइतबार बेलुकी मनि ट्रान्सफरमा युवकको शव भेटिएपछि घटना अझ शंकास्पद देखिएकाले प्रहरीले दुवै घटनालाइ जोडेर अनुसन्धान थालेको प्रहरी उपरिक्षक पाण्डेले बताए । दुवै घटनामा भारत र नेपाल दुवै देशका मानिस संलग्न रहेको देखिएको भन्दै उनले भने, छिटटै अपराधीको पहिचान लाग्छ ।"
गोरु काटेको आरोपमा ३ जना पक्राउ,"स्याङ्जा : मासु खाने प्रयोजनका लागि जिउँदो गोरु काटेको आरोपमा प्रहरीले तीनजना पक्राउ गरेको छ । पक्राउ पर्नेहरुमा भीरकोट नगरपालिका ८ ढापुकफेदीका नैन सिंह गुरुङ, हुमप्रसाद गुरुङ र खेम गुरुङ हुन्। आइतबार राति १ बजेतिर जिउँदो गोरु काट्दै गरेको अवस्थामा उनीहरु पक्राउ परेको प्रहरी नायव उपरीक्षक राजेन्द्र प्रसाद अधिकारीले जानकारी दिए। गोरु काटेर भागबण्डा लगाउँदै गरेको अवस्थामा प्रहरीले ३ जनालाई पक्राउ गरेको जनाएको छ। उनीहरुका साथबाट २ वटा चक्कु पनि नियन्त्रणमा लिइएको छ। आरोपित ३ जनालाइै पशुपंक्षीसम्बन्धी कसुरमा मुद्दा दर्ता गरी अदालतबाट ७ दिनको म्याद थप भएको छ।"
दरखोलाको बाढीले लघुजलविद्युत परियोजनाको पावरहाउस बगायो,"बेनी : दरखोलामा आएको बाढीले आइतबार राति म्याग्दीको धवलागिरी गाउँपालिका२ लुलाङमा लघुजलविद्युत परियोजनाको पावरहाउस (विद्युतगृह) बगाएको छ । ४२ किलोवाट क्षमताको दरखोला दोस्रो लघुजलविद्युत परियोजनाको नहर, बाँध र विद्युतगृह बाढीले बगाएको हो । लुलाङ आधारभूत विद्यालयका शिक्षक निकेश खड्काले दरखोलामा आएको बाढीले लघुजलविद्युत परियोजनाको संरचना बगाएको बताए । दरखोलाको बाढीले कटान गरेर लघुजलविद्युत परियोजना बगाएको हो, उनले भने पावर हाउस भएको ठाउँमा खोला बगेको छ । उनका अनुसार खबाङको दोभानमा रहेको बाँध, ७२५ मिटर लामो पाइपलाइन, मरेनीको फेदी र दरखोलाको किनारमा विद्युतगृहमा बाढीले क्षति गरेको छ । परियोजना बगाएपछि लुलाङ, खोरीया, मेरनी र लमसुङका ३६५ घरधुरीमा विद्युत आपुर्ति बन्द भएको छ । घरायसी काम, विद्यार्थीको पठनपाठन र विद्युतबाट चल्ने उपकरणमा आधारित साना उद्योग ठप्प भएका छन् । २०७६ साल कात्तिकमा एक करोड ५२ लाख रुपैयाँको लागतमा परियोजना निर्माण भएको थियो । यसअघि २०७२ साउनमा जुगेपानीमा आएको पहिरोले विद्युतगृह र नहर बगाएपछि मरेनीको फेदीमा परियोजना स्थानान्तरण गरिएको थियो ।"
"पहिरोले घर भत्किदा सुतिरहेका हजुरआमा र नातीको मृत्यु, दुई घाइते","रोल्पा : रोल्पा नगरपालिका १० धबाङमा घरमाथि पहिरो खस्दा दुईजनाको मृत्यु भएको छ । सोमबार बिहान २ बजेतिर खसेको पहिरोले घर पुरिदा गाम्दा गाउँका ६७ वर्षीया गौसरी थापा र छोरीतर्फका ६ वर्षीय नाती हिमाल रोकाको मृत्यु भएको हो । रोल्पा नगरपालिका८ धबाङका वडा सदस्य शेरबहादुर थापाले पहिरो यति ठूलो मानवीय क्षति भएको बताए। रातको दुई बजेतिर पहिरो खसेको उनले बताए। मृतक गैसराका भतिजा समेत रहेका वडा सदस्य शेरबहादुरले भने, 'पहिरोले सुतिरहेका हजुरआमा र नाती लग्यो, घर पनि पूर्णरुपमा क्षति भएको छ।' पहिरोले घर भत्किदा घरभित्रै सुतिरहेका दुईजनाको मृत्यु भएको थियो भने दुईजना घरभित्रै च्यापिएका थिए । मृतक गौसरीका छोरी भिमकुमारी थापा र ज्वाई मनबहादुर रोका घाइते भएका छन् । छोरी ज्वाइँ पूर्वी रुकुम भुमे९ का हुन् । जेठदेखि माइतीमै बस्दै आएका थिए । दुर्घटनाको खबर पाएपछि सदरमुकाम लिबाङबाट प्रहरी टोली घटनास्थल गएको हो । गाउँलेको सहयोगमा मृतकको शव निकालिएको र राति नै घाइतेको उद्धार गरिएको आफन्त शेरबहादुरले जनाए । घाइतेलाई उपाचारका लागि रेउघा अस्पताल पठाइएको छ । मृतक गौसराका पति पूर्णबहादुर थापा गोठमा थिए भने बुहारी उपचारका लागि काठमाडौंमा । पहिरोले क्षति गरेको घर वरिपरि १० घर जति छन् । गिरबहादुर थापा र अमरसिंह थापाको घरमा पनि क्षति पुगेको छ । गान्दा गाउँ नै पहिरोको जोखिममा छ ।पहिरो स्थल सदरमुकाम लिबाङदेखि करिब २० किलोमिटर उत्तरमा पर्छ।"
विराटनगरमा एक जनाको शव फेला,विराटनगर : विराटनगरमा सोमबार बिहान पहिचान नखुलेका एक पुरुषको शव भेटिएको छ। विराटनगर महानगरपालिका१३ स्थित सडकको छेउमा घोप्टो परेको अवस्थामा शव भेटिएको मोरङ प्रहरीका प्रवक्ता डीएसपी दीपक श्रेष्ठले बताए। उनका अनुसार पुरुष मृत फेला परेपछि स्थानीयले प्रहरीलाई खबर गरेका हुन्। अन्दाजी ३५४० वर्षका जस्तो देखिने पुरुषको पहिचान खुल्न नसकेको र सनाखतको प्रयास भइरहेको जानकारी श्रेष्ठले दिए। स्थानीयले प्रहरीलाई दिएको जानकारी अनुसार मृतक पुरुष आइतबार साँझ त्यहाँ देखा परेका थिए। एक्कासि बिहान मृत्यु भएको अवस्थामा शव भेटिएपछि प्रहरीलाई खबर गरिएको स्थानीयले बताएका छन्।लागुऔषधको दूर्व्यवसनमा फसेका पुरुषको अत्याधिक लागुऔषध सेवनका कारण मृत्यु भएको हुनसक्ने अनुमान प्रहरीले गरेको छ। डीएसपी श्रेष्ठले शव पोस्टमार्टमका लागि कोसी अस्पतालमा लगेर घटनाका बारेमा अनुसन्धान थालिएको बताए।
अविरल वर्षाका कारण घरमा बाढी पस्यो (फोटोफिचर),"काठमाडौं : आइतबार रातिदेखि परेको अविरल वर्षाका कारण मुलुकका विभिन्न सहरहरू डुबानमा परेका छन्। काठमाडौं, बनेपालगायतका सहरहरू डुबानमा परेका हुन्। काठमाडौंको शङ्खमूल, बल्खुको तरकारी बजारलगायतका स्थान डुबानमा परेका छन्। यहाँका बाग्मती, विष्णुमति, इच्छुमति, धोबीखोलगायतका नदी तथा खोलामा बाढी आएको हो। बाढीका कारण किनारमा रहेका बासिन्दा प्रभावित भएका छन्। काठमाडौंका ३८२ घर डुबानमा परेको महानगरीय प्रहरी कार्यालय रानीपोखरीले जनाएको छ। त्यस्तै १३८ जनाको उद्धार गरिएको छ। बाग्मतीको किनारमा रहेका सुकम्बासी बस्ती विशेषगरी डुबानमा परेको हो। यसैगरी काभ्रेको बनेपा बजार जलमग्न बनेको छ। बनेपाको पुलबजार क्षेत्र डुबानमा परेको बताइएको छ। मुख्य बजार नै डुबानमा पर्दा त्यस बाटो भएर गुड्ने सवारी साधन रोकिएका छन्। अरनिको राजमार्ग र बीपी राजमार्ग हुँदै लामो दुरीमा चल्ने सवारी साधानसमेत रोकिएका छन्। तस्बिर : ध्रुव सिंह"
हिमाली क्षेत्रमा 'लोकेसन' हेर्दै बलिउड चलचित्र,"जोमसोम : पर्वतीय पदयात्रा कथामा आधारित भारतीय बलिउड चलचित्र 'उचाई' को छायाँङ्कन नेपालका विभिन्न हिमाली क्षेत्रमा हुने जनाइको छ । आउँदो अक्टोवर महिनामा सुरु गरिने भारतीय बलिउड चलचित्र 'उचाई 'को छायाँङ्कनका लागि भारतीय बलिउड चलचित्र युनिटको टोली नेपालका हिमाली क्षेत्रमा लोकेसन छनौट गर्न व्यस्त छन् । राजश्री प्रोडक्सन कम्पनी प्राइभेट लिमिटेडको ब्यानरमा निर्माण हुने बलिउड चलचित्र 'उचाई 'को निर्देशन सोराज बरजतयाले गर्ने भएका छन् । बलिउड चलचित्र 'उचाई'को छायाँङ्कन नेपालमा ५० प्रतिशत हुने थ्रिबिलर्स फिल्मका प्रतिनिधि पुष्पराज न्यौपानेले जानकारी दिए । उनका अनुसार बलिउड चलचित्र 'उचाई' को नेपालमा एक महिनासम्म छायांकन गर्ने योजना रहेको उनले बताए । पर्वतीय पदयात्रा कथामा आधारित रहेकाले दुई साताअघि मात्र हवाई मार्गमार्फत मुस्ताङको वारागुङ मुक्तिक्षेत्रअन्तर्गत मुक्तिनाथ,झारकोट,झोङ,कागबेनी,सेल्फी पार्कलगायतको स्थानमा लोकेशन अवलोकन गरी टोली फर्किएको उनको भनाइ छ । टोलीले हवाई मार्गमार्फत लोकेशन अवलोकन गर्दा पर्याप्त नभएको भन्दै स्थलगत रुपमै लोकेशन अवलोकन गर्नुपर्ने भएकाले बलिउड प्रतिनिधि टोली मुस्ताङ आउने योजनामा रहेको जानकारी दिए । कोरोना कहरले सिर्जित निषेधाज्ञा जारी रहेको कारण बलिउड प्रतिनिधि टोलीस्थल मार्ग हुँदै मुस्ताङ आउन नसकेको बलिउड चलचित्रका प्रतिनिधि न्यौपानेले जनाए ।उनका अनुसार टोलीले मुस्ताङ ,मनाङ र लाम्टाङ मध्ये कुनै एक स्थान तय गर्ने जनाइएको छ । टोली प्रतिनिधि न्यौपानेले मुस्ताङमा लोकेशन छनौट गर्न सम्भव रहेमा उपल्लो मुस्ताङसम्म पुगेर छायाँङ्कन गर्ने योजना रहेको बताए । उनले आइतबार हवाई मार्गमार्फत हिमाली जिल्ला मनाङमा लोकेशन अवलोकन गर्ने तैयारी गरेको जानकारी दिए । भारतीय सुपरस्टार सलमान खानद्वारा अभिनित भारतीय बलिउड चलचित्र मैने प्यार किया, हम आपके हे कौन लगायतका दर्जनौं सुपरहिट चलचित्र निर्देशन गरिसकेका निर्देशक सोराज बरजतयाले बलिउड चलचित्र 'उचाई' को निर्देशन पनि उनैले गर्ने भएका हुन् । सलमान खानलाई अहिलेको लोकप्रिय अवस्थामा पुर्याउन लागि महत्वपूर्ण योगदान दिएका निर्देशक सोराज बरजतयाले पर्वतीय कथामा आधारित बलिउड चलचित्र 'उचाई ' को निर्देशन गर्न लागेका हुन् । बलिउड चलचित्र 'उचाई 'ले पनि विगतको जस्तै सफलता प्राप्त गर्ने टोली प्रतिनिधि न्यौपानेको दावी छ । उनले सलमान खानलाई बलिउड फिल्म इन्डष्ट्रिजमा डेम्भु गराउने निर्देशन सोराज बरजतयानै भएको जनाए । केमेडी बिटमा आधारित बलिउड चलचित्र 'उचाई'मा भारतीय बहुचर्चित कलाकार अमिताभ बच्चन,अनुपमखेर ,भुमनी रानी र डेनी डेन्जोङ्पा लगायतका कलाकारहरुको अभिनयन रहने बताएएको छ । टोली प्रतिनिधि न्यौपानेले अहिले करिब १०१२ जनाको टिमले प्रारम्भिक लोकेशन छनौटको काम अघि बढाएको र लोकेशन तय भइसकेपछि अक्टोबर महिनामा झन्डै डेढ सयभन्दा बढी भारतीय बलिउडकर्मी नेपाल आउने योजना रहेको जानकारी दिए । यसअघि करिब ४० को दशकमा अमिताभ बच्चनद्धारा अभिनित बलिउड चलचित्र खुदा गवाहको छायाङ्कन मुस्ताङमा नै भएको थियो । यसपछि मुस्ताङमा बलिउड चलचित्रको छायाङ्कन हुन सकेको छैन । बलिउड चलचित्र 'उचाई'को छायाङ्कन भयो भने यो चलचित्र मुस्ताङमा दोस्रो बलिउड चलचित्र हुनेछ । भारतीय बलिउड चलचित्र प्रोडक्सन राजश्री कम्पनी र नेपालमा थ्री विल्डर्स फिल्मको संयुक्त टोलीले बलिउड चलचित्र 'उचाई 'को छायाँङ्नमा सहकार्य गर्ने टोली प्रतिनिधि पुष्पराज न्यौपानेले जानकारी दिए । उनले स्थानीयस्तरमा जनताको साथ र सहयोग बिना चलचित्र छायाँङ्कन गर्न सम्भव नरहेको बताए । उनले बलिउड चलचित्र 'उचाई' को लागत निकै महङ्गो भएकाले चलचित्रले हिमालीक्षेत्रको पर्यटन प्रर्वद्धनमा समेत सहयोग पुर्याउने विश्वास व्यक्त गरे । मुस्ताङमा गत वैशाखदेखि निषेधाज्ञा जारी रहेकाले टोली मुस्ताङ आइपुग्न समस्या परेको उनको भनाइ छ । परिस्थिति अनुकुल भएमा यथाशीघ्र मुस्ताङमा लोकशन अवलोकन गरिने उनले बताए । यसअघि कोरोना कहरको अवस्थामा गत जेठमा भारतीय बलिउड चलचित्र 'तिरीमाली ' को छायाङ्कन भइरहँदा स्थानीय प्रशासनले छायाँङ्कनमा रोक लगाएको थियो ।"
जलमग्न वागमती नदी किनारका बस्ती (फोटो),"काठमाडौं : गएरातिको अविरल वर्षाले काठमाडौं उपत्यकामा ३८५ घर डुबानमा परेका छन् भने २४७ जनाको उद्धार गरिएको छ। महानगरीय प्रहरी कार्यालय रानीपोखरीका प्रवक्ता एवं प्रहरी उपरीक्षक सुशीलसिंह राठौरले काठमाडौँको काँडाघारी, परोपकार, बल्खु, सुन्दरीघाट, भक्तपुरको मनोहरा, बोडेफाँट, सुकुम्बासी बस्ती तथा ललितपुरको सानेपा, कालोपुललगायतको क्षेत्र डुबानमा परेको जानकारी दिए। काठमाडौँबाट २३२ र ललितपुरबाट १५ मजदुरको उद्धार गरिएको उनले बताए। विशेष गरी नदीको वरपरका क्षेत्र डुबानबाट प्रभावित भएको जनाइएको छ। अहिलेसम्म डुबानबाट मानवीय क्षति नभएको प्रहरीको भनाइ छ। गोकर्णेश्वर उत्तरवाहिनी क्षेत्र डुबान अविरल वर्षाले वाग्मतीको किनारमा रहेको गोकर्णेश्वर महादेव मन्दिर र उत्तरगया क्षेत्र डुबानमा परेको छ। मन्दिरमुनिको चौर डुबानमा परेपछि दिवङ्गत पितृका नाममा भाद्रकृष्ण औँसीमा श्राद्ध गर्न आउने भक्तजन प्रभावित भएको गोकर्णेश्वर नगरपालिका वडा नं ४ का अध्यक्ष श्रीकुमार श्रेष्ठले बताए। गोकर्णेश्वर महादेव मन्दिरबाट उत्तरवाहिनीसम्म अधिकार सम्पन्न वाग्मती सभ्यता एकीकृत विकास समितिले निर्माण गरेको सिँढी भरिएर बाहिर पानी आउँदा यो क्षेत्र डुबानमा परेको हो। अविरल वर्षाका कारण घरमा बाढी पस्यो (फोटोफिचर) पानीसँगै आएको बाढीले यस क्षेत्रको सडक पनि बिगारेको छ। जोरपाटी सुन्दरीजल सडक विस्तारका क्रममा ठाउँ ठाउँमा अलपत्र रहेको भाग बाढीले प्रभावित भएको छ। अधिकांश भित्री सडक जलमग्न भएको छ। यसैगरी रुद्रमतीमा आएको बाढीले रातोपुल मैतीदेवी क्षेत्रका केही घरसमेत डुबानमा परेका छन्। आइतबार रातिदेखि सोमबार बिहानसम्मको वर्षाले उपत्यकाका धेरै स्थान प्रभावित भएको छ।  तस्बिरहरु : दीपेन श्रेष्ठअन्नपूर्ण"
दुई दिन भारी वर्षा : कुनकुन क्षेत्र र नदी आसपास बाढीको जोखिम ?,"काठमाडौं : उत्तर पश्चिम बंगालको खाडीमा अवस्थित न्युन चापिय क्षेत्रको प्रभाव रहेको जल तथा मौसम विज्ञान विभागले जनाएको छ। मौसम पूर्वानुमान महाशाखाका अनुसार सोमबार दिउँसो देशभर सामान्यदेखि पूर्ण बदली रही धेरै स्थानहरुमा हल्कादेखि मध्यम वर्षाको सम्भावना रहेको छ। प्रदेश १, बागमती, गण्डकी र लुम्बिनी प्रदेशका थोरै स्थानमा मेघ गर्जनचट्याङ्गसहित भारी वर्षाको सम्भावना रहेको छ। राती गण्डकी, कर्णाली तथा सुदूरपश्चिम प्रदेशका थोरै र प्रदेश १, बाग्मती तथा लुम्बिनी प्रदेशका एकदुई स्थानमा मेघगर्जनचट्याङ्गसहित भारी वर्षाको सम्भावना रहेको सोमबार बिहान जारी मौसम बुलेटिनमा उल्लेख छ। महाशाखाले सोमबार पहाडी भूभागमा भूक्षय, पहिरो तथा गेग्रान बहावको जोखिम रहेको र नदीनाला र खहरे खोलामा पानीको सतह बढ्न सक्ने भएकोले सतर्कता अपनाउन अनुरोध गरेको छ। मंगलबार दिउँसो गण्डकी, कर्णाली तथा सुदूरपश्चिम प्रदेशका थोरै र प्रदेश १, बाग्मती तथा लुम्बिनी प्रदेशका एकदुई स्थानमा मेघगर्जनचट्याङ्गसहित भारी वर्षाको सम्भावना रहेको छ। राती देशभर सामान्य बदली रही गण्डकी, लुम्बिनी, कर्णाली तथा सुदुरपश्चिमका धेरै र बाँकी प्रदेशका केही स्थानहरुमा हल्कादेखि मध्यम वर्षाको सम्भावना रहेको छ। बुधबार देशभर सामान्य बदली रही धेरै स्थानहरुमा हल्कादेखि मध्यम वर्षाको सम्भावना रहेको छ। कुनकुन क्षेत्र र नदी आसपास बाढीको जोखिम? काठमाडौं उपत्यका, बनेपा लगायत विभिन्न शहरका घर डुबानमा परेका छन्। काठमाडौंको काँडाघारी, परोपकार, बल्खु, सुन्दरीघाट, भक्तपुरको मनोहरा, बोडेफाँट, सुकुम्बासी बस्ती तथा ललितपुरको सानेपा, कालोपुललगायतको क्षेत्र डुबानमा परेको महानगरीय प्रहरी कार्यालय रानीपोखरीका प्रवक्ता सुशीलसिंह राठौरले जानकारी दिए। काठमाडौंको शङ्खमूल, बल्खुको तरकारी बजारलगायतका स्थान डुबानमा परेका छन्। बाग्मती, विष्णुमति, इच्छुमति, धोबीखोलगायतका नदी तथा खोलामा बाढी आएको छ। सोमबार बिहानको मापन अनुसार कोशी, नारायणी, कर्णाली, महाकाली र यिनका सहायक नदीहरुको बहाव बढ्दो रहेको तथा सतर्कता तहभन्दा तलै रहेको बाढी पूर्वानुमान महाशाखाले जनाएको छ। हाल बागमती नदी खोकनामा जलसतह खतरा तह आसपास रहेको महाशाखाको भनाई छ। त्यसैगरी पश्चिम राप्ती बागासोतीमा जलसतह सतर्कता तह पार गरेको र बढ्दो क्रममा रहेको छ। महाकाली, कोशी, नारायणी र यिनका सहायक नदीहरू विशेषगरी सुनकोशी, त्रिशुली, माङ्दी लगायतमा बहाव उल्लेख्य बढ्ने र केहीमा सतर्कता तह आसपास पुग्न सक्ने; कर्णालीको सहायक नदी विशेषगरी सेतीमा बहाव सामान्य बढ्ने तथा सतर्कता तह भन्दा तलै रहने पूर्वानुमान छ। बाढी पूर्वानुमान महाशाखाका अनुसार बागमती, पश्चिम राप्तीमा बहाब बढ्ने र सतर्कता तह पार गर्ने, बबईमा बहाव बढ्ने तथा सतर्कता तह आसपास पुग्न सक्ने; कन्काई, कमला, पूर्वी राप्ती, तिनाउ लगायतमा बहाब सामान्य बढ्ने तथा सतर्कता तह भन्दा तलै रहने पूर्वानुमान छ। प्रदेश १ को इलाम, संखुवासभा, सोलुखुम्बु, ओखलढुङ्गा; प्रदेश २ को सप्तरी, धनुषा, महोत्तरी; बागमती प्रदेशको दोलखा, रामेछाप, काठमाडौं उपत्यका, सिन्धुपाल्चोक, रसुवा, नुवाकोट, धादिङ, मकवानपुर, चितवन; गण्डकी प्रदेशको गोरखा, लमजुङ, कास्की, बाग्लुङ; लुम्बिनी प्रदेशको रोल्पा, प्युठान, पर्वी रुकुम, प्युठान, दाङ, बाँके, बर्दिया; कर्णाली प्रदेशको रुकुम पश्चिम, जाजरकोट, जुम्ला, कालिकोट, दैलेख, सुर्खेत; सुदुरपश्चिम प्रदेशको दार्चुला, बझाङ, बाजुरा, बैतडी, डडेल्धुरा, डोटी, अछाम, कन्चनपुर, कैलाली र आसपासका जिल्ला भई बहने ससाना नदीहरुमा बहाव बढ्ने र केहीमा आकस्मिक बहाव हुन सक्ने पूर्वानुमान छ।"
