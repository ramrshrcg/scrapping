शीर्षक,विवरण
गुरुहरूको हाटा,"चलचित्र छक्कापञ्जा ३ मा मुख्य भूमिकामा रहेका कलाकार जितु नेपाल पेसाले सरकारी विद्यालयका शिक्षक बन्छन्। तर विद्यालयमा गएर पढाउनेभन्दा बाहिरी धन्दामा उनको दिनचर्या बित्ने गर्छ। एक त उनी विद्यालय नै जाँदैनन्, गइहाले पनि हाजिर गरेपछि जग्गा नाप्ने फित्ता बोकेर दलाली गर्न फिल्डतिर हिँडिहाल्छन्। चलचित्रमा रोचक दृश्य त के छ भने कुनै दिन जग्गा किनबेच गर्ने काम नभएको बेलामा कक्षामा छिरे भने पनि आना आना रोपनी, आना आना रोपनी रिङटोन भएको फोनको घन्टी बजिहाल्छ। पढाउन छाडेर बीचैमा जग्गा नाप्न दगुर्छन्। काठमाडौं महानगरपालिकाको शिक्षा विभागले महानगरभित्रका केही सामुदायिक विद्यालयमा हालै छड्के अनुगमन गर्दा ठ्याक्कै त्यस्तै अवस्था पायो। विद्यालयमा शिक्षकको उपस्थिति दर, उनीहरूले कक्षामा बिताउने समय छक्कापञ्जा ३ सँग दुरुस्त मिल्यो। विद्यालयमा हाजिर गरेर टाप कस्ने (हाटा) प्रवृत्ति आम शिक्षकमा देखियो। कुनैकुनै विद्यालयमा त ८० प्रतिशतसम्म शिक्षक अनुपस्थित रहेको महानगरको प्रारम्भिक अध्ययनबाट देखिएको छ। मुलुकभरका सरकारी विद्यालयका शिक्षकलाई लामो समयदेखि एउटा आरोप लाग्दै आएको छ, उनीहरू पेसाप्रति प्रतिबद्ध छैनन्। एक त स्कुलमा हाजिर गरेपछि व्यक्तिगत वा अन्य कामको बहानामा बाहिरिने, विद्यालयमै रहे पनि कक्षाकोठामा पूरा समय नदिनेलगायतका लाञ्छना उनीहरूमाथि लाग्ने गरेको छ। राज्यको सबैभन्दा धेरै लगानी रहेको शिक्षा क्षेत्रले लगानीअनुसार प्रतिफल पाउन नसक्नुको मुख्य दोष पनि शिक्षकलाई नै लगाउने गरिएको छ। यो आरोप २९ हजारको हाराहारीमा रहेका सबै सरकारी विद्यालयका शिक्षकमाथि लगाउन मिल्दैन, तर अधिकांशको अवस्था त्यही छ। तिनका क्रियाकलापले असल र विद्यार्थीको पढाइमा मरिहत्ते गर्ने कतिपय शिक्षकलाई समेत बदनाम तुल्याएको छ। निश्चय नै शिक्षक भनेका विद्यार्थीका गुरु हुन्। उनीहरूले दिने शिक्षाकै कारण धेरैको भविष्य अन्धकार वा उज्यालोतर्फ पुग्ने निर्धारण हुन्छ। असल शिक्षा दिने गुरुलाई विद्यार्थीले लामो समयसम्म श्रद्धा गरिरहनु पनि यही कारण हो। महानगरका केही शिक्षकमा देखिएका गलत क्रियाकलापले विद्यार्थीको भविष्य कतातर्फ जाँदैछ भन्ने अनुमान गर्न गाह्रो हुँदैन। यसै त महानगरपालिकाभित्रका अधिकांश सामुदायिक विद्यालयको शिक्षास्तर दिनप्रतिदिन खस्किँदै गएको छ। त्यसैमाथि शिक्षकहरूले आफ्नो पदीय जिम्मेवारी बिर्सेर हाजिर गर्दै टाप कस्ने प्रवृत्ति बढ्दै जाँदा यो समस्या झन् विकराल हुने देखिएको छ। अधिकांश सरकारी विद्यालयका शिक्षकको दैनिक कामबारे अनुगमन बिरलै हुन्छ। अनुगमन भइहाल्यो भने विद्यालय निरीक्षक वा स्रोतव्यक्ति आउँदैछन् भन्ने पूर्वसूचना भइसकेको हुन्छ। त्यस दिन उनीहरू सतर्क भएर बस्छन्। हुन त शिक्षकलाई नियमन गर्ने, पेसाप्रति प्रतिबद्ध बनाउने काम सम्बन्धित विद्यालयका प्रधानाध्यापकको हुन्छ। तर शिक्षकहरू प्रधानाध्यापकलाई नै प्रभावित पारेर पढाइमा भन्दा अन्यत्र समय बिताउने गरेको दृष्टान्त भेटिन्छ। कतिपय अवस्थामा यस्ता शिक्षकलाई प्रधानाध्यापकले नियन्त्रण गर्ने कोसिस गरे पनि उच्च राजनीतिक पहुँचका कारण सक्दैनन्। ढिलै भए पनि महानगरले छड्के अनुगमन गरेर विद्यालयको वास्तविक अवस्था पत्ता लगाउने अभियान सुरु गरेको छ। सरकारी विद्यालयमा लगानीअनुसारको प्रतिफल नआउनुको कारण पनि खोज्न थालेको छ। तर काम गर्नभन्दा देखाउन मात्र अनुगमन गर्ने विगतकै प्रवृत्ति यसपटक दोहोरियो भने यसले पढाइमा भन्दा अन्यत्र बढी समय दिने शिक्षकहरू झन् बढी हौसिनेछन्। यो अभियान सफल हुँदैन कि भन्नेमा बलियो शंका गर्ने ठाउँ सरकारी विद्यालयमा छिरेको राजनीतिक दलको प्रभावले दिएको छ। एउटा शिक्षकलाई सरुवा गर्नुपयो भने मन्त्री, सचिवदेखि राजनीतिक दलको उच्च नेतृत्वको प्रभाव रहने गरेको थुप्रै उदाहरण छन्। महानगरपालिकाले चालेको अभियानले सही प्रतिफल दिन सक्यो भने यो सात सय ५३ वटै स्थानीय तहका लागि अनुकरणीय काम बन्नेछ। अर्कोतिर कुनै प्रतिफल दिन सकेन भने सर्वत्र दुःखदायी हुनेछ। यसको मतलब शिक्षकलाई अनुगमन गरेर मात्र सुधार गर्नुपर्छ भन्ने होइन, पवित्र पेसा अँगालेका शिक्षक स्वयंले आफ्नो आचरण सुधार्नैपर्छ, नत्र यो मुलुककै लागि घातक हुनेछ।"
