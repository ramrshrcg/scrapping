शीर्षक,विवरण
राज्यको दमनकारी चरित्र,"कञ्चनपुरकी १३ वर्षीया निर्मला पन्तको बलात्कारपछि हत्याका दोषी पत्ता लगाई कारबाही गर्ने मामलामा समयमै सरकारले सक्रियता प्रदर्शन गर्न नसक्नु दुर्भाग्य हो। दोषीमाथि कारबाहीको माग राखी चर्किएको आन्दोलनमा प्रहरीको गोली प्रहारका कारण १७ वर्षीय सन्नी खुनाको मृत्यु भएको छ। यो घटनाबाट राज्यको दमनकारी चरित्र फेरि उजागर हुन्छ। कञ्चनपुरमा गोली चल्नेसम्मको परिस्थिति सिर्जना भएको थियो कि थिएन भन्ने अनुसन्धानकै विषय हो यद्यपि गृह मन्त्रालयले जारी गरेको विज्ञप्तिमा सार्वजनिक सम्पत्ति जोगाउन गोली चलाइएको भन्ने सन्देश जाने गरी तर्क दिइएको छ। एक प्रहरी अधिकारीले त आत्मरक्षाका लागि गोली चलाउन बाध्य हुनुपरेको समेत स्पष्टीकरण दिएका छन्। यी सबै तर्क हुन्, जसमा सत्यको अंश नहुन पनि सक्छ। तर जनता आन्दोलनमा आएको र गोली चलेको भने ध्रुवसत्य हो। बलात्कारजस्तो जघन्य अपराधमा अपराधीलाई पक्राउ गरी कारबाही गर्न माग गर्दै जनता आन्दोलनमा आउनुपर्ने अवस्था नै लोकतन्त्रका लागि लज्जास्पद हो। निर्मला हराएको जाहेरी दिनासाथ प्रहरीले खोज्न आलटाल गरेको, गैरजिम्मेवारपूर्ण जवाफ दिएको, शंकास्पद अवस्थामा उखुबारीमा शव भेटिएको, उखुबारीमा पानी हुँदा पनि बालिकाका किताबकापी नभिजेकोजस्ता प्रसंग उठाउँदै घटनाको सुरुदेखि नै स्थानीयबासीमा असन्तुष्टि र आक्रोश थियो। त्यो असन्तुष्टिले घटना संवदेनशील र चुनौतीपूर्ण रहेको बताइसकेको थियो। थोरै पनि त्रुटि हुँदा स्थिति बिग्रन सक्ने अवस्था आकलन गर्न कुनै कठिनाइ थिएन। तर तहकिकात प्रक्रिया नै प्रश्नको घेराबन्दीमा पयो। आमशंकाको घेरामै नपरेका व्यक्तिलाई दोषीका रूपमा उभ्याइएको र शंकाको घेरामा परेकालाई छानबिनको कुनै प्रक्रियामा नल्याइएको भन्दै जनता आन्दोलनमा उत्रिए। जनता आन्दोलनमा आउनासाथ स्थानीय प्रशासनले त्यसलाई सम्बोधन गरेर स्थितिलाई शान्त बनाउने प्रक्रिया थालिहाल्नुपर्ने थियो। तर पहिलो दिनदेखि नै प्रशासनले दमन नीति अंगीकार गर्यो। आन्दोलनको पहिलो दिनमा गोली चलाइयो। त्यसो त घटनाको सुरुवातमै अपराधीलाई कारबाही गर्न माग गर्दै सडकमा निस्केका महिला अधिकारकर्मीलाई पुरुष प्रहरीले निर्ममतापूर्वक लाठी हान्दै गिरफ्तार गरेको भिडियो फुटेज सामाजिक सञ्जालमा व्यापक भएको थियो। त्यसमाथि गोली प्रहारसम्म हुन थालेपछि जनतामा प्रहरी र अनुसन्धान प्रक्रियाप्रति विश्वास उठ्यो। कञ्चनपुर घटनाले केही प्रश्नमा गम्भीरतापूर्वक घोत्लिनैपर्ने अवस्था उत्पन्न गरेको छ। सबैभन्दा पहिला त बलात्कारजस्तो जघन्य अपराधमा सँगै हत्यासमेत गरिएको छ, त्यसमा भएको अनुसन्धान प्रक्रियामाथि किन प्रश्न उठ्यो ? यसको मुख्य कारण हो, अनुसन्धान गर्ने निकायले घटना भएको स्थानका मानिसको आवाज र शंकालाई सम्बोधन गर्नुपर्ने आवश्यकता ठानेन, जसले अनुसन्धानकर्तामाथि नै प्रश्नचिह्न खडा गरिदियो। अर्को प्रश्न हो, असन्तोष प्रदर्शनमा उत्रिसकेपछि राज्यले त्यसलाई शान्त बनाउनुको साटो दमनको नीति लियो। शनिबार स्थानीय सर्वदलीय बैठकबाट भएका निर्णय कम्तीमा तीन दिनअघि भएका भए सन्नी खुनाले ज्यान गुमाउनुपर्ने थिएन। तर राज्यले घटना भइसकेपछि सोच्ने पुरानै स्वभावलाई निरन्तरता दियो। त्यसैले घटनासँगै उठ्ने सबैभन्दा ठूलो प्रश्न हो राज्य कहिले सुध्रिन्छ ? नागरिकको आवाज राज्यले सजिलोसँग सुनोस्, हरेक प्रक्रियामा नागरिकको सहभागितालाई सुनिश्चित गरियोस्, दण्डहीनता अन्त्य होस्, शक्तिसम्पन्न भएकैले अपराधको दोषी बन्नुनपर्ने अवस्था नहोस्, यस्तै चाहना राखेर नेपालमा लोकतन्त्रनिम्ति आन्दोलन भएको हो। लोकतान्त्रिक व्यवस्था स्थापनापछि पनि राज्यले लोकतान्त्रिक चरित्र देखाउन नसक्नु विडम्बना हो। हरेक आवाजलाई प्रहरीको डन्डा, अ श्रुग्याँस र गोलीले तह लगाउने दमनकारी मनोवृत्ति कायमै रह्यो। परिणाम, दण्डहीनता र शक्तिसम्पन्नको मनोमानी चलिरह्यो, नागरिकको आक्रोश रहिरह्यो। कञ्चनपुरको घटना त्यही जनआक्रोशको पछिल्लो उदाहरण हो।"
राष्ट्रपति र प्रधानमन्त्रीलाई रक्षाबन्धन,"काठमाडौं : राष्ट्रपति विद्यादेवी भण्डारीलाई ब्रह्माकुमारी राजयोग सेवा केन्द्रका निर्देशक राजयोगिनी राजदिदीले आइतबार रक्षाबन्धन लगाइदिएकी छ। अवसरमा राष्ट्रपति भण्डारीले केन्द्रकोे आपसी स्नेह, सद्भाव, एकता र भाइचाराको अभियान सशक्त रुपमा अगाडि बढ्ने विश्वास व्यक्त गर्दै रक्षाबन्धनले सबैलाई सद्बुद्धि प्रदान गरोस् भन्ने शुभेच्छा व्यक्त गरेको केन्द्रले जनाएको छ। राजदिदीले उपराष्ट्रपति नन्दकिशोर पुनलाई पनि रक्षाबन्धन लगाइदिएकी छन्। यसैगरी प्रधानमन्त्री केपी शर्मा ओलीलाई राजदिदीले रक्षाबन्धन लगाइदिइन्। उक्त अवसरमा प्रधानमन्त्री ओलीले यस पर्वले सबैलाई सकारात्मक बाटामा हिँड्ने शक्ति मिलोस् भन्ने कामना गरे। सभामुख कृष्णबहादुर महरा, पूर्वराष्ट्रपति डा रामवरण यादव, उपप्रधानमन्त्री ईश्वर पोखरेल, गृहमन्त्री रामबहादुर थापा, शिक्षा, विज्ञान तथा प्रविधिमन्त्री गिरिराजमणि पोखरेल, श्रम, रोजगार तथा सामाजिक सुरक्षामन्त्री गोकर्ण विष्ट, सङ्घीय मामिला तथा सामान्य प्रशासनमन्त्री लालबाबु पण्डित, संस्कृति, पर्यटन तथा नागरिक उड्डयनमन्त्री रवीन्द्रप्रसाद अधिकारीलाई पनि रक्षाबन्धन बाँध्ने काम सम्पन्न भएका केन्द्रले जनाएको छ। प्रहरी महानिरीक्षक सर्वेन्द्र खनाललगायत प्रहरी अधिकृतका साथै केन्द्रीय कारागार, भद्रबन्दीगृह तथा महिला कारागारका बन्दीलाई संस्कार शुद्धिको वाचासहित रक्षाबन्धन लगाइएको जनाइएको छ। विभिन्न सैनिक ब्यारेक, नेपाल प्रहरी तालीम केन्द्र, सशस्त्र प्रहरी क्याम्प, प्रहरी अस्पताल, वृद्धाश्रमलगायत स्थानमा पनि ब्रह्माकुमारी बहिनीबाट राखी बाँध्ने काम सम्पन्न भएको छ। प्रत्यक्ष उपस्थित हुन नसक्ने विविध संघसंस्थाका प्रतिनिधि, सांसद, कर्मचारीलगायत १० हजार शुभेच्छुकलाई खाममा रक्षाबन्धन राखेर पठाइएको केन्द्रले जनाएको छ। रासस"
शेरबहादुरको प्रश्न : न्याय माग्दा मारिनुपर्ने यो कस्तो राज्य हो ?,"काठमाडौँः नेपाली कांग्रेसका सभापति शेरबहादुर देउवाले बलात्कार लगायतका जघन्य घटनाप्रति चिन्ता व्यक्त गरेका छन् । आइतवार बसेको प्रतिनिधि सभाको बैठकमा विशेष समय लिएर बोल्दै प्रमुख प्रतिपक्षी दलका नेतासमेत रहेका देउवाले महिला तथा बालबालिकामाथि हिंसा बढिरहँदा पनि राज्य निरिह भएको भन्दै कडा आलोचना गरे । कांग्रेसका सभापति समेत रहेका देउवाले बलात्कारसहितका जघन्य अपराधबाट पीडित भएकाहरुले न्याय माग्दा राज्यले उल्टै गोली हानेर मारिरहेको भन्दै सरकारी कदमको भर्त्सना गरे । राज्यले नै दोषीलाई जोगाउन खोज्दा हजारौँ नागरिक सडकमा उत्रिनु स्वभाविक हो, कञ्चनपुरको महेन्द्रनगरमा भएको घटनातर्फ इङ्गित गर्दै देउवाले भने, बालिका र उनका परिवारले न्याय माग्दा अर्को बालकले मारिनुपर्ने कस्तो राज्य हो ? यो कस्तो न्याय हो ? सभापति देउवाले फरक प्रसंगमा बोल्दै सरकारले न्यायपालिकालाई कार्यपालिकाको लाचार छायाँ बनाउन खोजेको पनि आरोप लगाए । अहिले सरकारी गतिविधि हेर्दा न्यायपालिकालाई कार्यपालिकाको लाचार छायाँ बनाउने कोशिश भइरहेको छ, उनलेभने, न्यायपालिकाको भूमिका खुम्च्याउने कोशिश कुनै हालतमा रोकिनुपर्छ, सरकारको गतिविधि त्यही दिशातर्फ गइरहेकाले हामी यसतर्फ सचेत गराउन चाहन्छौँ ।"
बाबुराम भन्छन्ः प्रकाण्डलाई समात्दा पञ्चायतकालको हस्को आयो,"काठमाडौँः नयाँ शक्ति नेपालका संयोजक तथा सांसद डा बाबुराम भट्टराईले नेत्रविक्रम चन्द विप्लव नेतृत्को नेकपाका नेता कार्यकर्तामाथि गरिएको धरपकडले राम्रो नतिजा नल्याउने बताएका छन् । आइतवार बसेको प्रतिनिधि सभाको बैठकमा विशेष समय लिएर बोल्दै सांसद भट्टराईले विप्लव नेतृत्वको नेकपाले उठाएका मुद्दालाई राज्यले बुझ्न सक्नुपर्ने पनि माग गरे । विप्लवले अहिले लिएको बाटोमा म सहमत छैन र हुन पनि सक्दिन, डा भट्टराईले भने, तर उनीहरुले उठाएको मुद्दालाई हामीले र राज्यले पनि बुझ्नुपर्छ । नेता भट्टराईले नेकपाका प्रवक्ता खड्गबहादुर विश्वकर्मा प्रकाण्डलाई सरकारले पटक पटक पक्राउ गरेको घटनाले पञ्चायतकालको झल्को दिएको पनि बताए । प्रकाण्डलाई पटक पटक समात्दै छाड्दै गर्दा पञ्चायतकालको हस्को आयो, उनले भने, यसरी समाधान निस्किँदैन, उनीहरुसँग राजनीतिक तहमा वार्ता गरेर निकास निकाल्न ढिला गर्नुहुँदैन । नेता भट्टराईले टीकापुरमा भएको नरसंहारमा मुछिएका मुख्य अभियुक्त रेशम चौधरीलाई संसदको सपथग्रहण गराउन नसक्नु दुःखद भएको उनले जिकिर गरे । टीकापुरमा भएको घटना दुःखद थियो, उनले भने, तर त्यहाँ सदियौँदेखि उत्पीडनको शिकार भएका थारुहरुको आक्रोश पनि थियो । यसलाई पनि हामीले बुझ्न सक्नुपर्छ । नेता भट्टराईले माओवादी जनयुद्धका मुद्दामा अहिले पनि केही नेता कार्यकर्ताहरु जेलमा रहनु चिन्ताजनक भएको बताए । अहिले पनि जनयुद्धका बेलाका मुद्दामा माओवादीका केही कार्यकर्ता जेलमा रहेको कुरा सुनेँ, उनले भने, सप्तरीका अरुण साह र अनिल साहहरु ३० हजार रुपैयाँको मुद्दामा अढाई वर्षदेखि सप्तरी जेलमा छन्, उनीहरुलाई रिहाइको पहल नहुनु दुःखद कुरा हो । नेता बाबुरामले गल्तीको पुनरावृत्ति गरिँदा फेरि इतिहास दोहोरिने पनि चेतावनी दिए । गल्तीको पुनरावृत्ति गरिँदा इतिहास दोहोरिन्छ, उनले भने, गल्तीलाई नदोहोयाउँ, हिजोको इतिहास फेरि दोहोरिन दिनुहुन्न ।"
विदेश भ्रमणमा उच्चपदस्थ कर्मचारीको हालिमुहाली : एक वर्षमा झण्डै २ अर्ब खर्च,"काठमाडौं : एक वर्षमा सरकारी कर्मचारीले गरेको विदेश भ्रमणमा झण्डै २ अर्ब रुपैयाँ खर्च भएको छ। अर्थ मन्त्रालयका अनुसार एक वर्षमा कर्मचारीको विदेश भ्रमणमा झण्डै २ अर्ब रुपैयाँ खर्च भएको छ। त्यसैगरी प्रधानमन्त्री तथा मन्त्रिपरिषद् कार्यालयले पहिलोपटक तयार पारेको वैदेशिक भ्रमण गर्ने कर्मचारीको तथ्यांकले विदेश भ्रमणमा जानेमध्ये ८५ प्रतिशत उच्चपदस्थ कर्मचारी रहेको देखाएको छ। एक वर्षयता विदेश भ्रमणमा गएका कुल ५ हजार ९ जना कर्मचारीमध्ये ८५ प्रतिशत राजपत्रांकित (अधिकृतदेखि सचिव) छन् भने १२ प्रतिशत राजपत्र अनंकित (कार्यालय सहायकदेखि नायब सुब्बा) छन्। बाँकी ३ प्रतिशत विभिन्न संवैधानिक निकायका पदाधिकारी छन्। एक वर्षमा ४ हजार २ सय ५८ जना उच्चपदस्थ कर्मचारी विदेश भ्रमणमा गएका छन् भने तल्ला तहका ६ सय कर्मचारी मात्र जान पाएका छन्। दुवै तहका कर्मचारीले एक वर्षमा ४५ हजार ६ सय ५७ दिन विदेशमा बिताएका छन्। प्रधानमन्त्री कार्यालयको तथ्यांकअनुसार माथिल्ला तहका कर्मचारीले एक वर्षमा ४ हजार २ सय ५२ पटक विदेश भ्रमण गरेका छन्। तल्ला तहका कर्मचारीका लागि आउने वैदेशिक तालिममा पनि सहसचिव र सचिव नै जाने गरेका छन्। तीमध्ये अधिकांशले त्यस्ता तालिममा आफैंले आफ्नो नाम पठाउने गरेको प्रधानमन्त्री कार्यालयको तथ्यांकले देखाएको छ। उनीहरूले आफू वा निकटका माथिल्लो तहका कर्मचारी मनोनयन गर्दा तल्ला तहका कर्मचारी त्यस्ता अवसरबाट वञ्चित भएको प्रधानमन्त्री कार्यालयको निष्कर्ष छ। प्रधानमन्त्री कार्यालयको तथ्यांकअनुसार सहसचिव तथा सचिव एकै वर्षमा ४ पटकसम्म पनि विदेश भ्रमणमा गएका छन्। अधिकृत तथा उपसचिव पनि वर्षमा २ पटकभन्दा बढी विदेश गएका छन्। प्रधानमन्त्री तथा मन्त्रिपरिषद् कार्यालयका प्रवक्ता विनोदबहादुर कुँवरले विदेश भ्रमण गर्नेमा उच्चपदस्थ कर्मचारीको संख्या अत्यधिक रहेको बताए। प्रधानमन्त्री केपी ओलीको निर्देशनअनुसार प्रधानमन्त्री कार्यालयले एक वर्षमा विदेश भ्रमण गरेका कर्मचारीको विवरण झिकाएर भ्रमणको औचित्यबारे अध्ययन गरिरहेको छ। कर्मचारीको विदेश भ्रमणबाट देशलाई फाइदाभन्दा बेफाइदा नै बढी भएको देखिएकाले कडाइ आवश्यक छ, उनले भने। प्रधानमन्त्री कार्यालयका अनुसार उच्चपदस्थ कर्मचारीले दैनिक २ सय अमेरिकी डलरसम्म भत्ता पाउने भएकाले कम्तिमा पनि ७ देखि १० दिन विदेश भ्रमणमा जाने गरेका छन्। कार्यालयका अनुसार सहसचिव, सचिवलाई विदेश भ्रमण पानी पँधेरो जस्तो देखिएको छ भने अधिकृत र उपसचिवलाई पनि विदेश जान सहज छ। तर सर्वसाधारणलाई सेवा दिन फ्रन्टलाइनमा काम गर्ने तल्ला तहका कर्मचारीले भने विदेश भ्रमणबाट वञ्चित हुने गरेका छन्। अधिकांश सरकारी कार्यालयले बजेटमा नै विदेश भ्रमण शीर्षकमा लाखौं रुपैयाँ छुट्याउने गरेका छन्। प्रधानमन्त्री कार्यालयले सबै मन्त्रालय र मातहतका निकायहरूसँग लिएको विवरणमा अधिकांशले विदेश भ्रमणको औचित्य पुष्टि गर्न सकेका छैनन्। अधिकांशले भ्रमण खर्चको विवरण लुकाएको प्रधानमन्त्री कार्यालयले जनाएको छ। धेरै निकायले खर्च लुकाएका छन् र भ्रमणको औचित्य पुष्टि गर्न सकेका छैनन्, यो सरासर बदमासी हो, कार्यालयका एक उपसचिवले भने। प्रधानमन्त्री कार्यालयले तयार पारेको तथ्यांकअनुसार विदेश भ्रमणमा जानेमध्ये ८५ प्रतिशत उच्चपदस्थ कर्मचारी छन्। कर्मचारीले विदेशमा धेरै समय बिताएको र काम ठगेको सूचना पाएपछि प्रधानमन्त्री ओलीले विदेश भ्रमणमा कडाइ गर्न निर्देशन दिएका छन्। कर्मचारीको विदेश भ्रमण अत्यधिक भएपछि प्रधानमन्त्री कार्यालयले भ्रमण निर्देशिका २०७५ जारी गरी नियन्त्रण गर्ने प्रयास प्रभावकारी हुन सकेको छैन। संघीय मामिला तथा सामान्य प्रशासनमन्त्री लालबाबु पण्डित विदेश जान मरिहत्ते गर्ने कर्मचारीहरूको पुरानो रोग यथावत् रहेको बताए। कोही कोही त एयरपोर्ट उत्रिएर घर र कार्यालय नआई फेरि त्यहीँबाट अर्को देश उडेको समेत सूचना पाएका छौं, उनले भने, कर्मचारी विदेश भ्रमणमा धेरै जाँदा सेवा प्रवाह कमजोर भएको हो, अब कडाइ गरी सेवा प्रभावकारी बनाउनुको विकल्प छैन। प्रधानमन्त्री कार्यालयको तथ्यांकअनुसार विदेश भ्रमणमा सबैभन्दा बढी खर्च गर्ने पाँच निकायमध्ये अर्थ मन्त्रालयले ४ करोड ५६ लाख, राष्ट्रिय पुनर्निर्माण प्राधिकरणले ३ करोड ७ लाख, परराष्ट्र मन्त्रालयले २ करोड २२ लाख, युवा तथा खेलकुद मन्त्रालयले १ करोड ५ लाख र श्रम रोजगार तथा सामाजिक सुरक्षा मन्त्रालयले १ करोड १६ लाख रुपैयाँ खर्च गरेका छन्। सबैभन्दा बढी विदेश भ्रमण गर्ने र धेरै दिन विदेशमा बिताउनेमा कृषि मन्त्रालयका कर्मचारीले १३ हजार २ सय ४४ दिन, अर्थ मन्त्रालयका कर्मचारी ७ हजार २ सय ६१ दिन, उद्योग वाणिज्य तथा आपूर्ति मन्त्रालयका कर्मचारी २ हजार ४ सय ६९ दिन, भौतिक पूर्वाधार तथा यातायात मन्त्रालयका कर्मचारी १ हजार ८ सय ३८ दिन र ऊर्जा, जलस्रोत तथा सिँचाइ मन्त्रालयका कर्मचारी १ हजार ८ सय २८ दिन रहेको प्रधानमन्त्री कार्यालयले जनाएको छ। तथ्यांकमा कर्मचारीको विदेश भ्रमण एक वर्षमा विदेश गएका कर्मचारी ५ हजार ११ उच्चपदस्थ तहका ८५ प्रतिशत तल्ला तहका १२ प्रतिशत संवैधानिक पदाधिकारी ३ प्रतिशत कुल खर्च २ अर्ब रुपैयाँ विदेशमा कर्मचारीले बिताएको दिन ४५,६५७ उच्च तहका कर्मचारीको भ्रमण संख्या ४,२५२ पटक भ्रमण गरेका देश युरोप, अस्ट्रेलिया, अमेरिकालगायत उत्तर अमेरिकी देशहरू, सार्क तथा दक्षिणपूर्वी एसियाका देशहरू, चीन, भारत, अफ्रिका।"
कांग्रेस सभापति देउवाले संसदमा के भने ? पूर्ण पाठ,"काठमाडौँ : नेपाली कांग्रेसका सभापति शेरबहादुर देउवाले पछिल्लो समय भइरहेका बलात्कारलगायत जघन्य घटनाप्रति चिन्ता व्यक्त गरेका छन् । आइतबार बसेको प्रतिनिधि सभाको बैठकमा विशेष समय लिएर बोल्दै प्रमुख प्रतिपक्षी दलका नेतासमेत रहेका देउवाले महिला तथा बालबालिकामाथि हिंसा बढिरहँदा पनि राज्य निरिह भएको भन्दै कडा आलोचना गरे । रहेका देउवाले बलात्कारसहितका जघन्य अपराधबाट पीडित भएकाले न्याय माग्दा राज्यले उल्टै गोली हानेर मारिरहेको भन्दै सरकारी कदमको भर्त्सना गरे । राज्यले नै दोषीलाई जोगाउन खोज्दा हजारौँ नागरिक सडकमा उत्रिनु स्वभाविक हो, कञ्चनपुरको महेन्द्रनगरमा भएको घटनातर्फ इङ्गित गर्दै देउवाले भने, बालिका र उनका परिवारले न्याय माग्दा अर्को बालकले मारिनुपर्ने कस्तो राज्य हो ? यो कस्तो न्याय हो ? देउवाले संसद राखेको धारणाको पूर्ण पाठ सम्माननीय सभामुख महोदय, पहिलो, निर्मला पन्त एक प्रतिनिधि पात्र बनेकी छिन, बलात्कार पश्चात एउटी अवोध बालिकाको हत्या, निन्दनीय मात्रै होइन, जघन्य अपराध हो । देशका अन्य भागमा पनि यही प्रकृतिका घटना बढेको विवरण आइरहेका छन् । यस्ता घटना किन बढिरहेका छन् ? यसलाई कसरी समाप्त गर्न सकिन्छ ? सबै खाले राजनीतिक आग्रह भन्दा माथि उठेर हाम्रा छोरी चेलीको मर्यादा, सुरक्षा र सम्मान अभिवृद्धि गर्न हामी गम्भीर बन्न जरुरी छ । यसका लागि म सबैमा अपील गर्न चाहन्छु । दोस्रो, ती बालिका उपरको घटनाको अनुसन्धान प्रक्रियामा भएको ढिलाई र त्यसमा गाँसिएका प्रश्नले प्रश्न उठाएका छन् । हामी कस्तो राज्य बनाउन गइरहेका छौं ? दोषीलाई जोगाउन तब स्वयं राज्य लाग्छ, तव निर्दोषले न्याय माग्न कहाँ जाने ? अपराधमा सामेललाई जोगाउन गरिएको प्रयत्न पनि अपराध हो । एउटा निर्दोषा नागरिकलाई दोषीका रुपमा किटानी गरेर कारवाही अघि बढाएको विषय अपराधको पराकाष्ठा नै हो । म आग्रह गर्न चाहन्छु सरकार गम्भीर बनोस् । शेरबहादुरको प्रश्न : न्याय माग्दा मारिनुपर्ने यो कस्तो राज्य हो ? तेस्रो, राज्यले नै दोषीलाई जोगाउन खोज्दा नागरिकमा आक्रोश बढ्नु र हजारौ नागरिक न्याय माग्न सडकमा ओर्लनु स्वभाविक थियो । तर, राज्यले संयमता अपनाउन नसक्दा प्रहरीको गोलीबाट अर्को बालक सन्नी खुनाको मृत्यु भयो, कयौं नागरिक घाइते हुन पुगे । सरकारको यस्तो दमनकारी शैलीको म निन्दा र भर्त्सना गर्दै प्रश्न गर्न चाहन्छु एउटी बालिकालाई न्याय माग्दा अर्को बालकले मारिनुपर्ने, यो कस्तो लोकतन्त्रको अभ्यास गराउँदै हुनुहुन्छ प्रधानमन्त्रीज्यू ? सम्माननीय सभामुख महोदय, बजार मुल्यमा भएको चर्को वृद्धिको मार नागरिकले भोगिरहकै थिए । त्यसमाथि स्थानीय करको अचाक्ली बृद्धिले नागरिकको ढाँड सेकिने अवस्था बनेको छ । कर तिर्नु जिम्मेवार नागरिकको कर्तव्य हो । तर, यो सैद्धान्तिक कुरा गरिरहदा कर न्यायोचित ढंगले निधारित छ कि छैन र कर तिरे अनुरुपको सुविधा नागरिकले पाउँदै छन की छैनन् ? भन्ने व्यवहारिक पक्ष बिर्सन मिल्दैन, अतः बढाइएका करको व्यवहारिक वास्तविकता तत्कालै अध्ययन गरी न्यायोचितलाई कायम राख्ने र अचाक्ली करलाई फिर्ता लिई नागरिक जीवनलाई सहज बनाउन आवश्यक समन्वयका लागि म सरकारलाई आग्रह गर्न चाहन्छु । संविधानको धारा २५० मा व्यवस्था गरिए बमोजिमको राष्ट्रिय प्राकृतिक स्रोत तथा वित्त आयोग गठन गर्न भएको ढिलाईले पनि अराजकता वढेको हो । संवैधानिक परिषदको सिफारिसमा सम्माननीय राष्ट्रपतिद्वारा गठन हुने यो आयोग गठनका लागि तदारुकता अपनाउन म परिषदका अध्यक्ष सम्माननीय प्रधानमन्त्रीज्यूलाई आग्रह गर्दछु । सम्माननीय सभामुख महोदय, भाद्र १ गतेबाट लागू भएको मुलुकी ऐनको परिमार्जित संहिता हाम्रा लागि निश्चयनै महत्वपूर्ण छ । तर, निर्माण भएर लागु हुनलाई एक वर्षको समयावधि राखिदा त्यसमा देखिएका कमजोरीलाई संशोधन गरेर मात्रै लागू गर्न सरकारले गम्भीरता नराख्नु दुःखद छ । खासगरी, प्रेस स्वतन्त्रतामा असर पुग्ने, चिकित्सकको मर्यादामा आँच पुग्ने र प्रहरी अनुसन्धानलाई असर पुर्याउन सक्ने केही प्रावधान संशोधनका लागि आवश्यक प्रक्रिया अघि बढाउन म सरकारलाई आग्रह गर्दछु । सभामुख महोदय, संवैधानिक परिषदमा आफै प्रधानन्यायाधीशको नाम प्रस्ताव गर्ने र सुनुवाइ समितिबाट अस्वीकृत गर्न लगाउने प्रधानमन्त्रीज्यूको दाहोरो चरित्रको मारमा न्यायालय परेको छ । कार्यपालिका र व्यवस्थापिकाको लाचार छाया न्यायालयलाई बनाउने प्रवृत्तिले परम्पराको रुप लिनु हुन्न भनेर मैले गम्भीर विमति राखे । तर, न्यायालयलाई नेतृत्वविहीन हुन नदिन हालै पुनः अर्को सर्वसम्मत सिफारिस परिषदबाट गरेका छौं । सुनुवाइ समितिले चाँडै यसलाई टुंगोमा पुर्यायोस भन्ने आग्रह गर्दै यस सम्बन्धि आवश्यक कानून निर्माण गर्न सरकारको तदारुकता लागि आग्रह गर्दछु । अन्त्यमा, उखु उत्पादन गर्ने किसानले आफ्नो भुक्तानी नपाउनु, प्रमुख खाद्यन्न तथा नगदेवाली उत्पादन गर्ने किसानले समयमा मलखाद नपाउनु गम्भीर विषय हो । म आग्रह गर्दछु, सरकार आफ्नो कर्तव्यमा सचेत वनोस् । जय नेपाल ! भिडियोमा देउवाको सम्बोधन हेर्नुहोस्"
कांग्रेस महासमिति भेला मंसिरमा,"काठमाडौं : कांग्रेसले मंसिर पहिलोसाता महासमिति भेला गर्ने भएको छ। कांग्रेसको शनिबार बसेको केन्द्रीय समिति बैठकले मंसिर ५ देखि ९ गतेसम्म काठमाडौंमा महासमिति भेला आयोजना गर्ने निर्णय गरेको हो। भर्खरै विद्यान मस्यौदा समिति बन्नु एवं असोजदेखि महत्वपूर्ण चाडवाड पर्ने भएकाले मंसिर पहिलो साता महासमिति भेला गर्ने निर्णय भएको प्रवक्ता विश्वप्रकाश शर्माले जानकारी दिए। केन्द्रीय समिति बैठकपछि सञ्चारकर्मीसँग कुरा गर्दै प्रवक्ता शर्माले पार्टीका सबै शीर्ष नेताहरूको समहतिमा मंसिरमा महासमिति भेला गर्ने निर्णय भएको जानकारी दिए। बरिष्ठ नेता रामचन्द्र पौडेल समूहले सभापति शेरबहादुर देउवाले गठन गरेको विद्यान मस्यौदा समितिप्रति असन्तुष्टि शुक्रबार डाकिएको बैठक स्थगित गरिएको थियो। बरिष्ट नेता पौडेल समूहले मस्यौदा समितिमा जिल्ला सभापतिकोसमेत प्रतिनिधित्व गराउने माग गरेको थियो। शनिबारको बैठकले विद्यान मस्यौदा समितिमा दुईजना जिल्ला सभापतिलाई स्थायी आमन्त्रित सदस्यका रूपमा राख्ने निर्णय गरेको छ। सभापति देउवाले गत बिहीबार महामन्त्री पूर्णबहादुर खड्काको नेतृत्वमा ११ सदस्यीय विद्यान मस्यौदा समिति गठन गरेका थिए। केन्द्रीय समितिको बैठकपछि नेता अर्जुननरसिंह केसीले भने, मस्यौदा समितिले राम्रोसँग काम गरोस भनेर मंसिरमा महासमिति भेला बोलाइएको हो। केन्द्रीय समिति बैठकले कार्यसम्पादन समितिका बारेमा भने कुनै निर्णय गरेको छैन। कांग्रेस केन्द्रीय समिति बैठक भदौ २१ मा पुनः बस्ने छ। भदौ २१ मा बस्ने केन्द्रीय समिति बैठकले कार्यसम्दन र अनुशासन समितिको टुगो लगाउने गरी शनिबारको बैठक सकिएको छ केन्द्रीय सदस्य प्रदीप पौडेलले अन्नपूर्णसँग भने, शीर्ष नेता बीचमा सहमति भएपछि यसमा निर्णय हुनेछ। कार्यसम्पादन समितिमा देउवाले पौडेललाई ६० र ४० प्रतिशतको रेसियोमा भागबन्डा गर्न चाहेका छन्। तर, यसमा पौडेल समूहले सहमति दिएको छैन। मंसिर महासमिति भेलाका लागि सभापति देउवा नेतृत्वमा मूल तयारी समिति समेत गठन गरेको छ। उपसभापति विमलेन्द्र निधि नेतृत्वमा राजनैतिक प्रतिवेदन लेखन समिति, महामत्री डाशशांक कोइराला नेतृत्वमा संगठन प्रतिवेदन लेखन समिति, कोषाध्यक्ष सीतादेवी यादव संयोजकत्वमा आर्थिक प्रतिवेदन र सहमहामन्त्री डाप्रकाशशरण महत नेतृत्वमा आर्थिक नीति र प्रचार प्रसार समिति समेत गठन गर्ने निर्णय भएको छ। ती समितिका सदस्यहरू भने पछि थपिने कांग्रेसको निर्णय छ।"
जनप्रतिनिधिविरुद्ध स्थानीय आन्दोलित,"फिदिम : जनप्रतिनिधिले विभेदपूर्ण व्यवहार गरेको भन्दै पाँचथरको कुम्मायक गाउँपालिकाका स्थानीय आन्दोलित बनेका छन्। गाउँपालिकामा व्यापक रूपमा अनियमितता भएको र किसानलाई करको भारी बोकाएको भन्दै स्थानीय विरोधमा उत्रिएका हुन्। तत्कालीन एमालेले एकछत्र जित निकालेको ठाउँमा कांग्रेस, राप्रपा, संघीय समाजवादी फोरम र लिम्बुवान पार्टीको नेतृत्वमा स्थानीयले यासोकमा आन्दोलन थालेको जनाइएको छ। किसानलाई अनावश्यक रूपमा करको भारी बोकाएर जनप्रतिनिधिले आफ्नो ढुकुटी भर्ने काम गरेको उनीहरूको आरोप छ। गाउँपालिका अध्यक्ष जयकबहादुर चेम्जोङलगायत जनप्रतिनिधिले विकास बजेट मनोमानी ढंगमा प्रयोग गरेको आरोपसमेत असन्तुष्ट पक्षले लगाएको छ। नागरिकले गाउँपालिकामा सूचना माग्दा पाइँदैन, यासोकका गोपाल पोख्रेलले भने, अनियमितताको कुरा उठाउने जनतालाई गाउँपालिकाका प्रतिनिधिले धम्क्याउने र तर्साउने काम गर्न थालेका छन्। जनप्रतिनिधिले तत्कालीन एमालेका कार्यकर्तालाई पोस्ने गरी योजना लागू गरेको असन्तुष्ट पक्षको गुनासो छ। उपभोक्ता समितिमा कार्यकर्ता र आफन्तलाई मात्र राखेर विकास बजेटबाट कमिसन खाने गरेको आरोपसमेत जनप्रतिनिधिमाथि लागेको छ। गाउँपालिकाले अन्य पार्टीमा आस्था राख्नेलाई लेखेट्ने प्रयत्नसमेत गरेकाले आन्दोलनमा होमिनुपरेको स्थानीय झरेन्द्र खड्काले बताए। यासोक बजारमा लालपुर्जा भएको जमिनमा घर बनाउन गाउँपालिकाले अवरोध गरेको उनको भनाइ छ। नियमकानुन सबैलाई समान ढंगले लाग्नुपर्ने हो, उनले भने, नेकपाभन्दा अर्को पार्टीमा आस्था राख्नेलाई यासोक बजारमा घर बनाउन पनि अवरोध गरिएको छ। यहाँ बनाइएका घरसमेत गाउँपालिकाले प्रहरी लगाएर भत्काएको स्थानीयको गुनासो छ। स्थानीय गोपालप्रसाद पोख्रेल, राजकुमार श्रेष्ठ, लालबहादुर कार्की, चन्द्रप्रसाद निरौला, नरेन्द्रबहादुर कार्कीको घर गाउँपालिकाले भत्काइदिएको जनाइएको छ। यासोकका करिब ३ सय स्थानीय जनप्रतिनिधिविरुद्ध उत्रिएका हुन्। उनीहरूले गाउँपालिका नेकपाको पार्टी कार्यालयजस्तो भएको आरोपसमेत लगाएका छन्। विकास निर्माण र गाउँपालिकाको कामबारे सूचना माग्दा नदिएकाले अनियमितता बढेको उनीहरूको आशंका छ। गाउँपालिकामा मौलाएको अनियमितता रोक्न आन्दोनमा होमिनुपरेको हो, आन्दोलनका नेतृत्वकर्ता बम लावतीले भने, जनप्रतिनिधिले सबै जनताको हितमा काम गर्न नसक्दा समस्या सिर्जना भएको हो। निष्पक्ष र पारदर्शी ढंगले काम गर्ने गरिएको गाउँपालिका अध्यक्ष चेम्जोङले बताए। गाउँपालिकाविरुद्ध स्थानीय नभई कांग्रेस, राप्रपालगायत चार दलका कार्यकर्ता सडकमा उफ्रिएको उनको भनाइ छ। प्रक्रियागत रुपमा गाउँपालिका चुकेको छैन, उनले भने, गाउँपालिकाले गरेको कागजपत्र हेर्न सबैलाई खुला छ। ९० प्रतिशत नेकपाको पकड भएको ठाउँमा स्वाभाविक रूपमा नेकपाका कार्यकर्ताले धेरै अवसर आएको हुन सक्ने उनले बताए। आन्दोलनको कुनै अर्थ छैन, उनले भने, गाउँपालिकाले सबैलाई समान ढंगले हेरेको छ।"
दैलोमा आएको अधिकार फर्काउने षडयन्त्र : मन्त्री आङ्बो,"विराटनगर : प्रदेश नम्बर १ का आर्थिक मामिला तथा योजना मन्त्री इन्द्रबहादुर आङ्बोले हिजो जनताको बलिदानबाट घर दैलोमा ल्याएको अधिकार पहिलेकै ठाउँमा फर्काउने प्रयत्न भइरहेको बताएका छन् । उनले यदि यसो भएमा प्रदेश सरकार सहेर नबस्ने बताएका छन् । हिजो बलिदान गरेर ल्याएको अधिकार विभिन्न बहानामा फेरि उतै फर्काउने कुरा हामीलाई मान्य छैन, उनले भने । आइतवार तेह्रथुमको छथर शुक्रबारेमा रत्नदेवी युवा समाजले गरेको स्थानीय तहस्तरीय प्रथम छथर गाउँपालिका रनिङ्ग भलिबल प्रतियोगिता आइतबार उद्घाटन गर्दै मन्त्री आङ्बोले जनताको बलिदानबाट प्राप्त संघीयताको विरोध गर्ने र जनतालाई प्रत्यक्ष सेवा दिने कामो विरोध गर्नेहरु प्रदेश सरकार असफल पार्न सल्बलाएको दाबी गरे । तर, हामी आफ्नो कर्तव्य र जिम्मेवारीमा अटल छौं, उनले भने, जनताको बलिदानबाट आएको संघीयताको कार्यभार पूरा गरेरै छाड्ने छौं । मन्त्री आङ्बोले बेरोजगार युवाहरुलाई स्वदेशमै रोजगारीको अवसर प्रदान गरी विदेश पलायन हुनबाट रोके मात्र आर्थिक समृद्धि हाँसिल हुने पनि बताए । करको कुरा उठाएर संघीयतामाथि आक्रमण गर्न लागेकाले सचेत रहन उनले आग्रह गरेका छन् । सरकारलाई काम गर्न नदिन विभिन्न बहानामा बखेडा झिक्नेहरु समृद्धिका बाधक भएको आरोप लगाउँदै मन्त्री आङ्बोले भने,कुनै पनि बहानामा समृद्धिको यात्रा रोक्न खोज्नेहरुसंग सरकारले सम्झौता गर्दैन । मन्त्री आङ्बोले नेपाली राजनीतिले फाटो ल्याएको नेपाली समाजलाई जोड्नको लागि खेलकुद नै मुख्य विकल्प भएको पनि बताए । सांस्कृतिक विविधता र खेलकुद प्रति नेपालीले चासो राख्नु नै नेपालीको विशेषता र राष्ट्रिय एकताको आधार भएकोमा जोड दिए ।"
