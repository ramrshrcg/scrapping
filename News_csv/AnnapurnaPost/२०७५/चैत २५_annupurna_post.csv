शीर्षक,विवरण
नेपाल एयरलाइन्सको चरम बदमासी,"विमानभरि यात्रु राखेर नेपाल एयरलाइन्स मंगलबार रातभर विमानस्थलमा सुतेको घटनाको सर्वत्र निन्दा भइरहेको छ। बेलुकी ९ः१५ मा उड्नुपर्ने जहाज १० बजेसम्म पनि उड्न सकेन। ढिला (डिले) नेपाल एयरलाइन्सको पुरानो रोग हो। यही कारण यसले अन्तर्राष्ट्रिय यात्रुमा ख्याति आर्जन गर्न सकेको छैन। छोटो ट्रान्जिट भएका र समयमा पुग्नुपर्ने जरुरी परेका व्यक्ति सकेसम्म यो एयरलाइन्स छान्दैनन्। ४५ मिनेट ढिला गर्दा पनि नपुगेर यसले थप केही मिनेट मागेको थियो। नागरिक उड्यन प्राधिकरणले धावनमार्ग मर्मका लागि बन्द गर्ने समय भएको भन्दै ठ्याक्कै १० बजे बन्द गरिदियो। जसले गर्दा दुबईका लागि उड्नुपर्ने फ्लाइट नम्बर आरए २३१ विमानस्थलमै अड्कियो। २ सय ७६ यात्रु चढाएको विमानले १ सय ५० जनालाई भने रातभरि जहाजमै छाडिदियो। भनेलिपल्ट बिहान ५ः१५ मा प्रहरीले सुराक पाएर उनीहरूको उद्धार गरेका थिए। यो अत्यन्त निन्दनीय वदमासी मात्र होइन, सजाययोग्य अपराध हो। धावनमार्ग पुनर्निर्माणका लागि प्राधिकरणले प्रत्येक दिन १० घण्टाका दरले ३ महिना विमानस्थल बन्द गरेको छ। राति १० बजेदेखि बिहान ८ बजेसम्म कुनै उडान वा अवतरण हुँदैन। यसका लागि ३ महिनाअघि नै नोटाम अर्थात् नोटिस टु एयरमेन (उड्डयनकर्तालाई सूचना) जारी गरेको थियो। त्यसका आधारमा नेपालमा उडान भर्ने सबै विमानले आफ्नो तालिका मिलाएका थिए। नेपाल एयरलाइन्सको दुबई उडानका हकमा भने यसले कुनै प्रभाव पार्ने थिएन। यसले ४५ मिनेट थप समय पाउँथ्यो। जहाजमा यात्रुलाई थुनेर क्रुटिमले एक मिनेट छाड्न मिल्दैन। यो अन्तर्राष्ट्रिय उड्डयन संहिताको प्रतिकूल हो। यो लापरबाहीको पराकाष्ठा हो। यसले कुनै यात्रु वा जहाजमा अप्रिय घटना हुन सक्थ्यो। धन्य, भाग्यवश त्यो अवस्था आएन। त्यसो त यसअघि पनि पटकपटक उडान रद्दस्थगन गर्ने, यात्रुलाई सट्टामा टिकट दिलाउने, खानेबस्ने व्यवस्था मिलाउनेजस्ता कार्यमा यस एयरलाइन्सको ठूलो पुँजी खर्च हुने गथ्र्यो। आफ्नै अव्यवस्थाको भार यसले राज्यलाई बोकाउँदै आएको छ। यतिबेला करिब २५ अर्ब रुपैयाँमा किनिएका दुइटा वाइड बडी एयरबस प्रायः थन्किएका छन्। व्यवस्थापनले तिनका लागि नयाँ र लामा गन्तव्य मिलाउन सकेको छैन। व्यावसायिक यस संस्थाले आफूलाई धान्न सरकारसँग सहयोग माग्दै आएको छ। सरकारले धन्न त्यो सुनेको छैन। नत्र रकम बालुवामा बग्ने थियो। ठूलाठूला जहाज ल्याएपछि कमाउनुको साटो खर्च बढाउनु लाजमर्दो विषय हो। दुनियाँमा यस्तो रमिता कहींकतै देखिँदैन। हाम्रोभन्दा दुई वर्षपछि चल्न थालेको थाई एयरवेजका सयभन्दा बढी विमान छन्। संसारका कुनाकुनामा यसले सेवा पुर्याएको छ। कतार एयरवेज त नेपालको भन्दा ३६ वर्षपछि सन् १९९४ बाट सञ्चालनमा आएको हो। यसका झन्डै २ सय ५० विमान छन्। ५ सय १७ सिट क्षमताका एयरबस नै १० वटा छन्। यी उदाहरणबाट प्रेरणा लिनुपर्नेमा हामी झन् संकटग्रस्त हुँदै गएका छौं। खासगरी जसो गरे पनि चल्छ मात्र होइन, चलेकै छ भन्ने भावनाबाट यो संस्था गुज्रेको देखिन्छ। अर्थात्, नागरिक तहबाट खोजीनीति छैन। राज्यले कस्न सकेको छैन। राष्ट्रिय ध्वजावाहकको अर्थ राज्यलाई भार मात्र बोकाउने होइन भन्ने अथ्र्याउन सकेको छैन। सन् १९५८ जुलाई १ (२०१५ असार १७) मा स्थापित यो एयरलाइन्स विभिन्न काण्डमा पर्दै आएको छ। जहाज किन्दा वा भाडामा ल्याउँदा ठूलो मात्रामा राज्यलाई क्षति नपुर्याइएका घटना कमै होलान्। नेपालमा ल्यान्ड गर्दैमा चुस्न सुरु भएका विमान विस्तारैविस्तारै खोक्रो पारिइन्छन्। वाइड बडी त्यही शृंखलाको शिकार बनेको छ। राज्यले यसमा गहनतापूर्वक हेर्नैपर्छ।"
असहयोग भएको भन्दै राप्ती स्वास्थ्य प्रतिष्ठानका डीनको राजीनामा,"दाङ : एक वर्षअघि दाङमा स्थापना गरिएको प्रदेश स्तरीय राप्ती स्वास्थ्य विज्ञान प्रतिष्ठानका डीनले पदबाट राजीनामा दिएकी छन्। प्रतिष्ठानको डीन तथा अस्पताल निर्देशक प्रा डा ऋतु शर्मा बरालले पदबाट राजीनामा दिएको प्रतिष्ठान प्रशासनले पुष्टि गरेको छ। प्रतिष्ठानमा कुलसचिव रामप्रसाद प्याकुरेलले डीन बरालले पदबाट राजीनामा दिएको पुष्टि गरे। उनले बरालको राजीनामा स्वीकृत भने नभएको भन्दै स्वीकृति गर्नका लागि प्रक्रिया भएको भन्दै त्यही अनुसार हुने बताए। डिन बरालले भने काम गर्ने वातावरण नभएकाले पदबाट राजीनामा दिएको बताएकी छन्। माथिल्लो तहमा रहेका व्यक्तिहरूबाट काम गर्ने वातावरण नभएको बराललको आरोप छ। डा बरालले आइतबार प्रतिष्ठानमा राजीनामा पेश गरेकी हुन। म जागीर खान होइन, काम गर्न गएकी हुँ, काम गर्ने वातावरण नबनेपछि पदमा बसिरहनु राम्रो लागेन, उनले भनिन्, त्यही भएर राजीनामा लेखे। पदीय रुपमा डीन भन्दा माथि शिक्षाध्यक्ष, कुलसचिव र उपकुलपति रहने व्यवस्था छ। कुल सचिव प्याकुरेलले भने आरोपलाई पुष्टि गर्न सक्नु पर्ने भन्दै काम गर्ने वातावारण नबनेको आरोप सत्य नभएको उल्लेख गरे।"
"अर्घाखाँची दुर्घटना अपडेट : मृत्यु हुनेको संख्या ३ पुग्यो, १२ घाइते","अर्घाखाँची : अर्घाखाँची जिल्लाको नुवाकोटको लात्तेबाजमा भएको जीप दुर्घटनामा मृत्यु हुनेको संख्या तीन पुगेको छ। १२ जना घाइते भएका छन्। घाइते मध्ये ४ जनाको अवस्था गम्भीर छ। सदरमुकाम सन्धिखर्कबाट करिब ७ किलोमिटर नजिक भुमिकास्थान नगरपालिका ८ नुवाकोट लात्तेबाजमा जीप दुर्घटना भएको हो। सदरमुकाम सन्धिखर्कबाट प्युठानको बरौलाका लागी छुटेको गाडी दिउँसो करिब पौने दुई बजे दुर्घटना भएको प्रत्यक्षदर्शी सुरज श्रेष्ठले बताए। लु १ ज १२२९ नम्बरको जिप दुर्घटना हुदाँ घटनास्थलमा २ जनाको र जिल्ला अस्पताल सन्धिखर्कमा १ जना गरी ३ जनाको मृत्यू भएको जिल्ला प्रहरी कार्यलयका प्ररहरी निरीक्षक गम्भीरजंग थापाले बताए। मृत्यू हुनेमा प्युठानको ऐरावति गाउँपालिकाकी १४ वर्षिय मोनिका आचार्य, ऐरावतीकै ५२ वर्षीय धनबहादुर राना र सन्धिखर्क नगरपालिका डिर्भनाका ३ वर्षका प्रिन्स श्रेष्ठको मृत्यू भएको छ। घाइते ९ जनालाई बुटबल रिफर गरिएको छ। तीन जनाको सन्धिखर्कमा उपचार भैरहेको छ। गाडी चालक प्रहरीको नियन्त्रणमा बाहिर रहेको प्रहरी नायव उपरीक्षक नवराज मल्लले जानकारी दिए। गाडी दुर्घटना भएको विषयमा अनुसन्धान भइरहेको प्रहरीले जनाएको छ। गाडीमा १५ जना सवार थिए।"
पत्रकार सम्मेलनमै किन झोंक्किए कुलमान ?,"काठमाडौं : देशमा लोडसेडिङ हटेको नरुचाउनेहरूले जनतालाई फेरि अध्यारोमा राख्न चलखेल सुरु भएको भन्दै नेपाल विद्युत प्राधिकरणका कार्यकारी निर्देशक कुलमान घिसिङ रिसाएका छन्। सोमाबार आयोजित पत्रकार सम्मेलनमा उनी झोंक्किए। उनले भने प्राधिकरणमा भएको विकृति अन्त्य गरेर ९ अर्ब घाटामा गएको संस्थालाई नाफामा लैजाने काम गरेँ, लोडसेडिङ पूर्ण रूपमा हटाउने काम गरेको देखी नसहनेले चलखेल सुरु गर्न खोजेका छन्। प्राधिकरण अब गुणस्तर सुधार गर्न लागिपरेको बताउँदै प्राधिकरणको प्रगति देख्न नचाहनेहरू सलबलाएको भन्दै घिसिङ आक्रोशित भए। घिसिङले भने, मैले प्राधिकरणबाट लिएको जम्मा ६ लाखको भत्तलाई ६० लाख लियो, उद्योगीसँग पैसा लियो भनेर आरोप लगाउनेरू सलबलाएका छन्। आफूलाई बदनाम गराएर फाइदा लिन खोज्ने व्यक्तिले अनर्गल प्रचार गरेको उनको भनाई थियो। प्राधिकरणमा आफूले राम्रो काम गरेको र विगतमा भएको कमजोरी सुधार गरेर अगाडि बढ्दा सरकारले कार्यसम्पादन गरेबापत् दिने प्रोत्साहन भत्तालाई पनि नकारात्मक रूपमा प्रचार गरिएको गुनासो उनले गरे। विगतमा जनतालाई अध्यारोमा राखेका र उद्योगी व्यवसायीबाट लाभ लिनेहरूले अहिले त्यो मौका नपाएपछि मेरा विरुद्ध लागे। प्राधिकरण सुधारको योजना रोक्न खोजे घिसिङले भने। उनले प्राधिकरणका पाँचौ तहका कर्मचारीले गर्ने गलत टिप्पीणले संस्थालाई राम्रो नगर्ने बताए। प्राधिकरणले राम्रो गरेको देख्न नसक्ने र विगतमा गरेको कमजोरी बाहिरिने चिन्ताले पनि लोडसेसिङ गराउने विगतको व्यवस्थापन र प्राधिकरणमा दादागिरी देखाउँदै आएका कर्मचारीप्रति घिसिङ रुष्ट देखिए।"
सामाजिक सञ्जालबाट रकम उठाइ चमैतामा एम्बुलेन्स सञ्चालन,"इलाम : सामाजिक सञ्जालको प्रयोग गरी संकलित रकमबाट इलामको देउमाई नगरपालिकाको चमैतामा एम्बुलेन्स सेवा सञ्चालन भएको छ। चमैता सरोकार समाज संस्थाको पहलमा चमैतामा जन्मेर जन्मथलो भन्दा टाढा भएका र जन्मथलोमै रहेकाहरूले गाउँको विकासका लागि सामाजिक सञ्जालमार्फत अभियान चलाएर एम्बुलेन्स सञ्चालन गरेका हुन्। गत बुधबार देउमाई नगरपालिकाका मेयर सूर्य पोखरेलले चमैतामा एम्बुलेन्स सञ्चालनको औपचारिक रुपमा उद्घाटन गरे। एम्बुलेन्स उद्घाटन गर्दै मेयर पोखरेलले गाउँमा एम्बुलेन्स सञ्चालन भएकोमा खुसी व्यक्त गर्दै चमैतालाई माया गरी यस अभियानलाई सफल बनाउने सवैलाई धन्यवाद व्यक्त गरे। एम्बुलेन्सका लागि रकम संकलन गर्ने चमैता सरोकार समाज सँग नगरपालिकाले साझेदारी गर्न तयार रहेको उनले बताए। २०७४ सालमा स्थापित चमैता सरोकार समाज ले शिक्षा, स्वास्थ्य, कृषि, पर्यटन, उद्यम तथा स्वरोजगारमुलक विभिन्न क्षेत्रमा काम गर्दै आफ्नो जन्मथलो चमैताको सेवा र विकासमा जुट्ने उद्देश्य लिएको अध्यक्ष मनबहादुर गुरुङले बताए। गुरुङका अनुसार एम्बुलेन्स खरिद गरेर करिब चार लाख रुपैयाँ संस्थाले बचत पनि गरेको छ। उक्त रकममा अझ थप गरी शिक्षा, पर्यटनलगायतका क्षेत्रमा काम गर्ने उनले बताए। फेसबुक, ट्विटर लगायत सामाजिक सञ्जालबाटै एम्बुलेन्स किन्न उनीहरूले रकम संकलन गरेका थिए। यसरी १४ लाख ५० हजार रुपैयाँ संकलन भएको थियो। चमैतामा आउने बैशाखको अन्तिममा स्वास्थ्य शिविरको कार्यक्रम लैजाने संस्थाको तयारी छ।"
"तस्करको डेरामा प्रहरीको छापा, अवैध कपडा बरामद",भैरहवा : रुपन्देही प्रहरीले ठुलो परिमाणा अवैध कपडा बरामद गरेको छ। ओमसतिया गाउँपलिका २ पडसरीस्थित एक घरमा भण्डारण गरी राखिएको कपडा बरामद गरेको हो। जिल्ला प्रहरी कार्यालय रुपन्देहीका अनुसार तस्करले दिनहुँ सिमावर्ती भारतीय बजारबाट अवैध रुपमा भन्सार छली गरी पडसरीस्थित लिएको डेरामा भण्डारण गर्ने गरेका थिए। सोही क्रममा सोमबार पनि तस्करले भन्सार छली गरेर भण्डारण गरिरहेको अवस्थामा कपडा बरामद गरिएको रुपन्देहीका प्रहरी प्रमुख एसपी हृदय थापाले जानकारी दिए। कपडासँगै अर्घाखाँचीका लालबहादुर केसीलाई पनि पक्राउ गरिएको र तस्करीमा प्रयोग गरिएको स्कुटी पनि नियन्त्रणमा लिइएको थापाले बताए। बरामद चार सय थान कपडामा लेडिज कुर्ती र सुट रहेको छ। पक्राउ परेका तस्कर र कपडालाई आवश्यक कारवाहीको लागि भैरहवा भन्सार कार्यालयमा बुझाइने प्रहरीले जनाएको छ।
तीन दिनदेखि अवरुद्ध कर्णाली राजमार्ग खुल्यो,"कालिकोट : शुक्रबार दिउसो आएको असिनासहित भारी वर्षाका कारण गगने खोलामा पहिरो जाँदा अवरुद्ध कर्णाली राजमार्ग सोमबार बिहानदेखि सञ्चालनमा आएको छ। कर्णाली राजमार्गको जुम्ला सुर्खेत सडक खण्ड अन्तर्गत कालिकोट जिल्लाको शुभकालिका गाउँपालिकास्थित गगने खोलामा भारी वर्षाका कारण ठूलो पहिरो खस्दा शुक्रबार बेलुकादेखि अवरुद्ध कर्णाली राजमार्ग आइतबार रातभर तीन वटा डोजर लगाएर पहिरो पन्छाएपछि सोमबार बिहानदेखी सञ्चालनमा आएको हो। गगने खोलाको भिरमा गएको पहिरो पन्छाउन नसकिँदा राजमार्ग तीन दिनसम्म अवरुद्ध बनेको थियो। गगने खोलामा वर्षेनी वर्षायाममा पहिरो खस्दा राजमार्ग अवरुद्ध हुँदै आएको छ। तर यो वर्ष भने चैतमै असिना पानीले गगनेको भीरमा पहिरो जाँदा सडक अबरुद्ध भएको छ। ठूलो चट्टानबाट फुट्ने पहिरोले राजमार्ग पूरै भत्काइदिएको छ। सडकको स्वरुप नै बिगारीदिएको छ। सामान्य पानी पर्दा पनि पहिरो खस्ने गगने खोलामा पहिरोको स्थायी व्यवस्थापनका लागि सडक विभागले ध्यान नदिँदा कर्णाली राजमार्गमा संचालन हुने सवारी साधन तथा यात्रा गर्ने यात्रुहरूले सास्ती खेप्नु परेको छ। गगने खोला आसपासको सडकदेखि दहिखोला बजार, कालेखोला बजार, जिते बजार र हुल्म बजारमा गाडीहरुको भीड लागेको थियो। सयौँ यात्रुहरूलाई तीन दिनसम्म सडकमा बस्नुपरेको थियो। लामो समयसम्म राजमार्ग खुल्न नसकेपछि कर्णाली राजमार्गमा सञ्चालन हुने सवारी साधनहरू, स्थानीय यात्रुहरू तथा कर्णाली प्रदेशकै चर्चित पर्यटकीय क्षेत्र रारा ताल जाने आन्तरिक पर्यटकहरू बीच बाटोमै अलपत्र परेका थिए। उनीहरूले स्थानीय जनप्रतिनिधिदेखि कर्णाली प्रदेशका मुख्यमन्त्रीसम्मको आलोचना गरेका थिए। कर्णालीको गेड वेय कालिकाट र त्यसमा पनि मुख्यमन्त्री महेन्द्रबहादुर शाहीको गृह जिल्लामा सडकमा पहिरो खस्दा तीन दिनसम्म बन्नद हुनु दुर्भाग्य भएको यात्रुहरूको भनाइ थियो। जिल्ला प्रहरी प्रमुख डीएसपी विनोद शर्माले आइतबार रातभर स्थानीय नागरिकका निजी तीन वटा डोजर लगाएर पहिरो पन्छाएपछि सोमबार बिहान ४ बजेदेखि कर्णाली राजमार्ग नियमित सञ्चालन भएको बताए।"
देशभर २९८ ग्राहकले अझै लिन्छन् विद्युतको डेडिकेटेड लाइन,"काठमाडौं : लोडसेडिङ पूर्ण रुपमा अन्त्य भइसक्दा पनि अझै देशभरका विभिन्न औद्योगिक, व्यापारिक तथा गैर व्यापारिक गरी २९८ ग्राहकले विद्युत् प्राधिकरणबाट २४ सै घण्टा विद्युत् आपूर्ति भइरहने डेडिकेटेड लाइन लिइरहेका छन्। नेपाल विद्युत् प्राधिकरणका अनुसार प्राधिकरणको विद्युत प्रणालीमा निरन्तर विद्युत आपूर्ति हुने डेडिकेटेड फिड २३१ र एक सबस्टेशनबाट अर्को सवस्टेशन जोड्ने अर्थात ट्रंक लाइन लिने ग्राहकको संख्या ६७ गरी जम्मा २८९ ग्राहकले प्राधिकरणबाट निरन्तर विद्युत् आपूर्तिको सेवा लिइरहेका हुन्। देशमा लोडसेडिङ पूर्ण रूपले हटिसकेकोले यो डेडिकेटेड लाइन पनि हटाउन व्यवसायीले आग्रह गरेपनि नीतिगत व्यवस्थामा भएको समस्याका कारण अझै कायम रहेको विद्युत् प्राधिकरणका कार्यकारी निर्देशक कुलमान घिसिङले बताए। डेडिकेटेड फिडर एवं ट्रंकलाइनबाट विद्युत आपूर्ति लिइरहेका ग्राहकहरूको महशुल दर विद्युत नियमन आयोगले टुङ्गाउनुपर्ने हुन्छ। यो व्यवस्थालाई सरकारले निर्णय गरेर लागू गरेकोले उपयुक्त महशुल दर कायम गरेर हटाउनुपर्ने हुन्छ। यसका लागि प्राधिकरण बोर्डमा प्रस्ताव पुगेको छ। बोर्डले उपयुक्त निर्णय गर्ने तयारीमा रहेको छ। यो व्यवस्था हटाउन नीतिगत रूपमै सम्बोधन गर्नुपर्ने भएकोले पनि प्राधिकरणले तत्काल निर्णय गरेर हटाउन नसकेको जानकारी घिसिङले सोमबार प्राधिकरणमा पत्रकार सम्मेलन गरेरै जानकारी दिए। उनले भने, प्राधिकरण संचालक समितिको १२ असार २०७२ को बैठकबाट डेडिकेटेड फिडरबाट विद्युत आपूर्ति लिने ग्राहकबाट लिनुपर्ने प्रिमियम शुल्कसहितको नयाँ महशुल दर स्वीकृत भएको थियो। यसैलाई विद्युत महशुल निर्धारण आयोगको पनि स्वीकृति दिएको छ। आयोगको निर्णय बमोजिम प्राधिकरणले विद्युत् महशुल संकलन विनियमावली २०७३ स्वीकृत गरी डेडिकेटड फिडरबाट लिइने यस्तो शुल्क लागू गरेको हो। डेडिकेटेड लाइन लिने एक सय ८४ ग्राहकलाई प्रिमियमसहितको विद्युत् महशुल दर लागू भइरहेको छ। डेडिकेटेड एवं ट्रंकलाइनबाट विद्युत् सेवा प्रयोग गरिरहेका सरकारी अस्पताल, सामुदायिक खानेपानी र सिंचाई वर्गका ग्राहकको संख्या ५० छ। बाँकीको हकमा बिलिङ भइरहेको पनि उल्लेख छ।"
आन्दोलन फिर्ता नलिए डाक्टरलाई कारबाही गर्ने सरकारको चेतावनी,"काठमाडौं : सरकारले समायोजनमा असन्तुष्टि जनाउँदै आकस्मिक स्वास्थ्य सेवा बाहेकका सेवा बहिष्कार गर्दै आएका सरकारी चिकित्सकलाई आन्दोलन फिर्ता लिन अपिल गरेको छ। स्वास्थ्य सेवा पाउने नागरिकरको अधिकारलाई कुण्ठित गरेकोले उल्लेख गर्दै आन्दोलन जारी राखे कारबाही गर्ने चेतावनी समेत दिएको छ। स्वास्थ्य तथा जनसंख्या मन्त्रालयका सहसचिव जनार्दन गुरागाईंले सोमबार प्रेस विज्ञप्ति जारी गर्दै आन्दोलन फिर्ता गर्न अपिल गरेका हुन। सरकारी चिकित्सक संघ ( गोदान)को आव्हानमा चिकित्सकहरु शुक्रवारदेखि आकस्मिक सेवा बाहेकका सेवा बहिष्कार गर्दै आन्दोलनमा उत्रिएका छन। सरकारी चिकित्सक आन्दोलनमा, आकास्मिकबाहेक सबै सेवा बन्द आन्दोलन फिर्ता लिन गरिएको अपिललाई बेवास्ता गरी आन्दोलन जारी राखेमा आवश्यक सेवा संचालन ऐन, ०१४ र प्रचलित कानुनको अधिनमा रही कारबाही प्रक्रिया अघि बढाइने विज्ञप्तिमा उल्लेख छ। यसबाट चिकित्सकहरूलाई पर्न जाने असरको जिम्मेवारी आन्दोलनकर्ता चिकित्सकहरु नै हुने जनाइएको छ। हेर्नुस् विज्ञप्तिः"
घर बनाउने जग्गा खोज्दै हावाहुरी पीडितकहाँ पुगे प्रधानसेनापति (फोटो),"वीरगन्ज : बारा र पर्साका हुरी प्रभावितको घर निर्माणको जिम्मा पाएको नेपाली सेनाका प्रधानसेनापति पूर्णचन्द्र थापाले विनशाकारी हावाहुरीबाट प्रभावित पर्सा र बाराका गाँउहरुको सोमबार स्थलगत निरीक्षण गरेका छन्। हुरीले घरबारविहीन भएकाहरूका लागि संघीय सरकारले स्थायी घर निर्माण गरिदिने निर्णय चैत २२ गते गरी यसको जिम्मा नेपाली सेनालाई दिएको छ। सोमबार दिउसो बाराको फेटा गाउँपालिका १ भलुही भरवलीया र वडा नम्बर ६ पुरैनियामा हेलिकप्टरबाट पुगेका प्रधानसेनापति थापाले हुरी प्रभावितलाई भेटेर घर निर्माणका लागि जति सक्दो छिटो जग्गा उपलब्ध गराउन आग्रह गरे। निर्माण सुरु भएको दुई महिनामै घर निर्माणको काम सकेर पीडितहरूलाई हस्तान्तरण गर्ने लक्ष्य सेनाले लिएको प्रधानसेनापति थापाले बताए। लाजपूर्जा भएको नम्बरी जग्गा नभएका पीडितहरूका लागि भने सामूहिक आवास बनाउने योजना रहेको छ, उनले भने, जसको नम्बरी जग्गा छ, त्यसको विवरण हामीलाई छिट्टै उपलब्ध गराइदिनुस् भनेका छौँ। जो ऐलानी जग्गामा बस्दै आएका थिए, उनीहरूको हकमा भने प्रमुख जिल्ला अधिकारी र गाउँपालिका अध्यक्षले छलफल गरेर जग्गा उपलब्ध गराइदिए सुकुम्बासी पीडितहरूका लागि सामूहिक आवास बनाउने योजनामा छौँ। भरवलीयापछि प्रधानसेनापति थापाले सोमबार नै हुरीले प्रभावित बाराको परवानीपुर गाँउपालिका ४ चैनपुर, पर्साको सुखचैना, जगरनापुर गाँउमा पुगेर पनि स्थलगत निरीक्षण गरेका छन्। निरीक्षण टोलीमा प्रधानसेनापति थापासँगै बाराका प्रमुख जिल्ला अधिकारी राजेश पौडेल, पर्साका प्रमुख जिल्ला अधिकारी नारायण प्रसाद भटटराई, पर्साका प्रहरी उपरीक्षक रेवती ढकाल, बाराका प्रहरी उपरीक्षक सानुराम भटटराई, गाउँपालिका अध्यक्ष, वडा अध्यक्ष लगायतको पनि सहभागीता रहेको थियो। चैत १७ गतेको विनाशकारी हुरीले बारामा एक हजार आठ सय ९५ र पर्सामा तीन सय ९६ घर टहरमा क्षति पुर्याएको गृहमन्त्रालयको तथ्यांकमा उल्लेख छ। कार्यान्वयन गर्न महतोको माग सोमबार बिहान वीरगन्जका अस्पतालमा उपचार गराइरहेका घाइतेलाई भेटेका राष्ट्रिय जनता पार्टी (राजपा) नेपालका अध्यक्ष मण्डलका सदस्य राजेन्द्र महतोले हुरीले घरबारविहीन भएकाहरूको पुर्नस्थापनाका लागि घर निर्माणको काम तत्कालै सुरु गर्न सरकारसँग माग गरेका थिए। महतोले पीडितहरूका लागि अहिले बनाइएको अस्थायी पाल र टेन्टले सामान्य वर्षा र हावा पनि थेग्न नसक्ने भएकाले तत्कालै घर निर्माणको काम थाल्न सरकारसँग माग गरेका हुन्। वीरगन्जको नेशनल मेडिकल कलेजमा उपचार गराइरहेका घाइतेलाई सोमबार बिहान भेटेपछि महतोले भने, हावाहुरी र वर्षातको मौसम अब सुरु हुँदैछ, अहिलेको अस्थायी पाल र टेन्टले पानी र हावा थेग्न सक्दैन, त्यसैले स्थायी घर निर्माणको काम तत्कालै सुरु गरिहाल्नु पर्छ।"
बसुन्धारामा सकेट बम भेटियो,काठमाडौं : राजधानीको बसुन्धारामा सकेट बम फेला परेको छ। कल्चर सेन्टरको कार्यलयमा उक्त बम फेला परेको महानगरिय प्रहरी परिसर काठमाडौंका डिएसपी होबिन्द्र बोगटीले जानकारी दिए। सोफामुनि भेटिएको उक्त बम नेपाली सेनाले डिस्पोज गरिरहेको छ। प्रहरीले कल्चर सेन्टरका संचालक प्रकाश सुवेदी सहित ४ जनालाई नियन्त्रणमा लिएर सोधपुछ गरिरहेको समेत डिएसपी बोगटीले बताए।
हुरीपीडितलाई चीनले गर्यो ५५ लाख सहयोग,"काठमाडौं : छिमेकी चीनले हुरीको वितन्डामा परी समस्या भोगिरहेका नेपालीको तत्काल जीविकाका लागि सहयोग गरेको छ। चिनियाँ राजदूत होउ याङ्छीले चिनियाँ रेडक्रस सोसाइटीका तर्फबाट ५५ लाख रुपैयाँ प्रधानमन्त्री केपी ओलीलाई हस्तान्तरण गरेकी हुन्। नेपाल र चीन एकाापसका हितैषी मित्र हुन्। एक सच्चा मित्रलाई दुःख पर्दा अर्कोलाई दुख्छ, राजदूत होउले प्रधानमन्त्री ओलीलाई भनिन्, नेपालीको भावनामा हामी चिनियाँहरू सँगै छौं। मानवीय क्षतिप्रति समवेदना व्यक्त गर्दछौं। समस्यामा परेकालाई सहयोग रहनेछ। दूतावास अधिकारीका अनुसार तत्काल राहतका साथै पुनर्निर्माणमा पनि चीनले सहयोग गर्ने विषयमा राजदूतले प्रधानमन्त्रीसँग छलफल चलाइन्। राजदूतले प्रधानमन्त्री निवास पुगेर मृतकप्रति समवेदना र समस्यामा परेकालाई सहानुभूति व्यक्त गर्दै दुःखमा चीन सँगै रहने बताएकी हुन्। राष्ट्रपतिको भ्रमणबारे छलफल प्रधानमन्त्री ओली र राजदूत होउबीच राष्ट्रपति विद्यादेवी भण्डारीको चीन भ्रमणबारे पनि छलफल भएको प्रधानमन्त्री कार्यालय स्रोतले जनाएको छ। बेल्ट एन्ड रोड इनिसिएटिभ (बीआरआई)को अन्तर्राष्ट्रिय सम्मेलनमा नेपालबाट राष्ट्रपति भण्डारीको उपस्थिति रहने हुनाले द्विपक्षीय समझदारीका विषयमा छलफल भएको अधिकारीको भनाइ छ। सम्मेलन वैशाख दोस्रो साता चीनमा हुँदै छ। प्रधानमन्त्री ओलीले आफ्नो चीन भ्रमणका बेला भएका समझदारी कार्यान्वयन गर्दै सम्बन्ध थप उचाइमा लैजान आफू तयार रहेको बताएका थिए। उनले नेपालचीन सम्बन्ध उचाइमा पुर्याउन निर्वाह गरेको भूमिकाका लागि राजदूतलाई धन्यवाद दिँए।"
सीमाबाट भित्रिन्छ बर्डफ्लु,"हेटौंडा : भारतबाट ल्याइएका कुखुराबाट बर्डफ्लु भित्रिएपछि २०६३ सालदेखि नेपाल सरकारले भारतबाट पन्छीजन्य पदार्थ ल्याउन पूर्ण रोक लगायो। तर देशभित्र उत्पादित चल्लाभन्दा सस्तो पर्ने भएकाले लुकाइछपाइ ब्रोइलर कुखुरा ल्याउने क्रम रोकिएन। चालू आर्थिक वर्षमा प्रतिबन्ध लगाएको पन्छीजन्य पदार्थको जरिवानाबाट ४ लाख ६५ हजार रुपैयाँ राजस्व संकलन गरिएको पशु क्वारेन्टाइन कार्यालय वीरगन्ज प्रमुख हरेराम यादवले जानकारी दिए। कार्यालयले बारा, पर्सा र रौतहटका चार नाकामा क्वारेन्टाइन चेकपोस्टमार्फत भारतबाट आउने पशुपन्छीको क्वारेन्टाइन जाँच्दै आएको छ। नाकामा कडाइ गरे पनि प्रत्येक वर्ष देशका विभिन्न स्थानमा बर्डफ्लु देखिने गरेको छ। यसबारे सरकारले पुश चिकित्सकमार्फत बृहत् अध्ययन गर्नुपर्छ, भेटेरिनरी अस्पताल तथा पशुसेवा विज्ञ केन्द्र हेटौंडाका प्रमुख चेतनारायण खरेलले भने, के कारणले प्रत्येक वर्ष बर्डफ्लु देखिन्छ, यसै भन्न सकिन्न। आएन नियन्त्रणमा हेटौंडामा बर्डफ्लु देखिएको दुई महिना बित्न लाग्यो। तर यो नियन्त्रणमा आएको छैन। नियन्त्रणमा आउन केही समय लाग्ने जिल्ला प्रशासन कार्यालय मकवानपुरले जानकारी दिएको छ। फागुन पहिलो साताबाट हेटौंडा ६ र ७ नम्बर वडाका किसानले पालेका कुखुरा मर्न थालेपछि भेटेरिनरी अस्पताल तथा पशुसेवा विज्ञ केन्द्र हेटौंडाका प्राविधिकले परीक्षण गर्दा गम्भीर प्रकृतिको संक्रमण देखिएको थियो। फागुन १४ गते जिल्ला प्रशासन कार्यालय मकवानपुरको पहलमा नमुना संकलन गरी परीक्षणका लागि केन्द्रीय पशुपन्छी रोग अन्वेषण प्रयोगशाला त्रिपुरेश्वर पठाइएको थियो। फागुन २८ गते मात्र प्रयोगशालाले बर्डफ्लु पुष्टि गर्दै पठाएको पत्र भेटेरिनरी अस्पताल तथा पशुसेवा विज्ञ केन्द्रले फागुन ३० गते सार्वजनिक गरिका थिए। बर्डफ्लु पुष्टि भएपछि जिल्ला प्रशासन कार्यालयले प्रभावित क्षेत्रको चार किल्ला तोकेर कुखुरा बिक्रीबितरणमा रोक लगाई रोगी कुखुरा नष्ट गर्ने अभियान थालेको थियो। प्रशासनले थाल्यो अनुसन्धान किसालने पालेका कुखुरामा बर्डफ्लु भएको तथ्य लुकाउँदा अन्यत्र पनि फैलिएको आशंका गर्दै जिल्ला प्रशासन कार्यालय मकवानपुरले अनुसन्धान थालेको छ। चैत ३ गते गते आधा दर्जन खोरमा पालिएका कुखुराको नमुना पठाउँदा चैत ५ गते नै बर्डफ्लु पुष्टि भएपछि दुई सातासम्म प्रतिवेदन लुकाएको आशंकमा प्रशासनले छानबिन थालेको हो। त्यसयता एक दर्जनभन्दा बढी किसानले पालेका कुखुराको नुमना पठाउँदा प्रयोगशालाले बर्डफ्लु पुष्टि गर्दै प्रतिवेदन दिएको मकवानपुरका प्रमुख जिल्ला अधिकारी अस्मान तामाङले बताए। प्रयोगशालाबाट रिपोर्ट ढिला आउँदा बर्डफ्लु प्रभावित क्षेत्रका बिक्री गर्न योग्य कुखुरा देशका विभिन्न ठाउँमा पुगे, तामाङले भने, त्यसपछि काठमाडांै, भक्तपुर, चितवनलगायत ठाउँमा पनि बर्डफ्लु देखिन थालेको हो। भेटेरिनरी अस्पताल तथा पशुसेवा विज्ञ केन्द्र हेटौंडासँग रिपोर्ट ढिला आउनेबारे जानकारी लिन पत्र काटिएको र जवाफ आइनसकेको उनले बताए। प्रयोगशाला र हेटौंडा केन्द्रका कर्मचारीको लापरबाहीले समयमा नै बर्डफ्लु रोग नियन्त्रणमा लिन सकिएन, उनले भने, यो किन र कसरी भयो, कर्मचारीको भूमिकाबारे छानबिन भइरहेको छ। हेटौंडाको ६, ७ र १६ नम्बर वडाका केही किसानले पालेका कुखुराको नमुना परीक्षणको काम भइरहेको तामाङले बताए। अझै बर्डफ्लु पूर्ण नियन्त्रणमा आएको छैन, उनले भने, हालसम्म नष्ट गरिएको कुखुराको संख्या करिब ५६ हजार छ। धमाधम कुखुरा मर्न थालेपछि कुखुरा व्यवसायी संघ मकवानपुरले रानीखेत रोगका कारण कुखुरा मरेको दाबी गर्दै बजारमा कुखुरा बिक्रीवितरण गरेको थियो। बर्डफ्लु मरेको कुखुराको बिमा कम्पनीबाट पैसा नआउने भएपछि कुखुरा व्यापारीहरूले रानीखेत रोग देखाएर देशभर रोगी कुखुरा बिक्रीवितरण गर्ने काम भएको हो, उपभोक्ता हित संरक्षण मञ्च मकवानपुरका अध्यक्ष वासु अधिकारीले भने, कुखुरा व्यवसायीसँगको मिलेमतोमा पशुसेवाका कर्मचारीले रोगी कुखुरा बिक्रीवितरण गर्ने काम गरेको छ, यसबारे कडा छानबिन गर्न हामीले माग गरेका छौं। रोगी कुखुरा बिक्रीवितरण गरिँदा देशका अन्य क्षेत्रमा पनि बर्डफ्लु सरेको उनको दाबी छ। किसानलाई क्षतिपूर्ति दिन पहल कुखुरा व्यवसायी संघ मकवानपुरका अध्यक्ष सुनिल अधिकारीले बर्डफ्लु पूर्ण नियन्त्रणमा आइनसकेको बताए। ५१० प्रतिशत बाँकी छ, हामी क्षतिपूर्तिका लागि पहल गरिरहेका छौं, उनले भने, ढिला रिपोर्ट आउनु र अन्यत्र पनि बर्डफ्लु देखिनु हाम्रो गल्ती होइन। किसालाई क्षतिपूर्ती दिलाउन संघले पहल गरिरहेको उनले बताए। जिल्ला बर्डफ्लु रोग नियन्त्रण प्राविधिक समितिले सरोकारवाला पक्षको सहमतिमा प्रतिगोटा जिउँदो लेयर्स ९ सय रुपैयाँ, ब्रोइलर चार सय रुपैयाँ, दाना प्रतिकेजी ६५ रुपैयाँ र अन्डा प्रतिगोटा ११ रुपैयाँ क्षतिपूर्ति उपलब्ध गराउने निर्णय गरेको छ। लेयर्स पनि संक्रमित अन्डा पार्ने (लेयर्स) कखुरामा पनि बर्डफ्लु भेटिएको छ। यसअघि नेपालमा ब्रोइलर र स्थानीय जातका कुखुरामा मात्रै बर्डफ्लु देखिएको थियो। इतिहासमै पहिलो पटक लेयर्स कुखुरामा पनि बर्डफ्लुको संक्रमण भेटिएको पशुसेवा विभागका महानिर्देशक डा विमल निर्मलले बताए। सरकारले सूक्ष्म रूपमा यसको निगरानी र अध्ययन गरिरहेको उनको भनाइ छ। हेटौंडा, काठमाडौंसँगै ललितपुर, भक्तपुर, कास्की, मोरङ र सुनसरीमा बर्डफ्लुको संक्रमण भेटिएको छ। बर्डफ्लु पुष्टि भएपछि विभागले चैत २ गते प्रभावित क्षेत्रमा सर्भिलेन्सको कामलाई निरन्तरता दिएको छ। यो सर्भिलेन्स अझै करिब तीन सातासम्म कायम रहने डा निर्मलले बताए। बर्डफ्लुको संक्रमण कुन स्रोतबाट फैलिएको हो भन्ने विषयमा गहन अध्ययन भइरहेको विभागको दाबी छ। खुला सीमाका कारण भारतीय क्षेत्रबाट अवैध रूपमा आउने कुखुरा, चल्ला, अन्डा र दानाका साथै उडन्ते चरा आउनेजाने गरेका कारण बर्डफ्लुका जीवाणु कुनै न कुनै स्रोतबाट भित्रिएको हुन सक्ने विभागको ठम्याइ छ। भारतबाट वैध रूपमा कुखुरा, चल्ला र अन्डा आउँदैन, निर्मलले भने, जेजति आइरहेका छन्, ती सबै अवैध रूपमा ल्याइन्छ। फेला परेको अवस्थामा तत्कालै सुरक्षाकर्मीले खाल्डो खनेर पुर्दै आएका छन्। साइकल, मोटरसाइकल तथा जिपमा हालेर सीमाक्षेत्रका इलाकामा अवैध रूपमा ल्याइने कुखुरा, चल्ला र अन्डाका माध्यमबाट पनि बर्डफ्लुका जीवाणु आउन सक्ने नेपाल पोल्ट्री व्यवसायी महासंघका महासचिव दिनेशराज मि श्रले बताए। संक्रमण पुष्टि भएपछि सरकारले १२ करोडभन्दा बढी मूल्यका एक लाख दुई हजार पाँच सय ८० गोटा कुखुरा, चल्ला र हाँस नष्ट गरेको छ। यसबाहेक यी सात स्थानमा ३७ हजार ९ सय २६ अन्डा पनि नष्ट गरिएको छ। कुखुरा फार्म र हाँस फार्ममा रहेका दानासमेत नष्ट गरिएको विभागले जानकारी दिएको छ। बर्डफ्लुको संक्रमण फैलिन नदिन विभागले काठमाडौंका तारकेश्वर र टोखा नगरपालिकाका किसानका फार्मबाट स्थानीय जातका तीन सय २५, ब्रोइलर जातका ३ हजार ४ सय ५९ गोटा, लेयर्स जातका (६ सातामाथिका) २६ हजार ६ सय ९४ र ६ साता कम उमेरका नौ सय ५०, ब्रोइलर प्यारेन्ट जातका ७ हजार ५ सय ४ गोटा कुखुरा नष्ट गरेको छ। यस्तै १० हजार दुई सय १५ अन्डा र ११ हजार दुई सय किलो दाना नष्ट गरेको छ। ललितपुरको गोदावरी नगरपालिकामा १ हजार ८ सय ९० गोटा लेयर्स कुखुरा र १ हजार किलो दाना नष्ट गरिएको छ। भक्तपुरको सूर्यविनायक नगरपालिकामा २ हजार ९ सय ८५ गोटा लेयर्स, २ हजार १ सय अन्डा र १ सय ५० किलो दाना नष्ट गरिएको छ। त्यस्तै हेटांैडा उपमहानगरपालिका७, ८ र १७ मा ५५ हजार १ सय ७४ गोटा लेयर्स कुखुरा, ४ सय १२ ब्रोइलर, ३ सय ५१ स्थानीय कुखुरा, १३ हजार ५ सय ५६ गोटा अन्डा र २ हजार ५ सय २३ दाना नष्ट गरिएको छ। कास्कीको मादी गाउँपालिका१ को याङजाकोटामा स्थानीय जातका ७७ कुखुरा, ८५ वटा अन्डा र ३५ किलो दाना नष्ट गरिएको छ। यसैगरी मोरङको सुन्दरहरैंचा नगरपालिका११ मा १ हजार ८ सय ३२ लेयर्स जातका कुखुरा, ७८ वटा स्थानीय कुखुरा, २९ चल्ला, १० हजार २ सय ९० अन्डा र १ हजार ५ सय किलो दाना नष्ट गरिएको विभागले जानकारी दिएको छ। सुनसरीको इटहरी उपमहानगरपालिका१८ मा ८ सय ४७ हाँस, १ हजार ६ सय ८० अन्डा र ३ सय किलो दाना नष्ट गरिएको छ। यसबाहेक बर्डफ्लु प्रभावित क्षेत्रमा विचरण गरेका र विभिन्न माध्यमबाट बर्डफ्लुको सबटाइप एचफाइभ एनवन जीवाणुको संक्रमण हुँदा लैनचौरस्थित ब्रिटिस दूतावास, राहदानी विभाग तथा नारायणहिटी दरबार वरिपरिमा तीन सय ५० को संख्यामा कागसमेत मरेका छन्। बर्डफ्लुको संक्रमणबाट करिब ६ वर्षअघि राष्ट्रिय सभागृह वरिपरि काग मारिएका थिए। विभागले बर्डफ्लुका कारण क्षति बेहोरेका किसानलाई क्षतिपूर्ति उपलब्ध गराउन कृषि तथा पशुपन्छी विकास मन्त्रालयसँग आठ करोड रुपैयाँ मागेको छ। सरकारले किसानलाई बजार मूल्यको ७५ प्रतिशत मूल्य क्षतिपूर्तिबापत उपलब्ध गराउने नीति बनाएको छ। बर्डफ्लुको संक्रमणबाट किसानले पालेका कुखुरा र हाँसको नोक्सानी हुन नदिन स्थानीय तहको पशुसेवा शाखाका कर्मचारी, पशु चिकित्सक र प्राविधिक टोलीलाई नियमित सर्भिलेन्सका लागि परिचालन गरिएको कृषि तथा पशुपन्छी विकास मन्त्रालयका सहप्रवक्ता डा प्रदीपचन्द्र भट्टराईले जानकारी दिए। बर्डफ्लुको संक्रमण मासु उपभोग गर्नुभन्दा कुखुराको सम्पर्कमा रहने, मासु काट्ने, किनेर ल्याउने व्यक्तिमा रोग सर्ने सम्भावना हुन्छ। तर नेपालमा बर्डफ्लुबाट मानवीय क्षति भएको अहिलेसम्म फेला परेको छैन, खतिवडाले भने। जाडोयाममा मात्रै देखा पर्ने बर्डफ्लुको संक्रमण पछिल्लो केही वर्षयता गर्मीमा समेत फेला पर्न थालेको छ। कुखुरा, संक्रमित सुली, उपकरण, पानी, दानालगायतसँगको प्रत्यक्ष तथा अप्रत्यक्ष सम्पर्कबाट पन्छीहरूबीच बर्डफ्लुका जीवाणु सर्ने सम्भावना हुन्छ। यस्तै बसाइँ सरेर आउने जंगली चरा तथा जीवित पन्छी तथा पन्छीजन्य सामग्रीको अवैध कारोबारबाट समेत यो रोग सर्छ। ललितपुर सर्यो संक्रमण करिब दुई साताअघि ललितपुरको ठेंचोको एक कुखुरा फार्ममा बर्डफ्लुको संक्रमण देखियो। तर ती कुखुरा त्यहाँ उत्पादन भएका थिएनन्। काठमाडौंको तारकेश्वर नगरपालिकाको फार्मबाट ल्याइएका थिए। त्यसपछि ती कुखुरा तत्काल नष्ट गरिएको काठमाडौं, ललितपुर, भक्तपुर हेर्ने भेटेनरी अस्पताल तथा पशुसेवा विज्ञ केन्द्रका प्रमुख डा नारायणबहादुर श्रेष्ठले बताए। बर्डफ्लु काठमाडौंबाट ललितपुर छिरेको हो, उनले भने, त्यसपछि भने ललितपुरका अन्य स्थानमा संक्रमण देखिएको छैन। सजगता अपनाउनुस् : चिकित्सक चिकित्सकले किसान, मासु वितरक उपभोक्तालाई बर्डफ्लुबाट जोगिन आग्रह गरेका छन्। कुखुराको मासु सेवन गर्नेभन्दा पोल्ट्री फार्ममा कार्यरत किसान बढी चनाखो हुनुपर्ने स्वास्थ्य सेवा विभाग, इपिडिमियोलोजी तथा रोग नियन्त्रण महाशाखा प्रमुख डा विवेक लालले बताए। कुखुराका प्वाँख, सिँगान, र्याल, सुली, दाना, अन्डा, क्रेट र दाना राखेको बोरामा पनि भाइरस हुन सक्छ, उनले भने, कुखुराको स्याहार गर्ने र मासु बिक्रेता यसको बढी जोखिममा छन्। त्यसैले किसान र कामदारले सुरक्षाका उपाय अपनाउनुपर्ने उनको भनाइ छ। किसान एवं मासु बिक्रेताले टोपी, मास्क, पन्जा, बुट लगाउन शुक्रराज ट्रपिकल तथा सरुवा रोग अस्पतालका निर्देशक डा वासुदेव पाण्डेले सुझाए। भाइरस सरेपछि रुघाखोकी लाग्ने, छाती दुख्ने, निमोनिया हुनेलगायत लक्षण देखिन्छन्। विश्व स्वास्थ्य संगठन (डब्ल्यूएचओ)का अनुसार व्यक्तिमा बर्डफ्लुको भाइरस संक्रमण भए मृत्युदरको जोखिम ६० प्रतिशत हुन्छ। बर्डफ्लु : उच्च सर्तकता कायम नगरे खतरा हेटौंडामा बर्डफ्लु लागेका ४१ हजार कुखुरा नष्ट रिपोर्ट लुकाउँदा देशभर फैलियो बर्डफ्लु"
धरानमा बस दुर्घटना : ४ जनाको मृत्यु,धरान : बस दुर्घटना हुँदा धरानमा ४ जनाको मृत्यु भएको छ। जिरो पोइन्टमा ना ७ प २७१३ नम्बरको बस दुर्घटना हुँदा २० जनाभन्दा बढी यात्रु घाइते भएका छन्। धरानका डिएसपी सुमन तिमिल्सिनाका अनुसार भोजपुरबाट धरानका लागि छुटेको उक्त बस दुर्घटनामा परेको हो। घाइतेहरूको वीपी् कोइराला स्वास्थ्य विज्ञान प्रतिष्ठानमा उपचाार भइरहेको छ। घटनाको थप विवरण आउन बाँकी छ।
मोरङमा नागरिकता लिन टोकन,"विराटनगर : सरकारले अंगीकृतका सन्तानलाई वंशजको नागरिकता दिने बाटो खुला गरेपछि जिल्ला प्रशासन कार्यालय मोरङमा नागरिकता लिनेको भीड बढेको छ। दैनिक सैयौंको संख्यामा नागरिकता लिन जिप्रका पुग्ने गरेका छन्। भीड थामि नसक्नु भएपछि प्रशासनले आइतबारबाट नागरिकता वितरण गर्न टोकन प्रणाली लागु गरेको छ। जन्मका आधारमा नागरिकता पाएकाको सन्तानले वंशजका आधारमा नागरिकता पाउन लामो समयदेखि माग गर्दै आएका थिए। गृह मन्त्रालयले चैत १९ गते ७७ वटै जिल्ला प्रशासन कार्यालयलाई परिपत्र गरी जन्मका आधारमा नागरिकता पाएका बाबुआमाका सन्तानलाई वंशजका आधारमा नागरिकता दिन निर्देशन दिएपछि नागरिकता लिनेको भीड लागेको हो। मोरङका सहायक प्रमुख जिल्ला अधिकारी उमेशकुमार पाण्डेले वैशाख ७ गते सम्मका लागि टोकन वितरण भइसकेको जानकारी दिए। नागरिकता लिन दैनिक सयौं आउने गरेका छन्, पाण्डेले भने, दैनिक दुई सयलाई नागरिकता दिने गरी टोकन वितरण गरिएको हो। प्रशासनको गेटदेखि सडकसम्म झन्डै तीन सय मिटर क्षेत्र नागरिकता लिनेको भीडले ढाकेको छ। लामो समय लाइनमा बस्नुपर्ने झन्झट र सेवाग्राहीलाई सहज रुपमा नागरिकता दिन टोकन प्रणाली लागू गरिएको पाण्डेले जानकारी दिए। सबै कागजात लिएर टोकनअनुसार आए सेवाग्राहीले एकै दिनमा नागरिकता पाउने उनको भनाइ छ। जिल्ला प्रशासनका साथै मोरङका दुईवटा इलाका प्रशासन कार्यालयबाट पनि नागरिकता वितरण भइरहेका छन्। एउटा इलाका प्रशासनबाट जन्मसिद्धका सन्तानमध्ये दैनिक ४० जनालाई वंशजको नागरिकता दिने गरिएको पाण्डेले बताए। जन्मका आधारमा नागरिकता पाएका बाबुआमाका सन्तानमध्ये आइतबारसम्म जिल्ला प्रशासनबाट ५ सय ८३ जनाले वंशजको नागरिकता लिएसकेका छन्। गृह मन्त्रालयले जन्मका आधारमा नागरिकता पाएकाका सन्तानलाई वंशजका आधारमा नागरिकता दिन परिपत्र गरेको हुँदा बिहीबारदेखि मोरङमा समेत त्यस्तो नागरिकता प्रदान गर्न थालिएको सहायक प्रजिअ पाण्डेले जानकारी दिए। अंगीकृतका सन्तानलाई वंशजको नागरिकता दिने बाटो खुलेपछि जिल्ला प्रशासन कार्यालय मोरङमा नागरिकता लिनेको भीड बढेको छ। नागरिकता लिनेको संख्या एक्कासी बढेपछि जिल्ला प्रशासन कार्यालय मोरङले नागरिकता फाँटमा कर्मचारी पनि थपेको छ। सहायक प्रजिअ पाण्डेका अनुसार नागरिकता फाँटमा यसअघि ५ जना कर्मचारी रहेकोमा अहिले ९ जना छन्। नागरिकता वितरण सहज बनाउन अन्य कार्यालयबाट पनि कर्मचारी ल्याइएको उनले बताए। लामो समयपछि वंशजको नागरिकता पाएका जन्मसिद्धका सन्तानले मतदाता परिचय पत्र पनि बनाउन थालेका छन्। नागरिकता नहुँदा मतदान गर्ने अधिकारबाट बञ्चित हुँदै आएको उनीहरुको गुनासो छ। नागरिकता लिन आउनेलाई आवश्यक कागजात हेरेर टोकन दिंदै कर्मचारी। २०६३ सालमा नागरिकता टोलीले गाउँगाउँ पुगेर जन्मका आधारमा नागरिकता प्रदान गरेको थियो। जन्मका आधारमा नागरिकता पाएका बाबुआमाका सन्तान बालिग भइसक्दा पनि नागरिकता नपाउँदा पढाई र रोजगारीको अवसरबाट बञ्चित बन्नु परेको थियो। विराटनगर११ का दिपेश यादवले भने, यसअघि नागरिकता नहुँदा पढाइ अगाडि बढाउन र जागिर खान पाइएको थिएन। नागरिकता पाएँ अब लोकसेवाको तयारी गर्छु। विराटनगरकै विक्रम सहनीले नागरिकता नहुँदा उच्च शिक्षा अध्ययन गर्न नपाएको बताए। मोरङको कटहरी गाउँपालिका ४ कि कविता ठाकुरले वंशजका आधारमा नागरिकता पाउँदा खुसी लागेको बताइन्। नागरिकता नहुँदा अनेक हण्डर बेहोर्नु परेको थियो, उनले भनिन्, नागरिकता पाएपछि ती हण्डरबाट मुक्ती मिलेको छ। पर्सामा जन्मसिद्ध नागरिकका सन्तानलाई वंशजको नागरिकता"
वृद्धवृद्धालाई गाउँमै उपचार,"प्युठान : उदयपुरकोटको माण्डवी गाउँपालिका४ स्थित डाँडाकटेरीकी निमा रानाको खुट्टा सुन्निएको महिनौं बित्यो। ७० वर्षीया राना दुवै खुट्टा सुन्निएपछि राम्रोसँग हिँडडुल गर्न सक्दिनन्। श्रीमान्को निधनपछि उनको उपचार हुन सकेको थिएन। जसोतसो छोरीहरूले हेरचाह गर्दै आएका छन्। जिल्ला अस्पताल विजुवार पुगेर उपचार गराउन उनका लागि सम्भव थिएन। तर, शनिबार गाउँमै आएका डा लेखराज सुवेदीसँग स्वास्थ्यपरीक्षण गराएपछि राना खुसी भइन्। डा सुवेदीले रानालाई औषधि दिएका छन्। निःशुल्क स्वास्थ्यपरीक्षण र औषधि पाएपछि खुसी मुद्रामा राना छोरीसँग घर फर्किइन्। उदयपुरकोटका अन्या वृद्धवृद्धाले निःशुल्क स्वास्थ्य सेवा लिएका थिए। धोवाघाटका स्थानीय ७४ वर्षीय घनश्याम अधिकारीले शिविरमा रक्तचापसम्बन्धी चेकजाँच गराए। आफूसँगै श्रीमती अम्बादेवी अधिकारीलाई लगेर विजुवार बजारमा डाक्टर सुवेदीसँग जँचाउने उनको सपना गाउँमै पूरा भयो। पुनः चेकजाँचका लागि जाने डाक्टरसँग उनले सल्लाह लिए। धेरैजसो श्वासप्रश्वास, छाती, हाडजोर्नी र नसाका बिरामी देखिए। धेरैजसोलाई चेकजाँच गराई औषधि दिएर पठाएका छौँ, सुवेदीले भने, रेफर गर्ने खालका बिरामी कोही देखिएनन्। माण्डवी गाउँपालिका र चेतना विकास केन्द्र नेपाल चेरनेटाको संयुक्त आयोजनामा शिविर सञ्चालन गरिएको हो। जिल्ला अस्पताल विजुवार पुग्न नसकेका र आर्थिक अवस्था कमजोर भएका बिरामी प्रत्यक्ष लाभान्वित भएका छन्। दुई सय ५० जनाले सेवा लिएको आयोजकले जनाएको छ। चारपाँच घण्टा हिँडेर शिविरमा बिरामी सहभागी भएका थिए। सल्लीखर्क, डाँडाकटेरी, चोरपानी, धरम्पा, कालीपोखरी, माझपोखरा, राजपोखरा, धनचौर, नर्सु, आपचौर र मुकचौरका सेवाग्राहीले लाभ लिएको स्वास्थ्यचौकी इन्चार्ज हेल्थ असिस्टेन्ट गिरबहादुर नेपालीले बताए। उनले भने, चौकीबाट साधारण उपचार मात्र गरिरहेका छौँ। ल्यावसेवा आवश्यक छ। गाउँपालिकाले देवीस्थान स्वास्थ्यचौकीमा मात्र प्रयोगशाला सहितको सेवा विस्तार गरेको छ। जिल्ला अस्पतालसम्म पुग्न नसक्ने ज्येष्ठ नागरिकलाई विशेष प्राथमिकता दिएर दुर्गमका गाउँमा स्वास्थ्य शिविर सञ्चालन गरिएको गाउँपालिका अध्यक्ष श्रीधर रोका मगरले बताए।"
ओभर स्टे ३ लेबनानी पक्राउ,"काठमाडौं : शंकास्पद गतिविधिमा संलग्नताको आशंकामा एकै परिवारका ३ लेबनानी पोखरामा पक्राउ परेका छन्। भिसाको म्याद गुज्रिएपछि पनि उनीहरू पोखरामा बस्दै आएका थिए। उनीहरू झन्डै ३ वर्षदेखि पोखराको खपौँदी क्षेत्रमा अवैध बसोवास गर्दै आएका थिए। उनीहरू पोखरामा के गरिरहेका थिए विवरण खुलेको छैन। पक्राउ पर्नेमा अली सेलिमेन, उनकी दुई छोरी मरियम र फातेमी छन्। उनीहरूसँग लेबनानको वैध राहदानी पनि छैन र नेपालको भिसा पनि छैन। पोखरास्थित पर्यटक प्रहरीले पक्राउ गरी गत साता उनीहरूलाई अध्यागमन कार्यालयमा बुझाएको थियो। पक्राउ परेपछि पर्यटक प्रहरीसँग उनीहरूले आफूहरूसँग राहदानीसमेत नभएको बताएका थिए। तर प्रहरीले खानतलासीका क्रममा राहदानी बरामद गरेको थियो। उनीहरूको राहदानीको म्याद सन् २०१७ मा नै गुज्रिसकेको पाइएको छ। बयानमा उनीहरूले लेबनान फर्कन नचाहेको बताए पनि नफर्कने कारण खुलाएनन्। उनीहरू पहिलो पटक सन् २०१६ नोभेम्बर १२ मा पर्यटक भिसामा नेपाल प्रवेश गरेका थिए। पोखराका पर्यटक प्रहरी कार्यालयका प्रहरी सहायक निरीक्षक विधानसिं क्षेत्रीले अवैध तवरबाट प्याराग्लाइडिङसम्बन्धी काम गर्दै आएको उजुरी परेपछि उनीहरूलाई पक्राउ गरिएको बताए। त्यहाँको अध्यागमन कार्यालयले थप अनुसन्धानका लागि उनीहरूलाई अध्यागमन विभागमा पठाएको छ। पोखरा अध्यागमन कार्यालयकी प्रमुख प्रमिला गौतमले अवैध रूपमा बसेका ३ लेबनानी पक्राउ गरी विभाग पठाइएको बताइन्। उनले भनिन्, भ्यालिड भिसा नभएकाले पक्राउ गरिएको हो। गृह मन्त्रालय कतिसम्म लाचार छ भने कुन कुन देशका कति जना विदेशी ओभर स्टे छन् त्यसको तथ्यांकसमेत उसँग छैन। भिसाको म्याद गुज्रिसकेपछि पनि उनीहरू किन अवैध रूपमा बस्दै आएका थिए, अनुसन्धानको विषय बनेको छ। विदेशीमाथि अनुगमन नहुँदा असंख्य विदेशी अवैध तवरबाट नेपालमा बसिरहेका छन्। गृह मन्त्रालयले विदेशी नागरिक अनुगमन निर्देशिका जारी गरे पनि त्यसको कार्यान्वयन फितलो छ। कानुन कार्यान्वयन नगर्दा विदेशीहरू बिनाभिसा अवैध तवरबाट यहाँ बसिरहेका छन्। गृह मन्त्रालय कतिसम्म लाचार छ भने कुन कुन देशका कति जना विदेशी ओभर स्टे छन् त्यसको तथ्यांकसमेत उसँग छैन। अमेरिकीबाहेक अन्य विदेशी पर्यटक भिसामा १ सय ५० दिनभन्दा बढी समय यहाँ बस्न पाउँदैनन्। नेपालअमेरिका भिसा पारस्पारिकतापछि अमेरिकीहरूले एक वर्षको भिसामा १ सय ८० दिन बस्न पाएका हुन्। अली र उनकी एक छोरी मरियम ७ सय ७६ दिन बिनाभिसा बसेको पाइएको छ। अर्की छोरी फातेमी ८ सय ४७ दिन ओभर स्टे छिन्। विभागले उनीहरूमाथि थप अनुसन्धान थालेको छ। उनीहरूले भिसा र विलम्ब शुल्क तिरेपछि मात्र भिसा नियमित गरी निष्काशन प्रक्रिया थाल्नेछ।"
"अर्घाखाँचीमा जिप खस्दा दुई जनाको मृत्यु, ११ जना घाइते",अर्घाखाँची : अर्घाखाँचीको नुवाकोटमा भएको जिप दुर्घटनामा २ जनाको घटनास्थलमै मृत्यु भएको छ। १२ जना घाइते भएका छन्। घाइते मध्ये ४ जनाको अवस्था गम्भीर रहेको छ। भूमिकास्थान नगरपालिका वडा नम्बर ८ नुवाकोटको लात्तेबाजमा लु१ज १२२९ नम्बरको जिप दुर्घटना भएको हो। दुर्घटनामा घाइते भएका सबै घाइतेलाई उपचारको लागि जिल्ला अस्पताल पठाउन थालिएको घटनास्थलबाट प्रहरी निरिक्षक गम्भीरजंग थापाले बताएका छन्। सन्धिखर्कबाट प्युठानको बरौला जाँदै गरेको जिप सडकबाट करिब एक सय मिटर तल खसेको छ।
"धरानमा बस दुर्घटना : पाँच महिने शिशु र आमासहित चारको मृत्यु, ३८ घाइते","धरान : सुनसरीको धरान उपमहानगरपालिका १३ स्थित जिरो पोइन्टमा यात्रु बस दुर्घटना हुँदा चारजनाको मृत्यु भएको छ। मृत्यु हुनेमा पाँच महिनाकी बालिका, उनकी आमा र दुई पुरुष रहेका छन्। दुर्घटनामा अन्य ३८ यात्रु गम्भीर घाइते भएका छन्। सोमबार धनकुटाको चौविसे गाउँपालिकास्थित ६ नम्बर बुधवारेबाट धरान आउँदै गरेको ना ७ ख २७१३ नम्बरको यात्रुबस दिउसो धरानको जिरो पोइन्टमा दुर्घटना भएको थियो। दुर्घटनामा मोरङ केरावारी गाउँपालिका ९ कि ५ महिनाकी नावालिका डेनी मगर, उनकी आमा २० वर्षीया यमकुमारी मगर, बसका चालक धरान १५ निवासी चक्रबहादुर गुरुङ र धनकुटा चौविसेका ५६ बर्षिय दलबहादुर मगरको मुत्यु भएको इलाका प्रहरी कार्यालय धरानका डीएसपी सुमन कुमार तिम्सिनाले बताएका छन्। चालक गुरुङ र नावालिकाको घटनास्थलमै मृत्यु भएको र अन्य दुई जनाको बीपी कोइराला स्वास्थ्य विज्ञान प्रतिष्ठान धरानमा उपचारका क्रममा मृत्यु भएको उनले बताए। घाइते ३८ जनाको बीपी कोइराला स्वास्थ्य विज्ञान प्रतिष्ठान धरानमा उपचार भइरहेको छ। घाइते मध्ये चारजनाको अवस्था गम्भीर रहेको प्रतिष्ठानका सहायक निर्देशक विकास साहले बताएका छन्। घाइतेको उपचारमा कमी हुन नदिनका लागि प्रतिष्ठानका उपकुलपति डा राजकुमार रौनियार र निर्देशक गौरीशंकर साह लगायतका चिकित्सकहरू परिचालन भएका छन्। दुर्घटना पश्चात तत्काल प्रहरी र स्थानीय बासिन्दाले घाइतेको उद्धार गरी बीपी प्रतिष्ठानमा उपचारका लागि भर्ना गरेका थिए। तत्काल घटनास्थलमा प्रहरी पुगेको र स्थानीयबासीको सहयोगले घाइतेलाई समयमै उपचारका लागि अस्पताल भर्ना गरिएको डीएसपी तिम्सिनाले बताए। यात्रु बसमा क्षमता भन्दा बढी यात्रु रहेको र बसको ब्रेक फेल भएका कारण बस बिजुलीको पोलमा ठोक्किएर दुर्घटनामा परेको बसमा सवार सुनसरीको महेन्द्रनगरका घाइते कुशल लिम्बुले बताएका छन्। घाइते हुने ३८ जना मध्ये अधिकांश धनकुटाको चौविस गाँऊपालिका, मोरङर सुनसरी, तेह्रथुम र पाँचथर जिल्लाका बासिन्दा छन्। घाइते हुनेहरूमा १२ जना बालवालिका सहित ३८ जना रहेको बीपी प्रतिष्ठान प्रहरी पोस्टका इन्चार्ज प्रहरी नायव निरीक्षक दुर्गा पराजुलीले बताएका छन्। अर्का घाइते धनकुटाका प्रेमकुमार मगरले दुर्घटनास्थल भन्दा करिब २ किलोमिटर माथि सांरगादेखि नै बसको ब्रेक फेल भएको बताएका छन्। संघीय प्रहरी कार्यालय धरानका प्रमुख एसएसपी शरदकुमार खत्रीले बस दुर्घटानका बारेमा प्रहरीले अनुसन्धान सुरु गरिसकेको बताएका छन्। यसअघि मृत्यु भएकी बालिका सात महिनाकी रहेको भनिएकोमा प्रहरीाट प्राप्त पछिल्लो जानकारी अनुसार सच्याइएको।"
मालपोतका नासु ४० हजार घुस रकमसहित पक्राउ,काठमाडौं : सेवाग्राहीसँग घुस लिने भूमिसुधार तथा मालपोत कार्यालय राजबिराजमा कार्यरत नायब सुब्बा बासुदेव मण्डल पक्राउ परेका छन्। अख्तियार दुरुपयोग अनुसन्धान आयोगको कार्यलय इटहरीबाट खटिएको टोलीले मण्डललाई ४० हजार घुस रकमसहित पक्राउ गरेको हो। सप्तरीको राजबिराजस्थित भूमिसुधार तथा मालपोत कार्यालयमा कार्यरत मण्डलले मोही जग्गाको बाँडफाँड गरी लगत कट्टा गर्ने प्रयोजनको लागि सेवाग्राहीसँग घुस रकम माग गरेको उजुरी परेको थियो। मण्डललाई घुस रकमसहित उनकै कार्यालय परिसरबाट नियन्त्रणमा लिई अनुसन्धान कार्य भइरहेको अख्तियारका प्रवक्ता प्रदीपकुमार कोइरालाले जानारी दिए।
न्यायिक समिति छाडेर मुद्दा प्रहरीमै,"इटहरी : केही दिनअघि एक महिला रामधुनी नगरपालिकाको न्यायिक समितिमा घरझगडाको विषय लिएर आइन्। कर्मचारीले उनलाई निवेदन लेखी ल्याउन भने। उनीहरूले लेखिदिने ठाउँ पनि देखाइदिए। महिला सरासर बाहिर आइन् र देखाइएको पसलमा गइन्। उनले मद्दाको भाषा सबै लेखिएको कागज पाइन्। पसलेले नै भरिदिए अनि उनीसँग ६ सय रुपैयाँ मागे। उनी पैसा तिर्न बाध्य भइन्। एउटा कागजको ६ सय रुपैया तिरेँ, उनले भनिन्, झन्झट भयो अनि अर्कोतिर खर्च पनि। पसल उपमेयरकै कानुनी सल्लाहकारका आफन्तको हो। मुद्दाको भाषा लेखिएको कागज पाउनुअघि लेखन्दासले लेखेरै कागज तयार गर्थे। त्यसका लागि तीनचार हजार रुपैयाँसमेत लाग्ने गथ्र्यो। प्रहरी चौकी जान लागेकी उनलाई कसैले न्यायिक समितिमा जान सुझाएको थियो। तर न्याय समितिमा उनी जस्तै धेरै जना आर्थिक मारमा पर्ने गरेका छन्। एकातिर ठाडो उजुरी नलिने अनि अर्कोतिर फर्म्याटमै निवेदन चाहिने भनेपछि भनेअनुसारको पैसा तिर्न सेवाग्राही बाध्य छन्। एकातिर पैसा लाग्ने, अर्कोतिर तुरुन्तै रेस्पोन्स नहुने र अदालती प्रक्रियाझैं झन्झटका कारण न्यायिक समितिको न्यायसम्पादन प्रक्रिया प्रभावकारी बन्न सकेको छैन, जसकारण कतिपय ठाउँमा त न्यायिक समितिको क्षेत्राधिकारभित्र पर्ने मुद्दामामिला फर्केर प्रहरीकैमा जान थालेका छन्। प्रहरीको प्रक्रिया तुलनात्मक रूपमा सजिलो भएको सेवाग्राहीको अनुभव छ। प्रहरीले तुरुन्तै रेस्पोन्स गर्छन्, अनि कतिपय काम उनीहरूले फोन गरेकै भरमा पनि हुन्छ, इटहरीका विनोद पौडेलले भने, हामीलाई त सरल र सजिलो प्रक्रिया चाहिन्छ, अदालतका लागि त जिल्ला अदालत छँदै छ नि। इलाका प्रहरी कार्यालय इटहरीमा निःशुल्क उजुरी लेख्ने व्यवस्था मिलाइएको छ। पैसा तिरेर राम्रो लेखाउँछु भन्नेले पनि लेखन्दासबाट काम गराउँछन्। हामी कहाँ सित्तैमा उजुरी लेखाउने व्यवस्था छ, इलाका प्रहरी कार्यालय इटहरीका इन्सपेक्टर वुद्धि चौलागाईं भन्छन्, न्यायिक समितिमा उजुरी लेखाउनुपर्ने र समय लाग्ने रहेछ भन्दै हामीसँग आउने क्रम बढ्दो छ। उनका अनुसार बढी मात्रामा लेनदेन, कुटपिट जस्ता विषय लिएर प्रहरीसम्म सेवाग्राही आउँछन्। यस्तै अर्को नगरपालिकाको क्षेत्रभित्र पर्ने विषय पनि प्रहरीकोमा जानू भनेर पन्छाउने गरेको चौलागाईंले जानकारी दिए। सबै नगरपालिका तथा गाउँपालिकामा उपमेयरउपाध्यक्षको नेतृत्वमा र न्यायिक समिति बनाइएको छ। समितिले सामान्य घरझगडादेखि सामाजिक समस्या र विवाद हेर्ने अधिकार पाएको छ। न्यायिक समितिलाई १३ प्रकारका मुद्दा निरुपण गर्ने र ११ प्रकारका मुद्दामा सहमति गराउन सक्ने गरी अधिकार दिएको छ। यी मुद्दा लिएर प्रहरीकोमा जानेलाई प्रहरीले न्यायिक समितिमै पठाउने गरेको छ। तर समितिको प्रक्रिया झन्झटिलो भएको भन्दै प्रहरीलाई नै मिलाउन दबाब दिनेको संख्या बढ्न थालेको छ। इटहरी घर भइ सुन्दरहरैंचामा बस्दै आएकी दुर्गा पोख्रेल केही साताअघि इटहरी उपमहानगरपालिका कार्यालय गइन्। न्यायिक समितिमा उनले आफ्नो घरझगडासम्बन्धी विवाद समाधानका लागि पहल गरिन्। तर कसैले चासो नदिएको उनले बताइन्। तीन पटकसम्म धाएँ, तर वास्ता गरेनन्, उनले भनिन्, पैसा नै दिनुपर्ने हो कि जस्तो गरे कर्मचारीले। त्यसो त उनलाई अदालत नै जानूसमेत भने कर्मचारीले। ठूलो ठाउँमा जाने भए त पहिल्यै गइहाल्थेँ नि, उनले भनिन्। केही नलागेपछि उनले आफन्त र साथीभाइको सहयोगमा विवाद मिलाइन्। न्यायिक समिति जस्तो हुनुपर्ने हो, त्यस्तो नभएको महिला अधिकारकर्मी मन्जिता उपाध्याय बताउँछिन्। गर्न त गरिरहनुभएको छ, तर अझै गर्न सक्नुहुन्छ, उनले भनिन्, तर त्यसका लागि उहाँहरूलाई क्षमतावान् बनाउन जरुरी छ। चाँडो रेस्पोन्स गर्न र निष्पक्ष सल्लाह दिएर गोपनीयता कायम गर्न आवश्यक हुने बताइन्। गोपनीयता र निष्पक्षताको सवालमा न्यायिक समितिभन्दा पनि धेरै जनाले प्रहरीलाई विश्वास गर्ने गरेको पाइएको छ। स्थानीय तहमा पार्टी र आस्था हेरिन्छ, इटहरीकी अधिकारकर्मी योशा गुरागाईंले भनिन्, आस्थाका आधारमा मुद्दा चलाउनुपर्नेलाई पनि मिलापत्रका लागि दबाब दिइन्छ भन्ने गुनासोहरू आउने गरेको छ। झापाको कमल गाउँपालिकाका उपमेयरले एउटै आस्थाका कारण बलात्कार आरोपीलाई भगाउन सहयोग गरेको आरोप लगाइन्। निम्नवर्गीय मानिसलाई मुद्दाको विषयमा धेरै जानकारी हुँदैन, त्यसमाथि निवेदनमै १ हजार देखि १५ सय रुपैयाँ खर्च हुने भएपछि पनि उनीहरूको मनोबल झरिसकेको हुन्छ। त्यस्तै कतिपय समितिले पीडितलाई उपयुक्त ठाउँमा रेफर गरिदिँदैनन्। कतिलाई जानकारी नभएर त कतिलाई भएर पनि नियतवश उपयुक्त ठाउँमा स्वास्थ्य जाँच तथा रिपोर्ट आदि ठाउँमा रिफर गर्र्दैनन्, उनले भनिन्। न्यायिक समितिले समाधान गर्न नसकेका समस्या समितिका डकुमेन्टसहित अदालत पुर्याइन्छन्। त्यसैले पनि न्यायिक समितिको काम प्रक्रियाअनुसार हुने इटहरी उपमहानगरपालिकी उपमेयर लक्ष्मी गौतम बताउँछिन्। यो त अदालत हो, सबै प्रक्रियाअनुसार गर्नुपर्छ, उनले भनिन्, झन्झट भयो भनेर हुँदैन, भोलि केही गल्ती भयो भने हामीउपर नै मुद्दा हाल्छन्। उनकाअनुसार सबै मुद्दाका प्रकृति अनुसारका फर्म्याट वडावडामा पठाइएको छ। फर्म्याटमा सामान्य कुरा थपे मात्र पनि पुग्छ। उनका अनुसार कानुनी अधिकृत आवश्यक पर्नेमा संघीय सरकारले नै दरबन्दी नपठाएकोले गर्दा समस्या भएको उनले बताइन्। यस्तै उनले लेनदेनको मुद्दा आफूहरूले नहेर्ने र प्रहरीले पनि आनाकानी गर्ने हुँदा कानुनी जटिलतासमेत छ। यी र यस्तै हामीले हेर्न नमिल्ने गुनासा हामीसँग आए भने मैले दुवै पक्षलाई राखेर छलफल गराएर पनि केही मुद्दा मिलाएको छु, गौतम भन्छिन्।"
स्वतन्त्र महसुस गर्दै कैदी,"जुम्ला : चारैतिर अग्लो पर्खाल। पर्खालमाथि काँडेतार। सटरसहितको भोटे ताल्चा लगाइएको भित्री गेट र पर्खालमाथि कडा प्रहरी सुरक्षा। त्यही सुरक्षा घेराभित्रका बन्द कोठाबाट आकाशमा घुमिरहेका पक्षीबाहेक केही देखिँदैन। हेरौं, त्यही खुला आकाश। नहेरौं त दिउँसै रात परेका कोठा। यो दृश्य हो, जुम्ला कारागारको। कारागारमा रहेका ८४ जना कैदीले यसको राम्रोसँग महसुस गरेका छन्। जीवनको कालखण्डमा कैदीका लागि कारागार एउटा छुट्टै र अँध्यारो संसार पनि हो। तीन महिनाअघि सुरु भएको कारागारमा पुस्तक अभियानले केही हदसम्म भए पनि एक्लोपन दूर गर्न मद्दत गरेको छ। कैदीको यसअघिको पीडालाई ध्यानमा राखी सुरु भएको अभियानले उनीहरूलाई स्वतन्त्रतासहितको अध्ययनशील संसारको अनुभूति गराएको हो। अहिले उनीहरू किताबमै भए पनि स्वतन्त्रता भेट्न थालेका छन्। जुम्लाबाट सुरु भएको यो अभियान हाल कर्णाली प्रदेशका सबै कारागारमा लागू छ। जुम्ला कारागारमा पुस्तकालय स्थापनापछि कैदीको अध्ययन गर्ने बानीसमेत विकास भएको छ। यसले उनीहरूको सोचाइमा समेत सकारात्मक परिवर्तन भइरहेको छ। पुस्तकालयमा विभिन्न विधाका पुस्तक उपलब्ध छन्। पुस्तक जम्मा गर्ने काम भइरहेको छ। त्यहाँ कैदीले आफ्नो रुचिअनुसारकै पुस्तक अध्ययन गर्छन्। एक औपचारिक कार्यक्रमबीच शनिबार लेखक तथा उपन्यासकार सिवानीसिंह थारूले उक्त पुस्तकालय उद्घाटन गरिन्। उक्त अवसरमा कैदी दलबहादुर कार्कीले भने, पुस्तक अध्ययनले ज्ञान मात्र होइन, सकारात्मक सोचको पनि विकास हुँदो रहेछ, हामीले अहिले किताबमै स्वतन्त्रतासहितको नयाँ संसार भेट्न थालेका छौं। विनोद शाहीलाई समेत पहिले दिन कटाउन मुस्किल हुन्थ्यो। अहिले पुस्तक अध्ययनले दिन बितेको थाहै हुँदैन। उनले भने, बाहिर जेजस्तो अपराध गरेर जेल आए पनि अब भने पुस्तक अध्ययनले सबै कैदीमा आपराधिक मानसिकता हराउनेछ। उपन्यासकार थारूले पुस्तक अध्ययनले कैदीको जीवन नै परिवर्तन हुने बताइन्। जति पुस्तक अध्ययन गर्यौं, त्यति नै पढ्ने लत बस्दै जान्छ, उनले भनिन्, अन्ततः हरेक पुस्तकले दिने ज्ञानवर्धक तथा सही सन्देशले कैदीको व्यावहारिक जीवन पनि सुधार्न मद्दत पुग्छ। उनीसँग कैदीले पढ्ने कला र उनको जीवनको भोगाइबारे अनुभव आदानप्रदान तथा अन्तक्र्रियासमेत गरेका थिए। प्रमुख जिल्ला अधिकारी दुर्गा बञ्जाडेले कैदीलाई कारागारभित्र कुनै समस्या आउन नदिने भन्दै राज्यले दिएको सेवासुविधामा सन्तोषजनक हुन अनुरोध गरिन्। सरकारले जेलभित्र पनि अनुशासित र सभ्य नागरिकको पहिचान दिने कैदीको जेल जीवनमुक्त गर्ने रणनीति अपनाएको छ। डीएसपी सीताराम रिजालले कैदी अनुशासित बन्दै गएको बताउँदै कारागारभित्र सबैसँग भाइचाराको सम्बन्ध कायम गर्न सुझाए। यस अभियानले कैदीको जेलबाहिरको भविष्य उज्यालो रहेको भन्दै अभियानलाई देशभर लागू गर्न आवाश्यक रहेको नागरिक समाजका अध्यक्ष राजबहादुर महतले उल्लेख गरे। कैदीलाई ज्ञान दिन कारागारमा पुस्तकालय कारागारमा पुस्तकालय स्थापना भत्किएकै कारागार भवनमा पुस्तकालय स्थापना आचरण बदल्न कारागारमा पुस्तकालय"
निमित्तका भरमा क्याम्पस,"काठमाडौं : वीरगन्जस्थित ठाकुरराम बहुमुखी क्याम्पस निमित्त प्रमुखको भरमा चलेको २६ महिना पुगिसक्यो। लामो समयसम्म निमित्त भएर बस्नुपर्दा क्याम्पस प्रमुख डा प्रमोदकुमार कुशवाह खिन्न छन्। यहाँ पूर्ण अधिकारसहितका क्याम्पस प्रमुख कहिले नियुक्त हुन्छन् भन्नेबारे त्रिविका पदाधिकारी अनभिज्ञ छन्। दुई वर्षसम्म क्याम्पसलाई कुनै समस्यामा नपारी पूर्ण नेतृत्व दिइसकेको छु। तैपनि केन्द्रमा रहेका पदाधिकारीले मलाई किन क्याम्पस प्रमुख बनाउनुभएन, बुझेको छैन, कुशवाहले गुनासो गरे, प्रमुख बनाउने कि नबनाउने भन्ने अधिकार उहाँहरूकै हो। तर एकै व्यक्तिलाई यति लामो समयसम्म निमित्त बनाएर राख्नु अन्याय गर्नु नै हो। हेटौंडास्थित कृषि क्याम्पस पनि निमित्तको भरमा चलेको ६ महिना पुग्नै लाग्यो। यहाँ पनि के कारणले पूर्ण अधिकार भएको क्याम्पस प्रमुख किन बनाउन नसकिएको हो भन्ने स्पष्ट जवाफ त्रिविका जिम्मेवार पदाधिकारीसँग छैन। विश्वविद्यालयको नेतृत्व तहमा राजनीतिक भागबन्डाका आधारमा पदाधिकारी नियुक्त गरिँदाको असर अहिले यी क्याम्पसमा देखिएको छ। राजनीतिक दलको कोटामा नियुक्त पदाधिकारी एकमत नहुँदा विश्वविद्यालयका थुपै्र आंगिक क्याम्पस निमित्त प्रमुखको भरमा चलेका छन्। विश्वविद्यालयमा उपकुलपति कांग्रेस निकट, शिक्षाध्यक्ष र रजिस्ट्रार नेकपाको कोटाबाट नियुक्त भएका हुन्। विश्वविद्यालयका ६० वटा आंगिक क्याम्पसमध्ये अहिले दर्जनभन्दा बढीमा यस्तै प्रकृतिका प्रमुख छन्। त्रिवि स्रोतका अनुसार उपत्यकाबाहिरका सुर्खेत, जनकपुरसहित राजधानीको पाटन, अमृत साइन्स, पब्लिक युथ, पद्मकन्या क्याम्पस पनि निमित्त प्रमुखका भरमा छन्। तीनमहिने म्याद लिएका प्रमुखलाई कानुनअनुसार सबै काम गर्ने अधिकार हुन्छ। तर छोटो समयका लागि नियुक्त भएका कारण उनीहरूले दीर्घकालीन योजना बनाएर काम गर्न सक्दैनन्। क्याम्पस सुधारका लागि आवश्यक नीतिगत निर्णय लिन उनीहरू डराउँछन्। भौतिक निर्माणका काममा पनि हिम्मत गर्दैनन्। राजनीतिक भागबन्डाका आधारमा पदाधिकारी नियुक्त हुँदा त्यसको नकारात्मक असर क्याम्पसहरूमा परेको छ। छोटो अवधिका लागि आएका हुनाले अन्य सहकर्मी तथा कर्मचारीलाई अनुशासनमा राख्न पनि यस्ता प्रमुखलाई समस्या पर्छ। विद्यार्थीलाई अनुशासनमा राख्नसमेत समस्या पर्छ। निमित्तको जिम्मेवारी पाएका प्रमुखलाई पनि क्याम्पस प्रशासन चुस्त बनाउने अधिकार हुँदैन। दैनिक प्रशासनिक काम सम्पन्न गर्नेदेखि शिक्षककर्मचारीलाई तलब खुवाउनेसम्मका जिम्मेवारी मात्र यस्ता प्रमुखलाई हुन्छ। क्याम्पसलाई दीर्घकालीन प्रभाव पार्ने नीतिगत निर्णय र भौतिक निर्माणसम्बन्धी काम गर्ने अधिकार उनीहरूलाई हुँदैन। राजधानीकै एक पूर्वक्याम्पस प्रमुखले भने, निमित्तको जिम्मेवारी बोकेर बसेकाहरू कुन दिन पदबाट निस्कनुपर्ने हो ठेगान हुँदैन। यस्तो अवस्थामा कसरी चुस्त काम गर्न सक्छन् ? तीन महिनाको नियुक्तिपत्र लिएका पाटन क्याम्पसका प्रमुख योगेन्द्र साहले चार वर्षकै लागि नियुक्ति पाउँदा आफूहरूको आत्मबल बढ्ने बताए। क्याम्पस प्रमुखलाई त्रिवि कार्यकारी परिषद्को बैठकले निर्णय गरेपछि नियुक्तिपत्र दिन्छ। यस्तो नियुक्ति पाएका क्याम्पस प्रमुखको अवधि चार वर्ष हुन्छ। चारबर्से नियुक्तिपत्र दिन नसकिएको अवस्थामा तीन महिनाका लागि मात्र प्रमुखको जिम्मेवारी दिने चलन छ। तीनमहिने म्याद गुज्रिएर सोही व्यक्ति वा अन्यलाई चारबर्से नियुक्ति दिन नसकिए सम्बन्धित व्यक्ति स्वतः निमित्त हुन्छ। उपकुलपतिको स्वार्थमा निमित्त वा तीनमहिने अवधि तोकेर क्याम्पस प्रमुख बनाउने गरिएको त्रिविकी शिक्षाध्यक्ष प्राडासुधा त्रिपाठीले बताइन्। कुनै क्याम्पसमा त एकै व्यक्तिलाई तीनतीन महिना म्याद तोकेर तीन पटकसम्म क्याम्पस प्रमुख बनाइएको छ। जुन गर्नै नहुने काम थियो, त्रिपाठीले भनिन्, कुन व्यक्तिलाई तीनमहिने म्याद तोकेर क्याम्पस प्रमुख बनाइएको छ भन्ने कुरा हामीलाई समेत थाहा हुँदैन। उपकुलपति कार्यालयबाट पत्र पाएर सहयोगका लागि धन्यवाद भन्दै क्याम्पस प्रमुखहरू हाम्रो कार्यकक्षमा आएपछि मात्र जानकारी हुन्छ। विगतमा कांग्रेस निकट भएर निमित्त वा तीनमहिने क्याम्पस प्रमुख बनेकाहरूले अब विश्वविद्यालयको नेतृत्वमा नयाँ मान्छे आउँछ र आफूहरूलाई हटाउँछ भन्ने जानकारी पाएर जसरी पनि कन्फर्म क्याम्पस प्रमुख बनाइदिन दबाब दिने गरेको त्रिपाठीले बताइन्। त्रिविमा राज्यले वार्षिक रूपमा अर्बौं रुपैयाँ लगानी परेको छ। तर अपेक्षाकृत प्रतिफल नआउन सकेको भन्दै विश्वविद्यालयको आलोचना हुने गरेको छ।"
