शीर्षक,विवरण
सुरक्षा पहिलो सर्त,"अज्ञात भनिएको समूहबाट गरिएको बम विस्फोटले राजधानीमा एकजना नागरिकले अनाहकमा ज्यान गुमाउनुपरेको छ। लमजुङका सिमप्रसाद गुरुङ साँझपख आफ्नो घर भैंसेपाटी फर्कने क्रममा एनसेल कार्यालयअघि गराएको विस्फोटमा परे। उनको शनिबार दुःखद निधन भयो। विस्फोटमा परेका अन्य दुईजनाको उपचार भइरहेको छ। यो निन्दनीय हिंसा हो। यस्ता घटनामा संलग्नका कारण नागरिकलाई स्वतन्त्र रूपले हिँडडुल गर्नसमेत कठिन हुन थालेको छ। कहाँ कतिबेला के हुन्छ, भरोसा छैन। शान्तिसुरक्षाको अवस्थामा आएको समस्याले सर्वसाधारणलाई जगजगी भएको छ। राजनीतिक स्थिरतासँगै विकास र समृद्धिको चाहना राखेका जनताको ज्यान धरापमा परेको ज्वलन्त उदाहरण शुक्रबार राति एनसेलका विभिन्न टावर र कार्यालयमा गराइएका विस्फोट हुन्। शान्तिसुरक्षाको उचित बन्दोबस्त गर्न सरकार चुकेको यो घटनाले उजागर गरेको छ। सरकारले आगामी चैतमा लगानी सम्मेलन आयोजना गर्ने तयारी गरिरहेका बेला विदेशी लगानीको एउटा व्यावसायिक प्रतिष्ठानमाथि भएको सांघातिक आक्रमणले नेपाल लगानीका लागि सुरक्षित छैन भन्ने सन्देश अन्तर्राष्ट्रिय समुदायसम्म पुगेको छ। स्वदेशी वा विदेशी लगानीको पहिलो सर्त सुरक्षा हो। असुरक्षित ठाउँमा कसैले लगानी गर्दैन। भएका उद्योगहरू पनि बन्द हुन पुग्छन्। यी सबै शान्तिसुरक्षाको अभावका कारण भएका हुन्। एकपछि अर्काे गर्दै विभिन्न ठाउँमा विस्फोट गराइएको छ। गत महिना संखुवासभामा निर्माणाधीन अरुण तेस्रो जलविद्युत् आयोजनाको प्रस्तावित विद्युत्गृहमा पनि यस्तै विस्फोट गराइएको थियो। मुलुकको स्थायित्व र सुरक्षालाई चुनौती दिनेहरूसित सरकारले सम्झौता गर्नु हुँदैन। यिनीहरूलाई कानुनको कठघरामा उभ्याएर कारबाही नगरेसम्म यस्ता घटना दोहोरिइरहने छन्। कुन अराजक समूहले केकस्ता गतिविधि गर्दै आइरहेका छन् र गर्नेवाला छन् भन्ने हेक्का राख्ने, जानकारी दिने निकाय राष्ट्रिय अनुसन्धान विभागको कमजोरीका कारण पनि यस्ता घटनाले निरन्तरता पाएका हुन सक्छन्। गृह प्रशासन चुस्तदुरस्त राख्न नसक्दाको परिणति जनताले अनाहकमा ज्यानसम्म गुमाउनुपरेको हो। गृहमन्त्री रामबहादुर थापाले आइतबार संसद्को राज्य व्यवस्था समितिको बैठकमा विगतमा हिंसालाई छुट दिँदा संविधानविरोधी शक्ति हाबी भएको र अब सरकारले नछोड्ने बताए। व्यवहारमा भने सरकार सुरक्षामा चुक्दै गएको छ। यस्ता गतिविधिमा संलग्नलाई पक्राउ गर्न र कानुनी दायरामा ल्याउन कमजोर सावित भएको छ। निर्मला पन्तको हत्या र बलात्कारका दोषी अझै पहिचान भएका छैनन्। त्यसयता धेरै हत्याबलात्कारका घटना भए। यस्ता अपराधमा संलग्नलाई कडा सजायको दायरामा ल्याउन र अपराध न्यूनीकरण गर्न राज्य फितलो देखिँदै गएको छ। त्यसो त हत्याहिंसा हरेक सरकारका पालामा हुन्छन्। तर, रोक्नछेक्न केकति तदारुकता देखाउन सक्यो भन्नेमा जनताको मूल्यांकन केन्द्रित हुन्छ। केही महिनायता असुरक्षाको स्केल बढिरहेको छ। सरकार र गृहमन्त्री बेलैमा चनाखो हुनुपर्ने देखिन्छ। विगतमा एनसेल र एनसेलजस्ता विकासका संरचना एवं सर्वसाधारणलक्षित आक्रमण नभएका होइनन्। सरकारले त्यतिबेलादेखि संलग्नलाई पक्राउ गरी कानुनी कारबाही गरेको भए शुक्रबारको घटना दोहोरिन पाउने थिएन। गृहमन्त्रीको भनाइ यसमै केन्द्रित देखिन्छ। त्यो व्यवहारमा लागू भएको हेर्न सर्वसाधारण आतुर छन्। किनकि तिनका लागि सबैभन्दा ठूलो विषय सुरक्षा हो।"
नेपाली विद्यार्थी अलपत्र पार्ने एआईबीटी कलेजलाई 'नो अब्जेक्सन लेटर' दिन रोक,"काठमाडौं : शिक्षा मन्त्रालयले अस्ट्रेलियन इन्स्टिच्युट अफ बिजनेस एन्ड टेक्नोलोजी (एआईबीटी) कलेजलाई 'नो अब्जेक्सन लेटर' दिन रोक लगाएको छ। धेरै नेपाली विद्यार्थी अध्ययनरत उक्त कलेजलाई अस्ट्रेलियन क्वालिफिकेसन अथोरिटीले दर्ता रद्द गरेपछि मन्त्रालयले यो निर्णय गरेको शिक्षा मन्त्रालयका उपसचिव देवीप्रसाद उपाध्यायले जानकारी दिए। घटनाबारे छानबिन गर्न गठित समितिको सिफारिसमा मन्त्रालयले निर्णय लिएको हो। मन्त्रालयका सहसचिव देवकुमारी गुरागाईँको संयोजकत्वमा गठित समितिले शैक्षिक परामर्श कम्पनीहरूसँग बयान लिइरहेको छ। शिक्षा, विज्ञान तथा प्रविधि मन्त्रालयले एआईबीटी कलेज बन्द भएपछि नेपाली विद्यार्थी अलपत्र परेकोबारे छानबिन गर्न समिति गठन गरिसकेको छ। सहसचिव देवकुमारी गुरागाईंको संयोजकत्वमा गठित समितिलाई सात दिनको म्याद दिइएको छ। समितिमा ४ सदस्य छन्। समितिलाई अस्ट्रेलियाको उक्त कलेज के कारण बन्द भयो, कसरी र किन बन्द हुने अवस्थामा पुग्यो तथा बन्द हुने जोखिममा रहँदारहँदै कसरी विद्यार्थी त्यहाँ पढ्न पुगेलगायत विषयमा अध्ययन गर्न निर्देशन दिइएको छ। एआईबीटीमा नर्सिङ अध्यापन हुन्थ्यो। दुईबर्से कोर्समा विद्यार्थीले १८ महिना अध्ययन गरिसकेपछि अस्ट्रेलियन क्यालिटी अथरिटी (अस्क्वा) ले कलेज बन्द गर्ने निर्णय गरेको थियो। अस्क्वाले अस्ट्रेलियामा सञ्चालित शैक्षिक संस्था नियमन गर्छ। अस्ट्रेलियन नर्सिङ काउन्सिलबाट मान्यता पाउन नसकेपछि अस्क्वाले गत साता एआईबीटी बन्द गर्ने निर्णय गरेको थियो। कलेज बन्द भएपछि १ हजार २ सय विद्यार्थी अलपत्र परेका छन्।"
"जंगलमा भेटियो गर्भवतीको शव, हत्या गरिएको अनुमान","चन्द्रपुर : रौतहटको चन्द्रपुुर नगरपालिका१ स्थित मंगलपुर नजिकै जंगलमा गर्भवती महिला मृत अवस्थामा फेला परेकी छन् । उनको सनाखत हुन सकेको छैन । सृजना सामुदायिक वन उपेभोक्ता समुहको बनमा सोमबार राति फेला परेकी महिला आठ महिनाकी गर्भवती रहेको प्रहरीले जनाएको छ । मृतकको शव परीक्षण गर्दा उनी गर्भवती रहेको पुष्टि भएको हो । सनाखत हुन नसकेकी ती महिलाको हत्या भएको आशंका प्रहरीले गरेको छ । इलाका प्रहरी कार्यालय चन्द्रनिगाहपुरका प्रहरी निरीक्षक सन्तोष पाठकले करिब २५ वर्षीया महिला मृत अवस्थामा फेला परेको बताएका छन् । उनका पेटमा आठ महिनाको बच्चा रहेको शव परीक्षण प्रतिवेदनमा उल्लेख छ । महिलाको हत्या गरेर जंगलमा फालेको हुन सक्ने भन्दै प्रहरीले अनुसन्धान गरिरहेको छ । महिलाको शरिरका केही भागमा चोट लागेको भेटिएकाले प्रहरीले हत्याको आशंका गरेको हो । मंगलपुरको पुर्वपश्चिम राजमार्गबाट करिब ३ सय मिटर दक्षिणतर्फको जंगलमा कपडाले छोपेको अवस्थामा शव फेला परेको थियो । गोरो वर्ण, ५ फिट ५ ईन्च उचाई, कालो कपाल, सुनौलो रंगको बुट्टे कुर्तासुरुवाल, दाहिने हातको बुढी औँला भन्दामाथिको भागमा अंग्रेजीमा एफ ट्याटु खोपिएको अवस्थामा शव फेला परेको इलाका प्रहरी कार्यालय चन्द्रनिगाहपुरले जनाएको छ ।"
अफिम खेती गर्ने दुई जना पक्राउ,"विराटनगर : अफिमको खेती गर्ने दुई जनालाई प्रहरीले पक्राउ गरेको छ। इलाका प्रहरी कार्यालय पथरीका प्रहरी निरीक्षक कमल बजगाई र इलाका प्रहरी कार्यालय रंगेलीका प्रहरी निरीक्षक कवीन्द्र कार्की नेत्रृत्वको अलगअलग टोलीले व्यवसायिक अफिम खेतीमा संलग्नलाई पक्राउ गरेको हो। मोरङ प्रहरीका प्रवक्ता डीएसपी घनश्याम श्रेष्ठका अनुसार पक्राउ पर्नेमा पथरीशनिश्चरे५ का चमरु भनिने ५० वर्षीय चन्द्रप्रसाद सिंह गनगाई, सुनवर्षी नगरपालिका२ का ५२ वर्षीय बुर्ज गनगाई रहेका छन्। प्रहरीले एक कट्ठा १४ धूर जग्गामा लगाएको तीन हजार ३४ बोट अवैध अफिम कानुनी प्रक्रिया पूरा गरेर नष्ट गरेको श्रेष्ठले बताए। गाउँमा नभएका कारण बाशुदेवलाई पक्राउ गर्न नसकिएको र उनको खोजी भइरहेको प्रहरीले जनाएको छ। अफिमको यतिबेला फुल खेल्ने र दाना लाग्ने सिजन हो। चन्द्रप्रसादले आफ्नो ७ धूर जमिनमा एक हजार चार सय ४७ बोट अफिम लगाएको डीएसपी श्रेष्ठले बताए। उनका अनुसार बुर्जले आफ्नो ४ धूर जमिनमा दुई सय ५७ बोट र बाशुदेवले एक कट्ठा जमिनमा एक हजार तीन सय ३० बोट अफिम लगाएका थिए। कानुनले पूर्ण रुपमा प्रतिबन्ध लगाएको लागुऔषध अफिम खेती नष्ट गर्दै आफ्नो जग्गामा अफिम लगाउनेलाई पक्राउ गरिएको हो, डीएसपी श्रेष्ठले भने, पक्राउ परेकालाई लागुऔषध (नियन्त्रण) ऐन २०३३ बमोजिम अफिम खेती अन्तर्गत आवश्यक अनुसन्धान तथा कारवाहीका लागि प्रहरी हिरासतमा राखिएको छ। प्रहरीले यस अघि अफिम खेती नष्ट गर्दै आए पनि व्यवसायिक रुपमा खेती गर्नेलाई भने पक्राउ गरेर कारवाही गर्ने गरेको थिएन। यसको खेती २५ बोटसम्म गरिए १ देखि ३ वर्षसम्म कैद र पाँच हजारदेखि २५ हजार रुपैयाँसम्म जरिवाना हुने कानुनी व्यवस्था छ। २५ बोट भन्दामाथि जतिसुकै भए पनि ३ देखि १० वर्षसम्म कैद र २५ हजारदेखि दुई लाख रुपैयाँसम्म जरिवानाको सजाय हुने कानुनी व्यवस्था छ। जिल्लाका विभिन्न स्थानमा व्यापक रुपमा अफिमको खेती गरिएको सूचना आएको छ, डीएसपी श्रेष्ठले भने, यस विरुद्ध प्रहरी कडा रुपमा प्रस्तुत भएको छ। अफिम कानुनद्वारा बर्जित लागुऔषध भएका कारण पनि प्रहरीले यसको खेती र व्यापारमा निरुत्साहित गर्ने अभियान चलाएको जानकारी उनले दिए। श्रेष्ठले अफिम खेती हुने विभिन्न स्थानलाई लामो समयदेखि प्रहरीले आफ्नो निगरानीमा राखिएको बताए। अफिमको दाना (पप्पी) बाट निस्किने चोपलाई लागुऔषधका रुपमा प्रयोग गर्ने गरिएको प्रहरीले जनाएको छ। अन्य वस्तुहरुमा मिसाएर पनि यसको प्रयोग गरिन्छ। तरकारी, अचार तथा आलुबाट बन्ने चप लगायतका परिकार र ब्रेडमा पनि प्रयोग गरेर यसको सेवन गर्ने गरिएको प्रहरीको भनाइ छ।"
विद्यार्थीले लगाएको ताला प्रशासनले तोड्यो,"पोखरा : तोकिएभन्दा धेरै पैसा लिएको भन्दै गण्डकी मेडिकल कलेजका विद्यार्थीले गण्डकी शिक्षण अस्पतालमा लगाएको ताला कास्की प्रशासनले सोमबार तोडेको छ । अस्पतालजस्तो संवेदनशील सेवा बन्द गर्न नमिल्ने भन्दै ताला खोलिएको कास्कीका प्रमुख जिल्ला अधिकारी (सीडीओ) चक्रबहादुर बुढाले बताए । सन् २०१५ पछिका ब्याचका विद्यार्थीले कलेजमा पनि ताला लगाएका छन् । त्यो ताला भने अझै खुलेको छैन । लिइएको बढी पैसा फिर्ता नलिएसम्म आन्दोलन नछाड्ने अडानका साथ विद्यार्थीले आइतबारबाट भएको एसबीबीएस तेस्रो वर्षको परीक्षा पनि दिएनन् । ८६ जना विद्यार्थीले परीक्षा फारामै बहिस्कार गरेका थिए । विद्यार्थीले २ देखि ७ लाख रुपैयाँ बढी पैसा आफूहरुसँग कलेजले असुलेको बताएका छन् । गएको माघ दोस्रो सातादेखि आन्दोलनरत विद्यार्थी अस्पताल परिसरमै रिले अनसनमा छन् । विद्यार्थी परिवर्तन भाटका अनुसार सोमबार अस्पतालको ताला खुलाउन आएको प्रहरीसँग धकेलाधकेल भएको थियो । त्यसक्रममा २० जनाभन्दा बढी विद्यार्थीलाई चोट लागेको र छात्राहरुमाथि पुरष प्रहरीले बुट बजारेको भाटले अन्नपूर्णसित दुखेसो पोखे । सीडीओ बुढाका अनुसार गण्डकी मेडिकल कलेजका विद्यार्थीको आन्दोलनमा त्रिभुवन विश्वविद्यालयको ध्यानाकर्षण भइसकेको छ । उनले कलेजका अध्यक्ष खुमा अर्याललाई समेत डाकेर विद्यार्थीसँग वार्ता गराएको पनि सुनाए । विद्यार्थीले हातहातै पैसा फिर्ता चाहियो भनेका छन्, उनले भने, छानबिन समिति आएको छ । अनुगमन समिति आएको छ । त्यसले पत्ता लगाएको तथ्यका आधारमा पैसा फिर्ता हुन्छ भन्दा विद्यार्थीले मानेका छैनन् । विद्यार्थीले भने त्रिभुवन विश्वविद्यालय, चिकित्साशास्त्र अध्ययन संस्थानबाट आउने छानबिन समितिलाई नै कलेज व्यवस्थापनले हात लिइसकेको आरोप लगाएका छन् । उनीहरु भन्छन्, अनुगमन समितिको टिम आउँछ र कलेजका मान्छे उनीहरुलाई लिन गाडी लिएर एयरपोर्ट पुग्छन् । त्रिभुवन विश्वविद्यालयले डा ओमप्रसाद बराल संयोजकको ३ सदस्यीय छानबिन समिति बनाएर कलेज पठाएको थियो । त्यसमा बाबुराम दाहाल र डा पुष्करसिंह रैखोला सदस्य छन् । परीक्षा बोर्डले तोकेको समयभित्र फर्म भर्न नपाएका विद्यार्थी हेरी म्याद पनि थपेको थियो । तर विद्यार्थीले भने सरकारले तोकेभन्दा बढी लिइएको पैसा जसरी पनि फिर्ता लिनुपर्ने मागमा अड्डी कसेका छन् । मेडिकल काउन्सिलका कार्यकारी सदस्य डा विश्व दवाडी, डा सुनील शाह र डा कालुसिंह खत्रीले पनि कलेज अनुगमन गरेका छन् ।"
"बर्दियालाई कर्णालीमा गाभ्न माग, प्रदेश ५ मा झन् पछि पर्ने चिन्ता","गुलरिया : प्रदेश नम्बर ५ को पश्चिमद्वार बर्दियालाई कर्णाली प्रदेशमा गाभ्न स्थानीयले माग गरेका छन् । प्रदेशको नामाकरण र स्थायी राजधानी सिफारिसका लागि प्रदेश सचिवालयले बर्दियामा गरेको सुझाव संकलनका क्रममा स्थानीयको तर्फबाट बर्दिया विकास सरोकार मञ्चले कर्णाली प्रदेशमा गाभ्न माग गरेको हो । बर्दियामा विशेष समितिले अन्तरक्रिया गरिरहँदा बाहिर धर्ना र नाराबाजी भएको छ । जनताको भावना बुझेर प्रदेशको नामाकरण र राजधानी कायम गरिने ५ नम्वर प्रदेशसभा विशेष समितिका सदस्य विष्णु पन्थीले बताए । बाँकेमा पनि नामाकरण र राजधानीबारे धेरै कुरा आएका छन् । प्रदेश भित्रका १२ जिल्लाबाट संकलन गरिएको सुझावका आधारमा नामाकरण र राजधानी तोकिन्छ, पन्थीले भने, प्रदेशका बहुसंख्यक जनताको भावना समेट्ने गरी जिल्लाहरुबाट आएका सुझाव गम्भीरतापूर्वक केलाएर नाम र राजधानी टुंग्याउँछौँ । कर्णाली प्रदेशको राजधानी सुर्खेतसँग अविभाज्य नङ र मासुको सम्बन्ध राख्ने बर्दियालाई अलग्ग्याएर भिन्नाभिन्नै प्रदेशमा राखिनु अस्वभाविक र मुर्खता भएको बर्दिया विकास सरोकार मञ्चका संयोजक दिनेशप्रसाद श्रेष्ठले बताए । तराईका छिमेकी जिल्लाबाट ओझेलमा पारिँदै आएको बर्दिया सभ्यताको सुरुवातदेखि नै कर्णाली प्रदेशको समतल भूभागको रुपमा रहँदै आएको उनले बताए । बर्दिया भएर बग्ने कर्णाली र यसका सहायक नदीले जिल्लामा बाढी, कटान, डुबान साथै सिचाइँ पनि हुने गरेको छ, उनले थपे, कर्णाली प्रदेशको दक्षिण ढोकाका रुपमा बर्दिया रहेकाले कर्णाली र बर्दिया एकै प्रदेशमा हुनुको विकल्प छैन । परापूर्व कालदेखि कर्णाली क्षेत्रको पर्वतीय आवागमन, पर्यटन, बस्तु विनिमय, ब्यापार तीर्थाटन लगायत तराईको सन्धिस्थल रहेकाले बर्दियालाई कर्णाली प्रदेशमै गाभ्नु उपयुक्त हुने संयोजक श्रेष्ठको तर्क छ । राजधानीका लागि बुटवल भन्दा सुर्खेतको दुरी नजिक छ । कृषि र सिँचाइका लागि कर्णाली प्रदेशका नदीको प्रयोग हुने गरेको छ । प्राकृतिक श्रोत हिसावले बर्दिया राष्ट्रिय निकुञ्जको ५९ दशमलव ३४ प्रतिशत चुरेक्षेत्र सुर्खेतमा पर्ने भएकाले कर्णाली प्रदेशको सुर्खेत र बर्दियालाई अलग गर्न नहुने उनीहरुको माग छ । बर्दियालाई कर्णाली प्रदेशमा गाभिए मात्र जिल्लाको विकास सम्भव हुने तर्क पनि स्थानीयले गरेका छन् । त्यस्तै बर्दियाबाट ५ नम्बर प्रदेशको राजधानी दाङ हुनुपर्ने माग पनि राखिएको छ । यसको नाम थारुवान, मगराँत वा लुम्बिनीमध्ये एक राख्नुपर्ने सुझावसहित दिइएको हो ।"
मुख्यमन्त्री पोखरेलको गुनासो : स्थानीय तहले प्रदेशलाई सहयोग गरेनन्,"भैरहवा : प्रदेश नम्बर ५ का मुख्यमन्त्री शंकर पोखरेलले प्रदेश सरकारले ल्याएको कार्यक्रम स्थानीय (पालिका) तहले कार्यान्वयन नगरेको गुनासो पोखेका छन् । मुख्यमन्त्री तथा मन्त्रिपरिषद्को कार्यालयले सञ्चालनमा ल्याएको मुख्यमन्त्री ग्रामिण विकास कार्यक्रम अन्र्तगतका कार्यक्रम छनौट लगायत प्रक्रिया पालिकाले अगाडी नबढाइदिएको गुनासो उनले पोखे । यो कार्यक्रम स्थानीय सरकारको हो प्रभावकारी ढंग कार्यान्वयन गर्नुस, कार्यालयले सोमबार भैरहवामा गरेको मुख्यमन्त्री ग्रामिण विकास कार्यक्रमको अभिमुखिकरण गोष्ठीमा बोल्दै मुख्यमन्त्री पोखरेलले भने, प्रदेश सरकार त सजहकर्ता जस्तो मात्रै हो । उनले प्रदेशमा रहेको गरिबी अन्त्य गर्ने योजनास्वरुप मुख्यमन्त्री ग्रामिण विकास कार्यक्रम आएको बताउँदै तीन वर्ष भित्र गरिबी अन्त्य हुने गरी कार्यान्वयन गर्न आग्रह गरे । पोखरेलले फागुन भित्र कार्यान्वयनको लागि प्रक्रिया टुङ्गो लगाएर चैतबाट प्रभावकारी रुपमा कार्यक्रमलाई कार्यान्वयनतर्फ अघि बढाउन निर्देशन दिए । कति पालिकाहरुले हालसम्म पनि कार्यक्रम छनौट लगायतका प्रक्रिया नै सुरु गरेका छैनन्, उनले भने, जुन पालिकाले कार्यान्वयनको लागि जति ढिलाइ गर्छ, उसलाई त्यती नै नोक्सान हुन्छ । उनले प्रदेश सरकारले फुसको छाना विस्थापित गराउने कार्यक्रम ल्याए पनि पालिकाहरुले प्रदेश सरकारलाई सहयोग नगरेको गुनासो पोखे । कार्यक्रम कार्यान्वयन भए स्थानीय मतदाता नै लाभान्वित हुने हुदाँ आफ्नै कार्यक्रम सम्झिएर कार्यान्वयन जनप्रतिनिधीहरुलाई आग्रह गरे । उनले योजनाको परिणामको लागि ३ वर्ष समयवधि रहेको हुदाँ प्रभावकारीरुपमा काम गरे ३ वर्ष भित्र गरिबी अन्त्य हुने दावी गरे । कार्यक्रम कार्यान्वयनका लागि पालिकाका अध्यक्ष, उपाध्यक्ष र कार्यकारीसहित मुख्यमन्त्री कार्यालयले नियुक्त गरेका सदस्यहरु अघि बढेर कार्यान्वयन गर्नुपर्ने बताए । तर, जनप्रतिनिधीहरु मुख्यमन्त्री कार्यालयले नियुक्त गरेका सदस्यहरुप्रति शंशकित भएर कति पय गाउँपालिकाहरुले कार्यक्रम छनौट गरेका छैनन्, यसबारे मुख्यमन्त्री पोखरेलले स्पष्ट पार्दै भने, हामीले नियुक्त गरेका सदस्यले सहजकर्ताको भूमिका मात्र निर्वाह गर्छन, उनीहरुसँग डराउनु पर्दैन । निर्णय गर्ने अधिकार त तपाईँहरुकै (जनप्रतिनिधि) हो । उनले विगतमा केन्द्र सरकारले यस किसिमका कार्यक्रम सदरमुकाम र शहरमा केन्द्रित हुँदा प्रभावकारी हुन नसकेको आरोप लगाए । कार्यक्रममा सहभागी रुपन्देही, नवलपरासी र कपिलवस्तुका कार्यक्रम लागू भएका स्थानीय तहका जनप्रतिनिधि, कार्यकारी, सहजकर्ताले गरिबी अन्त्यको लागि सञ्चालनमा आउने लागेको कार्यक्रम वास्तविक गरिबलाई लक्षित गरी कार्यान्वयन गर्नुपर्नेमा जोड दिए । यस कार्यक्रम अन्र्तगत कृषि तथा पशुपालन, घरेलु उद्योग संचालन, विद्यालय भर्ना, प्राविधिक, सीपमुलक तालिम र व्यवसाय, असाहय, अशक्त, अपाङ्गता भएका व्यक्तिका लागि पुनस्र्थापना लगायत छन् । मुख्यमन्त्रीको यस कार्यक्रम गरिबीको रेखामा रहेका रुपन्देहीका तीन गाउँपालिकासहित प्रदेश अन्तर्गत १२ जिल्लाका ३४ वटा गाउँपालिकामा सञ्चालन हुन लागेको छ ।"
स्वास्थ्यमन्त्री दिल्ली प्रस्थान,"काठमाडौं : उपप्रधान एवम् स्वास्थ्य तथा जनसंख्या मन्त्री उपेन्द्र यादव भारतको नयाँ दिल्लीमा हुने ग्लोबल डिजिटल हेल्थ पार्टनरसीप सम्बन्धी चौंथो सम्मेलनमा भाग लिन सोमबार प्रस्थान गरेका छन्। सम्मेलनमा स्वास्थ्य क्षेत्रमा अपनाइएका सूचना प्रविधिका विषयमा यस क्षेत्रमा काम गरिरहेका विज्ञ तथा वैज्ञानिकहरूले प्रविधिको ब्यवहारिक प्रयोगका बारेमा छलफलका साथै प्रदर्शनीको आयोजना गरिनेछ । बिश्वका ६० देशका स्वास्थ्यमन्त्री एवम् बिज्ञ तथा बैज्ञानिकहरु सहभागिता रहनेछन । तीन दिनसम्म चल्ने सो सम्मेलनमा पहिलो र दोस्रो दिन विभिन्न देशले अपनाएका नीतिगत वातावरण, चिकित्सकीय पद्धति, तथ्यपरक मुल्यांकन, साईवर सेक्युरिटी र स्वास्थ्यमा सर्वव्यापी पहुँच र दिगो बिकासको लक्ष्य हासिल गर्न सूचना प्रविधिको भूमिका बारे छलफल गरिनेछ । कार्यक्रमको तेस्रो दिन भने प्रदर्शनीमा सहभागी हुने विभिन्न देशका सरकारी, प्राज्ञ, अनुसन्धानकर्ता, उद्योगपतिका साथै स्वास्थ्य प्रविधिका क्षेत्रमा क्रियाशिल अन्तराष्ट्रिय प्राविधिक तथा विज्ञहरुले व्यवहारिक रुपमा प्रयोगमा ल्याइएका सूचना प्रविधिका बारेमा प्रदर्शनीको आयोजना गर्नेछन ।"
"सरकारी अनुदान हिनामिना, सुब्बाविरुद्ध ५ लाखको भ्रष्टाचार मुद्दा",काठमाडौं : सप्तरी जिल्लाको साविक खोक्सर प्रवाहा गाउँ विकास समितिका तत्कालीन सचिव कृष्णबहादुर दाहालविरुद्ध विशेष अदालतमा मुद्दा दर्ता भएको छ। अख्तियार दुरुपयोग अनुसन्धान आयोगले सरकारी अनुदान रकम हिनामिना गरेको आरोपमा पाँच लाख ३३ हजार विगो मागदाबीसहित दाहालविरुद्ध मुद्दा दायर गरिएको हो । दाहाल हाल कारागार कार्यालय सप्तरीमा कार्यरत छन् । लेखापरिक्षण समेत नगरी श्रेस्ता र कागजात लुकाएको पुष्टि भएपछि उनीविरुद्ध भ्रष्टाचार निवारण ऐनअनुसार कारवाही माग गर्दै आरोपपत्र दायर गरिएको हो ।
"बाजुरामा फेरि हिमपात, जनजीवन कष्टकर",बाजुरा ः बाजुरामा फेरि हिमपात सुरु भएको छ। माघ सात गतेबाट सुरु भएको हिमपातसँगैको भारी वर्षाले बाजुरेलीको जनजीवन अस्तव्यस्त बनेको छ। माघ ७ गतेबाट बाजुराको उच्च हिमाली क्षेत्रमा हिमपात र बेसीतिर वर्षा हँुदै आएको छ। चिसोले जनजीवन कष्टकर बनेको बडिमालिका नगरपालिका वडा नम्बर ७ का वडा अध्यक्ष धर्मराज पाध्यायले बताए। भारी वर्षाले बाजुराका ग्रामीण सडक बन्द भएका छन्। सडक हिलाम्मे भएर सडक अबरुद्ध भएको जय बालिका यातायात प्रालीका कर्मचारी चक्र बडुवाले जानकारी दिए। यातायात बन्द हुँदा कामको लागि सदरमुकाम आउनेजानेलाई समस्या भएको स्थानीयले बताएका छन्। यातायात बन्द भएपछि ग्रामीण क्षेत्रमा दैनिक उपभोग्य सामानको अभाव हुन थालेको हिमाली गाउँपालिकाका अध्यक्ष गोबिन्द मल्लले बताए। मार्तडी कोल्टी सडक खण्डको पोरखे लेकमा ४५ फिट हिउँ जमेकोले माघ ७ गतेबाट यातायात रोकिएको थियो। यसले गर्दा ग्रामीण क्षेत्रमा दैनिक उपभोग्य सामानको समस्या भएको मल्लले जानकारी दिएका छन्। हिमपातले विद्यार्थी विद्यालयमा नाआएर पढाइ हुन नसकेको बडिमालिका नगरपालिका वडा नम्बर सातको सरस्वती आधारभूत्त प्राभामिक विद्यालयका प्रधानाध्यापक हस्तबहादुर धामीले बताए। लगातारको हिमपातसँगै आएको पानीका कारण बाजुराको पूर्वी उत्तर क्षेत्रको टेलिफोन सेवा अवरोध भएको छ। माघ ७ देखि मौसम बदली भएर बाजुराका उच्च हिमाली क्षेत्रमा हिउँ र बेसीतिर पानी पर्नाले टेलिफोन सेवा अवरोध भएको नेपाल टेलिकम बाजुराका कार्यालय प्रमुख माधव जोशीले बताए।
भारतले नेपालसँग माग्यो निर्वाचनमा सहयोग,"भैरहवा : केही महिनापछि हुन लागेको लोकसभा निर्वाचनमा सहयोग गर्न भारतले नेपाललाई आग्रह गरेको छ । दुई देशका स्थानीय अधिकारीहरुबीच सीमावर्ती भारतीय सहर नौतनवास्थित एसएसबी ६६ औँ बटालियन हेडक्वार्टरमा बसेको काउन्टर पार्ट बैठकमा भारतले निर्वाचनलाई शान्तिपूर्ण गराउन सुरक्षा सहयोग मागेको हो । हालै कश्मीरको पुलावामामा भएको आत्मघाती आक्रमणपछि पाकिस्तानसँग विवाद चर्किरहेका बेला भारतलले नेपालसँग सहयोग माग गरेको हो । बैठकमा नियमित विवादका साथै खुल्ला सीमानाबाट निर्वाचन बिथोल्ने घुसपैठ हुन सक्ने भन्दै शंकास्पद व्यक्तिमाथि निगरानी गर्न आग्रह गरेको हो । बैठकमा नेपालले लोकसभा निर्वाचनका क्रममा सम्पूर्ण सहयोग गर्ने प्रतिवद्धता जनाएको छ । खुल्ला सिमानाको फाइदा उठाउँदै मदिरा विक्री, लागू औषध र अन्य तस्करीसहितका आपराधिक क्रियाकलाप नियन्त्रण गर्नमा दुवै देशका अधिकारीबीच समझदारी भएको रुपन्देहीका एसपी हृदय थापाले जानकारी दिए । गोरखपुरका आइजी जय नारायणले सिंहले बैठकमा शान्तिपूर्ण निर्वाचन गराउन नेपालले पूर्ण सहयोग प्रतिवद्धता जनाएको बताउँदै एसएसबी र प्रहरीले नाकामा संयुक्त गस्ती गर्न दुवै देशका अधिकारी सहमत भएको जानाकरी दिए । बैठकमा रुपन्देहीका प्रमुख जिल्ला अधिकारी उदयबहादुर रानाले सिमानामा आउने समस्यालाई दुवै देशका अधिकारीले मिलेर समाधान गर्दै आएको उल्लेख गर्दै आफूहरुबाट हुने सक्ने सहयोग गर्न तयार रहेको बताए । बैठकमा रुपन्देही र नवलपरासीका प्रमुख जिल्ला अधिकारी, जनपद र सस्शत्र प्रहरीका एसपीहरु, भारत महारागंजका प्रमुख जिल्ला अधिकारी, एसएसबी ६६ औँ बटालियनका कमाण्डेन्ट, एडिसनल एसपी लगायत उपस्थित थिए ।"
गृहमन्त्रीले सार्वजनिक गरे एक वर्षका उपलब्धि,"काठमाडौँ : गृहमन्त्री रामबहादुर थापा बादलले आफ्नो एक वर्षे कार्यकालमा महत्त्वपूर्ण १० वटा उपलब्धि भएको दाबी गरेका छन् । गृहमन्त्रीको सचिवालयले सोमबार सार्वजनिक गरेको एक वर्षे प्रगति विवरणमा १० वटा प्रमुख उपलब्धि गर्न सफल भएको भनिएको छ । गृहमन्त्री थापाले एक वर्षे कार्यकालका क्रममा गृहमन्त्रालयसम्बद्ध विभिन्न २४ वटा कानुन बनाउन सफल भएको दाबी गरेका छन् । थापाले प्रमुख उपलब्धिमा मापदण्डविपरित विभिन्न उच्च पदस्थ र नेताहरुको सुरक्षामा खटिएका २ सय ७५ जना सुरक्षाकर्मीलाई फिर्ता गरी नियमित सुरक्षाकार्यमा लगाइएकोलाई पनि प्रमुख उपलब्धि भनेका छन् । सुन तस्करीका ठुला माछा समात्न नसकेको आलोचना भइरहेका बेला गृहमन्त्री थापाले यसलाई पनि आफ्नो कार्यकालको उपलब्धि भनेका छन् । गृहमन्त्री थापाले सुन तस्करी प्रकरणमा मुछिएका ७५ जना प्रतिवादीमध्ये ४६ जनालाई पक्राउ गरी मुद्दा चलाइएको पनि जनाएका छन् । यो प्रकरणमा ३६ जनाको चलअचल सम्पत्ति रोक्का गरिएको एक वर्षे उपलब्धि विवरणमा उल्लेख छ । यी हुन् गृहमन्त्रीका उपलब्धि १) यस वर्ष विभिन्न २४ वटा कानुन तर्जुमा गर्ने लक्ष्य रहेकोमा २! वटा कानूनहरू तर्जुमा गर्ने कार्य सम्पन्न भएको । २) मापदण्ड विपरीत विभिन्न व्यक्तिह?को सुरक्षार्थ खटिएका २ सय ७५ जना सुरक्षाकर्मी फिर्ता गरी सुरक्षा कार्यमा लगाइएको छ । ३) महिला बालबालिका सम्बन्धि छुट्टै अपराध तथा अनुसन्धानको लागि १४ वटा भवन निर्माण सम्पन्न भएको । साथै जबरजस्ती करणी अपराधका घटनाहरुमध्ये ९५ घटनाहरूको सफल अनुसन्धान गरिएको । ४) अवैध सुन तस्करी र संगठित अपराधको सन्जाल नियन्त्रणमा सफलता प्राप्त भएको छ । सुन तस्करीमा संलग्न ७५ जना प्रतिवादी मध्ये ४६ जना पक्राऊ परेका, ३! जना फरार रहेका र ३४ जनालाई अदालतबाट पुर्पक्षको लागि थुनामा पठाइएको छ । ३६ जना अभियुक्तहरूको चलअचल सम्पत्ति रोक्का गरिएको छ । ५) यातयात क्षेत्रमा रहेको लामो समयसम्मको सिण्डिकेटको अन्त्य गर्न यातयात सम्बन्धि संघसंस्थाह? नवीकरण गर्ने कार्य बन्द गरिएको । राजमार्गमा हुने अवरोध हटाउन सुरक्षा कारवाहीको कार्यविधि तयार गरी ७७ वटै जिल्लामा लागू गरिएको छ साथै यस अवधिमा राजमार्गमा यातयात सेवा सञ्चालनमा अवरोध आएको छैन । ६) विपद् व्यवस्थापनको पूर्व तयारी, खोज उद्धार, राहत र पुर्नस्थापनाको कार्य प्रभावकारी रुपमा संचालन गरिएको छ । प्रत्येक प्रदेशमा १२५१२५ जनाको विपद् व्यवस्थापन गुल्म स्थापना गर्ने लक्ष्य गृह प्रशासन सञ्चालनको एक वर्षमा हासिल भएका मुख्य मुख्य उपलब्धीहरु रहेकोमा नेपाल प्रहरी तर्फ ७ वटै प्रदेशमा गरी विपद् व्यवस्थापन कार्यदलमा ५१७ जनशक्ति खटिएको । सशस्त्र प्रहरी बल तर्फ प्रत्येक यूनिटमा ५०५० जनाको टोली खटिएको । शीतलहरबाट नागरिकलाई जोगाउनका लागि पूर्व तयारी गरी तराई र हिमाली जिल्लामा समयमै न्यानो कपडा वितरण गरिएको हुँदा चिसोका कारणले मानवीय क्षती भएको छैन । ७) पाँचथर जिल्लाका १ लाख १० हजार नागरिक र सिंहदरवार भित्रका ७ हजार कर्मचारीहरुलाई राष्ट्रिय परिचयपत्र उपलव्ध गराउने कार्य सुरु गरिएको छ । ८) सबै जिल्लाका प्रमुख जिल्ला अधिकारीहरुसँग कार्यसम्पादन सम्झौता गरी कार्यान्वयनमा ल्याइएको छ । प्रमुख जिल्ला अधिकारीको कार्यसम्पादनको मूल्याङ्कन सोही आधारमा हुने व्यवस्था मिलाइएको छ । ९)मुलुकको संघीय संरचना अनुरुप सबै स्थानीय तहमा शान्ति सुरक्षा कायम गर्न नेपाल प्रहरीको पहुँचलाई ७५३ स्थानीय तहमा विस्तार गरी सम्पूर्ण स्थानीय तहमा नेपाल प्रहरीको उपस्थितिको व्यवस्था मिलाई सकिएको छ र विगतको तुलनामा यस अवधिमा प्रहरी गतिशीलतामा १३१५ ले वृद्धि भएको छ । सशस्त्र प्रहरी बल नेपालको सीमा सुरक्षातर्फ १० वटा थप वोर्डर आउटपोष्ट सहित ५६ वटा नयाँ एकाइहरु स्थापना गरिएको छ । १०) विदेशी नागरिक अनुगमन निर्देशिका कार्यान्वयनमा ल्याइएको छ । बिद्युतीय टोकन प्रणाली मार्फत प्रवेशाज्ञा वितरण सेवा सुरु गरिएको छ । नेपाल र संयुक्त राज्य अमेरीकावीच पारस्परिकताका आधारमा बहुवर्षीय प्रवेशाज्ञा उपलव्ध गराउने व्यवस्था मिलाइएको छ । अध्यागमनको आधुनिकरण र व्यवस्थित गर्ने कार्य प्रारम्भ गरिएको छ । यस्तो छ गृहमन्त्रालयले निकालेको उपलब्धिको पूर्णपाठ :"
तान्त्रिक प्राण प्रतिस्थापन गर्ने नाच (फोटोफिचर),"काठमाडौं : भक्तपुरमा नवदुर्गा गणको नाच देखाइएको छ। ६ महिना चल्ने यो नाच प्रत्येक वर्ष भक्तपुरको सुर्यमढियोबाट सुरु हुने गर्छ। भक्तपुरका विभिन्न २१ स्थानमा देखाइने यो नाच महिषासुरको प्रतीक खँम्ये बध गरेसँगै सुरु हुन्छ। नवमीको मध्यरातमा असुरी शक्तिको प्रतीक खँम्ये अर्थात राँगोलाई ब्रम्हायणी पीठमा वध गरिएको थियो। तान्त्रिक शक्तिमा आधारित नवदुर्गाका मुकुटलाई प्रत्येक वर्ष नयाँ बनाएर नाच सुरु गर्ने परम्परा चलिआएको छ। देवीनाचको लागि निर्माण गरिएका मुकुटमा कर्माचार्य समुदायले तान्त्रिक प्राण प्रतिस्थापन गरेका छन्। नयाँ बनाइएका मुकुटलाई भक्तपुर दरबारको तलेजुमा पुर्याएर आवश्यक पूजाविधिपश्चात नवदुर्गा भवानीको देवताघरमा राखिएका छन्। हेर्नस्, अन्नपूर्णकर्मी सरोज बैजूको लेन्समा कैद भएका तस्बिरहरू :"
"डेढ वर्षपछि गाउँ पुगे डाक्टर, भव्य स्वागत","कालिकोट : कालिकोट जिल्लाको नरहरिनाथ गाउँपालिकाको प्राथमिक स्वास्थ्य केन्द्रमा डाक्टर आउँदा स्थानीयले भव्य रुपमा स्वागत गरेका छन्। झण्डै डेढ वर्ष पहिले डाक्टर सुवास शर्मा सरुवा भएर गएपछि प्राथमिक स्वास्थ्य केन्द डाक्टर विहीन भएको थियो। खाली रहेको स्वास्थ्य केन्द्रमा कर्णाली प्रदेशको दैलेख दुल्लुबाट डाक्टर विवेक कोइराला र सुर्खेतको दशरथपुरबाट डाक्टर अशोक पन्त नरहरीनाथ गाउँपालिकामा सरुवा भएर आएपछि यहाँका स्थानीयले भव्य स्वागत गरेका हुन्। प्राथमिक स्वास्थ्य केन्द्र डाक्टर विहीन हुँदा सेवाग्राहीलाई समस्या परेको थियो। स्वास्थ्य केन्द्रमा लामो समयपछि डाक्टर आएपछि स्थानीय नागरिकले खुसीयाली मनाएका छन्। लामो समयको प्रयासपछि डाक्टर पाएका छाैँ, नरहरीनाथ गाउँपालिकाका स्थानीय नागरिक एवं जनप्रतिनिधि चन्द्रप्रसाद उपाध्यायले भने, अब स्वास्थ्य सेवा आफ्नै गाउँ ठाउँबाट पाउने भएका छौँ। यातायात असुविधा र विपन्नताका कारण थलिएका बिरामीले आफ्नै गाउँमै विशेषज्ञ सेवा पाउँदा हामी निकै खुसी छौं। नरहरीनाथ गाउँपालिकाका स्थानीय महेन्द्र विश्वकर्माले भने, प्राथमिक स्वास्थ्य केन्द्रमा ढुक्कसँग उपचार गर्न जानेभयौँ। समान्य बिरामीले पनि डाक्टर नहुँदा एक दिन हिँडेर जिल्ला अस्पताल जानुपर्ने बाध्यता हट्ने भएको भन्दै स्थानीय नागरिक खुसी भएका छन्। डाक्टर प्राथमिक स्वास्थ्य केन्द्रमा आएकोले अब एक्सरे, भिडियो एक्सरे, इसिजी सेवा लगायतका सेवा प्रवाह हुने नरहरीनाथ गाउँपालिकाका स्वास्थ्य संयोजक लंक बटालाले बताए। उनले भने, लामो समय विशषेज्ञ डाक्टर नभएकाले सेवा प्रवाहमा समस्या भएको थियो। अब सम्पूर्ण सेवा प्राथमिक स्वास्थ्य केन्द्रबाटै पाउन सकिने भएको छ। सरुवा भएर आएका डाक्टरद्वयले आफूले सिकेको सीपलाई प्रयोग गरी बिरामीको हेरचाह गर्ने प्रतिवद्धता जनाए। डाक्टर विवेक कोइराला र अशोक पन्तलाई स्वागत गर्दै गाउँपालिकाका उपाध्यक्ष मनसोभा बुढाले लामो समयपछि डाक्टर पाउँदा खुसी लागेको बताइन्। उनले भनिन्, नरहरीनाथ गाउँपालिकामा डाक्टरको दरवन्दी हुँदा पनि कागजमा मात्र आउने र जाने गरेकाले यहाँका नागरिकले स्वास्थ्य सेवा लिन निकै समस्या भोग्नुपरेको थियो। भौगोलिक हिसावले गाउँपालिका विकट भएकाले डाक्टरले अप्ठ्यारो नमानी नागरिकलाई सहज स्वास्थ्य सेवा प्रदान गर्न उपाध्यक्ष बुढाले आग्रह गरिन्।"
फागुन १९ देखि वीरगञ्जमा अश्वमेध महायज्ञ हुने,"काठमाडौं : नेपालमा पहिलोपटक फागुन १९ गतेदेखि २२ गतेसम्म अश्वमेध महायज्ञ हुने भएको छ। अश्वमेध गायत्री महायज्ञ मूल आयोजक समितिले सोमबार काठमाडौंमा पत्रकार सम्मेलन गरी वीरगन्जको आदर्शनगर रंगशालामा महायज्ञ आयोजना गरिएको जानकारी दिएको हो। अखिल विश्व गायत्री परिवारको आयोजना तथा वीरगन्ज महानगरपालिकाको सहयोग र समन्वयमा महायज्ञ हुन लागेको हो। विभिन्न संघसंस्थाहरुको सहभागितामा सनातन विधिविज्ञानसहित २५१ कुण्डीय भव्य यज्ञशाला स्थापना गरी महायज्ञ सम्पन्न हुनेछ। महायज्ञ मूल आयोजक समितिका अध्यक्ष तथा गैरआवासीय नेपाली संघ (एनआरएनए) का संस्थापक अध्यक्ष डा उपेन्द्र महतोका अनुसार महायज्ञको उद्घाटन राष्ट्रपति विद्यादेवी भण्डारीले गर्नेछिन् भने समापन प्रधानमन्त्री केपी शर्मा ओलीले गर्नेछन्। महतोका अनुसार फागुन १९ गते बिहान ८ बजेदेखि बिहान ११ बजे कलश र विभिन्न झाँकीसहितको कलशयात्रा हुनेछ। विश्व गायत्री परिवारका प्रमुखद्वय डा प्रणव पण्ड्या र शैलवाला पण्ड्ये यज्ञमा सम्बोधन गर्ने कार्यक्रम छ। वीरगन्जमा अश्वमेध महायज्ञ हुँदै, राष्ट्रपतिले उद्घाटन गर्ने फागुन २० गते बिहान अश्वमेध देवपुजन एवं महायज्ञ हुने पनि आयोजकले जनाएको छ। सोही दिन साँझ ५ बजेदेखि सत्संग, प्रवचन एवं सांस्कृतिक कार्यक्रम पनि हुनेछ। आयोजकका अनुसार फागुन २१ गते बिहान बजे अश्वमेध यज्ञ एवं १२ संस्कारको कार्यक्रम राखिएको छ। सोही दिन साँझ एक लाख बत्तीको भव्य दीप महायज्ञको कार्यक्रम राखिएको आयोजकले जनाएको छ। फागुन २२ गते बिहान ८ बजेदेखि यज्ञ संस्कार एवम् अश्वमेध महापूर्णाहुति दिने कार्यक्रम राखेको छ। मूल आयोजक समितिका अध्यक्ष डा महतोले राष्ट्रलाई सक्षम, समर्थ एवं समृद्ध बनाउन महायज्ञ गर्न लागिएको बताए। यो एउटा आध्यात्मिक प्रयोग पनि हो, पत्रकार सम्मेलनमा उनले भने, मान्छे शक्तिशाली बन्न पहिले आफ्नो क्षमता थाहा पाउनुपर्छ, आफ्नो क्षमता थाहा नभए केही पनि गर्न सकिँदैन। नेपाल तपोभूमि र देवभूमि हो। यसलाई पुरा विश्वमा चिनाउन महायज्ञ फलदायी हुनेछ। यो देशको नाम चिनाउने कार्यक्रम हो। महायज्ञका कारण नेपालमा आन्तरिक तथा बाह्य पर्यटक आउने विश्वास आफूहरूले लिएको महतोको भनाई छ। उनले भने, यो महायज्ञले नेपालको पर्यटन विकासमा ठूलो फड्को मार्नेछ। महायज्ञमा ५ लाखभन्दा बढीको सहभागिता रहने उनले जनाए। महायज्ञमा ६० हजारले बसेर हवन गर्नेछन्। आगन्तुकलाई फस्ट कम, फस्ट सिट का हिसाबमा बस्ने व्यवस्था मिलाइएको छ। कार्यक्रममा अश्वमेध गायत्री महायज्ञ मूल आयोजक समितिका संयोजक एवम् वीरगन्ज महानगरपालिकाका मेयर विजयकुमार सरावगीले तीन वर्षको प्रयासपछि पहिलोपटक नेपालमा उक्त महायज्ञ आयोजना गर्न लागेको सुनाए। महायज्ञमा श्रद्धालु र भक्तालुलाई निःशुल्क खाना र बस्नको व्यवस्था गरिएको पनि संयोजक सरावगीले जनाए। उनका अनुसार दुई लाख जनाले अनलाइन रजिस्ट्रेसन गराइसकेका छन्। नेपालसहित छिमेकी भारतलगायत विभिन्न ४० देशबाट महायज्ञमा श्रद्धालुहरूको उपस्थिति हुने महायज्ञ प्रचार प्रसार समितिका सहसंयोजक डा राजु अधिकारीले जानकारी दिए।"
भेडीगोठालाको प्रेम कथामा गुरुङ भाषाको फिल्म 'मि न्होर्बे ट',"बेसीसहर : भेडीगोठ लिएर लेकबेंसी गर्ने गुरुङ समुदायको पुरानो प्रचलन हो।आजभोलीका युवा भेंडीगोठ त के गाउँमै समेत बस्न मान्दैनन्। गुरुङ समुदायमा रहेका रोधी, घाँटु, कृष्णचरित्र जस्ता लोभलाग्दा संस्कृति पनि संरक्षण गर्नुपर्ने अवस्थामा पुग्दैछन्।भेडीगोठको प्रेमकहानी र घाँटु नाचको कथा र विषय वस्तुमा आधारित फिल्म निर्माण सुरु गरिएको छ। लमजुङको क्व्होलासोंथर गाउँपालिका ९, गिलुङ, टक्सार र भेडीगोठमा गुरुङ कथानक फिल्म मि न्होर्बे ट अर्थात् आँखाभित्रको फूल छायांकन गरिएको हो।भेडीगोठालाको प्रेम कहानीलाई समेटेर गुरुङ संस्कृति घाँटुलाई अहिलेको पुस्तालाई हस्तान्तरण गर्दै लगिनुपर्नेमा उक्त फिल्मले जोड दिएको छ। सानैदेखि सँगै खेलेको र हुर्केको साथी र एकअर्कामा माया गरेपनि व्यक्त गर्न नसक्दा आएको समस्यालाई फिल्ममा उतार्न खोजिएको छ। फिल्ममा मिस चितवन १०१७ का विजेता सुमन गुरुङ, लमजुङका खेमराज घलेसँगै सुमित गुरुङ, एलिजा गुरुङ, पवित्र गुरुङ साथै चन्द्रप्रसाद गुरुङ, विवेक गुरुङ, अमीर गुरुङ (बन्दीपुरे ठागु), धर्मदेव घले, आशिष गुरुङ, दुर्गा गुरुङ लगायतलाई देख्न सकिन्छ।सुमनको यो पहिलो डेब्यु फिल्म हो। फिल्मका निर्देशक माओत्सेतुङ गुरुङका अनुसार फिल्मको सबै छायांकन गिलुङ क्षेत्रमा भएको छ। ३५ लाख रुपैयाँमा निर्माण हुने उक्त फिल्म छायांकन सकिएपछि पोष्ट प्रोडक्सन म्याक्स फोर डी पोखरामा हुनेछ। नयाँ वर्षको अवसरमा फिल्म प्रदर्शन गरिने भएको छ। फिल्ममा बुद्धकुमार गुरुङ, राजकुमार गुरुङ र अमीर गुरुङ निर्माता छन्। पाइला फिल्मस् प्रालि पोखराको व्यानरमा निर्माण हुने मि न्होर्बे ट फिल्म माओत्सेतुङको तेस्रो निर्देशित फिल्म हो। उनले यसअघि पाइलाको व्यानरमा तमुस्यो (गुरुङसेनी) र टुकीको लेखन निर्देशन गरिसकेका छन्। फिल्म मुई (पैसा) को पनि लेखन निर्देशन उनैले गरेका हुन्। फिल्मको अन्तिममा पूर्व प्राज्ञ इन्द्रबहादुर गुरुङ, काशीपिरी गुरुङ, राजकुमार गुरुङ, दीपु गल गुरुङ, उच्र्यों गुरुङलगायतले साथ दिएका छन्।फिल्मको छायांकन खीमबहादुर गुरुङले गरेका छन्। फिल्ममा पत्रकार महासंघ लमजुङका अध्यक्ष आश गुरुङ साथै रोशन गुरुङ र अमीर गुरुङले गीत लेखेका छन् । तेजेन्द्र गुरुङ, धनबहादुर गुरुङ र दुर्गा गुरुङको संगीत छ। मनोज गुरुङ, पवित्रा गुरुङ, ज्योति गुरुङ, दुर्गा गुरुङ, रेशम गुरुङ, शर्मिला गुरुङ लगायतले स्वर दिएका छन् भने लब्सन गुरुङले कोरियोग्राफी गरेका छन्।"
प्रधानसेनापति कप क्रिकेट : क्वार्टरफाइनलको समीकरण पूरा,"भक्तपुर : भक्तपुरमा जारी विद्यालयस्तरीय बाह्रौं प्रधानसेनापति कप टी ट्वेन्टी क्रिकेट प्रतियोगिताको क्वार्टरफाइनलको समीकरण पूरा भएको छ। सोमबार लिग चरणका सबै खेल सकिएपछि क्वार्टरफाइनल पुग्ने आठ विद्यालय टिमको टुंगो लागेको हो। जसअनुसार आयोजक सैनिक आवासीय महाविद्यालय, त्रियोग, डीएभी, ईपीएस, राजन मेमोरियल, ग्यालेक्सी, जेम्स र सेन्ट जेभियर्स स्कुल अन्तिम आठमा पुग्न सफल भएका छन्। ग्यालेक्सी र सेन्ट जेभियर्स सोमबार सम्पन्न लिगका अन्तिम दुई खेलपछि मात्रै क्वार्टरफाइनल पुग्न सफल भएका हुन्। सोमबार भएको पहिलो लिगमा जेम्सले युनाइटेड स्कुललाई ६४ रनले हराउँदा अर्को खेलमा नाइटिंगेलले मोक्षदालाई आठ विकेटले पन्छाएको थियो। आयोजक सैनिक स्कुलका खेलकुद इन्चार्ज रञ्जित राणाका अनुसार मंगलबारदेखि क्वार्टरफाइनलका खेल हुनेछन्। जसअनुसार मंगलबार पहिलो क्वार्टरफाइनल खेल आयोजक सैनिक र त्रियोग तथा दोस्रो खेल डीएभी र ईपीएसबीच हुने उनले बताए। त्यस्तै बुधबार राजन मेमोरियल र ग्यालेक्सी तथा जेम्स र सेन्ट जेभियर्सबीच हुनेछन्। बिहीबार सेमिफाइनलका दुई खेल हुने उनले जानकारी दिए। प्रतियोगितामा काठमाडौं उपत्यका र काभ्रेका गरी १७ वटा विद्यालयको सहभागिता रहेको छ।"
१३ वर्षीय बालकले गरे आफ्नै कोठामा झुन्डिएर आत्महत्या,राजविराज : सप्तरीमा एक बालक झुण्डिएको अवस्थामा फेला परेका छन्।तिलाठी कोइलाडी गाउँपालिका ७ मन्सापुर बस्ने शिवकुमार मण्डलका १३ वर्षीय छोरा कृष्णकुमार मण्डल आफ्नै कोठामा बाँसको बलोमा झुण्डिएको अवस्थामा फेला परेको प्रहरी निरीक्षक गुरुप्रसाद तिमिल्सिनाले बताए। प्रहरीका अनुसार कोठाभित्रको बाँसको बलोमा तन्नाको पासो लगाई झुण्डिएको अवस्थामा शव फेला परेको प्रहरीले जनाएको छ।अघिल्लो दिन मृतकका बुवा शिवकुमार मण्डल छोरीलाई ससुराली घर पुर्याउन बिराटनगर गएका थिए। शवको पोष्टमार्टमका लागि राजविराजस्थित गजेन्द्रनारायण सिंह सगरमाथा अस्पतालमा ल्याइएको छ।
सोलुखुम्बु क्याम्पसको पाँचवर्षे योजना,"सल्लेरी : विद्यार्थी अभावमा थुपै्र सामुदायिक क्याम्पस संकटमा परेको त्रिभुवन विश्वविद्यालयले बताइरहँदा समुदायको पहलमा सञ्चालित सोलुुखुुम्बुु बहुुमुुखी क्याम्पसले भने पाँच वर्षभित्र उच्च शिक्षाका लागि उत्कृष्ट शैक्षिक गन्तव्य बन्ने दाबीसहित अभियान सञ्चालन गरेको छ। हाल जिल्लामै स्तरीय र उत्कृष्ट उच्च शिक्षा दिइरहेको यो क्याम्पसले २०८० सालभित्र एक लाख मानिसबाट न्यूनतम सय रुपैयाँ चन्दा संकलन गरेर एक अर्ब रुपैयाँ जुटाउने बताएको छ। चन्दा दिने व्यक्ति स्वदेशी, विदेशी दुवै हुनेछन्। पाँच लाख नागरिक, पाँच हजार सरकारी तथा गैरसरकारी संस्था र न्यूनतम २५ राष्ट्रको नागरिकलाई यस अभियानमा प्रत्यक्ष सहभागी गराइनेछ। क्याम्पस प्रमुख उद्धवप्रसाद शर्माले झट्ट सुन्दा यो अभियान महत्त्वाकांक्षी लागे पनि सफल हुनेमा क्याम्पस प्रशासन ढुक्क रहेको बताए। क्याम्पसमा विगतमा समुदायले दिएको साथसहयोगका कारण अहिलेको अभियान पनि सफल हुने आत्मविश्वास जागेको उनले बताए। एकै पटक हेर्दा माहुरीको घारमा धेरै मह देखिन्छ। तर, मह संकलन गर्न माहुरीलाई कति समय लाग्यो होला हामी अनुमान गर्न सक्छौं ? शर्माले भने, हाम्रो अभियान पनि यस्तै हो। सबैको साथसहयोग मिल्यो भने सजिलै पूरा हुन्छ। क्याम्पस स्थापनाको २५ वर्ष पुगेको अवसरमा गत साता राष्ट्रपति विद्यादेवी भण्डारीले अभियान सुुरु गरिन्। अभियानका लागि एक सय एक सदस्यीय समिति गठन गरिएको छ। उक्त क्याम्पस ०५० सालमा स्थापना भएको हो। अहिले कक्षा ११, १२, स्नातक र स्नातकोत्तर तहमा समेत गरेर ६ सय विद्यार्थी पढ्छन्। अभियानबाट उठेको रकमबाट प्राविधिक शिक्षाको विषय थप्ने, स्नातक र स्नातकोत्तर तहमा ट्राभल टुरिजम एन्ड माउन्टेनियरिङ विषयको पढाइ सञ्चालन गरेर अभ्यासमूलक कामका लागि हिमालमै प्रत्यक्ष अवलोकन गराउने तथा यस्ता विषय पढ्न विदेशी विद्यार्थीलाई समेत आकर्षित गराउने योजना रहेको क्याम्पस सञ्चालक समितिका अध्यक्ष आङरिता शेर्पाले बताए। क्याम्पसलाई स्थापनाकालदेखि नै स्वदेशी तथा विदेशी दाताले सहयोग गरिरहेका छन्। यसपटक पनि उनीहरूको सहयोग रहन्छ भन्नेमा विश्वस्त छौं, ०२७ सालको एसएलसीमा सर्वोत्कृष्ट अंक ल्याएका शेर्पाले भने। चन्दाबाटै उठेको रकमबाट ७७ वटा जिल्लाबाट प्रतिजिल्ला दुई जना र ट्राभल टुरिजम एन्ड माउन्टेनियरिङ विषयमा २५ वटै राष्ट्रबाट एक जना तथा अन्य पिछडिएका क्षेत्रबाट समेत गरी कुल पाँच सय विद्यार्थीलाई निःशुल्क शिक्षा प्रदान गर्ने महत्त्वाकांक्षी योजना क्याम्पसको छ। अभियान सञ्चालन भएपछि एक सताको बीचमा एक करोड ५० लाख रुपैयाँ सहयोगको प्रतिबद्धता आएको क्याम्पस प्रमुख शर्माले बताए। एकै व्यक्तिबाट १० लाख रुपैयाँसम्म सहयोग गर्ने प्रतिबद्धता आएको छ। यस्तै सहयोग अन्यबाट पनि आउने अपेक्षा गरेका छौं, शर्माले भने।"
आतंकवादको विरोधमा पाकिस्तानी दूतावास अगाडि प्रदर्शन,काठमाडौँ : आतंकवादलाई प्रश्रय दिएको भन्दै युवाहरुको समूहले काठमाडौँस्थित पाकिस्तानी दूतावास अगाडि सोमबार प्रदर्शन गरेका छन् । युवाहरुको समूहले भगवान् गौतम बुद्धको तस्बिरसहितको पर्चा र पम्प्लेट बोकेर महाराजगञ्जस्थित पाकिस्तानी दूतावास अगाडि प्रदर्शन गरेका हुन् । प्रदर्शनमा सहभागीहरुले आफूहरु शान्तिको पक्षमा रहेको भन्दै कुनै पनि हिंसाका घटनालाई कसैले पनि बढावा दिन नहुने माग गरेका थिए । उनीहरुले पाकिस्तानलाई आतंकवादलाई प्रश्रय नदिन आग्रह गर्दै भारतको कश्मीरस्थित पुलवामामा भएको आत्घाती आक्रमणको पनि निन्दा गरेका छन् । कश्मीरको पुलवामामा भएको आत्मघाती आक्रमणमा ४२ जना भारतीय अर्धसैनिक मारिएपछि त्यसको आरोप पाकिस्तानमाथि लाग्दै आएको छ । पाकिस्तानमा आश्रय लिएको जैस ए मोहम्मद चरमपन्थी संगठनले आक्रमण गरेकाले त्यसको दोष पनि पाकिस्तानले लिनुपर्ने दाबी भारतको छ ।
दोलखाका १९ जना नक्कली भूकम्पपीडित विरुद्ध उजुरी,"दोलखा : दोलखामा झुठा विवरण पेश गरी अनुदान लिएका १९ जना नक्कली भूकम्पपीडित विरुद्ध उजुरी परेको छ। सम्वन्धित जिल्ला बाहेक अन्यत्र बसोबास योग्य घर भएर पनि निजी आवास वापतको अनुदान लिएको भन्दै जिल्लाको कालिञ्चोक गाउँपालिकाका १९ जना नक्कली भूकम्पपीडित विरुद्ध उजुरी परेको हो। निजी आवास पुर्ननिर्माण अनुदान वितरण कार्यविधि २०७३ मा भएको व्यवस्था विपरित विवरण ढाँटी अनुदान रकम लिएर तोकिएको अवधिमा फिर्ता नगरे सरकारी बाँकी सरह असुलउपर गर्न सकिने व्यवस्थाअनुसार १९ जना विरुद्ध छानवीन सुरु गरिएको राष्ट्रिय पुर्ननिर्माण प्राधिकरण दोलखाका प्रमुख निर्मलदर्शन आचार्यले जानकारी दिए। उनीहरु विरुद्धको उजुरी केन्द्रमा पठाइएकोमा सम्बन्धित गाउँपालिकामा बुझ्न निर्देशन आएकाले गाउँपालिकामा पत्राचार गरिए पनि थप विवरण नआइपुगेको प्रमुख आचार्यले बताए। प्रमुख आचार्यका अनुसार झुठा विवरण पेश गरी अनुदान लिने विरुद्ध आएको उजुरीमाथि जिल्ला प्रशासन कार्यालयले छानविन गर्नेछ। यसरी उजुरी पर्न थालेपछि जिल्लामा झुठा विवरण पेश गरी भूकम्पपीडितको अनुदान लिने लाभग्राहीको थप विवरण संकलन सुरु गरिएको छ। राष्ट्रिय पुननिर्माण प्राधिकरणले झुठा विवरण पेश गरी अनुदान लिने लाभग्राहीको विवरण संकलन गर्न निर्देशनसमेत पठाएको छ। राष्ट्रिय पुननिर्माण प्राधिकरण दोलखाले माघ २७ गते नै जिल्लाका ९ वटै स्थानीय तहलाई पत्राचार गरी विवरण संकलन गर्न निर्देशन समेत दिएको छ। झुठा विवरण पेश गर्ने नक्कली भूकम्पपीडितको खोजी भइरहेकै बेला जिल्लामा हालसम्म ९ जना भूकम्पपीडितले पहिलो किस्ता वापतको अनुदान रकम फिर्ता गरेका छन्। ती मध्ये ४ जनाले सेभ द चिल्डेनबाट अनुदान लिएर निजी आवास निर्माण गरिसकेकाले सरकारी अनुदान फिर्ता गरेका हुन् भने एकजनाले अन्यत्रै बस्न योग्य घर भएकाले अनुदान फिर्ता गरेको प्रमुख आचार्यले जानकारी दिए। त्यसैगरी दुईजनाले दोहोरो लाभग्राही सूचीमा नाम परेकाले, एकजनाले आमाको नाममा घर बनाएकाले आफ्नो नाममा आएको अनुदान फिर्ता गरेका छन् भने अर्का एकजनाले घर निर्माण गर्न नसक्ने भन्दै अनुदान रकम फिर्ता गरेको प्राधिकरण दोलखाले जनाएको छ। प्राधिकरणको निर्देशन लगत्तै जिल्लाको तामाकोशी गाउँपालिकाले पनि सबै वडालाई परिपत्र गर्दै झुठा विवरण पेश गरी अनुदान लिएका लाभग्राहीको विवरण संकलन गर्न निर्देशन दिएको छ। गाउँपालिकाको कार्यालयले फागुन १ गते गाउँपालिकाका ७ वटै वडालाई पत्राचार गर्दै विवरण उपलव्ध गराउन निर्देशन दिएको हो।"
"मदिरा निषेधित नगरमा रक्सी पिए, भिरबाट खसेर ज्यान गुमाए",मुगु : छायानाथ रारा नगरपालिका३ स्थित साँया खोलास्थित भिरबाट खसेर आइतवार राति एक जनायुवकको मृत्यु भएको छ । सदरमुकाम गमगढीबाट मदिरा पिएर घर फर्कँदै गरेका छाँयानाथ रारा नगरपालिका३ निगाले गाउँका ३० वर्षीय पुर्णबहादुर रोकायाको सायाँ खोलास्थित बाटोदेखि खसेर मृत्यु भएको हो । मृतक रोकायासँगै गएका उनका साथी २७ वर्षीय सूर्यबहादुर विककोे जिल्ला अस्पतालमा उपचार भइरहेको जिल्ला प्रहरी कार्यालयले जानकारी दिएको छ । जिल्ला अस्पतालमा उपचारका लागि भर्ना गरिएका बिकका अनुसार मृतक रोकाया र आफूहरुले बजारबाट मदिरा पिएर घर जाने क्रममा रोकाया एक्कासी बाटोबाट ६० मिटर तल खोलामा खसेका थिए । भिरबाट खसेको सुनेपछि गाउँले र प्रहरी घटनास्थल पुगेर रोकायालाई जिल्ला अस्पताल ल्याउदै गर्दा बाटैमा मृत्यु भएको जिल्ला अस्पतालले जनाएको छ । छाँयानाथ रारा नगरपालिकाले आफ्नो नगर भित्रका सबै वडामा मंसिर १ देखि मदिरा निषेधित क्षेत्र घोषणा गरेको थियो । नगरपालिकालाई मदिरा निषेध गरिए पनि अवैध कारोवार भइरहेको यो घटनाले खुलेको छ ।
लमजुङमा गण्डकी प्रदेशस्तरीय महोत्सवको तयारी तीव्र,"बेसीसहर : लमजुङमा गण्डकी प्रदेशस्तरीय महोत्सव हुने भएको छ। यही फागुन १७ गतेदेखि हुन लागेको महोत्सवको तयारी तीव्र बनाइएको छ। लमजुङ उद्योग वाणिज्य संघले प्रदेशस्तरीय छैटौं लमजुङ महोत्सव गर्न लागेको हो। संघको आयोजनामा फागुन १७ गतेदेखि २६ गतेसम्म बेंसीसहर नगरपालिका८ दनाईफाँटमा महोत्सव सञ्चालन हुने छ। 'स्थानीय उत्पादन, संस्कृति तथा पर्यटन, नागरिक समृद्धिका लागि लगानी मैत्री वातावरण' भन्ने नाराका साथ महोत्सव आयोजना गर्न लागिएको आयोजक लमजुङ उद्योग वाणिज्य संघका अध्यक्ष एवं मूल समारोह समितिका संयोजक राजेश थापाले बताए। उनका अनुसार जिल्लामै उद्यमी बनाई आर्थिक विकासमा टेवा पुर्याउन महोत्सव सञ्चालन गर्न लागिएको हो। महोत्सवले साना तथा मझौला उद्योगको स्थापनामा प्रवद्र्धन गराई युवा जनशक्तिमा विदेशिनबाट रोक्ने उनले बताए। महोत्सव मार्फत परम्परागत कला संस्कृतिको जगेर्ना, व्यवसायिक कृषि, पर्यटन, स्वास्थ्य, शिक्षा, जलविद्युत् क्षेत्रमा लगानीमैत्री वातावरण तथा व्यापार व्यवसायलाई प्रदेशस्तरसम्म प्रवद्र्धन गरिने उनले बताए। संघका निवर्तमान अध्यक्ष एवं पर्यटन प्रवद्र्धन उपसमितिका संयोजक रामकुमार श्रेष्ठका अनुसार महोत्सवले पर्यटकीय ठाउँको प्रचारप्रसार गरी पर्यटन प्रवद्र्धनमा टेवा पुर्याउने छ। उनका अनुसार महोत्सव मार्फत व्यवसायिक कृषि, पशुपालन र जडिबुटीको प्रवद्र्धन गरी आत्मनिर्भर बनाउने, अल्लो, अलैंची, चिया, कफी, सुन्तला र मह प्रवद्र्धन गर्ने, परम्परागत खाना महोत्सव संचालन गर्ने, होमस्टेको प्रवद्र्धनात्मक कार्य गरिने छ। महोत्सवमा २ सय ५० वटा स्टल रहने छन्। १० वटा होटल तथा रेष्टुरेण्ट, ४० वटा कृषि, घरेलु सामग्री सम्बन्धी स्टल र अन्य प्रकारका स्टल रहने छन्। संघका महासचिव कृष्णजंग गुरुङका अनुसार महोत्सवमा २ लाख दर्शकले अवलोकन गर्ने अनुमान गरिएको छ। महोत्सव अवधिभर २० करोड रुपैयाँ बराबरको कारोबार हुने अपेक्षा गरिएको छ। महोत्सवमा गृहिणी नृत्य प्रतियोगिता, दोहोरी गीत प्रतियोगिता, औद्योगिक तथा व्यपारिक प्रदर्शनी, नाटक र पुष्प प्रदर्शनी, परम्परागत स्थानीय खाना महोत्सव, विद्यालयस्तरको नृत्य प्रतियोगिता, परम्परागत संस्कृति, ऐतिहासिक तथा धार्मिक धरोहरको चिनारी, महोत्सवका मुख्य आकर्षण रहनेछन्। उद्योग बाणिज्य संघले स्थानीय उद्योग, व्यापार, पर्यटन, तथा कृषिको प्रबद्र्धन तथा लमजुङको कला संस्कृतिको संरक्षण संवद्धर्न गर्ने उद्देश्य लिएर यसआघि ५ पटकसम्म महोत्सवको आयोजना गरिसकेको छ। प्रत्येक २ वर्षको फरकमा लमजुङ महोत्सव गरिँदै आएको छ। महोत्सवमा टिकट बिक्रीबाट प्राप्त रकम सामाजिक सेवाको कार्यमा खर्चिने भएको छ।"
"धादिङमा बोलेरोको ठक्करबाट दुई महिलाको मृत्यु, एक गम्भीर",धादिङ : सडक छेउमा कुराकानी गरेर बसिरहेका महिलालाई बलेरो गाडीले ठक्कर दिँदा २ जनाको मृत्यु भएको छ। धादिङको गल्छी गाउँपालिका ५ पालचोकस्थित तेजबहादुर लामाको घर अगाडी आइतबार राति साढे ८ बजेतिर कुराकानी गरेर बसिरहेको अवस्थामा बोलेरोले ३ महिलालाई ठक्कर दिएको थियो। बा २० च ६२६१ नम्बरको बोलेरोको ठक्करबाट गल्छी गाउँपालिका ४ बस्ने ३५ वर्षीया जमुना भुजेल र सोही गाउँपालिका ५ मा बस्ने ४६ वर्षीया कान्छी तामाङको मृत्यु भएको प्रहरी नायव उपरीक्षक प्रकाश विष्टले जानकारी दिए। दुर्घटनामा भुजेलको घटनास्थलमा र तामाङको उपचारका लागि अस्पताल लैजाँदै गर्दा बाटोमा मृत्यु भएको प्रहरीले जनाएको छ। दुर्घटनामा सोही गाउँपालिका ५ की ३६ वर्षीया धनकुमारी तामाङ घाइते भएकी छन्। उनको ललितपुरको पाटन अस्पतालमा उपचार भइरहेको छ। ठक्कर दिने गाडीका चालक भागेको र उनको खोजी भइरहेको जिल्ला प्रहरी कार्यालय धादिङले जानकारी दिएको छ। दुर्घटनामा मृत्यु भएकी जमुना भुजेल केही दिनअघि श्रीमानले दोस्रो विहे गरेर आफूलाई अन्याय गरेको भन्दै न्याय माग्नको लागि आइतबार मात्रै बैरेनी प्रहरीसमक्ष आएकी थिइन्।प्रहरीचौकीमा छलफल गरेपश्चात घर फर्किएकी जमुनाको घर नपुग्दै ज्यान गएको हो। घटनापछि जमुनाको आफन्तले घटना रहस्यमय भएको भन्दै सत्यतथ्य छानविन गर्न माग गरेका छन्। चालक र सवारीधनीलाई पक्राउ गरिने प्रहरीले बताएपछि मृतकका आफन्तले सोमबार शव बुझेका छन्। मृतक जमुनाकी एक आफन्तका अनुसार कान्छी श्रीमती ल्याएपछि जेठी जमुनालाई खान समेत नदिइ कुटपिट हुन थालेपछि प्रहरीसमक्ष न्याय माग्न जानुभएको थियो। घर फर्किँदै गर्दा बाटैमा मृत्यु भएछ। उनले दुर्घटना गराउने चालक भाग्नु र सडक छेउमा गफ गरिरहेका बेला ठक्कर दिनुले घटना नियोजित पो हो कि भन्ने लागेर सत्यतथ्य छानविनको माग गरेका छौं।मृतक जुमनाकी ४ वटा छोराछोरी छन्। आमाको मृत्यु भएपछि बालबालिकाको विचल्ली भएको मृतकका आफन्त कुमार भुजेले जानकारी दिए।
"सवारीसाधन लिलाममा गडबडी, कर्मचारी र तस्करबीच मिलेमतो !","धनगढी : कैलाली भन्सार कार्यालयले १०८ थान जीप, कार र मोटरसाइकलमध्ये कारको मात्रै उत्पादन वर्ष घटाएर लिलाम गरेको खुलेको छ । बोलपत्रदाताले भारतबाट चोरीका नयाँ गाडी ल्याएर उत्पादन वर्ष अनुसार पास गराउने प्रपञ्च गरेको भन्दै उजुरी हालेका छन । कैलाली भन्सार कार्यालयले माघ २८ गते १०८ वटा सवारी साधनको लिलाम बढाबढको २१ दिने बोलपत्र सूचना प्रकाशित गरेको थियो । तीमध्ये बोलेरो जीपसहित चारवटा कार पनि बोलपत्रमा समावेश थिए । तर कार सबैको उत्पादन वर्ष घटाइएको छ, यसमा भन्सार, यातायात र गाडी तस्करहरुको मिलेमतो हुनसक्छ बोलपत्र हाल्ने तयारी गरेका धनगढीका छत्रबहादुर शाहीले भने । उनले बोलपत्रमा उल्लेखित होन्डा सिटी कारका लागि बोलपत्र तयार पारेपनि पछि उत्पादन वर्ष घटाइएको देखेर टेन्डर नहालेको बताए । शाहीले त्यो सूचना नै रद्द गर्न भन्दै उजुरी हालेका छन । होन्डा सिटी कारमा उत्पादन वर्ष २००७ छ, तर बोलपत्रमा त्यसको उत्पादन वर्ष (अथवा मोडेल नम्बर) २०१४ बनाइएको छ, उनले भने, भन्सारले १० वर्ष पुरानो मोडेलका गाडी लिलाममै चढाउन मिल्दैन । उनले भारतमा सस्तोमा अर्को कार किनेर नेपालमा भन्सारबाट लिलामी देखाइ यातायातबाट पास गराउने चलखेल भएको आरोप लगाए । भारतमा २०१४ मोडेलको होन्डा सिटी कार अहिले ३४ लाख नेपालीमा पाइन्छ, उनले भने, बोलपत्रको भन्दा त्यो ७ वर्ष पछि उत्पादन भएको मोडेल भएपछि लिलामी गर्नेलाई पनि फाइदा हुने देखिन्छ । कैलाली भन्सार कार्यालयले होन्डा सिटी कारको मात्रै होइन, त्यही सूचनामा लिलामीमा चढाएका मारुती सुजुकी कारको पनि २००६ सालको उत्पादन मोडेललाई २०१२ बनाइएको छ । यस्तै अर्को सेन्ट्रो कारको उत्पादन वर्ष २००८ रहेकोमा, बोलपत्रमा २०११ प्रकाशित भएको छ भने हुन्डाईको इयोन मोडेलको कार पनि धेरै वर्ष पुरानो देखिए पनि त्यसको उत्पादन वर्ष २०१० प्रकाशित गरिएको छ । चारवटा कारको वास्तवीक उत्पादन वर्ष राख्ने हो भने ती चारवटै गाडी लिलामी गर्न मिल्दैन । भन्सार ऐनमा सवारी साधनको उत्पादन वर्षको १० वर्षपछि लिलामीमै चढाउन नमिल्ने प्रावधान छ । भन्सार कार्यालयले धेरैअघि पक्राउ परेका भारतीय चोरीका गाडी समयमा लिलाम नगरेका कारण अहिले चारवटै कारको १० वर्षको उत्पादन वर्ष गुज्रिएको छ । समयमा लिलामी नगरेर स्क्रयाब अथवा कवाडमा गएपछि विभागले प्रश्न गर्ने भएकाले पनि उत्पादन वर्ष बढाएको हुनसक्ने भन्सारकै एकजना कर्मचारीले बताए । प्रकाशित सूचनामा २००७ सालको उत्पादन होन्डा सिटी कारको ७ लाख न्युनतम् मुल्य राखिएपनि त्यसमा चारजनाले बोलपत्र हालेका छन् । सबैभन्दा बढी १३ लाखसम्म बोलपत्र परेको कैलाली भन्सार कार्यालयका निमित्त प्रमुख कुमार गौतमले बताए । चारपैया सवारीमा महिन्द्रा बोलेरो जीपको मात्रै उत्पादन वर्ष सही राखिएको छ । त्यसको उत्पादन वर्ष २०१३ रहेकोमा, बोलपत्रमा पनि त्यही प्रकाशित भएको छ । बोलेरो जिपका लागि ६ जनाले बोलपत्र हालेकोमा १३ लाख ५० हजार अधिकतम मुल्य परेको छ । मारुती सुजुकीको ५ जनाले बोलपत्र हालेका छन् भने त्यसको तीन लाख ५० हजार रकम अधिकतम मुल्य परेको छ । यस्तै सेन्ट्रो कारका लागि १२ जनाको बोलपत्र परेको छ । त्यसमा ५ लाख ५५ हजार पाँच सय ५५ रुपैया अधिकतम मुल्य परेको छ । हुन्डाईको इयोन कारका लागि १० जनाले बोलपत्र बुझाएकोमा तीन लाख ५० हजार अधिकतम मूल्य परेको कैलाली भन्सार कार्यालयका निमित्त प्रमुख कुमार गौतमले बताए । होन्डा सिटी कारका लागि उत्पादन वर्ष नमिलेको भन्दै उजुरी परेको निमित्त भन्सार प्रमुख गौतमले पनि स्वीकार गरेका छन । उनले, लिलाम अघि हेवि इक्विपमेन्ट कार्यालय गोदावरी कैलालीका मेकानिकल इन्जिनियरले बुझाएको प्रतिवेदनका आधारमा बोलपत्र प्रकाशित गरिएकाले, त्यसमा परेको फरकबारे पनि मेकानिकल इन्जिनियर नै जिम्मेवार हुने बताए । प्रमुख भन्सार अधिकृत काठमाडौँ जानु भएको छ, उत्पादन वर्षमा फरक परेको पक्कै हो, बोलपत्रदाताहरुले गरेको उजुरीलाई आधार मान्ने हो भने चारवटै कारको उत्पादन वर्ष हेर्दा ती सबै १० वर्ष भन्दा बढि पुराना हुन्छन र तीनलाई लिलामी नभएर कभाडमा विक्रि गर्नुपर्छ, गौतमले भने । उनले यसबारेमा प्रमुख भन्सार अधिकृत आएपछि मात्रै बाँकी निर्णय गरिने बताए । यो ठुलो कुरा नै होइन, उत्पादन वर्षमा फरक परेको छ भने त्यसलाई अब फेरि सच्याउन सकिन्छ, त्यो सच्याउने बेला १० वर्ष नाघ्यो भने कवाडमा जान्छ, गौतमले भने । विभिन्न समयमा प्रहरीले बरामद गरेका भारतीय नम्बरका चोरीका सवारी लिलामको प्रकृयामा ल्याइएका हुन् । लिलामीको सूचना प्रकाशित गर्नुभन्दा अघि जिल्ला भन्सारको अध्यक्षतामा, कोष तथा लेखा नियन्त्रक कार्यालय, जिल्ला प्रशासन कार्यालय, उद्योग वाणिज्य संघ, यातायात ब्यवस्था कार्यालयको प्रतिनिधि सदस्य रहने मूल्याङ्कन कमिटिले गाडीको मुल्यांकन गर्ने गर्दछ । भन्सारले उत्पादन वर्षमा फरक परेको बताइरहेको छ । तर बोलपत्रदाता हरु भन्छन्, कुनै एउटा गाडीमा मात्रै उत्पादन वर्ष फरक परेको भए गल्ती मान्न सकिन्थ्यो, तर चारवटै कारमा किन उत्पादन वर्ष फरक पर्यो ?"
एनसेलका कर्मचारीलाई सीडीओले सोधेकिन घटनाको सूचना नदिएको ?,"ललितपुर : एनसेल मुख्यालय लक्षित बम विस्फोटको सूचना सुरक्षा निकायलाई नगराएको भन्दै जिल्ला प्रशासन कार्यालय ललितपुरले असन्तुष्टि जनाएको छ । यस्ता घटनाको जानकारी तत्काल प्रहरीलाई खबर गर्नुपर्ने भए पनि सम्बन्धित पक्षले जानकारी नदिएको भन्दै सीडीओ कार्यालयले गम्भीर रूपमा लिएको हो । एनसेलका कर्मचारी सुरक्षा माग गर्दै आइतबार ललितपुर सीडीओ कार्यालय पुगेपछि सीडीओ प्रेमराज जोशीले विस्फोटको खबर सुरक्षा निकायलाई किन नगरेको भनि सोधेका थिए । जोशीका अनुसार विस्फोट साँझ करिब ८ बजे भएको थियो । उनी धनगढीबाट आइपुगेका मात्र थिए । अन्तैबाट घटनाको जानकारी पाएपछि सवा ८ तिर घटनास्थल पुगेँ, उनले गम्भीर घटनामा पनि प्रहरी प्रशासनलाई सूचना नदिएको असन्तुष्टि व्यक्त गर्दै भने, समयमा खबर गरेको भए ठूलो क्षति नहुन सक्थ्यो । म आफैं त्यहाँ पुगेँ तर जानकारी नै गराएनन् । एनसेल कार्यालयको सुरक्षा प्रमुख महेन्द्रकुमार भट्टचन छन् । उनी पूर्वसशस्त्र प्रहरी हुन् । मूलद्वारमा खटिएका सुरक्षा गार्ड पूर्वसैनिक भएकाले यस्ता घटनाबारे सचेत हुनुपर्ने उनको भनाइ छ । अनुसन्धानका लागि सुरक्षागार्डलाई नियन्त्रणमा लिइएको थियो । भैंसेपाटीतिरबाट ४ वटा मोटरसाइकलमा आएका व्यक्तिले विस्फोट गराएको सीसीटीभी फुटेजमा देखिएको उनले बताए । थोरै मात्र सतर्कता अपनाएको भए सर्वसाधारणले ज्यान गुमाउनुपर्ने थिएन ।यसैबीच नेपाल मानव अधिकार संगठनले बम विष्फोट घटनाको भत्र्सना गर्दै अपराधीलाई कारबाही गर्न सरकारसमक्ष माग गरेको छ । हिंसात्मक घटनाले आम नागरिकमा त्रास फैलाउने काम भएको र मुलुकमा पुनः हिंसाले ठाउँ लिन खोजेको भन्दै संगठनका अध्यक्ष ईन्द्रप्रसाद अर्यालले विज्ञप्ति जारी गरी बताएका छन् ।"
कल्भर्टमा लुकाइएको ४३ केजी चरेस बरामद,वीरगन्ज : पर्साको जगरनाथपुर गाउँपालिका ६ औराहामा रहेको खोला छेउबाट सशस्त्र प्रहरीले ठूलो परिमाणमा लागु औषध तयारी चरेस र चरेसको धुलो बरामद गरेको छ। पोखरीयामा रहेको सशस्त्र प्रहरी बेस क्याम्पबाट सशस्त्र प्रहरी निरीक्षक महेन्द्रसिंह थापाको नेतृत्वमा खटिएको टोलीले औराहा खोलाको छेउमा रहेको कल्भर्टबाट सोमबार बिहान २८ केजी सात सय ६० ग्राम तयारी चरेस र १५ केजी २८ ग्राम चरेसको धुलो बरामद गरेको हो। सोनवर्षाबाट तस्करले भरियालाई चरेस बोकाएर भारततर्फ लैजादै गरेको सूचना पाएपछि सशस्त्र प्रहरीको टोलीले आइतबार राति नै ओरिया खोलामा खटिएको थियो। तर रातभर कुरेर बस्दा पनि चरेस बोकेर आएका तस्कर र भरियालाइ फेला पार्न नसेकपछि सशस्त्र प्रहरी क्याम्पमा फर्किएको थियो। सोमबार बिहानै फेरि ओरीया खोलामा पुगेर सर्च गर्दा खोला छेउको कल्भर्टमा लुकाएर राखिएको अवस्थामा तयारी चरेश र चरेशको धुलाको पोकाहरु फेला पारिएको सशस्त्र प्रहरी निरीक्षक थापाले जानकारी दिए। तस्कर र भरियाको भने खोजी भइरहेको प्रहरीले जनाएको छ। बरामद चरेश इलाका प्रहरी कार्यालय पोखरीयामा बुझाइएको पर्साका सशस्त्र प्रहरी नायव उपरीक्षक पराक्रमराज भण्डारीले जानकारी दिए। यसअघि गत शनिबार पर्साकै वीरगन्जको इनर्वास्थित शंकराचार्य प्रवेशद्वार नजिकबाट पनि प्रहरीले चार केजी तयारी चरेससहित भारतको कोलकत्ता निवासी २९ वर्षीय मोहम्मद फैयाजलाई पक्राउ गरेको थियो।
अब बर्खामा डुब्दैन भैरहवा !,"भैरहवा : वर्षात् सुरु भएपछि भैरहवासीलाई डुबानको चिन्ताले सताउँथ्यो । दिनभरको वर्षाले सहरका अधिकांश भुभाग डुबानमा पर्थे । घर, पसलमा पानी पस्थ्यो । कसैले पानी तान्ने मोटर चलाएर घरमा पसेको पानी निकाल्दै गरेको दृश्य देखिन्थ्यो भने कसैले बाल्टीले पानी बाहिर फ्याकेको दृश्य । वर्षाले विद्यालयहरु समेत डुबानमा पर्थे । जस कारण पठनपठान समेत ठप्प हुन्थ्यो । विमानस्थल पनि डुबान समस्याले ग्रसित रहँदा विमान उडान र अवतरण प्रभावित हुन्थ्यो । अवतरण भएका विमानका यात्रुहरु पनि पानीमै पेसर निस्किनु पर्थ्यो । यसले पर्यटकीय सहर भैरहवाको नकरात्मक सन्देश जानुका साथै सहरको जिनजिवन अस्तव्यस्त हुन्थयो । तर, अब भैरहवाको मुहार फेरिदैछ । सहर डुबान हुने समस्यालाई समाधान गरिदैछ । अगामी वर्षायाम देखि भैरहवा डुबान नहुने गरी तीव्र गतिमा काम भइरहेको छ । एसियाली विकास बैङ्क (एडिबी) को सहयोगमा सम्पन्न भएको एकीकृत सहरी विकास आयोजना र सञ्चालित क्षेत्रीय सहरी विकास योजना अन्र्तगत करोडौँ रुपैयाँको लागतमा भैरहवा डुबान हुने समस्यालाई मध्यनजर गर्दै ढल निर्माण गरिएको छ । भैरहवा सहर समथर भूभागमा अवस्थित हुँदा डुबानको समस्याले ग्रसित हुँदै आएको छ । वर्षाले सहरमा जम्मा हुने र अन्य क्षेत्रबाट सहरमा आउने पानीको सहज निकास नहुँदा सहर डुबान पर्ने गरेको थियो । तर, अब पानीको निकासको लागि आयोजना अन्तर्गत सडकको दुवै तर्फ सडक सतह ढल, मध्यम ढल र मुख्य सतह ढल गरी तीन किसिमको ढल निर्माण गरिएको छ ।सडकमा जम्मा हुने पानीलाई सडक सतह ढल हुँदै मध्यम ढलमा लगिने र मध्यम ढलमा जाने पानीलाई मुख्य सतह ढल (ठुलो नाला) हुँदै नदीमा निकास हुने गरी काम भइरहेको आयोजना प्रमुख शैलेन्द्र श्रेष्ठले जानकारी दिए । सहरको पश्चिम भूभागको क्षेत्रमा जम्मा हुने पानीलाई घाघरा नदी र अन्य भूभागमा जम्मा हुने पानीलाई डण्डा नदीमा निकास हुने गरी काम भइरहेको छ । हाल सहरको अधिकांश वडा गल्लामण्डी, हिमाली पथ, उदयपुर, जनक पथ, रुद्र पथ, डाँडा गाउँ, ज्योति पथ, हाटबजार, खजाना पथ, बेलहिया लगायत क्षेत्रमा सडक सतह ढल, माध्यम ढल र मुख्य सतह ढल निर्माण गरिएको छ । निर्माण भएको र निर्माणधिन अवस्थामा रहेको सडक किनारमा यी ढलहरू निर्माण गरिएको छ । सहरमा सम्पन्न भएको एकीकृत सहरी विकास आयोजना अन्र्तगत सडक सतह, माध्यम र मुख्य सतह ढल ५३ किलोमिटर र हाल सञ्चालित क्षेत्रीय सहरी विकास योजना अन्र्तगत सडक सतह, माध्यम र मुख्य सतह ढल गरी ६२ किलोमिटर गरी सहरमा कुल १ सय १५ किलोमिटरसम्म ढल निर्माण भइरहेको आयोजनाका इन्जिनियर यमलाल पाण्डेले बताए । आयोजना सँगसँगै सहरी विकास तथा भवन कार्यालयले पनि निर्माण गरेको सडक किनारमा विभिन्न किसिमको ढल निर्माण गरेको छ । दुई वटा आयोजना अन्र्तगत सहरमा निर्माण भएको ढलमा २० करोड लिटर पानी जम्मा हुने क्षमताको रहेको छ भने सहरी विकास तथा भवनले निर्माण गरेको ढल १० करोड लिटर पानी जम्मा हुने क्षमताको रहेको छ । यो सँगै सहरमा ३० करोड लिटर पानी ढलमा जम्मा हुने भएको छ । विगतमा एक दिनमा एक सय ५० मिलिलिटर भन्दा बढी वर्षा र अन्य क्षेत्रबाट ढल हुँदै पानी सहरमा आउँदा सहरमा डुबानमा पर्ने गरेको थियो । भैरहवा मात्र १० घण्टा निरन्तर एक सय ५० मिलिलिटरको औसतमा वर्षा भएमा ५ करोड ४० लाख ५४ हजार लिटर वर्षा हुन्छ । यो सँगै अन्य क्षेत्रबाट पनि सहरमा १५ करोड लिटर पानी सहरमा आएपनि करिब साढे २० करोड लिटर पानी मात्र ढलमा पुग्ने देखिन्छ । सहरमा निर्माण भएको ढलको क्षमता ३० करोड लिटरको रहेको छ । वर्षायाम करिब २ महिना सम्म रहने गर्दछ । त्यसमध्ये पनि निरन्तर ठुलो वर्षा करिब १०१५ दिन हुने गर्दछ । क्षमता भन्दा बढी पानी ढलमा जम्मा हुने बेलासम्म पानीको निकास हुने हुँदा डुबान हुने अवस्था नदेखिएको आयोजना प्रमुख श्रेष्ठको भनाई छ । उनले वैज्ञानिक रूपमा भैरहवा डुबान नहुने गरी काम भए पनि डुबान समस्या अन्त्य गर्नमा केही बाधा अड्चन रहेको बताए । उनले सहरको पानी भारततिर निकास हुने हुँदा निरन्तरको ठुलो वर्षा भएको अवस्थामा भारतीय पक्षले बाँध नखोलेमा र ढलमा स्थानीयले फ्याकेको फोहोरले पानीको निकास रोकेमा सहरमा डुबान हुने सक्ने अवस्था आउने बताए । उनले अन्नपूर्ण पोस्ट्सगँ भने भने निरन्तर ठुलो वर्षा हुँदा ढलमा जम्मा भएको पानीको निकासको लागि भारतीय पक्षले समयमा बाँध खोल्दिएमा र ढल सधैँ सफा रहेमा अब भैरहवावासी डुबान समस्याबाट मुक्त रहनेछन् । उनले थपे स्थानीवासीहरुले सहरको ढलहरूमा फोहोर फ्याँक्दा ढलको मुहान बन्द हुने हुँदा डुबान अन्त्यको मुख्य समस्या रहेको छ जसका लागि स्थानीयवासीहरु स्वयम् सचेत हुनुपर्ने र नगरपालिकाले पनि समय समयमा ढलको सफाइ गर्नुपर्छ । निरन्तर वर्षा भइरहेको अवस्थामा वैज्ञानिक हिसाबले पनि सडक पानी जम्मा भइरहने हुँदा तत्काल डुबान जस्तो देखिएपनि वर्षा रोकिए पश्चात् निकासको लागि एकाध घण्टा समय लाग्ने आयोजनाका इन्जिनियर पाण्डेले बताए । निरन्तर ठुलो वर्षा हुँदा सडकमा स्वाभाविक रूपमा पानी जम्मा भइहाल्छ उनले भने यदि सम्बन्धित ढल सफा राखिएको छ भने वर्षा रोकिएपश्चात् एकाध घण्टा पानीको सहजै रूपमा निकास हुन्छ । उनले थपे पानीको सहज निकासको लागि मुख्य विषय ढलको सरसफाइ हो यदि स्थानीयले ढलमा फोहोर फ्याँक्ने कार्य गरेमा डुबानको समस्यामा पर्ने छन् । सहरको ढलमा बढी पानी जम्मा नहुन दिनका लागि उत्तर क्षेत्रबाट सहरमा आउने पानीलाई सहरको प्रवेश विन्दु गोदार इन्जिनियरिङको पश्चिम तिर ढल निर्माण गरी घाघरा नदी तर्फ उक्त पानी डाइर्भट गर्ने कार्यक्रम समेत तयार भइरहेको इन्जिनियर पाण्डेले बताए ।"
प्रियंका र आयुष्मान स्वच्छ वातावरण अभियन्ता नियुक्त,काठमाडौं : अभिनेत्री प्रियंका कार्की र अभिनेता आयुष्मान देशराज जोशी स्वच्छ वातावरण महाअभियानको अभियन्ता नियुक्त भएका छन्। वन तथा वातावरण मन्त्रालयको फागुन ७ गते बसेको मन्त्रिस्तरीय निर्णयले उनीहरूलाई अभियन्ताको रुपमा नियुक्त गरेको हो। देशभर स्वच्छ वातावरण बनाउन जनचेतनाको कार्यक्रम गर्नुपर्ने जिम्मेवारी पाएका अभियान्ताकर्मीद्वयलाई मन्त्रालयले एक वर्षका लागि नियुक्ति गरेको हो। केही साताअघि मात्र सामाजिक काममा योगदान पुर्याउने उद्देश्यका साथ आयङ्का फाउन्डेशन दर्ता गराएका उनीहरुले उक्त महाअभियानको अभियान्ताको रुपमा आफूलाई पाउँदा खुशी लागेको बताउँदै दिइएको जिम्मेवारी निष्ठापूर्वक सम्पन्न गर्ने प्रतिबद्धता व्यक्त गरेका छन्।रासस
गुरुणां गुरु,"प्राडा माधवप्रसाद पोखरेल, भाषाविद् भाषाविद् एवं प्राध्यापक बालकृष्ण पोखरेल नेपाली भाषा पढ्ने सबै विद्यार्थीका र गुरुका पनि गुरु थिए। भाषाविद् चूडामणि बन्धुका पनि गुरु हुन्, उनी। त्यसैले त उनलाई भनिन्थ्यो, गुरुणां गुरु। उनी मेरा पनि आदरणीय भतिजा पर्छन्। त्यही धरोहर अब ढलेको छ। सर्वमान्य गुरु आइतबारदेखि हामीमाझ छैनन्। भारतको बनारसबाट २०१३ सालमा पहिलो पटक निस्किएको नौलो पाइलो पत्रिकाको सम्पादक रहेका बेला पोखरेलले झर्राेवादी आन्दोलन थालेका थिए। त्यति बेला उनलाई सघाउनेहरूमा बल्लभमणि दाहाल, कोषराज रेग्मी, ताना शर्मा, चूडामणि रेग्मी आदि थिए। झर्राेवादी आन्दोलन सुरु गर्नुमा नौलो पाइलो पत्रिकाको विशेष योगदान छ। त्यसको सुरुवात गर्ने र सम्पादकीय नेतृत्व गरेका पोखरेलको पनि यसमा योगदान नहुने कुरै भएन। हुन त त्यसअघि पनि महानन्द सापकोटा झर्राेवादी लेखनमा सक्रिय थिए। तर उनी आन्दोलनमा लागेका थिएनन्। तीन किसिमले नेपाली भाषामा आक्रमण भयो अर्थात् यो बिटुलियो भनेर पोखरेलले आन्दोलन थालेका थिए। अंग्रेजी, हिन्दी र संस्कृत भाषा जान्नेहरूले नेपालीमा जबर्जस्ती अन्य भाषाका शब्द घुसाइदिए र बिटुल्याए भन्ने उनको भनाइ थियो। चोखो नेपाली शब्द प्रयोग गर्नुपर्नेमा अंग्रेजी, हिन्दी आदि भाषा मिसाएर नेपाली भाषालाई बिटुल्याइएको उनी बताउँथे। अंग्रेजी पढ्नेहरूले नेपालीमा अंग्रेजी शब्द घुसाइदिए। संस्कृत जान्नेहरूले पनि यस्तै गरे। त्यसैले तीन किसिमको बिटुलोपनबाट मुक्त गर्नुपर्छ भन्ने आन्दोलनको उद्देश्य थियो। नेपाली भाषाका लागि झर्राे शब्द पहिलोपल्ट प्रयोग भएको पनि नौलो पाइलो पत्रिकाबाट नै हो। त्यसको प्रयोक्ता पनि उनै पोखरेल हुन्। झर्राे आन्दोलनसँगै नेपाली भाषामा प्रयोग हुने आगन्तुक शब्दको नेपालीकरण गर्ने काम पनि सुरु भयो। स्कूल दीर्घ नलेखेर ह्रस्व लेख्ने, शहर शब्दमा पातलो स प्रयोग गर्ने र गरिब पनि ह्रस्व लेख्ने आदि प्रयोग त्यति बेलै सुरु भएका हुन्। पोखरेलले कोलकाता विश्वविद्यालयबाट भाषाशास्त्रमा एमए गरेका हुन्। त्यसपछि उनले त्रिभुवन विश्वविद्यालय (त्रिवि) अन्तर्गत नेपाली केन्द्रीय विभागमा पढाउन थाले। पढाउँदै थिए, २०३१ सालमा नेपाली भाषाको व्याकरणमा भारतको पुणे विश्वविद्यालयबाट बल्लभमणि दाहाल विद्यावारिधि गरेर आए। उनले पनि सँगै पढाउन थाले। त्यति बेला राष्ट्रिय शिक्षा पद्धतिअन्तर्गत नयाँ शिक्षा योजना लागू भएको थियो। त्यसबेला सबैभन्दा पहिले त्रिविले पाठ्यक्रममा अनिवार्य नेपाली विषयलाई पनि समेट्यो। यो काममा पनि पोखरेलको योगदान महŒवपूर्ण छ। त्यसअघि यस्तो व्यवस्था थिएन। यससँगै बल्लभमणि दाहाल अनिवार्य नेपालीको अध्यक्ष भए। २०३४ सालको कुरा हो, त्रिविका देशभरिका आंगिक क्याम्पसमा नेपाली विषय पढाउने गुरुहरूको राष्ट्रिय अधिवेशन भयो। यसमा झर्राेवादी आन्दोलनका उठाइएका कुरालाई दाहालले अधिवेशनमा पेस गरे। र त्यहाँ सहमति जुट्यो पनि। परिणामस्वरूप २०४० सालमा छापिएको नेपाली बृहत शब्दकोषले झर्राेवादी शब्द ग्रहण गर्यो। झर्राेवादी आन्दोलनले दस्ताबेजको स्वरूप ग्रहण गरेको त्यही शब्दकोषबाटै हो। त्यति बेला पोखरेल त्रिविबाट काजमा नेपाल राजकीय प्रज्ञा प्रतिष्ठानमा आएका थिए, सदस्य बनेर। शब्दकोषमा आगन्तुक शब्दको नेपालीकरण गर्ने काममा उनको भूमिका विशेष रह्यो। नौलो पाइलो बाट सुरु भएको झर्राेवादी आन्दोलन बत्ती बनेर नेपाली बृहत् शब्दकोषका रूपमा सल्किएको थियो। यस काममा पनि पोखरेललाई बल्लभमणि दाहाल लगायतले सघाएका थिए। भाषाशास्त्रमा एमए गरेर फर्केपछिको कुरा हो, पोखरेलले २०१९ सालमा मदन पुरस्कार पुस्तकालयले प्रकाशन गर्ने नेपाली भन्ने पत्रिकामा नेपाली भाषाको कथा भन्ने लेख लेखेका थिए। त्यो लेखले नेपाली भाषालाई ऐतिहासिक रूपमा वर्गीकरण गर्ने काम गर्यो। लेख लेख्नुअघि उनले साविक मध्यपश्चिमाञ्चल र सुदूरपश्चिमाञ्चलका गाउँगाउँ डुलेर नेपाली भाषाको स्वरूपबारे सूक्ष्म अध्ययन गरेका थिए। लेखमार्फत उनले नेपाली भाषालाई विसं १५५५ अघिको प्राचीनकाल, विसं १५५५ देखि पृथ्वीनारायण शाहभन्दा अघिसम्म माध्यमिक काल र त्यसपछि आधुनिक काल भनेर वर्गीकरण गरे। अहिलेसम्म उक्त वर्गीकरणमा छिटफुटबाहेक परिवर्तन भएको छैन। गाउँगाउँ घुम्ने क्रममा पोखरेलले गुरुप्रसाद मैनालीको नासो कथाको एउटा अनुच्छेदलाई जुम्ली, डोट्याली, बैतडी आदिमा अनुवाद गराएका थिए। त्यही अनुवादको विश्लेषण गरेर नै उनले नेपाली भाषाका तीन भौगोलिक भाषिका छन् भनेर पत्ता लगाए। नेपाली भाषाको भौगोलिक अनुसन्धान गर्ने पहिलो व्यक्तिका रूपमा पनि उनी परिचित छन्। उनले सेती महाकाली क्षेत्रमा पश्चिमी भाषिका, कर्णाली क्षेत्रमा केन्द्रीय भाषिका र त्यहाँदेखि पूर्वतर्फ पूर्वी भाषिका बोलिने भनेर वर्गीकरण गरेका हुन्। पहिले उनले तीन भाषिका छन् भने। तर पछि २०२२ सालमा राष्ट्रभाषा पुस्तकमा पाँच भाषिका छन् भनेर संशोधन गरे। तिनै पाँच भाषिकालाई विश्वविद्यालयहरूले पढाइरहेका छन्। तर, डा यज्ञेश्वर निरौलाले नेपाली भाषाका १२ भाषिका छन् भनेर पत्ता लगाएका छन्। यसमा उनले प्रमाण पनि पेस गरेका छन्। तैपनि प्राध्यापकले पाँच वटा नै भनेर पढाइरहेका छन्। यसलाई पनि बालकृष्ण पोखरेलको शक्तिका रूपमा चिन्न सकिन्छ। पोखरेलले २०२० मा नेपाली भाषाका अभिलेखलाई कालक्रममा मिलाउने काम पनि गरे। र, पुस्तक नै लेखे पाँच सय वर्ष। यो पुस्तकमा उनले पाँच सय वर्षका अभिलेखलाई कालक्रममा मिलाएका छन्। यो किताबमा ऐतिहासिक भाषिका छुट्याउने आधारका लागि प्रमाण पनि छन्। पुस्तकमा उनले लामो भूमिका लेखेका छन्। त्यहाँ उनले खस जातिको परिचय लेखेका छन्। भूमिकामा राहुल सांकृत्यायनको प्रभाव देखिन्छ। त्यो पुस्तकबारे पछि पुष्कर लोहनीले आलोचना गरेर पाँच सय वर्ष सुन हो कि घुन हो भन्ने किताब नै लेखे। त्यसपछि पोखरेलले पाँच सय वर्ष पुस्तकबाट भूमिका हटाए। तर उनले खस जातिको अनुसन्धान छाडेनन्। फलस्वरूप खस जातिको इतिहास पुस्तक नै ल्याए, २०५५ सालमा। त्यो किताब प्रकाशनमा आउनुमा लोहनीको आलोचना प्रमुख कारण थियो। साथै पाँच सय वर्षको पुस्तकको भूमिका पनि एउटा कारण थियो। हामी खस हौं, हाम्रो भाषा खस हो भन्ने सिकाउने व्यक्ति पनि उनै हुन्। सबै चेलाका तर्फबाट उनीप्रति हार्दिक श्रद्धाञ्जलि। (भूमीश्वर पौडेलसँग गरिएको कुराकानीमा आधारित)"
जनता आवासले विपन्नको उठिबास,"जुम्ला : जनता आवास कार्यक्रमले भुक्तानी नदिँदा जुम्लाका विपन्न परिवार ऋणमा डुबेका छन्। घर नभएका विपन्नका लागि कार्यक्रमअन्तर्गत घर निर्माण गर्न लगाए पनि रकम भुक्तानी नपाउँदा ऋण तिर्न विपन्न दलित कालापहाड छिरेका छन्। विपन्न परिवार छनोटमै विवाद देखिएको यस कार्यक्रमअन्तर्गत घर निर्माण गरेकाहरूले समेत अहिले कार्यक्रमबाट पाउनुपर्ने रकम पाउन सकेका छैनन्। पहिलो किस्ता पाएर घर निर्माण थालेका चार सय ५० दलित परिवारले दोस्रो र तेस्रो किस्ता नपाउँदा ऋणमा डुबेका हुन्। घर बनाउँदा लागेको ऋण तिर्न नसकेपछि अधिकांश परिवार भारततर्फ कामको खोजीमा गएका छन्। यो कार्यक्रम लागू भएको पाँच वर्ष पुगेको छ। कतिपयका घर प्रयोगविहीन भएका छन्। गाउँका सहकारी र साहुबाट घर निर्माण गर्न लिएको ऋण तिर्न भारत छिर्नुपरेको तातोपानी२ का हर्केश परियारले बताए। गरिबलाई घर बनाउने सपना देखाएर सरकारले ऋणमा फसायो, साढे दुई लाखको घर बनाउन झन्डै चार लाखभन्दा बढी खर्च हुँदो रहेछ, परियारले भने, ऋण काढेर घर बनाइयो, ब्याज दिनदिनै बढ्दै गएपछि ऋण तिर्न कालापहाड छिरेको हुँ। उनीसँगै गाउँका अन्य पनि ऋण तिर्नकै लागि कालापहाड छिरेका छन्। घर निर्माण क्रममा सबैले पहिलो किस्ता भने बुझिसकेका छन्। अब दोस्रो र अन्तिम किस्ताबापतको करिब दुई लाख रुपैयाँ भुक्तानी पाउन बाँकी छ। तर, त्यो रकम कहिले आउने हो भन्ने पत्तो छैन। यस्तै जर्मी गाउँका काँसे परियारका दुई छोरा पनि घर बनाउँदा लागेको ऋण तिर्न नसकेपछि कालापहाड गएका छन्। घरमा ठूलो परिवार छ, ऋण निकाल्दै घर बनाएँ, उनले भने, सरकारले ल्याएको कार्यक्रमको आधारमा घर बनाउँदा छोराहरूको उठिबास नै गरायो। जर्मीका तिल चनारा पनि घर बनाउँदा लागेको ऋण तिर्न कतार पुगेका छन्। यहाँका मात्र नभई जिल्लाभरकै जनता आवासमार्फत घर निर्माण गरेका सबै विपन्न दलितको हालत उस्तै छ। कालापहाड पुगेका श्रीमान्ले बेलाबेला जनता आवासको भुक्तानी भयो कि नाइँ ? भनेर सोध्दा आफूलाई पीडा हुने गरेको तातोपानीकी खुम्मेनी परियारले बताइन्। जनता आवासका निर्माण सम्पन्न भएका केही घर प्रयोगमा समेत आउन सकेका छैनन्। पहिले नै घर भएकाहरू जनता आवास कार्यक्रममा परेपछि उनीहरूले रकम सिध्याउन बनाएका घर गोठमा परणत भएका छन्। शहरी तथा भवन डिभिजन कार्यालय जुम्लाका निमित्त प्रमुख रामाशिष दासले भने भुक्तानी प्रक्रिया चाँडै सम्पन्न हुने बताए। आधा बजेट केन्द्रबाटै निकासा हुन ढिलाइ भएको उनको भनाइ छ। कार्यालयका अनुसार चन्दननाथ नगरपालिकामा दुई सय १४, तातोपानी गाउँपालिकामा २५, पातारासीमा ५७, पाण्डवगुफामा ४१, हिमामा ४९ र नराकोटमा २१ घर निर्माण भएका छन्।"
ट्याक्टरको ठक्करबाट एकको मृत्यु,दमक : मोरङको मिक्लाजुङ ९ मा ट्याक्टरको ठक्करबाट एक महिलाको मृत्यु भएको छ। उर्लाबारीमधुमल्ला सडकखण्डको मधुमल्ला बजारमा आइतबार साँझ ट्याक्टरले ठक्कर दिँदा ३२ वर्षीया माया तामाङको मृत्यु भएको हो। साँझ ७ः२० तिर दक्षिणबाट उत्तरतर्फ जाँँदै गरेको को२त ६६५० नंको ट्याक्टरले ठक्कर दिँदा उनको घटनास्थलमै मृत्यु भएको इलाका प्रहरी कार्यालय मधुमल्लाका प्रमुख टेक बहादुर श्रेष्ठले जानकारी दिए। मृतकको शव पोष्टमार्टमका लागि उर्लाबारीस्थित मंगलबारे अस्पताल लगिएको छ। गाडी र चालकलाई प्रहरीले नियन्त्रणमा लिएको ईलाका प्रहरी कार्यालय मधुमल्लाले जनाएको छ।
मो भानुभक्त धनी भैकन आज यस्तो !,"काठमाडौं : दरबार हाईस्कुलको पर्खालमा आदिकवि भानुभक्त आचार्यको अर्धकदको सालिक छ। शुक्रबार दिउँसो जाममा परेको बेला त्यसमा नजर पर्यो। कसैले भानुभक्तलाई थोत्रो हेल्मेट लगाइदिएको रहेछ। त्यसभन्दा थोत्रो (सिसा नभएको) चश्मा पनि। मोटरसाइकलबाटै तस्बिर खिचें। धिक्कार्दै अघि बढें। आइतबार पनि त्यही सडक भएर यात्रा गर्दा नियालें। आदिकवीको सालिक उही विरूप हालतमै थियो। अर्थात्, यो लामो समयदेखि यत्तिकै छ। कसैकोन नजर परेको छैन, वा ध्यान पुगेको छैन। आदिकवि भानुभक्त नेपालका अमूल्य निधि हुन्। उनकै देनबाट हामीले रामायण नेपालीमा पढ्न पायौं। त्यही भएर सिर्जनशील एवं प्राज्ञिक स्थलहरूमा उनका सालिक बनाइएका हुन्। भारतको दार्जिलिङ र म्यानमारमा उच्च सम्मानसाथ उनका सालिक सार्वजनिक स्थलमा राखिएका छन्। त्यहाँ सर्वसाधारणले भक्तिले शिर निहुर्याउँछन्। हाम्रो देशमा भने यति ठूलो अपमान भएको देख्दा मन पोल्यो। कविशिरोमणी लेखनाथ पौड्यालले त्यसै लेखेका रहेनछन् गुणग्राही जहाँ छैन बेकम्मा छ उहाँ गुणी। कौडीमा पनि मिल्किन्छ भिल्लका देशमा मणि।।"
सिमकोटमा धुमधामका साथ चैतलो मनाइँदै,"सिमकोट : हिमाली जिल्लाको सदरमुकाम सिमकोट र आसपासका वस्तीमा स्थानीय मौलिकता झल्काउने चैतलो पर्व मनाउन थालिएको छ। साविक ठेहे गाविसमा फागुन १२ गतेबाट सुरु भएको चैतलो पर्व धुमधामका साथ मनाउन सुरु गरिएको छ।यो पर्व हरेक वर्षको फागुन १२ गतेबाट सुरु हुनेगर्छ। सिमकोट गाउँपलिकाको ठेहे, सिमकोट, स्याँडालगायतका गाउँमा परम्परागत रुपमै चैतलो मनाउने गरे अनुसार नै धुमधामका साथ मनाउन लागिएको सिमकोट १ ठेहेका जैविरे भण्डारीले जानकारी दिए। फागुन १२ गते सिमकोट र सिमकोट गाउँमा परम्परागत महत्व बोकेको चैतलो (धार्मिक महत्वको देउडा) खेलिरहेको बेला नजिकैको हिमालबाट आएको राक्षसले एकजना स्थानीय महिलालाई भगाएर लगेपछि उनको ज्यानको रक्षास्वरुप यो पर्व मनाउने गरिएको ठेहेका ६५ वर्षीय बलरुप बोहराले बताए। भगवानको आराधना गर्ने, भगवानको नामको पुकारा गरेर आफ्नो ज्यानको रक्षा गर्नका लागि हरेक वर्ष मनाइने चैतलोमा अन्य पर्वभन्दा निकै फरक पहिरन लगाउने गरिन्छ। सिमकोट तल्लो गाउँका डबल रावतले भने, 'महिलाको जीवन रक्षाका लागि राक्षसलाई फकाउन पहेंलो पहिरनमा गाउँका सबै महिला एकै स्थानमा देउडा खेल्न जम्मा हुनेगर्छन्।' गाउँका सबै महिलाले पहेंलो पहिरनमा चैतलो खेलिरहेको बेला पुरुषले फोहोर कपडा लगाउने, खरानी छर्ने गर्छन्। त्यसो गर्दा राक्षस त्यही भुल्ने र गाउँबाट भगाएर लगेकी महिलालाई फर्काउन सजिलो भएको मान्यता रहिआएको छ। यसैको संझनामा हरेक वर्ष चैतलो मनाउन थालिएको स्थानीय जानकार डबले भण्डारीले जानकारी दिए। दुई दिनसम्म हरेक गाउँमा लाग्ने यो पर्वमा विभिन्न किसिमका स्थानीय संस्कृतिक नृत्य समेत गरिन्छ। चैतलोको अन्तिम दिन महिलाले गाडो (घरबुना) ले बनेको दौरा, लगाएर बोहरा, भण्डारी, रोकाया, रावतलगायतका थरका वासिन्दाले तरबार (ढाल) समातेर नाच देखाउने स्थानीय शंकर रावतले जानकारी दिए। उनका अनुसार गाउँकै पायक पर्ने स्थानमा महिला सिंगारिएर गीत (धार्मिक देउडा) खेल्ने गर्दछन् भने पुरुषले फोहोर कपडा लगाएर, खरानि पोका बनाई महिलाले चैतलो नाचिरहेको स्थानमा गएर माने नाच प्रर्दशन गर्छन्। काठबाट बनाएका मुकुण्डो, लगाएर काठकै घोडा चढेर प्रस्तूत गरिने नृत्य धार्मिकरुपमा निकै महत्व भएको स्थानीयको भनाई छ। यो पर्वको रमाइलो हेर्न सिमकोट र ठेहे नजिक गाउँबाट एक दुई दिनको पैदल हिँडेर आउने गरेका छन्। साविकको ठेहे गाउँमा उत्पति भएको भनिएको दुर्लभ चैतलो नाच पछिल्लो समय लामा समुदाय, अन्य गाउँवस्तीमा रहेका क्षेत्री समुदायले पनि मनाउन थालिएको भएपनि महिलाले लगाउने परम्परागत कपडा भने लोप हुँदै गएकोमा स्थानीय चिन्ता गर्न थालेका छन्। जिल्लाको बेग्लै पहिचानका रुपमा रहेको यो नाच र नाचमा प्रयोग हुने पहिरनको जर्गेना गर्नतर्फ स्थानीय युवाहरु समेत लाग्नु पर्ने ठहेका नवराज भण्डारीले बताए।"
हेलिकोप्टर कुर्दाकुर्दै घाइतेको मृत्यु,"गोरखा : उपचारका लागि अस्पताल लैजान बोलाएको हेलिकप्टर पर्खिंदाँ पर्खिंदै सामागाउँका एक घाइतेको ज्यान गएको छ। बुधबार राति शौचालय जाँदा घरको बरण्डाबाट लडेर घाइते भएका टासीढुण्डुप लामाको शुक्रबार निधन भएको हो। स्थानीय मिङ्मार लामाका अनुसार चुमनुब्री गाउँपालिका२ स्योका ३२ वर्षीया टासीदोर्जे लामा सामागाउँस्थित ससुराली घरमा लडेर घाइते भएका थिए। हेलिकप्टरको प्रक्रिया पूरा गर्दा बिहीबार दिनभर बित्यो। अबेलासम्म भए पनि आइहाल्छ कि भन्ने आशा थियो तर आएन, मिङ्मारले भने, शुक्रबार सात बजेतिर आउने कुरा थियो, तर साँढे छ बजे उनको प्राण गयो। कादुरी नामक गैरसरकारी संस्थाको लघु जलविद्युत आयोजनाको सामान बोकेको हेलिकप्टरले आरुघाटसम्म लान तयार भएको थियो। तर आरुघाटबाट बसमा लैजाँदा ढिलो हुने भएकाले सिधै काठमाडौं लान हेलिकप्टर खोजेको उनले बताए। चुमनुब्री गाउँपालिका सडक सञ्जालमा जोडिएको छैन। सामागाउँबाट गाडी चढ्न पाँचदिनको बाटो हिँडेर सोती आइपुग्नु पर्छ। उपचारका लागि हेलिकप्टर चार्टर गर्न दुईलाख १० हजार रुपैंया तिर्नुपर्छ। यातायातको असुविधाले दुर्गममा धेरैले अकालमा जीवन गुमाउनु परेको छ। दुःख पर्दा सेवा लिनुपर्छ भनेर गाउँलेले श्रमदान गरेर हेलिप्याड बनाएका छन्, तर आपदविपदमा दुईलाख रुपैयाँ तिरेर बोलाउँदा पनि हेलिकप्टरले लापरवाही गर्छ, मिङ्मारले भने। आकस्मिक हेलिकप्टर सेवाका लागि जिल्ला विपद् व्यवस्थापन समितिको आग्रहमा चुमनुब्री गाउँपालिकाले हरेक वडामा हेलिप्याड निर्माण गरेका छ। तर बेलामा सेवा नपाएर मर्नेको संख्यामा उत्तिकै भएको स्थानीयको गुनासो छ। हेलिकप्टर नपाएर चुमनुब्री गाउँपालिकामा वर्षेनी धेरै बिरामी तथा घाइतेले ज्यान गुमाएका छन्। आपतकालिन अवस्थामा हेलिकोप्टर कम्पनी, जिल्ला प्रशासन कार्यालय, गृह मन्त्रालय, नागरिक उडडयन प्राधिकरण दौडदाँ दौडदै कहिलेकाहिँ बिरामी, घाइतेको मृत्यु हुन्छ, उनी भन्छन्, यस्ता अप्रिय घटना वर्षेनी भइरहेका छन्। कसलाई भन्ने हो, हाम्रो कतै पहुँच छैन। शासन व्यवस्था जति बदलिए पनि दुर्गमको अवस्था नबदलिएको उनको गुनासो छ।"
३५० पुरुष भिक्षु बन्न लुम्बिनी जाँदै (फोटो फिचर),"ललितपुर : ललितपुरका ३५० जना पुरुष सामुहिक रुपमा भिक्षु बन्न लुम्बिनी जाँदै छन् । ध्यान गरी ज्ञान प्राप्त गर्न फागुन १४ गते बिहान उनीहरु सामुहिक रुपमा लुम्बिनी जान लागेका हुन् । १४ गते बिहान लुम्बिनी ध्यान गर्न गएका उनीहरु २५ दिनपछि फर्किनेछन् । आयोजक श्री हिरण्यवर्ण महाविहार सुधार समितिले कार्यक्रम आयोजना गरी उनीहरुलाई सोमबार नगर परिक्रमा गराएको छ । ललितपुरको नागबाहालबाट निस्किएकाे टोली गोल्डेन टेम्पल, पाटन दरबार स्क्वाएर हुँदै पुलचोक इन्जिनियरिङ कलेजसम्म परिक्रमा गर्ने छन् ।"
गाउँपालिकाले बनाइदियो घर,"भोजपुर : जायजेथाका नाममा भुप्रो घर पनि नभएका नरबहादुर विक र उनकी पत्नी विमला बिहान बेलुकी छाक टार्न दिनभर ज्याला मजदुरी र मेलापात गर्छन्। आमचोक गाउँपालिका३ थिदिंखाका उनीहरु दाजु भक्तबहादुरको घरमा बस्दै आएका छन्। सुकुम्बासी भएकाले अर्काको घरमा बस्दा छिमेकीले हेर्ने दृष्टिकोण र व्यवहार पनि फरक हुन्थ्यो। अर्काको घरमा बस्दा छिमेकीले हेपेर बोल्थे। तल्लो स्तरको व्यवहार गर्थे, विमलाले भनिन्, आफ्नो जग्गा छैन। कहाँ घर बनाउनु। घर बनाउने पैसा कहाँबाट ल्याउनु ? २०७४ भदौमा गाउँपालिकाको पहिलो गाउँसभाले गरिव तथा विपन्न पहिचान गरी आवास निर्माण गरिदिने निर्णय गरेको थियो। नरबहादुर र विमला वडाको सिफारिस सूचीमा परेपछि खुःसी भए। जनता आवास कार्यक्रमअन्र्तगत गाउँपालिकाले चिटिक्क परेको एकतले भूकम्प प्रतिरोधी घर बनाइ दिएपछि उनीहरुमा खुसीको सिमा छैन। गाउँपालिकाले घर निर्माण गरिदिएपछि उनीहरु दंग छन्। वर्षौदेखि आफ्नै घरमा निदाउन पाउने सपना साकार भएको छ, नरबहादुरले भने। नयाँ घरलाई मेरो घर भन्न पनि सपनाजस्तै लागेको नरबहादुरले बताए। आमचोक गाउँपालिका२ यूँका दावा शेर्पाले पनि नयाँ घर पाएका छन्। भने, गरिवीले गर्दा घर बनाउन सकिएन। बिहान बेलुकी हातमुख जोर्न गाह्रो भएको बेला यति राम्रो घर पाउँदा सपना जस्तै लागेको छ। आमचोक गाउँपालिकाले पहिलो गाउँसभाबाट गाउँपालिका क्षेत्रभित्रका विपन्न, असहाय, एकल महिला, पिछडिएका अल्पसंख्यक र दलितलाई लक्षित गरेर विपन्न जनता आवास कार्यक्रम ल्याएपछि गरिव र असहायलाई ओत लाग्ने छहारी मिलेको हो। स्थानीय सरकार आएपछि जनता आवासले गरिवलाई ठुलो राहत मिलेको घर पाउनेमध्येका अर्का आमचोक६ देवानटारका जसकुमार राईले सुनाए। गरिवलाई आफ्नो घर पाउनु स्वर्ग पाएजस्तै भएको छ। सधैं पानी चुहिने, कठ्याङ्ग्रीने झुपडीबाट न्यानोमा आइपुग्न पाइयो, जसकुमारले भने। नेपाल सरकारले सबै क्षेत्रमा जनता आवास कार्यक्रम अगाडि बढाइरहेका बेला गाउँपालिका आफैंले स्थानीयस्तरमा कार्यक्रम ल्याएको हो। गाउँपालिकाले लक्षित वर्गलाई प्राथमिकतामा राखेर पाँचवर्षको अवधिभर प्रत्येकवर्ष गाउँपालिकाभित्रका कमजोर आय श्रोत भएका अति गरिव तथा विपन्न परिवारलाई घर बनाइदिने घोषणा गरेको छ। गाउँपालिकाले पहिलो गाउँसभाबाट विपन्न जनता आवास कार्यक्रम शीर्षकमा ३ लाख ६० हजारका दरले ५ परिवारका लागि १८ लाख रुपैयाँ विनियोजन गरेको थियो। आवास कार्यक्रमलाई व्यवस्थित बनाउन खानेपानी, चर्पी, विजुलीलगायत आवश्यक पूर्वाधार थप्दै लगिने जनता आवास कार्यक्रम आमचोकका अध्यक्ष डिक्पाल राईले बताए। उनका अनुसार बनिरहेका संरचनामा पनि आधारभूत पूर्वाधार थप्दै लैजाने गाउँपालिकाको योजना छ। १० वटै वडाबाट सिफारिस भएका गरिव घरधूरीको तथ्यांकबाट अति गरिवभित्र पर्नेको पहिचानपछि गाउँपालिकाले आवास बनाउने प्रक्रिया बढाएको हो। घर नभएको समस्या झेलिरहेका विपन्न घरपरिवारलाई राहत दिलाउने लक्ष्यले यो कार्यक्रम ल्याइएको गाउँपालिका अध्यक्ष अशोक राईले बताए। खुला आकाशमा बस्ने गरिव जनताको छानो ओढाउने कामको थालनी भएको छ, अध्यक्ष राईले भने, यसलाई आगामी दिनमा अझै विस्तार गरिने छ। बेघर, बेसहारा जनतालाई सुकुम्बासी हुनबाट रोक्न कार्यक्रम प्रभावकारी हुने अपेक्षा गरेका छौं। आमचोक७ देवानटारकी कमला हायू, वडा नम्बर ६ देवानटारका जसकुमार राई, वडा नम्बर२ यूँका दावा शेर्पा, वडा नम्बर९ दुम्मानाका टेकबहादुर श्रेष्ठ र वडा नम्बर३ थिदिंखाका नरबहादुर विकले जनता आभास कार्यक्रमअन्र्तगत घर पाएका हुन्।"
८५ प्रतिशत विषादी तरकारीमा,"काठमाडौं : आयातीत विषादीमध्ये ८५ प्रतिशत तरकारीमा प्रयोग हुने गरेको छ। त्यही तरकारी हरेक छाक नेपालीका भान्सामा पाक्छ। सरकारले अर्ग्रानिक खेती प्रवर्द्धन गर्ने लक्ष्य राखेको छ। तर, बालीनालीमा विषादी प्रयोगदर बढ्दै गएको छ। प्लान्ट क्वारेन्टाइन एवं विषादी व्यवस्थापन केन्द्रका अनुसार वार्षिक ७५ करोड रकम विषादी खरिदमा बाहिरिन्छ। वार्षिक ६ सय ३५ टन कीटनाशक विषादी आयात हुने गरेको छ। विषादी प्रयोगको अवस्थाबारे प्लान्ट क्वारेन्टाइन एवं विषादी व्यवस्थापन केन्द्रको प्रतिवेदनमा उल्लेख छ। कृषि तथा पशुपन्छी विकास मन्त्रालयअन्तर्गतको केन्द्रले दुई वर्ष लगाएर अध्ययन गरेको थियो। अध्ययनअनुसार बालीनालीमा प्रतिहेक्टर ३ सय ९६ ग्राम विषादी प्रयोग हुन्छ। तरकारीमा प्रतिहेक्टर १६ सय ५ ग्राम विषादी प्रयोग हुन्छ। कुल विषादीको ८५ प्रतिशत तरकारीमा प्रयोग हुने गरेको केन्द्रका सूचना अधिकारी रामकृष्ण सुवेदीले बताए। सरकारले पोषण सुरक्षा र खाद्य स्वच्छता, घातक विषादीमुक्त कृषिको आवश्यकता भन्ने नारासहित फागुन ६ देखि आइतबारसम्म विषादी प्रयोगमुक्त सप्ताह विभिन्न कार्यक्रम गरी मनाएको छ। कृषि उत्पादन र उत्पादकत्व वृद्धि अनिवार्य गर्नुपर्ने भन्दै साताव्यापी कार्यक्रमलाई देशभर मनाउँदै आइतबार समापन गरेको छ। सरकारले अर्ग्रानिक खेती प्रवर्द्धन गर्ने लक्ष्य लिए पनि बालीनालीमा विषादी प्रयोग घटेको छैन, झन् बढ्दो छ। विषादी प्रयोग गर्नेलाई दण्डसजायको व्यवस्था छैन। तर केन्द्रले विषादी व्यवस्थापनमा अनुगमन, सचेतीकरण, दर्ता प्रक्रिया र बिक्रीवितरणमा नियमन गर्दै आएको सुवेदीले बताए। सर्वोच्च अदालतले तरकारीमा जथाभावी कीटनाशक औषधि प्रयोग गर्ने तथा त्यस्तो तरकारी उपभोक्ताकहाँ पुर्याउने कार्यमा तत्काल रोक लगाउन २०७४ माघ १६ गते परमादेश जारी गरेको थियो। तर कार्यान्वयन भएको छैन। उपभोक्ता अधिकार ऐन २०५४ ले उपभोक्ताले विषादीरहित खाना खान पाउने अधिकार प्रदान गरेको छ। खाद्य प्रविधि तथा गुण नियन्त्रण विभागको पछिल्लो अध्ययनले १२ प्रतिशत खाद्य सामग्रीमा प्रतिबन्धित विषादीको मात्रा बढी फेला पारेको थियो। कालीमाटी फलफूल तथा तरकारी बजारसहित अन्य सात स्थानमा विषादी अन्वेषण हुँदै आएको छ। कालीमाटीमा दैनिक आठवटा नमुना परीक्षण गरी विषादीको मात्रा बढी भएका तरकारी नष्ट गर्न लगाउँदै आएको छ। खाद्यवस्तुमा विषादीको मात्रा नाप्ने निषेध दर (इन्हिबिसन रेट) ४५ प्रतिशतभन्दा बढी भएका तरकारीलाई अखाद्य, ३५ देखि ४५ प्रतिशत भएकालाई निश्चित अवधि राखेर मात्र खान मिल्ने र ३५ प्रतिशतभन्दा कम भएकालाई मात्र सहज खान मिल्ने भनी वर्गीकरण गरिएको छ। बाली संरक्षण निर्देशनालयअन्तर्गतको विषादी पञ्जीकरण तथा व्यवस्थापन शाखामा २ हजार २ सय ७५ वटा व्यापारिक नाम भएका १ सय ३२ थरीका विषादी दर्ता गरिएका छन्। तिनमा ५१ थरीका कीटनाशक विषादी छन्। सबभन्दा बढी कीटनाशक र ढुसीनाशक विषादी प्रयोग हुन्छ। सरकारले १६ थरीका विषादीलाई प्रतिबन्धित सूचीमा राखेको छ। थप पाँच घातक विषादीमाथि प्रतिबन्ध लगाउने तयारी छ। गत वर्ष कीटनाशक विषादी १ सय ६९ टन, रोगनाशक ३ सय ४७ टन, झारनाशक १ सय ५ टन र अन्य १४ टन आयात भएको केन्द्रको तथ्यांक छ। पछिल्लो पाँच वर्षमा ११ अर्ब रुपैयाँको आयात भएको देखिन्छ। विषादी प्रयोगले तत्कालीन रूपमा मूच्र्छा पर्ने, झाडापखाला लाग्ने, कम्पन, दृष्टि कमजोर तथा मृत्यु हुने असर गर्छ। अन्धोपना, क्यान्सर, ट्युमर, नपुसंकता, बाँझोपन, विकृत बच्चाको जन्म, विभिन्न अंगमा असर, नसासम्बन्धी समस्या समस्या दीर्घकालीन रूपमा ल्याउने गर्छ। विश्वमा प्रत्येक वर्ष ४ करोडमा विषादीले असर पुर्याउने गरेको पाइएको अध्ययनले देखाएको छ। विषादीकै कारण वार्षिक करिब ३ लाख ५५ हजार र दिनमा ७ सय व्यक्तिको मृत्यु हुने गरेको छ।"
१४ वर्षे बालिकाको सामूहिक बलात्कार,ताप्लेजुङ : ताप्लेजुङको फक्ताङलुङ गाउँपालिकामा १४ बर्षीया बालिका बलात्कृत भएकी छन् । गत फागुन ९ गते आफन्तको घरमा विवाहमा गएकी बालिकालाई विवाह घरदेखि जबरजस्ती तानेर दुई जना पुरुषले जंगलमा लगेर बलात्कार गरेका हुन् । बलात्कारको आरोपमा सोहि गाउँपालिका बस्ने २३ वर्षका पेम्बा ग्याबु शेर्पा र १८ वर्षका निमा छिरीङ शेर्पालाई प्रहरीले पक्राउ गरेको छ । उनीहरु दुवैलाई ताप्लेजुङ जिल्ला अदालतबाट म्याद थपको अनुमति लिई कानुनी कारवाही अगाडि बढाईएको जिल्ला प्रहरी कार्यालयका प्रमुख संञ्जयसिंह थापाले जानकारी दिए ।
साकार होला कोरियामा पैसा कमाउने सपना (फोटो फिचर),ललितपुर : नेपाली युवाहरुका लागि वैदेशिक रोजगारीका लागि आकर्षक गन्तब्यमध्ये एक हो दक्षिण कोरिया । शिक्षित र प्राविधिक ज्ञान भएका युवाहरुलाई कोरियाको रोजगारीले दिनदिनै तानिरहेको छ। थोरै खर्चमा कोरियामा गतिलो आम्दानी गर्न पाइने भएपछि उच्च शिक्षा हाँसिल गरेका युवा पनि कोरियामा रोजगारीको सपना देखिरहेका हुन्छन् । कोरिया जाने भाषा परीक्षाका लागि कडा मेहनतका साथ पढ्नुपर्ने भएपछि युवाहरु कोरियन भाषाका पुस्तकको खोजी हुन्छन् । इपीएस भाषा परीक्षा पास गरेपछि मात्रै कोरिया जाने ढोका खुल्ने भएकाले कोरियन भाषाका पुस्तकका लागि युवाहरु मरिहत्ते गर्छन् । सोमबार त्यस्तै दृश्य ललितपुरको बालकुमारीस्थित इपीएस सेन्टर नेपालमा देखियो । जहाँ नि:शुल्क कोरियन भाषाका पुस्तक बाँडिने भएको थाहा पाएपछि सयौँ युवा लाइन बस्न पुगे । इपीएस सेन्टरले दिने पुस्तक कोरियन भाषा उत्तीर्ण गर्न सजिलो उपाय भएपछि युवाहरु यो पुस्तक लिनका लागि बिहानैदेखि लाइनमा लागेको देखिन्थ्यो ।
स्थानीय तहका काम: गर्भवतीलाई नुनदेखि सुत्केरी भैंसीलाई भत्तासम्म,"सुर्खेतः जनप्रतिनिधिले स्थानीय सरकारको नेतृत्व सम्हालेको दुई वर्ष पुग्दै छ।जनप्रतिनिधिले यो अवधीमा प्रशंसाभन्दा पनि आलोचना खेपिरहेका छन्। आफै मालिक बनेर डोजरको जथाभावी प्रयोग, आफूखुशी कर्मचारीको नियुक्ति, आफ्नै सुविधाका लागि गाडी खरिद, करमा भारी वृद्धि, विकास बजेटबाट अनावश्यक भ्रमण गरेको र जनअपेक्षा अनुसारका काम गर्न नसकेको आरोप जनप्रतिनिधिमाथि छ। तर कर्णालीका केही स्थानीय तहले भने नमुना र लोकप्रिय काम सुरु गरेका छन्। कानुनी जटिलता र कर्मचारीको अभावका बीचमा पनि यहाँका केही स्थानीय तहले उदारणीय काम थालेका हुन्।अधिकांश जनप्रतिनिधिले आफ्नो स्थानीय तहमा जनचासो र अरुको भन्दा फरक योजना तथा कार्यक्रम लागू गरिरहेका छन्। जनप्रतिनिधिले आफै डोजर किनेर जथाभावी सडक खनेको भन्दै आलोचना भइरहँदा कालिकोटको पलाँता र दैलेखको गुराँस गाउँपालिकाले फरक अभ्यासको थालनी गरेका छन्। यी दुई गाउँपालिकाले 'निर्माण कार्यदल' नै गठन गरेर पूर्वाधार निर्माणमा युवाहरु परिचालन गरेका छन्। गाउँका वेरोजगार युवालाई कार्यदलमा संगठित गरेर सडक, बाटो र कुलो खन्ने काममा परिचालन गरिएको छ।यस्तै, यही कार्यदलमार्फत नै गाउँपालिकामा अन्य भौतिक विकासका काम पनि भइरहेका छन्। डोजरको विकल्पमा कार्यदलले सडक खन्ने कामको सुरुवातलाई स्थानीय तहको नमुना र गज्जब काम भन्न थालिएको हो। अर्कोतर्फ कतिपय स्थानीय तहले सामाजिक सुधारतर्फ नमुना काम गरेर जनतामा विकाशको आश देखाएका छन्। छोरी बचत खाता खोलेर होस् वा महिला सुत्केरी हुँदा अस्पतालसम्म निशुल्क लैजाने एम्बुलेन्स सेवाको सुरुवात गरेर केही स्थानीय तहले जनताको मन जित्ने प्रयास गरिरहेका छन्। कालिकोटको सान्नीत्रिवेणी गाउँपालिकाले नियमित गर्भ जाँच गराएबापत महिलालाई दुई पोका नुन उपहार दिने गरेको छ। नुन पाइने भएपछि गाउँका महिलाले नियमित गर्भ जाँच गराउन थालेको उपाध्यक्ष होइजा बुढाले बताइन्। यस्तै जाजरकोटको बारेकोट गाउँपालिकाले जेष्ठ नागरिकलाई निशुल्क औषधि उपचार र महिलालाई सुत्केरी भत्ता उपलब्ध गराएर मन जितेको छ। कर्णाली प्रदेशको राजधानी रहेको वीरेन्द्रनगर नगरपालिकामा पनि अन्य स्थानीय तहभन्दा नमुना काम गर्ने कसरत थालेको छ । नगरमा जन्मने हरेक छोरीको बैंक खाता खोल्ने, गर्भवतीको निशुल्क एक्सरे र सुत्केरीलाई अस्पतालसम्म पुग्न एम्बुलेन्समा लाग्ने भाडा उपलब्ध गराउँदै आएको छ। वीरेन्द्रनगरको यही कामलाई लोकप्रिय मानिएको छ। सल्यानको कुमाख गाउँपालिकाकाले किसानको भैसी ब्याए दुई हजार पाँचसय रुपैयाँ सुत्केरी भत्ता दिएर नयाँ काम थालेको छ। गाउँपालिकाका अध्यक्ष दिलकुमारी बुढा मगरले किसानलाई प्रोत्साहन गर्ने यो कार्यक्रम आफूहरुको नमुना नै भएको बताइन्। दैलेखको चामुण्डाविन्द्रासैनी नगरपालिकाले जनप्रतिनिधिका लागि हालसम्म गाडी खरिद गरेको छैन। बरु पहिलो वर्षमै बिरामीका लागि एम्बुलेन्स खरिद भयो। हाल यो नगरपालिकाले जेष्ठ नागरिक, गर्भवती र बालबालिकाको घरमै पुगेर स्वास्थ्य जाँच गर्ने काम जारी राखेको छ।नगरपालिकको यही कामका कारण जनप्रतिनिधिले प्रशंसा बटुलेका छन्। वीरेन्द्रनगर३ का वडाध्यक्ष भुपेन्द्र खत्रीले आफूले पाउने मासिक तलब सुविधा र भत्ता विपन्न बालबालिकाको शिक्षामा लगानी गरेर अन्य जनप्रतिनिधिलाई गतिलो सन्देश दिएका छन्। दैलेखको गुराँस गाउँपालिकाका अध्यक्ष खेमराज वली भन्छन्, 'जनप्रतिनिधिमाथि आरोप मात्र लागे, आलोचना मात्र भइरहेको छ। यस्तो अवस्थामा हामीले केही नयाँ कामको सुरुवात गरेका छौं, जो प्रदेशमै नमुना बनेका छन्।' गाउँमा रहेका ८० जना युवालाई समेटेर 'विकास कार्यदल' गठन गरेर पूर्वाधार निर्माणमा जुटेको उनले बताए। यो काम अन्य स्थानीय तहका लागि पनि नमुना हुने भन्दै उनले डोजरको प्रयोग घट्ने र रोजगारी सिर्जना हुने दाबी गरे।'निर्माण कार्यदल अहिले गाउँमा बिजुली निकाल्ने काममा व्यस्त छ, केही किलोमिटर सडक पनि खनिएको छ', कालिकोटको पलाँता गाउँपालिकाका अध्यक्ष लक्ष्मण बमले भने, 'स्थानीय तहले केही आश लाग्ने काम पनि गर्न थालेको छ, युवाहरु कालापहाड जान छोडेका छन्।गाउँमा विकासको तरंग पैदा भएको छ, जनतामा आशा पलाउन थालेको छ।'"
प्याराग्लाइडिङको गन्तब्य बन्दै नुवाकोट (तस्बिरसहित ),"नुवाकोट : साहसिक र रोमाञ्चक खेल प्याराग्लाइडिङका लागि नुवाकोट राम्रो गन्तब्य बनेको छ।दुई दशकदेखि पोखरालगायतका अन्य क्षेत्रमा फष्टाएको यो खेल पछिल्लो समय पर्यटकको रोजाइमा नुवाकोट परेको छ। नुवाकोटको सुइरेचौर, साततले दरबार क्षेत्र, ककनी तथा चारघरे डाँडा प्याराग्लाइडिङका लागि उपयुक्तस्थल छनौट भएको पर्यटन व्यवसायी बताउँछन्।नुवाकोटमा गरिएका प्याराग्लाइडिङका परीक्षणका सबै उडान सफल भएका छन्। काठमाडौबाट एक घण्टाको दूरीमा रहेको नुवाकोटको रमणीय पर्यटकीयस्थल सुईरेचौरमा पनि प्याराग्लाइडिङ उडान परीक्षण सफल भएको छ। काठमाडौंको सामाखुसीबाट टोखा हुँदै गुर्जेभन्ज्याङबाट पुग्न सकिने शिवपुरी गाउँपालिकाको सुइरेचौर प्याराग्लाइडिङ गन्तव्य बनेको पालिका अध्यक्ष रामकृष्ण थापाले बताए। शिवपुरी गाउँपालिकाका७ मा अवस्थित सुइरेचौर समुन्द्री सतहबाट १ हजार ९ सय मिटर उचाइमा रहेको छ।सुईरेचौरमा नेपाल प्याराग्लाइडिङ कम्पनीले दुई थान प्याराग्लाईडिङ उडाएर सफल परीक्षण गरेको हो। परीक्षण उडान सुइरेचौरबाट सुरु गरेर शिवपुरी गापा ८ थानपतिको सत्तरीफाँटसम्ममा गरिएको थियो। प्यारागलाईडिङको परीक्षण उडान अवलोकन गर्न पुगेका पूर्व सांसद राजेन्द्रप्रकाश लोहनीले सुइरेचौरमा प्याराग्लाइडिङ व्यावसायिकरुपमा फस्टाउनुको साथै पर्यटकको राम्रो गन्तब्य बन्ने बताए। कम्पनीका प्रबन्धक निर्देशक ज्ञानभक्त डङ्गोलले आवश्यक तयारी पूरा गरेर केही समयमै नियमित उडान गरिने जानकारी दिए । उनले प्यारागलाईडिङको व्यावसायिक उडानले नुवाकोटको पर्यटन क्षेत्र फड्को मार्नुको साथै स्थानीयको रोजगारीको अवसर हुनुको साथै नुवाकोटको आर्थिक विकासमा टेवा पुग्ने बताए।प्याराग्लाइडिङको मजासँगै लाङटाङ, गणेश, मनासलु, जुगल हेलम्बु हिमालको दृश्य अवलोकन गर्न सकिन्छ।"
