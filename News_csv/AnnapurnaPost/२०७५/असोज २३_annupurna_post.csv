शीर्षक,विवरण
समयमै बजेट परिचालन गर,"असार लागेपछि धमाधम विकासनिर्माणका काम हुने गरेको दृश्य नौलो होइन। आर्थिक वर्षभित्रै बजेट सक्ने उद्देश्यले हतारहतारमा त्यस्ता निर्माण हुने गर्छन्। समयमै काम नगर्ने तर आर्थिक वर्षको अन्त्यमा हतारहतार सक्ने यस्ता अधिकांश निर्माण कार्य गुणस्तरीय नहुने गरेको पनि विदितै विषय हो। साथै, यस्तै ढिलाइका कारण चुहावट र अनियमितता हुने गरेको पनि पटकपटक सार्वजनिक भएकै छ। यही सन्दर्भलाई लिएर आइतबार संघीय संसद्को अर्थ समितिले आर्थिक वर्षको सुरुदेखि नै पँजीगत खर्च बढाउन निर्देशन दिएको छ। समितिले मंसिरभित्र ठेक्का सम्झौता गरी दोस्रो चौमासिकमा ६० प्रतिशत र जेठ मसान्तसम्म ९० प्रतिशत खर्च हुनेगरी कार्य सम्पन्न गर्न निर्देशन दिएको छ। पँजीगत खर्चको ढिलाइकै कारण अनियमितता बढेको सन्दर्भमा समितिको निर्णय स्वागतयोग्य छ। समितिले पँजीगत खर्चको विवरण पनि सार्वजनिक गरेको छ। उक्त विवरणअनुसार चालु आर्थिक वर्षको पछिल्लो दुई महिनामा सरकारले ६ अर्ब ८५ करोड रुपैयाँ मात्र पँजीगत खर्च गरेको थियो। अघिल्लो आर्थिक वर्षको अन्तिम दिनमा मात्रै २४ अर्बभन्दा बढी खर्च गरिएको थियो। यो तथ्यांकले मात्रै पनि बजेट सक्ने हतारोमा कतिसम्म गरिन्छ भन्ने देखाउँछ। जसरी पनि निकासा भएको बजेट हात पारिहाल्ने नियतका कारण यो हतारो गरिन्छ। परिणामतः निर्माण कार्य भने कमसल हुन्छ। सामान्यतः निर्माण कार्यको जाँचपछि मात्र बजेट निकासा गरिन्छ। समयमै निर्माण सम्पन्न नहुँदा गुणस्तर जाँच हुन समय लाग्नु स्वाभाविकै हो। तर, असारमै हतारहतार काम गर्ने र बजेट फर्स्योट हुने प्रवृत्तिले गुणस्तर जाँचमा पनि मिलेमतो हुने गरेको देखाउँछ। त्यसैले त असारमा कालोपत्रे गरिएका सडक मंसिरसम्म काम नलाग्ने भइसकेका हुन्छन्। एउटै सडक कालोपत्रे गर्न पटकपटक बजेट तर्जुमा गरिन्छ। के यी भ्रष्टाचारका स्रोत होइनन् ? समयमै काम नसक्ने र आर्थिक वर्षको अन्त्यमा जसरी पनि सकेको देखाएर बजेट फर्स्योट गर्ने प्रवृत्तिले भ्रष्टाचारलाई मलजल गरेको छ। तर, यो भ्रष्टाचार केवल एक निकायबाट हुने गर्दैन। ठेक्का दिने निकायदेखि ठेकेदार, निर्माण परीक्षण र बजेट फर्स्योटसम्म यस्ताखाले भ्रष्टाचारमा संलग्न भएका हुन्छन्। भ्रष्टाचार नियन्त्रणका लागि पनि समयमै काम सक्नेगरी बजेट खर्च गर्ने परिपाटीलाई जोड दिन जरुरी छ। त्यसो त निर्वाचन आयोगका प्रमुख आयुक्तले सरकारी कर्मचारीले नै भ्रष्टाचार गर्न सकिने स्रोत बताइदिने गरेको जनाएका छन्। त्यसमध्ये एउटा स्रोत हो, निर्माण ठेक्का र असार मसान्तमा खर्च। पँजीगत खर्चमा गरिने यो अनियमितताको मूल कारण बजेट निकासामा हुने ढिलाइ हो। त्यसका लागि केही हदसम्म हाम्रो नीतिगत संरचना पनि दोषी छ। सरकारले सबैजसो निर्माण कार्य ठेक्का प्रणालीमार्फत गर्छ। ठेक्का प्रणालीमार्फत सबैखाले निर्माण हुँदा एकातिर जनपरिचालन कमजोर भएको छ भने अर्कोतर्फ नाफाको हिस्सा जसरी भए पनि बढाउने प्रवृत्तिले मलजल पाएको छ। जनपरिचालनले संरचनाप्रति अपनत्व वृद्धि गर्छ भन्ने मानिन्छ। तर, ससाना निर्माणमा पनि ठेक्कामा दिने प्रणालीले नाफाकै लागि निर्माण भन्ने धारणा बसालिदिएको छ। अर्कोतर्फ सार्वजनिक खरिद ऐनले तय गरेका जटिल संयन्त्र र कार्यप्रणालीले निर्माण कार्य सुरु गर्नै ढिलाइ हुने गरेको छ। ठेक्का ढिलो गएकाले काम ढिला सुरु हुने गरेको निहुँ बनाएर असार मसान्तमा मात्र खर्च गर्ने परिपाटी विकास भएकोलाई नजरअन्दाज गरिनु हुँदैन। संसद्को अर्थ समितिले सरकारलाई दिएको निर्देशनले राम्रो सुरुवात गरेको छ। तर, यो केवल सुरुवात हो। यदि निर्माणमा हुने भ्रष्टाचार निर्मूल पार्ने हो भने केवल समयमै बजेट खर्च गर्नु मात्र पर्याप्त हुँदैन। बजेट तर्जुमा हुनासाथ ठेक्का निर्णय। त्यसलगत्तै पहिलो किस्ताको बजेट निकासा र समयसमयमा निर्माण कार्यको निरीक्षण, कार्यसमाप्तिपछि समयमै गुणस्तर मापन पनि हुनुपर्छ।"
