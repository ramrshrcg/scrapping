शीर्षक,विवरण
हार्दिक श्रद्धाञ्जली,"सबै दुर्घटना दुःखद हुन्छन् । तर कुनैकुनै दुर्घटना ठूलो आयतन बोकेर आउँछन् । तिनले ठूलै शोक दिलाउँछन् । मुलुकले त्यही अनुभूत गरेको छ । संस्कृति, पर्यटन तथा नागरिक उड्डयनमन्त्री रवीन्द्र अधिकारी, व्यवसायी आङछिरिङ शेर्पासहित चढेको हेलिकप्टर दुर्घटनामा परेको छ । हेलिकोप्टरमा सवार सातैजनाको निधन भयो । मन्त्री अधिकारी युवा नेताहरूमा लोकप्रिय मानिन्थे । व्यवसायमा शेर्पाको फट्को पनि अनुकरणीय थियो । साथमा उच्चपदस्थ अधिकारीदेखि राजनीतिक सल्लाहकार र सुरक्षाकर्मीसमेत परेका छन् । यसबाट देशलाई अपूरणीय क्षति पुगेको छ । नेपाली आकाश आफैंमा असुरक्षित छ । भौगोलिक बनावट र परिवर्तन भइरहने मौसमको चुनौती त उड्डयन क्षेत्रमा छँदैछ, प्राविधिक असुरक्षा उत्तिकै जिम्मेवार छ । यो दुर्घटनाको भने विस्तृत कारण तत्काल खुल्न सकेको छैन । सरकारले छानबिनबाट पक्कै पत्ता लगाउनेछ । त्यसभन्दा ठूलो कुरा ती कारण निवारणमा दत्तचित्त भएर लाग्नुपर्ने हुन्छ । नत्र पुनः यस्ता दुर्घटना दोहोरिइरहनेछन् । मुलुकले ठूलो क्षति व्यहोर्ने, दुःख व्यक्त गर्ने, शोकाकूल हुने शृंखलामै यो सकिनेछ । २०६३ असोज ७ मा ताप्लेजुङको यही इलाकामा हेलिकप्टर दुर्घटना भएको थियो, जसमा तत्कालीन मन्त्री गोपाल राई, विद्वान् डा हर्क गुरुङलगायतको निधन भएको थियो । पुनः ताप्लेजुङमै अर्का मन्त्री हेलिकप्टर दुर्घटनामै परेका छन् । यहाँको भौगोलिक अवस्थिति, मौसमको प्रतिकूलता वा के समस्या छ, त्यहाँ उडान गर्दा केके सतर्कता अपनाउनुपर्छ भन्ने विज्ञहरूले पहिचान गर्नुपर्छ । उड्डयनकर्ताले त्यसको पालना गर्नुपर्छ । अर्कोतिर, कतिपय अवस्थामा पाइलटलाई उडाउनैपर्ने दबाब हुन्छ । विशिष्ट पाहुनाको हतारोका ती वाधक बन्न सक्दैनन् । एकै दिन धेरै फन्को लगाउनुपर्ने, तराईदेखि हिमालसम्मको मौसममा तत्काल फिट हुन सक्नुपर्ने बाध्यता आइलाग्छ । यस्ता कारण पनि विगतमा दुर्घटना भएका छन् । बुधबारको दुर्घटनापछि ताप्लेजुङका सांसद नेकपा नेता योगेश भट्टराईले फेसबुक स्टाटस लेखेका छन्, भीआईपी उडानमा पाइलटसहित पाँचजनाभन्दा बढी पाथिभरामा उडान गर्न मिल्दैन भनेर केहीलाई सुकेटार वा ताप्लेजुङ बजारमै झारेर मात्र पाथिभरा उडान गर्दै आएका छन् पाइलटहरूले । तर आज मौसम खराब हुँदाहँुदै सातजनालाई लिएर किन उडान गरियो ? समयले उत्तर माग्छ । किनकि सानो खेलाँचीले ठूलो दुर्घटना निम्त्याउन सक्छ, जसको चोट देशले वर्षौंवर्ष सहनुपर्ने हुन सक्छ । सामान्य सावधानी अपनाउँदा टर्ने दुर्घटना पनि दुर्भाग्यवश भइरहेका छन् । नेपालमा बर्सेनि आधा दर्जनभन्दा बढी हेलिकप्टर र जहाज दुर्घटना हुने गरेको तथ्यांक छ । नीतिगत रूपमा मात्र होइन, व्यावहारिक रूपमा पनि उडान सुरक्षालाई प्रभावकारी नबनाइँदा दुर्घटना बढ्दै गएको छ । अधिकांश दुर्घटना खराब मौसमका कारण हुने गरेको प्रतिवेदनहरूले देखाउँछन् । उडान भर्ने क्षेत्रको मौसमी जानकारीविना त्यस क्षेत्रतर्फ जानु, मृतक पाइलटमाथि आरोप थुपारेर भित्री कारण ढाकछोप गर्नुले दुर्घटना झन् बढेका छन् । दुई महिनाअघि अल्टिच्युट एयरको हेलिकप्टर जंगलभित्र ठोकियो । पाइलटलाई प्राविधिक हिसाबले भौगोलिक जानकारी नहुँदा उक्त घटना भएको थियो । पाइलटलाई उडान भर्ने क्षेत्रको उचाइ, भौगोलिक बनावट, मौसमको जानकारी अवश्य चाहिन्छ । वायुयानको गुणस्तर, प्राविधिक अवस्था, मर्मतसम्भारको स्थिति, दक्ष जनशक्ति आदिबारे प्रभावकारी अनुगमननियमन उत्तिकै खाँचो छ । सुरक्षित उडानमा सम्बन्धित निकायले कडाइ थाल्नुपर्छ र दुर्घटनाको दरलाई कम बनाउनुपर्छ । तेह्रथुमको आठराई चुहानडाँडामा निर्माण गरिने विमानस्थलको अनुगमन गरेर ताप्लेजुङको पाथिभरा हुँदै फर्किने क्रममा मन्त्री चढेको हेलिकप्टर दुर्घटना भएको थियो । नागरिक उड्ययनमन्त्री आफैं उड्यन असुरक्षामा पर्नु दुःखद हो । हरेक दुर्घटनामा भनिनेलेखिने सुरक्षाका यी विषयलाई सरकारले गम्भीरतापूर्वक लिनुपर्छ । भौतिक, प्राविधिक, जनशक्तिगत सबै क्षेत्रमा आवश्यक परे लगानी बढाई सुरक्षाको प्रत्याभूति दिलाउनैपर्छ । जेजसरी हुन्छ, यस्ता दुर्घटना टार्न राज्यबाट पहल हुनैपर्छ । तब मात्र मन्त्री अधिकारी, व्यवसायी शेर्पासहित सबै दिवंगतप्रति सच्चा श्रद्धाञ्जली हुनेछ ।"
रिंगटा लागेर शौचालयमा लडेपछि मन्त्री पुन अस्पताल भर्ना,"काठमाडौं : ऊर्जा, जलश्रोत तथा सिंचाईमन्त्री वर्षमान पुन अस्पताल भर्ना भएका छन्। बिहीबार साँझ पुल्चोकस्थित मन्त्री क्वार्टरको शौचालयमा रिंगटा लागेर लडेपछि उनलाई थापाथलीस्थित नर्भिक अस्पताल भर्ना गरिएको उनको निजी सचिवालयले जनाएको छ। मन्त्री पुनका निजी सचिव सन्तोष पुनले मन्त्री पुनको उपचारमा संलग्न नर्भिक अस्पतालका डाक्टर यादव भट्टलाई उद्धृत गर्दै उनको अवस्था सामान्य रहेको बताएका छन्। निजी सचिव सन्तोषले फेसबुकमा अपलोड गरेको फोटोमा मन्त्री पुन फ्रेस नै देखिन्छन्। बोलचाल तथा हिँडडुल गर्न सक्ने अवस्थामै भए पनि चिकित्सकीय निगरानीमै राख्ने निर्णय उपचार टोलीले गरेको उनले बताए। मुटुको धड्कन भने तलमाथि भएको जानकारी चिकित्सकले दिएका छन्। मन्त्री पुनको स्वस्थ्य अवस्था बुझ्न प्रधानमन्त्री एवं नेकपा अध्यक्ष केपी शर्मा ओली र सभामुख कृष्णबहादुर महरा साँझ अस्पताल पुगेका थिए। नेकपाका अर्का अध्यक्ष पुष्पकमल दाहाल प्रचण्ड पनि अस्पताल पुगेका छन्। निजी सचिवालयका अनुसार मन्त्री पुन बिहीबार दिनभर मन्त्री निवासस्थित क्वार्टरमै भेटघाटमा व्यस्त थिए।"
हेलिकप्टर दुर्घटना : मौसम खराबसँगै हतारो,"नारायण ढुङ्गाना सुकेटार (ताप्लेजुङ) : करिब १२ हजार फिट अग्लो स्थानमा रहेको ताप्लेजुङको पाथीभराको मौसम बुधबार बिग्रिरहेको थियो। छिनछिनमा हिउँ र पानी पर्ने भइरहेको थियो। हावाहुरीले मान्छेलाई नै उडाउला झैँ थियो। पाथीभरा दर्शनका लागि आएका धेरै तीर्थयात्री बीचैबाट फर्किएका थिए। महिनादिनदेखि नै सो क्षेत्र हिउँले ढाकेको थियो। यही मौसममा संस्कृति पर्यटन तथा नागरिक उड्डयन मन्त्री रवीन्द्र अधिकारीलगायत सवार हेलिकप्टर पाथीभरा पुगेको थियो। तेह्रथुमबाटै काठमाडौँ जाने भनेर उडेको हेलिकप्टर उडेपछि मात्रै पाथीभरा जाने निर्णय भएको स्थानीय सुनाउँछन्। पाथीभरा मन्दिरका पुजारी डिल्ली आचार्यलाई मन्त्री आउने कुरा केहीअघि मात्रै जानकारी आएको थियो। जब हेलिकप्टर ओर्लियो त्यसपछि हिउँ र हुरि बतास चल्यो, मन्दिरका पुजारीको भनाइ उद्धृत गर्दै व्यवस्थापन समितिका अध्यक्ष तारा घिमिरेले भने। पूजा गरेर फर्कने बेला हिउँको चिसो छल्न मन्त्रीलगायतको टोलीले हेलिकप्टरमै बसेर मौसम खुल्ने प्रतीक्षामा चियासमेत पिएको थियो। उहाँ हतारहतारमा हुनुहुन्थ्यो, फेरि मौसम थप बिग्रेला भन्ने डर पनि थियो, त्यसैले हतारिनुभएको हो, घिमिरेले भने। स्वर्गद्वारीबाट आएका एक फलारी बाबालेसमेत मौसम खराब भएको उल्लेख गरेको घिमिरेले सुनाए। केही समयको प्रतीक्षामा पाथीभराको ठीक पश्चिममा पर्ने ताप्लेजुङ क्षेत्र (सिधा देखिन्छ) केही मौसम खुलेको भन्ने सूचना आएपछि चालकले हेलिकप्टर उडाएका थिए। ताप्लेजुङका प्रमुख जिल्ला अधिकारी अनुज भण्डारीले भने, मौसम चाहिँ खराब थियो तर दुर्घटना कसरी भयो भनेर भन्न सकिदैन। हेलिकप्टर उडेको निकैपछि दुर्घटना भयो भन्ने सुन्दा विश्वास नै नलागेको पुजारी आचार्यले सुनाए। यता सुकेटार विमानस्थलमा पनि मन्त्री चढेको हेलिकप्टर पाथीभरा आउँदै छ भन्ने जानकारी आएको थिएन। तर थाहा पाएपछि विमानस्थलबाटै फोन गरेर जानकारी लिइएको एक कर्मचारीले बताए। दुर्घटनास्थल पाथीभरा मन्दिरको पश्चिम ताप्लेजुङ बजार पाखोको भिरमा पर्छ। मन्दिर क्षेत्र १२ हजार फिट उचाईमा पर्छ। तर दुर्घटना करीब १० हजार ३९८ फिटको उचाइमा भएको थियो। सुकेटार विमानस्थलबाट दुर्घटनास्थलको खोँच प्रष्ट देखिए पनि घटनास्थल आँखाले ठम्याउन सक्दैन। विमानस्थलबाट करीब छसात किलोमिटर दूरीमा पर्ने सिस्ने खोलाको शिरमा घटना घटेको जिल्लाको फुङ्लिङ नगरपालिका वडा नं १० का वडाध्यक्ष गमबहादुर लिम्बूले बताए। घटनास्लथको माथि र दायाँबायाँ ढुङ्गो छ। तल्लो क्षेत्रमा थोरै भाग जमीन छ। घटनास्थलको वरिपरि भिर छ। जानका लागि बाटोसमेत राम्रो छैन। भएको बाटो हिउँले पुरेको छ। घटनास्थलबाट कच्ची सडकमा आइपुग्न दुई घण्टा लाग्छ। त्यसपछि एक घण्टाको सडकमार्फतबाट सुकेटार विमानस्थल आइपुग्ने स्थानीयको भनाइ छ। बीचमा सामान्य ओडार जस्तो स्थानमा हेलिकप्टर बजारिएको र त्यसपछि आगो लागेको स्थानीयको दाबी छ। उक्त दुर्घटनामा मन्त्री अधिकारी र अङ्गरक्षक सेनाका जमदार अर्जुनप्रसाद घिमिरेको शव पहिचान भएको छ। अन्य पाँच शव पहिचान गर्न सकिएको छैन। पाथीभराको थुम्कोबाट उड्नेक्रममा नियमित गति लिन नसक्दा त्यसैको सिधा तल भिरमा गएर ठोक्किएको हुनसक्ने घटनास्थलमा पुगेका एक उद्धारकर्मीले बताए। तेह्रथुमको आठराईस्थित चुहानडाँडामा विमानस्थल निर्माणका लागि स्थलगत अवलोकन र अध्ययन गर्न पुगेका मन्त्री अधिकारीसहित उनका अङ्गरक्षक अर्जुनकुमार घिमिरे, नागरिक उड्डयन प्राधिकरणका उपमहानिर्देशक वीरेन्द्र श्रेष्ठ, उपसचिव युवराज दाहाल, यती एयरलाइन्सका अध्यक्ष आङछिरिङ शेर्पा, नागरिक उड्डयन प्राधिकरणका निर्देशक ध्रुव भोछिभोया र पाइलट प्रभाकर केसीको उक्त दुर्घटनामा निधन भएको थियो। यसअघि ताप्लेजुङको घुन्सामा विसं २०६३ असोज ७ गते पनि विशिष्ट व्यक्ति सवार हेलिकप्टर दुर्घटना भएको थियो। उक्त दुर्घटनामा तत्कालीन वन राज्यमन्त्री गोपाल राईसहित २४ जनाको निधन भएको थियो। के भन्छन् उद्धारकर्ता नेपाली सेना, सशस्त्र प्रहरी र जनपद प्रहरीले हिउँ पर्दापर्दैको अवस्थामा उद्धार कार्य र शव उठाउने कार्य गरेका थिए। हिउँको कठ्याङ्ग्रिँदो चिसोमा लुगलुग काम्दै दुई दिन हिउँसँग पौँठेजोरीमै उनीहरु उद्धार कार्यमा जुट्दा केही स्थानीयसमेत घटनास्थलमा पुगेका थिए। घटना बुधबार दिउँसो करीब १:२० बजे भएको थियो। उद्धारका लागि काठमाडौँबाट ३:२० मा उडेको सेनाको एमआई१७ हेलिकप्टर अपराह्न ४:३० बजे सुकेटार विमानस्थल पुगेको थियो। उद्धार टोली लिएर तत्कालै घटनास्थल उडेको हेलिकप्टरले साँझ ५:४६ बजे डोरीमा झुण्डाएर दुई शव सुकेटार विमानस्थलमा ल्यायो। हेलिकप्टर बस्ने ठाउँ नभएपछि उड्दाउड्दै दुई सेना डोरीमार्फत घटनास्थल झरेको थियो। त्यसअघि नै घटनास्थल पुगेका सुरक्षाकर्मीले शव सङ्कलन गरेर प्लास्टिकमा राखिसकेका थिए। सेनाका तालीमप्राप्त नायक प्रताप लामा र लेस नायक तेजव घलेले हुकमार्फत शवलाई बास्केटमा राखेपछि हेलिकप्टरले झुण्ड्याएर सुकेटार विमानस्थल ल्याएको थियो। हेलिकप्टरभित्र सेनानी चिरञ्जीवी चौलागाईंलगायत व्यवस्थापनमा खटिएका थिए। साँझ ६ बजे थप दुई शव सुकेटार ल्याइपुर्याएपछि ६:१० बाट हिउँ पर्न थाल्यो भन्ने खबर घटनास्थलबाट आएपछि सेनाले शव उठाउने कार्य स्थगित गर्यो। बाँकी तीन शव डोकामा बोकेर ल्याउने स्थानीय सुरक्षा संयन्त्रको प्रयास सम्भव नभएको प्रजिअ भण्डारीले बताए। बिहीबार बिहान करीब ७ बजे केही समय मौसम खुलेका बेला एकैसाथ तीन शव हेलिकप्टरले विमानस्थलमा ल्याएपछि मौसम बिग्रिएको थियो। शव झुण्ड्याएको डोरीमा झुण्डिएर नै सेनाका दुई उद्धारकर्ता विमानस्थल आएका थिए। करीब ८ बजेदेखि पर्न थालेको हिउँ ११:४५ बजेसम्मै रह्यो। विमानस्थलमा आधा फिट हिउँ जमे पनि मौसम सफा भएपछि दिउँसो १२:१० मा शव लिएर सेनाको हेलिकप्टर काठमाडौँ उडेको थियो। सेनाका उद्धारकर्ता कठिन अवस्थामा रात बिताएर उद्धारमा खटिएको अनुभव सुनाउँछन्। उद्धारकर्ता सेनानी चिरञ्जीवी चौलागाईं हिउँ त परिरहेकै थियो। हावाहुरी पनि आइरहेकै थियो। भिर भएका कारणले उद्धारमा धेरै कठिन भयो। हामीले हेलिकप्टर ओभरिङ गरेर बास्केटसहित डोरीबाट दुई जना सेनालाई पठाएर शव उठाउन सफल भयौँ। मैले माथिबाट एङ्करेज गरेको थिएँ। उनीहरु काम सकेर डोरीमै झुण्डिएर सुकेटारमा आए। डोरीलाई नै हावाले घुमाएर आफैँ दुर्घटना हुने सम्भावना हुँदाहुँदै पनि जोखिम लिएर शव सङ्कलन गरिएको हो। उद्धारकर्ता नायक प्रताप लामा आकाशमै हेलिकप्टरलाई माथि नै ओभरिङ गरेर हामी दुई जना (म र तेजव घले) झर्यौँ। पहिलो चरणमा तीन वटा शव बास्केटमा हालेर पठाइएकामा ढुङ्गामा ठोक्किएर एउटा शव झर्यो। पछि फेरि दोस्रो पटकमा दुई वटा शव हाल्न सफल भयौँ। समय छोटो भएकाले बुधबार रात परेपछि हिउँ पनि झर्यो। एमआइ१७ हेलिकप्टर आउन सकेन। माथिल्लो निकायबाट शव कुरेर बस्ने आदेश आएपछि प्रहरी, सशस्त्र र सेना रातभर आगोको भरमा बसेका थियौँ। हिउँ चितुवा, स्याल आउनसक्ने भएकाले रातभर कुर्नुपर्ने भयो। लुगलुग कामे पनि हिउँ टकटक्याउँदै बस्नुपरेको थियो। आज बिहान पुनःहेलिकप्टर आएपछि हामीले शव बास्केटमा हाल्यौँ। त्यसपछि डोरीमा हुक गरेरै हामी सुकेटारसम्म झुण्डिएर आएका हौँ। कठिन भए पनि शव उठाउन सक्यौँ, त्यसमा खुशी लागेको छ। यस्तो उद्धार पहिला गरेको भए पनि रातभर हिउँमा बासै बसेर गरेको पहिलो हो। स्थानीयवासी सागरमणि गौतम हामी ४:३० बजे पुग्दा क्षत्विक्षत अवस्थामा शरीरका अङ्ग यत्रतत्र थिए। त्यसको सङ्कलनमा लाग्यौँ। सेना, प्रहरी सबै थियौँ। हामी राति आठ बजे सबै काम सकेर फर्कियौँ तर प्रहरी नायब उपरीक्षक सञ्जय थापाको नेतृत्वमा घटनास्थलमा सुरक्षाकर्मी बसेका थिए। त्यहाँ प्रायः घोरल, मृगजस्ता वन्यजन्तु पुग्छन्। हेलिकप्टर ठोक्कियो वा अरु के भयो यसै भन्न सकिन्न। शव जलेको छ, उछिट्टीएको छ। ओडार र पहरा छ। अलीअली पोथ्रा छ। माथिबाट ठोक्किँदै झरेको भन्दा एकैपटक ठोक्किएको हुनसक्छ। ओडारको छेउमा मन्त्री अधिकारीको केही अङ्ग परेकाले अनुहार भने चिनिन सक्ने देखिन्थ्यो। सिस्नेको सिरानमा दुर्घटना भएको हो। प्रजिअ भण्डारी पाथीभारा दर्शन गरेर फर्कने क्रममा घटना भएको हो। घटनास्थल एकदम विकटमा पर्छ। फुङ्लिङ नगरपालिका वडा नं १० मा घटना भएको हो। त्यो ठाउँ ठूलो भिर छ। थाहा पाउनेबित्तिकै चारवटै सुरक्षा निकाय परिचालन भएको थियो। सात शवलाई प्रहरीले सङ्कलन गरेर राखेको थियो। विकट भएकाले र हिउँ परिरहेकाले बोकेर ल्याउने अवस्था रहेन। बाटो पनि हिउँले पुरिएको अवस्था थियो। त्यसपछि नेपाली सेनाको हेलिकप्टरबाट बुधबार चार शव उठायौँ। मौसम बिग्रियो। हेलिकप्टर जानसक्ने अवस्था भएन। अनि डोकोमा बोकेर ल्याउने प्रयास पनि सफल नभएपछि रातभर सुरक्षाकर्मी भिरमै बसेर आज बिहान मौसम खुलेपछि पुनःहेलिकप्टरबाट तीन शव ल्याइएको हो। दुर्घटना हुँदा मौसम खराब नै थियो। तर दुर्घटना कसरी भयो भन्न सक्तिन। तेह्रथुमको कार्यक्रममा आउनुभएको पछिमात्रै मलाई त्यहाँका प्रमुख जिल्ला अधिकारीले भन्नुभयो। तर मैले चाहिँ चुहानडाँडाबाट पर्यटन मन्त्री पाथीभारा दर्शनका लागि आउँदै हुनुहुन्छ भन्ने खबर पाएपछि नेपाल प्रहरीको टोली पठाएको थिएँ।"
बाबा आउने बाटोतिर आँखा ओछ्याइरहेका रवीन्द्रका छोरा,"पोखरा : दिनभर घरमा शुभेच्छकको भीड लागिरहँदा स्वराज अधिकारी बार्दलीमा निस्किएर भीड नियाल्दै थिए। उनी घरि भित्र गएर हजुरआमालाई सुम्मुम्याउँथे त घरि बाहिर आएर बाटोतिर आँखा लगाउँथे। जसै भीड यतैकतै रवीन्द्र अधिकारी छन् भनेर बाटैतिर आँखा लगाइरहन्थ्यो। उसैगरी ८ वर्षे स्वराज बाबा बाटोतिरै हेरिरहेका थिए। हाँस्दै र हात हल्लाउँदै आइहाल्छन् जस्तो लाग्ने, भीडमा आवाज आयो, पत्यारै लागेको छैन। पर्यटन मन्त्री रवीन्द्र अधिकारीको घरमा बिहीबार दिनभर शुभेच्छुक पुगे। आमाबाबुलाई भेटे र सान्त्वना दिए। गण्डकी प्रदेशका मुख्यमन्त्री पृथ्वीसुब्बा गुरुङसहित सबै ७ मन्त्रीले बिहीबार स्वर्गीय रवीन्द्रको पोखरा ५ स्थित घर पुगी उनका आमाबुवालाई भेटेर समवेदना प्रकट गरे। मन्त्री अधिकारीको घरमा बिहीबार थुप्रै शुभचिन्तक पुगेका थिए। बुधबार काठमाडौं लगिएका उनका आमाबुवा बिहीबार फेरि जहाजमै पोखरा फर्किए। काठमाडौंमै अन्त्येष्टि हुनसक्ने भन्दै आमाबाबुलाई बुधबार काठमाडौं लगिएको थियो। हेलिकप्टर दुर्घटनामा पर्यटनमन्त्री अधिकारीसहित सातजनाको मृत्यु मन्त्री सवार हेलिकप्टर दुर्घटनाको गहिरो अनुसन्धान गर्न कांग्रेसको माग मित्र रवीन्द्रको आकस्मात बिदाई, कल्पना बाहिरको कुरा : विश्वप्रकाश शर्मा दुर्घटनाअघि मन्त्री रवीन्द्र र पाथिभराका पुजारीको त्यो संवाद अब सम्झनामा मात्र रवीन्द्र अधिकारी रवीन्द्र अधिकारी भन्थे : मृत्युबारे सोचेर बस्दिनँ ! मन्त्रिपरिषद् बैठक : हेलिकप्टर दुर्घटना छानबिन समिति गठन, बिहीबार सार्वजनिक बिदा रवीन्द्र अधिकारी सहभागी राजधानीको त्यो अन्तिम औपचारिक कार्यक्रम रवीन्द्र अधिकारीको अन्तिम सम्बोधन (भिडियोसहित) अधुरै रहयो रवीन्द्र अधिकारीको जर्मनी पुगेर नेपाल प्रवर्द्धन गर्ने सपना पोखरेलीहरुको आग्रह अनुसार मन्त्री अधिकारीको अन्त्येष्टि सरकारले पोखरामै तय गरेपछि आमाबुवा फेरि पोखरै फर्किएका हुन्। अर्काे छोरा दीपेन्द्र, छोरी विमलासहित आमा लक्ष्मी र बाबु इन्द्रप्रसाद बिहीबार नाति (रवीन्द्रका कान्छा छोरा स्वराज)लिएर गृहनगर फर्किएका हुन्। रवीन्द्रकी श्रीमती विद्या भट्टराई काठमाडौं मन्त्री क्वाटरमा छिन्। भारतको बैंगलुरुमा पढिरहेका जेठा छोरा बिराज बिहीबार काठमाडौं आइ पुगेका छन्। पोखरा ५ मालेपाटनको जनप्रियमार्गको घर नम्बर २३ मा बिहीबार थुप्रै मान्छेको भीड थियो तर घर सुनसान झैं लाग्थ्यो। टिलपिलाएका आँखाहरु लिएर मानिसहरु मौन बसिरहेका थिए। हेलिकप्टर दुर्घटनामा ताप्लेजुङमा बुधबार ज्यान गुमाएका पर्यटनमन्त्री अधिकारीको गृहनगर पोखरामा उनको अन्तिम संस्कार हुने भएको छ। शवयात्राले नगर परिक्रममा गर्दै सेतीनदीको रामघाटमा शुक्रबार अन्त्येष्टि गर्ने तयारी गण्डकी प्रदेश सरकारले गरेको छ। अधिकारीप्रति श्रद्धाञ्जली अर्पणका लागि पोखराको नयाँबजारस्थित प्रदर्शनी केन्द्रमा पार्थिव शरीर राखिने भएको छ। १२ बजेदेखि ४ बजेसम्म प्रदर्शनी केन्द्रमा श्रद्धाञ्जली अर्पण गरी दाहसंस्कारका लागि रामघाट लग्ने निर्णय गण्डकी प्रदेश सरकारले गरेको छ। नयाँबजारबाट महेन्द्रपुल, रानीपौवा र हस्पिटलचोक हुँदै रामघाटमा उनको अन्त्येष्टि हुने सरकारका प्रवत्तासमेत रहेका भौतिक पूर्वाधार विकास मन्त्री रामशरण बस्नेतले जनाए। उनले भने, श्रद्धाञ्जली र शवयात्रामा सहभागी बन्न सबैलाई आह्वान गर्ने निर्णय मन्त्रिपरिषदले गरेको छ। श्रद्धाञ्जली सभामा भाग लिन उपप्रधानमन्त्री ईश्वर पोखरेल, नेकपा महासचिव विष्णु पौडेल, पार्टी प्रवक्ता नारायणकाजी श्रेष्ठलगायत आउने कार्यक्रम रहेको जानकारी पनि मन्त्री बस्नेतले दिए। उनकै भनाइमा शुक्रबार अन्त्येष्टिका लागि मुख्यमन्त्री पृथ्वीसुब्बा गुरुङ संयोजकत्वमा बिहीबार सुरक्षा बैठक बसेको थियो। रामघाटमा स्वर्गीय अधिकारीलाई नेपाली सेनाले सलामी अर्पण गर्ने तय बैठकले गरेको थियो। शवयात्राका क्रममा सुरक्षा व्यवस्थाबारे पनि बैठकमा छलफल भएको थियो। नेकपा गण्डकी प्रदेशले १९ गते सबै जिल्लामा शोक सभा गर्ने निर्णय गरेको जानकारी उक्त पार्टीको प्रदेश कमिटी सचिव गोविन्दबहादुर नेपालीले दिएका छन्। ३ दिन सबै पार्टी कार्यलयको झन्डा आधा झुकाउने पनि उक्त पार्टीको निर्णय छ। ताप्लेजुङमा हेलिकप्टर दुर्घटनामा परी बुधवार निधन भएका संस्कृति, पर्यटन तथा नागरिक उड्डयानमन्त्री रवीन्द्र अधिकारीका मातापितालाई पोखरा स्थित घरमा सान्त्वना दिदै गण्डकी प्रदेशका मुख्यमन्त्री पृथ्वीसुब्बा गुरुङ। गण्डकी प्रदेशका मन्त्री सांसद, नेता, कार्यकर्ता र आम नागरिक मन्त्री अधिकारीको घरमा पुगेर परिवारलाई सान्त्वना दिइरहेका छन्। तस्बिर : केशवशरण लामिछाने"
"सातैजनाको शव काठमाडौं ल्याइयो, टिचिङमा पोष्टमार्टम हुँदै",काठमाडौं : ताप्लेजुङमा हेलिकप्टर दुर्घटनाको क्रममा निधन भएका सातैजनाको शव नेपाली सेनाको हेलिकप्टरबाट काठमाडौंका ल्याइएको छ। पर्यटन मन्त्री रविन्द्र अधिकारीसहितको शव पोष्टमार्टमका लागि टिचिङ अस्पताल लगिएको हो। खराब मौसमका कारण ताप्लेजुङ सदरमुकामस्थित सुकेटार विमानस्थलमा बिहानैदेखि उचित मौसमको पर्खाइमा रहेको सेनाको टोली काठमाडौंका लागि केही बेरअघि मात्रै प्रस्थान गरेको थियो। बुधबार भएको दुर्घटनास्थलबाट बिहीबार बिहान मात्रै सबै शव ल्याएर बिहानैदेखि विमानस्थलमा राखिएको थियो। शव बाेकेकाे सेनाकाे हेलिकप्टर बिहीबार बिहानै काठमाडाैंका लागि उड्ने तयारीमा रहे पनि बाक्लाे हिमपातका कारण अहिले बल्ल काठमाडाैं प्रस्थान गरेकाे थियो।
रक्षामन्त्री भन्छन् : हवाई दुर्घटना रोक्न विशेष सावधानी अपनाउँछौं,"काठमाडौँ : उपप्रधान एवं रक्षामन्त्री ईश्वर पोखरेलले आगामी दिनमा हवाई दुर्घटना हुन नदिन सरकारले विशेष सावधानी अपनाउन ध्यान दिने बताएका छन् । त्रिभुवन अन्तर्राष्ट्रिय विमानस्थलमा आज सञ्चारकर्मीसँग सङ्क्षिप्त कुरा गर्दै मन्त्री पोखरेलले हिजो ताप्लेजुङमा भएको दुर्घटनाको कारण खोजिने बताउँदै यसैका लागि सरकारले उच्चस्तरीय जाँचबुझ आयोग बनाएको बताए । सबै हवाई दुर्घटना एकै प्रकृतिका कारणबाट हुँदैनन्, एक पटक दुर्घटना हुँदाको कारण अब दोहोरिन दिनुहुँदैन, उनले भने । उनले आजै शवहरु त्रिवि शिक्षण अस्पतालमा परीक्षणपछि सामूहिक श्रद्धाञ्जलिका लागि टुँडिखेलमा राखिने जानकारी दिए । त्यसपछि मृतकका परिवारका सदस्यलाई अन्त्येष्टि गर्न जहाँ लैजानुहुन्छ त्यसैका लागि सरकारले सहयोग गर्छ, उनले भने । बुधबार भएको हेलिकप्टर दुर्घटनामा ज्यान गुमाएका संस्कृति, पर्यटन तथा नागरिक उड्डयनमन्त्री रवीन्द्रप्रसाद अधिकारीसहित सातै जनाको शव नेपाली सेनाको हेलिकप्टरबाट काठमाडौँ ल्याइएको छ । त्यसबेला विमानस्थलमा उपप्रधानमन्त्री पोखरेलसहित गृहमन्त्री रामबहादुर थापा, अर्थमन्त्री डा युवराज खतिवडा, वन तथा वातावरणमन्त्री शक्तिबहादुर बस्नेत, सङ्घीय मामिला तथा सामान्य प्रशासनमन्त्री लालबाबु पण्डित, तीनवटै सुरक्षा निकायका प्रमुखलगायत विमानस्थल पुगेका थिए । आज मौसममा सुधार आएसँगै नेपाली सेनाको हेलिकप्टरबाट अपराह्न १ः२५ मिनेटमा ती शव त्रिभुवन अन्तरराष्ट्रिय विमानस्थलमा ल्याइएको हो । शव छुट्टाछुट्टै शववाहनमा राखेर परीक्षणका लागि त्रिवि शिक्षण अस्पताल महाराजगञ्ज लगिएको छ । काठमाडौँबाट तेह्रथुमको चुहानडाँडामा विमानस्थलको सम्भाव्यता अध्ययनका लागि मन्त्री अधिकारीसहितको टोली कार्यक्रम सकेर पाथीभरा हुँदै काठमाडौँ फर्किने क्रममा बुधबार ताप्लेजुङको दारेभिरमा हेलिकप्टर दुर्घटनामा परेको थियो । दुर्घटनामा मन्त्री अधिकारी, यति एयरलाइन्सका प्रबन्ध निर्देशक आङछिरिङ शेर्पा, नेपाल नागरिक उड्डयन प्राधिकरणका उपमहानिर्देशक वीरेन्द्रप्रसाद श्रेष्ठ र निर्देशक धु्रव भोछिभोया, प्रधानमन्त्री तथा मन्त्रिपरिषद् कार्यालयका उपसचिव युवराज दाहाल, हेलिकप्टरका क्याप्टेन प्रभाकर केसी र मन्त्री अधिकारीका सुरक्षाकर्मी अर्जुनकुमार घिमिरेको निधन भएको थियो । रासस"
बाबाजीले दिएको चकलेट खाँदा ३ बालबालिका बिरामी,"गाईघाट : बाबाजीले दिएको चकलेट खाँदा उदयपुरको कटारी नगरपालिका११ गहुँवारीका ३ बालबालिका बिरामी परेका छन्। बुधबार दिउँसो बाटोमा हिडँदै गरेका तीन बाबाजीले दिएको चकलेट खाँदा स्थानीय रुद्रबहादुर श्रेष्ठका २ वर्षीय छोरा मिनु श्रेष्ठ र शेरबहादुर खत्रीका ३ वर्षीय छोरा संयोग र ५ वर्षीया छोरी समिक्षा खत्री बिरामी परेका हुन्। तीनैजना बालबालिकाको कटारी अस्पतालमा सामान्य उपचारपछि बिराटनगरस्थित नोवेल अस्पतालमा थप उपचारका लागि लगिएको इलाका प्रहरी कार्यालय कटारीका प्रमुख डीएसपी धुर्वकुमार श्रेष्ठले बताए। उनीहरु खतरामुक्त रहेको श्रेष्ठले जानकारी दिए। कटारी अस्पतालले चकलेटमा विषादी रहेको हुनसक्ने आशंका गरेपछि थप उपचारका लागि सुविधा सम्पन्न अस्पतालमा रेफर गरेको डिएसपी श्रेष्ठले बताए। चकलेट खान दिएको एक घण्टापछि तीनैजना बालबालिका बिरामी परेपछि अभिभावकले प्रहरीलाई खबर गरेका थिए। खबर गरेलगत्तै गएको प्रहरीको टोलीले चकलेट खान दिएको आशंकामा बाबाजीलाई नियन्त्रणमा लिएको जनाएको छ। चकलेटकै कारणले बिरामी परेको हो वा हैन् भन्ने एकिन भइनसकेकाले प्रहरीले बाबाजीको नाम सार्वजानिक गरेको छैन्। डीएसपी श्रेष्ठले भने, 'आशंकामा पक्राउ परेका बाबाजीले नै चकलेट दिएको हो, हैन् खुलिसकेको छैन्, बयानका क्रममा उनीहरुले स्वीकार नगरेकाले थप अनुसन्धान थालिएको छ।'"
"डोल्पामा १५ वर्ष यताकै भारी हिमपात, एक साताका लागि विद्यालय बन्द",डोल्पा : फागुनमा १५ वर्ष यताकै ठूलो हिमपात भएको छ। समुन्द्र सतहबाट २ हजार मिटरको उचाइमा रहेको डोल्पा सदरमुकाम दुनैमा १६ इन्च हिउँ जमेपछि १५ वर्ष यताकै सबैभन्दा ठूलो हिमपात भएको स्थानीयले बताएका छन्। फागुनमा भएको यो हिमपात १५ वर्ष यताकै ठूलो हिमपात भएको स्थानीय ६९ वर्षीय मनरुप लामाले बताए। दुई दिनसम्म निरन्तर हिउँ परेपछि डोल्पाको जनजीवन प्रभावित भएको छ। डोल्पामा ४ फिटसम्म हिउँ जमेको अनुमान गरिएको छ। हिमपातले जिल्ला नाका बन्दी भएका छन्। बुधबार बिहानदेखि परेको हिउँबाट वृद्धवृद्धा र बालबालिका प्रभावित भएका छन्। सरकारी कार्यालय समेत बन्द छन्। जिल्लामा भरखरै मात्र खुलेका विद्यालय एक साताका लागि फेरि बन्द गरिएको शिक्षक हिराबहादुर थापाले जानकरी दिए। कर्मचारीले हिउँ फालेपछि नमस्ते र इन्टरनेट चल्यो निरन्तरको हिमपातले डोल्पामा दुईदिनसम्म सञ्चारविहीन भएको छ।मंगलबार साँझदेखि सञ्चार बिच्छेद भएको डोल्पामा बिहीबार बिहान ११ बजे मात्रै टेलीकमका सेवा सूचारु भएको छ। दूरसञ्चार कार्यालय दुनैमा राखिएका सोलार प्यानलमा जमेको हिउँ कर्मचारीले फालेपछि मात्रै टेलीकमका सेवाहरु पुन: सूचारु भएका हुन्। दुई सातादेखि दुनैमा विद्युत सेवा बन्द भएपछि सोलाराको पावरले मेसिन नचल्ने भएपछि दुईदिनसम्म सञ्चारबिहीन भएको दूरसञ्चार कार्यालय प्राविधिक नवराज भट्टराइले जानकारी दिए। विद्युत सेवा बन्द भएसँगै जिल्लामा सञ्चार भरपर्दो नभएकाले नागरिकले निकै कष्ठ भोगिरहेका छन्। विद्युत सेवा नभएको र सोलारले मात्रै पावर नपुग्ने भएको कारण बारबार बन्द हुने गरेको दूरसञ्चार कार्यालय डोल्पाले जानकारी दिएको छ। बिमानस्थलको हिउँ नफालिए एक सातासम्म नखुल्ने सम्भावना रहेको जुफाल बिमानस्थलले जानकारी दिएको छ। बिमानस्थलामा २ फिट हिउँ जमेको छ।
पोस्टमार्टम नसकिएपछि श्रद्धाञ्जली सभा सर्यो,"काठमाडौं : ताप्लेजुङमा हेलिकप्टर दुर्घटनामा निधन भएका पर्यटनमन्त्री रवीन्द्र अधिकारीसहित सात शवको पोस्टमार्टम नसकिएपछि बिहीबार टुँडिखेलमा हुने भनिएको श्रद्धाञ्जली कार्यक्रम सरेको छ। अहिले तीन बजेपछि हुने भनिएको श्रद्धाञ्जली कार्यक्रम शुक्रबार बिहान आठ बजेका लागि सरेको हो। नेकपा पार्टी कार्यालय सचिव कृष्णगोपाल श्रेष्ठका अनुसार पोस्टमार्टमका लागि समय लाग्ने जानकारी आएपछि श्रद्धाञ्जली कार्यक्रम सरेको हो। पोस्टमार्टमका क्रममा दुई शवको पहिचान भएको र अन्य पहिचान हुन नसकेपछि शुक्रबार बिहान ८ बजेसम्मका लागि श्रञ्द्धाञ्जली कार्यक्रम स्थगीत भएको हो। सरकारले बुधबार ताप्लेजुङमा हेलिकोप्टर दुर्घटना हुँदा निधन भएका पर्यटनमन्त्री रवीन्द्र अधिकारीसहित सातै शव श्रद्धाञ्जलीका लागि टुँडिखेलमा तयारी पूरा गरेको थियो। श्रद्धाञ्जली दिन राष्ट्रपति विद्यादेवी भण्डारी, प्रधानमन्त्री केपी शर्मा ओलीलगायत उच्चपदस्थ व्यक्तित्व, राजनीतिक दलका नेता पुग्ने तयारी थियो भने आम सर्वसाधारणको भिड टुँडिखेलमा बढेको थियो। ताप्लेजुङमा दुर्घटना भएको एअर डाइनेस्टीको हेलिकप्टरमा संस्कृति, पर्यटन तथा नागरिक उड्डयनमन्त्री अधिकारी, यति एअरलाइन्सका प्रवन्ध निर्देशक तथा स्थापित पर्यटन उद्यमी आङछिरिङ शेर्पा, नेपाल नागरिक उड्डयन प्राधिकरणका उपमहानिर्देशक वीरेन्द्रप्रसाद श्रेष्ठ, नेपाल नागरिक उड्डयन प्राधिकरणका निर्देशक ध्रुवदास भोछिभया, प्रधानमन्त्रीे कार्यालयका उपसचिव युवराज दाहाल, हेलिकप्टरका चालक प्रभाकर केसी र मन्त्रीका अंगरक्षक नेपाली सेनाका जमदार अर्जुन घिमिरे सवार थिए।"
पाँच तस्बिरमा हेर्नुहोस् १३ वर्षपछि रानीपौवमा परेको हिमपात,"नुवाकोट : बुधबार रातिदेखि पानी परेपछि नुवाकोट र रसुवामा भारी हिमपात भएको छ। रातिदेखि नै पानी परेपछि दुवै जिल्लाका विभिन्न स्थानमा हिमपात हुनुका साथै अत्याधिक चिसो बढेको छ। दुई दिनदेखि परेको पानीले हिमपात भएर तापक्रम घटेका कारण नुवाकोट र रसुवाको उच्च भेगमा निकै कठ्यांग्रिदो चिसो बढेको छ। नुवाकोटको पर्यटकीय ककनीको रानीपौवा बजार र आसपासमा १३ वर्षपछि हिमपात भएको छ। हिमपात भएपछि नजिकको स्थानमा हिउँ खेल्न आन्तरिक तथा वाह्य पर्यटक बढेका छन्। झण्डै डेढ दशकपछि आफ्नै ठाउँमा हिमपात भएपछि निकै खुसी लागेको र हिउँ खेल्न नुवाकोटको सदरमुकाम विदुर तथा काठमाडौबाट पर्यटक आइरहेको ककनीको रानीपौवाकी सविना भट्टले बताइन्। सो स्थानमा बिहीबार बिहानैदेखि हिउँ खेल्नेको भीड लागेको उनले बताइन्। हिउँ खेल्न पर्यटक आएपछि कारावारसमेत बढेको छ।नुवाकोटसँगै जोडिएको रसुवाको कालिकास्थान तथा स्याउवारीसमेत हिउँ खेल्नेको भीड लागेको छ। भूकम्प पीडित भने चोक तथा घरटहरा भित्र बसेर दाउरा बाल्दै न्यानो लिइरहेका छन्। नुवाकोटको ककनी, सिक्रे, सामरी, भाल्चे, फिकुरी, काहुले, घ्याङफेदी, उर्लेनी, चिम्टेश्वर तथा रसुवाको लाङटाङ, गत्लाङ, तथा गोसाइकुण्ड क्षेत्रमा अत्याधिक पानी परेका कारण हिमपात भएको हो। हिउँदे बालीहरु अन्न तथा तरकारी खेति गरेका किसान निकै खुसी भएका छन् भने उच्च क्षेत्रमा हिउँ परेपछि स्थानीयलाई कष्ट भएको ककनीका शेषमान लामाले बताए। यसका साथै, रसुवाको लाङटाङ, गोसाइकुण्ड, गत्लाङ, थुमन, साङ्जेन, गणेश हिमाल आसपासका क्षेत्रमा हिमपात परेको रसुवाका आमाछेदुङ गाउँपालिका४ गत्लाङका नवीन लामाले जानकारी दिए। रसुवाको प्रमुख पर्यटकीय गोसाइकुण्ड पदमार्गमा रहेको चोलाङपाटीमाथि हिमपात भएको छ।"
अनियन्त्रित बसबाट हाम फाल्दा एकको मृत्यु,धनकुटा : गुडिरहेको बसबाट हाम फाल्दा बिहीबार दिउँसो एकजना यात्रुको ज्यान गएको छ। धरानदेखि धनकुटा जाँदै गरेको को १ ७१६९ नम्बरको बस दिउँसो १२:३० बजे कोशी राजमार्गअन्र्तगत साँगुरीगढी गाउँपालिका६ कात्तिके भन्ने ठाउँमा अनियन्त्रित हुँदा उनले हाम फालेका थिए। दुर्घटना हुने डरले बसबाट हाम फाल्दा अन्दाजी ५० वर्षका यात्रुको मुत्यु भएको ट्राफिक प्रहरी कार्यालय धनकुटाका प्रहरी जवान दिपक खड्काले बताए।मृतक पुरुषको सनाखत हुन सकेको छैन। बस रोकिएपछि भएको भागदौडको क्रममा दुईजना यात्रु समेत घाइते भएका छन्।उनीहरुको स्थानीय स्वास्थ्य चौकीमा उपचार भएपछि घर फर्किएका छन्।
बैतडीमा भारी हिमपात,"बैतडी : बैतडीसहित सुदूरपश्चिमका पहाडी जिल्लामा भारी हिमपात भएको छ। मंगलबार र बुधबार भएको हिमपातले यहाँको जनजीवन कष्टकर बनेको छ।हिउँले बैतडीका उच्च लेकाली क्षेत्रहरु सेताम्य देखिएका छन्। सतबाँझ,ग्वाल्लेक, खोड्पे,सिगासधुरा, श्रीभावर, ढोल्यामोड, नाचन्थली, अनारखोली, जित्कीजुँवाडलगायतका क्षेत्रमा भारी हिमपात भएको छ। फागुन महिनाको मध्यतिर हिमपात भएको दश वर्षयताकै पहिलो पटक भएको स्थानीयले बताएका छन्।आजभन्दा करिब १२ वर्षअघि फागुन २ गते भारी हिमपात भएको थियो। दशरथचन्द नगरपालिका१ गुरुखोलाका महादेव भट्टले हिमपातले सबै ठाउँ सेताम्य भएको बताए। फागुन महिनामा हिमपात भएको आफूले पहिलो पटक देखेको सतबाँझका रामबहादुर टेरले बताए। उनले फागुन महिनामा यति बाक्लो हिउँ परेको पहिलो पटक भएको बताए।हिमपातका कारण उच्च लेकाली क्षेत्रमा जनजीवन प्रभावित भएको छ। लेकाली क्षेत्रमा भारी हिमपात भएकाले बाहिर निस्कन समेत मुस्किल भएको सिगास गाउँपालिका ९ की लक्ष्मी चन्दले बताइन्। बैतडीमा विद्युत सेवा, टेलिफोन सेवा र इन्टरनेट सेवा समेत अनियमित भएको छ। हिमपातकै कारण विद्युतका पोल तथा तारहरु चुडिँदा विद्युत सेवा अवरुद्ध भएको हो। विद्युत, टेलिफोन र इन्टरनेट सेवा अनियमित हुँदा सेवाग्राहीमा मारमा परेका छन् ।"
"हाँस्दैहाँस्दै गए, पोकोमा बाँधिएर आए, नौ तस्बिर","काठमाडौँ : तेह्रथुमको चुहानडाँडास्थित विमानस्थलको सम्भाव्यताबारे बुझेर राजधानी फर्किएलगत्तै बिहीबार जर्मनीतर्फ उड्ने तयारीमा थिए संस्कृति पर्यटन तथा नागरिक उड्ययन मन्त्री रवीन्द्र अधिकारी । तर, तेह्रथुमको विमानस्थल निर्माणबारे अध्ययनपछि ताप्लेजुङको पाथीभरा दर्शनमा पुगेका मन्त्री अधिकारीसहित सातैजना अब कहिल्यै फर्कने छैनन् । बेलुका फर्किने योजनासहित हाँस्दैहाँस्दै त्रिभुवन विमानस्थलबाट तेह्रथुमतर्फ लागेका मन्त्री अधिकारीको चिन्न सकिने अवस्थाको शवको पोको नेपाली सेनाको हेलिकोप्टरले बिहीबार काठमाडौँ ल्याएको छ । नेपाल भ्रमण वर्ष २०२० सफल बनाउने अभियानसहित मन्त्री अधिकारी पर्यटन प्रर्वद्धन कार्यक्रम लिएर बिहीबार जर्मनी जाने तयारीमा थिए । नेपालमा २० लाख पर्यटक ल्याउने चुनौतीलाई हाँसी हाँसी स्वीकारेका उनले पर्यटनबाटै नेपालको समृद्धि सम्भव हुने गरी खाका पनि कोरेका थिए । मन्त्री अधिकारीले पर्यटन सम्हालेयता नेपालमा उत्साहजनक रुपमा वर्षौँदेखिको रेकर्ड तोड्दै पर्यटक आइरहेका थिए । मन्त्री अधिकारीकै पहलमा गौतम बुद्ध र पोखरा विमानस्थल निर्माणले तीब्रता पाएका थिए । तर, ती सबै योजना अपुरा र अधुरै छाड्दै मन्त्री अधिकारी ताप्लेजुङमा एउटा पोको बनेर फर्किएका छन् । अफ्ठेरो क्षणमा पनि मुस्काइरहने मन्त्री अधिकारी र उनका सुरक्षागार्ड अर्जुन घिमिरेको मात्रै शव चिनिने अवस्थामा काठमाडौँ आइपुगेको छ । ताप्लेजुङको फुङिलङस्थित तारेभिरमा बुधबार दिउँसो भएको एयर डाइनेस्टीको हेलिकोप्टर दुर्घटनामा संस्कृति, पर्यटन तथा नागरिक उड्डयनमन्त्री रवीन्द्र अधिकारी, यति एयरलाइन्सका मालिक आङछिरिङ शेर्पा, नेपाल नागरिक उड्डयन प्राधिकरणका निर्देशक उपमहानिर्देशक वीरेन्द्रप्रसाद श्रेष्ठ, मन्त्री अधिकारीका अंगरक्षक नेपाली सेनाका जमदार अर्जुनकुमार घिमिरे, प्रधानमन्त्री कार्यालयका उपसचिव युवराज दाहाल, नागरिक उड्ययन प्राधिकरणका निर्देशक धुव्रदास भोछिभया र हेलिकप्टरका चालक क्याप्टेन प्रभाकर केसीको ज्यान गएको थियो । सबै तस्बिरहरू : सरोज बैजू"
६ वर्षपछि हत्यारा पक्राउ,परासी : हत्या भएको ६ वर्षपछि पश्चिम जिल्ला प्रहरी कार्यालय नवलपरासीले एक अभियुक्तलाई पक्राउ गरेको छ।एक भारतीय नागरिकको हत्या गरेको आरोपमा पश्चिम नवलपरासी सुस्ता गाउँपालिका२ का रामबहादुर पामे थारु पक्राउ परेका हुन्। घटनामा संलग्न भएको आशंकमा एकजनालाई प्रहरीले पक्राउ गरी अनुसन्धान थालेको छ। अर्का एकजना फरार छन्। थारुले भारतको बेरेली जिल्ला सिपीगञ्ज थाना गाजियाबाद ग्रामका इकराम खानलाई २०६९ बैशाख १८ गते हत्या गरेको जिल्ला प्रहरी कार्यालयका नायब उपरीक्षक विरेन्द्र थापाले जानकारी दिए। उनलाई बर्दघाट नगरपालिकामा ट्रक चलाएर जाँदै गरेको अवस्थामा प्रहरीले मंगलबार पक्राउ गरेको हो। भारतको बेरेली जिल्ला सिपीगञ्ज थाना गाजियाबाद ग्रामका व्यापारी मोहम्मद खानले थारुलाई ट्रकमा चामल लोड गरी नेपाल पठाएका थिए। ट्रक चालक थारुसँगै व्यापारी खानले आफ्ना साला नाता पर्ने मृतक इकराम खानलाई चामलको जिम्मा दिएर पठाएका थिए । बसैया नाकाहुँदै चामल ल्याइएको ट्रकलाई थारुले पश्चिम नवलपरासीको गुठिप्रसौनीमा रोकेर खानको हत्या गरेको प्रहरीले जनाएको छ। करिब १० लाख बराबरको चामलको लालचमा परेर खानको हत्या गरेको थारुले प्रहरीसमक्ष बयान दिएका छन्। ट्रकमा २ सय क्विन्टल चामल लोड थियो। हत्यापछि सबै चामल आफ्नै हुने सोच बनाएर खानको हत्या गरेको प्रहरीले जनाएको छ।हत्यापछि थारुले परासीबजारको महेशपुर चोकस्थित एक कोल्ड स्टोरका व्यवसायीको गोदाममा चामल राखेका थिए। थारु र खानसँगै ट्रकमा तीनजना थिए। हत्यापछि ट्रकका सहचालक पश्चिम नवलपरासी प्रतापपुर गाउँपालिका९ का गोविन्द कमकर फरार छन्। हत्यामा कमकरको पनि संलग्नता हुन सक्ने प्रहरीको आशंका छ। हत्यापछि थारुले शव प्रतापपुर गाउँपालिकाको खैरनीस्थित विर्ता पुल तल फालेका थिए।थारुको बयानलाई उदृतगर्दै प्रहरीले दिएको जानकारी अनुसार हत्यापछि थारुले काम फत्ते भएको र बाँकी चामलको व्यवस्थापन गर्न परासी बजारस्थित महेशपुरमा कोल्ड स्टोर सञ्चालन गरेर बस्ने मनोज बिहारीलाई फोन सम्पर्क गरेका थिए। बिहारीले उक्त चामल आफ्नो गोदामा ल्याएर राख्न भनेका थिए। सोही बमोजिम बिहारीले चामल गोदाममा राखेकाका थिए। गोदाममा चामल अनलोड गरेपछि थारुले ट्रकलाई विरगञ्जको मितेरी पुल नजिक बेवारिसे अवस्थामा छाडेर फरार भएका थिए। भारतको गोरखपुर जिल्ला सहपुर थाना वसारतपुर ग्राम घर भएका बिहारी केही वर्षदेखि परासीमा कोल्ड स्टोर सञ्चालन गरेर बसेका छन्। बिहारीले स्थानीय व्यापारीलाई चामल बिक्री गरेको बताइएको छ। पक्राउ परेका बिहारीसँग घटनाको थप अनुसन्धान भइरहेको प्रहरीले जनाएको छ।
"छिमेकीबाटै बालकको हत्या भएको पुष्टि, २०७३ मा भएको थियो घटना",राजविराज : आठ वर्षीय बालक दुर्गानन्द साहको अपहरण गरी निर्ममतापूर्वक हत्या गर्ने छिमेकीहरू नै रहेको अदालतले पुष्टि गरेको छ। सप्तरीको सुरुङ्गा नगरपालिका ५ हरीपुरका बालक साहलाई अपहरण गरी सोही ठाउँका २९ वर्षीय चुडामणि ठाकुर र २१ वर्षीय रामबाबु गुप्ता साहले हत्या गरेको पुष्टि गर्दै जिल्ला अदालत सप्तरीले बुधबार सर्वस्वसहित जन्मकैद सजायको अन्तिम फैसला गरेको छ। जिल्ला न्यायाधीश सुदर्शन लामिछानेको इजलाशले ठाकुर र साहलाई सर्वस्वसहित जन्मकैद सजायको फैसला गर्नुका साथै फिरौती रकम असुल गर्न प्रयोग भएको मोबाइलको सिमकार्ड प्रकृया नपुर्याई बिक्री गर्ने एक व्यापारीलाई ६ महिना कैद सजायको फैसला सुनाएको छ। अदालतका अनुसार सप्तरीको बोदे बर्साइन नगरपालिका ५ देउरी घर भई राजविराज नगरपालिका ८ कञ्चनरुप रोडस्थित मनीषा कम्युनिकेसन सञ्चालन गरी बसेका २४ वर्षीय कपिलदेव दासले कागजी प्रकृया नपुर्याई ठाकुरलाई सिमकार्ड बिक्री गरेका थिए। बालक दुर्गानन्दलाई ०७३ मङ्सिर ११ गते राति छिमेकी ठाकुरले अपहरण पश्चात हत्या गरेपछि ०७३ मङ्सिर १६ गते ९८१६७१११६१ नम्बरबाट म्यासेज पठाएर बालकका आमासँग पाँच लाख फिरौती मागेका थिए। बालकका बुवा वृद्ध र सुस्त मनस्थितीका रहेको तथा दाजु वैदेशिक रोजगारमा कतारमा रहेकोले सहजै फिरौती रकम असुल हुने अपेक्षाबमोजिम ठाकुरले योजनाबद्ध अपहरण गरेको प्रहरीको अनुसन्धानबाट खुलेको छ। अनुसन्धानपश्चात पक्राउ परेकाहरुले बालकको हत्या गरी बोरामा बाँधेर छिमेकी पन्नालाल साहको शौचालयको सेफ्टी ट्याङ्कमा फालेको बताएपछि हत्याको १९ औं दिन सडेगलेको अवस्थामा बालकको शव फेला परेको थियो। हत्या गरी अर्का छिमेकी पन्नालाललाई फसाँउन उनको शौचालयको शेफ्टी ट्याङ्कीमा अभियुक्तले फालेका थिए। शवको फरेन्सिक परीक्षणका लागि बीपी कोइराला स्वास्थ्य विज्ञान प्रतिष्ठान धरानमा ०७३ पुस १ गते पोस्टमार्टम गरिएको थियो। हत्याका आरोपितहरूलाई प्रहरीले ०७३ मङ्सिर २९ गते पक्राउ गरेकोमा जिल्ला अदालतले ठाकुर र साहलाई पुर्पक्षका लागि राजविराज कारागारमा थुनामा पठाएको थियो। दासलाई भने अदालतले २५ हजार धरौटी लिई तारेखमा रिहा गरेको थियो। प्रहरीको अनुसन्धानबाट बालकले अपहरणकारी छिमेकीको पहिचान गर्ने भएकोले अपहरण लगत्तै बालकको हत्या गरेको दावी गरिएको छ। बालकको हत्यापछि साहको सहयोगमा दासको मनीषा कम्युनिकेशनबाट आवश्यक कागज प्रकृया पुरा नगरी मोबाइलको सिम निकालिएको प्रहरी अनुसन्धानले जनाएको छ। प्रहरी अनुसन्धानअनुसार हत्यापछि निकालिएको सिम र मोबाइलबाट मृतककी आमालाई फिरौतीका लागि म्यासेज पठाउनु बाहेक अन्यत्र प्रयोग गरिएको छैन। म्यासेज पठाएपछि ठाकुरले मोबाइलबाट सिम निकालेर सुत्ने खाटको खुट्टामुनी च्यापेर राख्ने गरेका थिए। फोटोमा हत्या भएका बालक दुर्गानन्द साह।
"स्कुलको गेटले किचेर बालकको मृत्यु, एक घाइते",दमक: झापाको दमक नगरपालिका१० मा विद्यालयको गेटले किचेर एक बालकको मृत्यु भएको छ।अर्का एकजना घाइते भएका छन्। मृत्यु हुनेमा छुका हेमरनका ७ वर्षीय छोरा बिजेन्दर हेमरन रहेका छन्।बुधबार दिउँसो साढे २ बजे जनता प्राथमिक विद्यालयमा नर्सरीमा अध्ययनरत हेमरनलाई स्कुलमा खेल्ने क्रममा अचानक मेन गेट लडेर किचेको थियो। गेटले थिचेर गम्भीर घाइते भएका बालकलाई उपचारका लागि लाइफ लाइन अस्पताल दमक लगिएको थियो। उपचारको क्रमममा उनको दिउँसो पौने ३ बजे मृत्यु भएको इलाका प्रहरी कार्यालय दमकले जनाएको छ। बालकको पोष्टमार्टम पछि दाहसंस्कार गरिएको छ। हेमरनको परिवार मोरङ कानेपोखरी२ घर भई हाल दमकमा डेरा गरी बस्दै आएको थियो। साथै सोही गेटले थिचेर दमक नगरपालिका१० बस्ने फुलमाया दर्जीको ९ वर्षीया छोरी तारा दर्जी समेत घाइते भएकी छिन्।उनको लाइफ लाइन अस्पतालमा उपचार भइरहेको छ। कमजोर संरचनाको सो गेट विद्यार्थी झुण्डिएर खेल्ने क्रममा गेट भत्किएर दुर्घटना हुन पुगेको विद्यालय प्रशासनले जनाएको छ । विद्यालयले भौतिक संरचनामा ध्यान नपुर्याउँदा दु:खद घटना घटेको स्थानीयको भनाई छ।
अवरुद्ध सिद्धिचरण राजमार्ग १० घण्टापछि खुल्यो,"गाईघाट : पहिरोबाट अवरुद्ध भएको सिद्धिचरण राजमार्ग १० घण्टापछि सूचारु भएको छ। बिहान ७ बजेदेखि उदयपुरको कटारी नगरपालिका १४ खहरेखोलामा गएको पहिरोले अवरुद्ध बनेको राजमार्ग दिउँसो २ बजेदेखि सूचारु भएको हो। खोलामाथि रहेको हाइड्रोपावर निर्माणका क्रममा गएको पहिरोले सडक अवरुद्ध भएको थियो। अवरुद्ध सडक स्थानीय र नेपाल प्रहरीको सहयोगमा जेसिवि लगाएर सूचारु गरिएको हो। माथिल्लो सगरमाथाका चार जिल्ला उदयपुर, खोटाङ, ओखलढुंगा र सोलु जिल्लाको प्रमुखद्वारको रुपमा रहेको उक्त सडक अवरुद्ध हुँदा बिहानैदेखि गन्तव्यमा हिँडेका सर्वसाधारण अलपत्र भएका थिए। सडक अवरुद्धसँगै ती जिल्लाबाट छुटेका र अन्य ठाउँबाट हिँडेका यातायातका साधन बीचैमा रोकिएका थिए।"
"दुर्घटनामा एकको मृत्यु,११ घाइते",विराटनगर : मोरङको पथरीशनिश्चरे नगरपालिका१० जिरिखिम्ती चोकस्थित पूर्वपश्चिम राजमार्गमा जीपले दुईवटा सवारी साधनलाई ठक्कर दिंदा एकजनाको मृत्यु भएको छ। पूर्वबाट पश्चिमतर्फ जाँदै गरेको ज १ च १९१६ नम्बरको जीपले सोही दिशातर्फ जाँदै गरेको मे १ ख २०३८ नम्बरको बस र को १ ज ३००८ नम्बरको भ्यानलाई एकै पटक पछाडिबाट ठक्कर दिँदा पथरीशनिश्चरे४ का ७५ वर्षीय भैरव कटवालको मृत्यु भएको इलाका प्रहरी कार्यालय पथरीका प्रहरी निरीक्षक कमल बजगाईले बताए। बुधबार भएको दुर्घटनामा परेर घाइते भएका कटवालको उपचारका क्रममा नोबेल शिक्षण अस्पतालमा बिहीबार बिहान मृत्यु भएको हो। उनी ठक्कर दिने जीपमा सवार थिए। दुर्घटनामा कटवालसहित ११ जना घाइते भएका थिए। अन्य घाइतेको अवस्था सामान्य रहेको प्रहरीले जनाएको छ। तीनवटै सवारी साधनलाई नियन्त्रणमा लिएर घटनाको अनुसन्धान भइरहेको प्रहरीले जनाएको छ।
उदयपुरको शाहीखोलामा निःशुल्क स्वास्थ्य शिविर,"गाईघाट : उदयपुरको त्रियुगा नगरपालिका१६ शाहीखोलामा बुधबार निःशुल्क स्वास्थ्य शिविर आयोजना गरिएको छ। त्रियुगा नगरपालिका, आधारभूत स्वास्थ्य सेवा तथा सरसफाइ कार्यालय र १६ नम्बर वडाको आयोजनामा भएको शिविरमा पाठेघर खस्ने रोगीको स्क्रीनिङ, रिङपेशरी तथा भीआइएसम्बन्धी जाँच गराइएको थियो। शिविरमा सबैखाले साधारण चेकजाँच, परामर्श तथा औषधि वितरण गरिएको थियो। स्वास्थ्य कार्यालय उदयपुर, ओरेक नेपाल उदयपुर र रक्तमाला सामुदायिक वन उपभोक्ता समूह शाहीखोलाको सहयोग रहेको शिविरमा नगरपालिकाभित्र रहेका दुर्गम गाउँवस्तीका सर्बसाधारणले स्वास्थ्य जाँच गराएका थिए। आधारभूत स्वास्थ्य सेवा तथा सरसफाइ प्रमुख रामसेवक यादवका अनुसार शिविरमा महिला चिकित्सक तथा कर्मचारीको व्यवस्था मिलाइएकाले स्वास्थ्य जाँच गराउने महिलाको संख्या बाक्लो थियो। शिविरमा अधिकांश महिलाले पाठेघरसम्बन्धी चेकजाँच गरेको सिनियर अहेव अवधनारायण यादवले बताए।जनचेतना, आर्थिक लगायतका कारणले स्वास्थ्यको पहुँचबाट टाढा रहेका वडाबासीलाई गाउँघरमै सुविधा दिने उद्देश्यले शिविर सञ्चालन गरिएको वडाध्यक्ष मानबहादुर राईले बताए। स्वास्थ्य शिविरसँगै अन्य जनताको कामहरु पनि शिविरमा गरिएको उनले बताए। वडाबाट हुने सर्बसाधारणको सिफारिस, व्यक्तिगत घटना दर्ता जस्ता कामका साथै विउविजन वितरण र वृद्धवृद्धालाई न्यानो दोसल्ला वितरण कार्यक्रम पनि भएको थियो।"
सुतेकै ठाउँमा महिला मृत्यु फेला,फिदिम : इलामको देउमाइ नगरपालिका१ राँकेको केसी होटमा काम गर्ने एक महिलाको सुतेकै ठाउँमा मृत्यु भएको छ। झापाको अर्जुधारा घर भई केसी होटमा काम गर्दै आएकी ३५ वर्षीया लक्ष्मी तामाङलाई बिहीबार बिहान सुतेकै ठाउँमा मृत अवस्थामा भेटिएको हो। बिहान अबेरसम्म पनि तामाङ नउठेपछि होटल सञ्चालक सागर केसी आफ्नी श्रीमति बोलाउ जाँदा उनलाई मृत अवस्थामा भेटेका थिए। बुधबार बेलुका मादक पदार्थ सेवन गरेर सुतेकी तामाङलाई बिहीबार बिहान ओछ्यानमै मृत अवस्थामा भेटिएको राँके प्रहरी चौकीका इञ्चाज बद्री बिक्रम दाहालले जानकारी दिए। तामाङको शव पोष्टमार्टका लागि इलाम अस्पताल लगिएको छ। मृत तामाङ र उनका श्रीमान जीपबहादुर तामाङ विगत १० वर्षदेखि सोही होटलमा काम गर्दै आएका थिए। श्रीमान जीपबहादुर झापा घरको बेला श्रीमति लक्ष्मी सुतेकै ठाउँमा मृत भेटिएकी हुन्।
मन्त्री अधिकारीको शुक्रबार गृहनगर पोखरामा अन्त्येष्टि,"काठमाडौं : बुधबार ताप्लेजुङमा हेलिकोप्टर दुर्घटना निधन भएका पर्यटनमन्त्री रवीन्द्र अधिकारीको अन्त्येष्टि उनको गृहनगर पोखरामा हुने भएको छ। बिहीबार बसेको नेकपा सचिवालय बैठकले पार्टी केन्द्रीय सदस्य तथा प्रतिनिधिसभा सदस्य अधिकारीको अन्त्येष्टि शुक्रबार उनको गृहनगर पोखरामा गर्ने निर्णय गरेको महासचिव विष्णु पौडेलले जानकारी दिए। दुर्घटनामा मन्त्री अधिकारीसहित सात जनाको ज्यान गएको थियो। सातै शव श्रद्धाञ्जलीका लागि अहिले टुँडिखेलमा राख्ने तयारी भइरहेको छ। ताप्लेजुङबाट काठमाडौँ ल्याएर पोस्मार्टम गरिसकेपछि श्रद्धाञ्जलीका लागि राजधानीको टुँडिखेलमा पार्थिव शरीर राखिनेछ, नेकपा सचिवालय बैठकपछि जारी विज्ञप्तिमा भनिएको छ, हाम्रो पार्टीका सबै कमरेड, विभिन्न राजनीतिक दलका नेता तथा मित्र, उच्चपदस्थ व्यक्तित्वहरु र आम जनसमुदायलाई अपरान्ह ३ बजेदेखि टुँडिखेलमा हुने श्रद्धाञ्जलीमा सहभागी हुन हाम्रो पार्टी हार्दिक अनुरोध गर्दछ। नेकपा सचिवालय बैठकले दुर्घटनामा ज्यान गुमाएका परिवारका सदस्यलाई आवश्यक सहयोग गर्न नेपाल सरकारसँग अनुरोध गर्ने निर्णयसमेत गरेको महासचिव विष्णुप्रसाद पौडेलले जानकारी दिए। सँगै बैठकले बिहीबार देशभरका पार्टी कार्यालयमा पार्टीको झण्डा आधा झुकाउने निर्णय गरेको छ। त्यसैगरी नेकपाले फागुन २३ गते काठमाडौंमा पार्टी केन्द्रको आयोजनामा श्रद्धाञ्जलीसभा गर्ने निर्णयसमेत गरेको छ। ताप्लेजुङमा दुर्घटना भएको एअर डाइनेस्टीको हेलिकप्टरमा संस्कृति, पर्यटन तथा नागरिक उड्डयनमन्त्री अधिकारी, यति एअरलाइन्सका प्रवन्ध निर्देशक तथा स्थापित पर्यटन उद्यमी आङछिरिङ शेर्पा, नेपाल नागरिक उड्डयन प्राधिकरणका उपमहानिर्देशक वीरेन्द्रप्रसाद श्रेष्ठ, नेपाल नागरिक उड्डयन प्राधिकरणका निर्देशक ध्रुवदास भोछिभया, प्रधानमन्त्रीे कार्यालयका उपसचिव युवराज दाहाल, हेलिकप्टरका चालक प्रभाकर केसी र मन्त्रीका अंगरक्षक नेपाली सेनाका जमदार अर्जुन घिमिरे सवार थिए।"
तस्बिरमा टुँडिखेलमा श्रद्धाञ्जली दिनेको मौन भिड,"विकास कार्की काठमाडौं : बुधबार ताप्लेजुङमा हेलिकोप्टर दुर्घटना हुँदा निधन भएका पर्यटनमन्त्री रवीन्द्र अधिकारीसहित सातै शव श्रद्धाञ्जलीका लागि टुँडिखेलमा राख्ने तयारी भएको छ। श्रद्धाञ्जलीका लागि टुँडिखेलमा आम सर्वसाधारणको भिड बढ्दै गएको छ। सत्ताको नेतृत्वकर्ता नेकपाले पार्टी केन्द्रीय सदस्यसमेत रहेका मन्त्री अधिकारीसहित सबैजनाको शव श्रद्धाञ्जलिका लागि टुँडिखेलमा राख्ने तयारी भइरहेको छ। त्रिवि शिक्षण अस्पतालमा पोस्टमार्टम सकिए लगत्तै शव टुँडिखेल ल्याइने छ। श्रद्धाञ्जली दिन राष्ट्रपति विद्यादेवी भण्डारी, प्रधानमन्त्री केपी शर्मा ओलीलगायत उच्चपदस्थ व्यक्तित्व, राजनीतिक दलका नेता पुग्ने तयारीमा छन्। आम सर्वसाधारणको भने टुँडिखेलमा भिड बढ्दै गएको छ। बुधबार ताप्लेजुङमा दुर्घटना भएको एअर डाइनेस्टीको हेलिकप्टरमा सवार संस्कृति, पर्यटन तथा नागरिक उड्डयनमन्त्री नेकपा केन्द्रीय सदस्य एवम् प्रतिनिधिसभा सदस्य रविन्द्रप्रसाद अधिकारी, यति एअरलाइन्सका प्रवन्ध निर्देशक तथा स्थापित पर्यटन उद्यमी आङछिरिङ शेर्पा, नेपाल नागरिक उड्डयन प्राधिकरणका उपमहानिर्देशक वीरेन्द्रप्रसाद श्रेष्ठ, नेपाल नागरिक उड्डयन प्राधिकरणका निर्देशक ध्रुवदास भोछिभया, प्रधानमन्त्रीे कार्यालयका उपसचिव युवराज दाहाल, हेलिकप्टरका चालक प्रभाकर केसी र मन्त्रीका अंगरक्षक नेपाली सेनाका जमदार अर्जुन घिमिरे सवार थिए। थप तस्बिरमा :"
"मुगुमा १२औं पटक हिमपात, तीन दर्जनभन्दा बढी यात्रु बिमानस्थलमै थन्किए","मुगु : पुस ८ गते देखि फागुन १५ गतेसम्म १२ औं पटक परेको हिमपातले जिल्लाभरको जनजीवन प्रभावित बनेको छ। फागुन महिनाको दोस्रो हप्तासम्म जिल्लाको उच्च हिमाली क्षेत्रमा बाक्लो हिमपात भएको छ। मंगलबार रातिदेखि बिहीबार बिहानसम्म भएको हिमपात अघिल्लो पटक भएको हिमपातभन्दा अझै बाक्लो भएकाले जनजीवन प्रभावित भएको हो। जिल्लाका उच्च हिमाली क्षेत्रमा मंगलबार रातिदेखि बिहीबार बिहानसम्म जिल्लाका चारै स्थानीय निकायमा भारी हिमपात भएको छ। यो भन्दा अगाढी उच्च हिमाली बस्तीमा भारी हिमपात भएपनि सदरमुकाम गमगढी र आसपासका गाउँमा हिमपात भएको थिएन। १२ औं पटक परेको हिपात मुगु कर्णालीको किनारसम्म परेको छ। निजी तथा सरकारी विद्यालय बन्द छन्। सरकारी कार्यालयमा सेवाग्राही नआएपछि सरकारी कर्मचारी कार्यालयमा आगोतापेर बसेका छन्। मंगलबार रातिदेखि परेको हिमपातले जिल्लाको रारा बिमान स्थलबाट हुने हवाई सेवा केही दिनका लागि बन्द हुने भएको छ । हिमपातले नाग्मा गमगढी सडकखण्ड अबरुद्ध भएको एक महिनाभन्दा बढी भइसकेको छ। रारा बिमान स्थलमा तीन दर्जनभन्दा बढी यात्रु बिमानस्थलमै थन्किएका छन्। सुर्खेत, नेपालगंजबाट मुगु आउँदै गरेका यात्रु बाहक तथा ढुवानी गाडी जुम्ला जिल्लाको सिंजा क्षेत्रमा रोकिएका छन्। सदरमुका गमगढीबाट अन्यत्र जाने दुई दर्जनभन्दा बढी सवारी साधन गमगढीमै रोकिएकाले सदरमुकामबाट अन्यत्र जाने यात्रुहरु गमगढीका होटलमा बस्नुपर्ने बाध्यता रहेको छ। भारी हिमपात भएपनि कुनै मानवीय क्षति भने नभएको जिल्ला प्रहरी कार्यालयले जानकारी दिएको छ।"
दमकमा ११ वर्षीय बालक मृत फेला,"दमक : झापाको दमकमा बिहीबार बिहान एक बालक झुण्डिएको अवस्थामा फेला परेका छन्। दमक९ बस्ने दुर्गाबहादुर दर्नालका छोरा ११ वर्षीय अनिल दर्नाल मृत अवस्थामा भेटिएका हुन्। दमक५ स्थित गोर्खा डिर्पाटमेन्ट अघि रहेको तमुना टायर ग्यारेजमा राखेको को १ त ७४०० नम्बरको ट्याक्टरको हुटमा रहेको फलामको रडमा झुण्डिएको अवस्थामा दर्नाल फेला परेका हुन्। सामान बाँध्न प्रयोग गरिने प्लाष्टिकको डोरीले गलामा पासो लगाई झुण्डिएको अवस्थामा फेला पारेको इलाका प्रहरी कार्यालय दमकका प्रहरी निरीक्षक खगेन्द्र एक्तेनले जानकारी दिए। दर्नालको पोष्टमार्टमका लागि शव धरानस्थित वीपी कोइराला स्वास्थ्य विज्ञान प्रतिष्ठान लगिएको छ।पारिवारिक स्रोतका अनुसार बालक जहिले पनि घरमा नबस्ने, बाहिर बाहिरै हिँड्ने गरेका थिए। स्थानीय छिमेकीका अनुसार मृतक बालकले लागुपदार्थ सेवन गर्थे। घरको अवस्था अत्यन्तै नाजुक रहेको र परिवारमा सधैं झगडा भइरहने स्थानीयको भनाई छ। बालक आफैले आत्महत्या गरेको हो वा कसैले झुण्ड्याइ दिएको हो भन्नेबारे पोष्टमार्टम रिर्पोट पछि थाहा हुने प्रहरी निरीक्षक एक्तेनले बताए। शरीरमा कुनै निल डाम तथा चोटपटक नरहे पनि घटनाको बारेमा थप अनुषन्धान भइरहेको प्रहरीले जनाएको छ।"
१२ वर्षपछि काठमाडौँमा हिउँ पर्याे (फोटो फिचर),"काठमाडौँ : मध्य फागुन भइसकेको अवस्थामा काठमाडौँ उपत्यका भित्रै १२ वर्षपछि हिउँ परेको छ । काठमाडौँ उपत्यका भित्रैको बस्तीमा १२ वर्षपछि हिउँ परेको हो । राजधानी उपत्यकाका साँखु, गोदावरी, भक्तपुरको दुवाकोट, चाँगुनारायणका बस्तीसम्म हिउँ खसेको हो । यसअघि काठमाडौँ उपत्यका भित्रै २०६३ फागुन २ गते (फेब्रुअरी १४, २००७) मा हिउँ परेको थियो । त्यतिबेला काठमाडौँका त्रिपुरेश्वर, न्यूरोडसहतिका मूख्य भागमै हिउँ परेको थियो । त्यसअघि विसं २००१ साल पुसमा काठमाडौँ उपत्यका भित्रै हिमपात भएको रेकर्ड छ। जाडो जान लागेको समयमा बर्षात्सँगै हिउँ परेपछि काठमाडौँ उपत्यकाको मौसम पनि चिसिएको छ । हिउँले उपत्यकाका चन्द्रागिरि, नागर्जुन, शिवपुरी क्षेत्रका डाँडाकाँडा सेतम्मे भएका छन् । बुधबारदेखि देशैभर बर्षात् र हिमपात भएको थियो । पूर्वको ताप्लेजुङदेखि पश्चिमको बाजुरा र डडेल्धुरासम्ममा पनि बाक्लो हिमपात भएको छ । मौसम विभागका अनुसार हिजोदेखि देशभर मौसम बदली भएर पानी परिरहेको छ । पश्चिमी वायूको प्रभावका कारण देशको मध्य, पश्चिम र पूर्वी भागमा हिमपात र वर्षा भएको मौसमविद सुजन सुवेदीले बताएका छन् । तस्बिरहरू : सुरेन्द्र काफ्लेअन्नपूर्ण पोस्ट् तस्बिरहरू सौजन्य :मोनिका मल्लबीएम आचार्य"
सफल उद्यमी आङछिरिङको अवसान,"काठमाडौं : सोलुखुम्बुको पाङगोममा जन्मिएका आङछिरिङ शेर्पा २०३० तिर काठमाडौं प्रवेश गरेका थिए। दिदी आङदामी शेर्पाले सञ्चालन गरेको शेर्पा सोसाइटी ट्रेकिङ एजेन्सी बाट ४० वर्षअघि भरिया बनेर पर्यटन क्षेत्रमा संलग्न आङछिरिङ नेपालका उत्कृष्ट व्यवसायी बन्न सफल भए। २०४० देखि थामसेर्कु ट्रेकिङ कम्पनी स्थापना गरी पर्यटन व्यवसायमा लागेका शेर्पाको मृत्युले देशकै अर्थतन्त्रमा क्षति पुगेको छ। अब्बल व्यवसायी शेर्पाको बुधबार ताप्लेजुङमा भएको हेलिकप्टर दुर्घटनामा निधन भयो। ताप्लेजुङमै हेलिकप्टर दुर्घटनामा परी व्यवसायी शेर्पा, पर्यटनमन्त्री रवीन्द्र अधिकारीलगायत सातजनाको मृत्यु हुँदा भयानक घुन्सा दुर्घटनाकै स्मरण भयो। ताप्लेजुङकै घुन्सामा २०६३ असोज ७ गते हेलिकप्टर दुर्घटना हुँदा तत्कालीन वन तथा भूसंरक्षण राज्यमन्त्री गोपाल राई, भूगोल तथा योजनाविद् डा हर्क गुरुङलगायत २४ जना संरक्षणकर्मीको निधन भएको थियो। आङछिरिङ परिवारमा भएको यो तेस्रो दुर्घटना हो। २०५५ सालमा उनका कान्छा भाइ टेन्डी शेर्पाको उद्धारमा खटिँदा सोलुखुम्बुको बासामा एमआई १७ हेलिकप्टर दुर्घटनामा ज्यान गएको थियो। भाउजू पासाङल्हामु शेर्पाको २०५० वैशाख १० गते सगरमाथा आरोहण गरी फर्कने क्रममा हिमपहिरोमा परेर मृत्यु भएको थियो। पासाङल्हामु सगरमाथा आरोहण गर्ने प्रथम महिला हुन्। उनलाई सरकारले राष्ट्रिय विभूति घोषणा गरेको छ। लाक्पा सोनाम, आङछिरिङ र टेन्डी शेर्पा तीन भाइमध्ये दुईजनाको हेलिकप्टर दुर्घटनामै ज्यान गयो। आङछिरिङ होटल, एयरलाइन्स, हेलिकप्टर र दर्जनौं कम्पनी सञ्चालक थिए। पछिल्लो सयममा नेपालको नागरिक उड्डयन क्षेत्रको प्रभावशाली व्यक्तित्वको पहिचान बनाएका शेर्पा आन्तरिकतर्फ यती एयरलाइन्स, तारा एयरलाइन्स, एयर डाइनेस्टी र अन्तर्राष्ट्रिय उडानमा हिमालयन एयरलाइन्स सञ्चालन हुन्। यस्तै थामसेर्कु ट्रेकिङ एजेन्सी पर्यटन क्षेत्रकै उत्कृष्ट नाम हो। सफल व्यवसायीका रुपमा परिचित शेर्पा उत्कृष्ट राजस्व बुझाएबापत तीन वर्षसम्म निरन्तर पोजेरो गाडी उपहार पाउने व्यक्ति हुन्। आङछिरिङका पत्नी चन्दा राईसहित पासाङ र नुर्बु गरी दुई छोरा छन्। पासाङ र नुर्बु पनि विमान चालक हुन्। काठमाडौंबाहिरबाट पनि सेनाको पेन्सनपट्टा दुर्घटनाको शिकार बन्यो आङछिरिङको परिवार हार्दिक श्रद्धाञ्जली निभ्यो आशाको दीप दुर्घटनास्थलबाट सातै शव सुकेटार विमानस्थलमा, काठमाडाैं लगिँदै १२ वर्षपछि काठमाडौँमा हिउँ पर्याे (फोटो फिचर)"
निभ्यो आशाको दीप,"पोखरा : आफूजत्रै ठिटो स्कुल नगएर बाख्रा चराइरहेका देख्दा उनको मनमा कौतूहल पैदा हुन्छ। घरमा बाबाआमालाई सोध्दा थाहा पाउँछन्, त्यो ठिटो अरू कसैकहाँ हलीबाउसे गरेर गरिखाने मान्छेको छोरो हो, उसको परिवारले स्कुल पठाउने ल्याकत राख्दैन। जिज्ञासु ठिटोलाई आफ्ना समवयी पनि स्कुल आउने कसरी होला भन्ने लागिरह्यो। पछि कुनै दिन स्कुलमा नचिनेका मान्छे आएर केही कुरा गरे। उनीहरूले त्यस्तै ठिटालाई स्कुल पठाउने कुरा गरे। सबैलाई समान अधिकार बनाउने कुरा गरे। त्यसपछि ठिटो राजनीतिमा आकर्षित भयो। शान्ति उदय मावि भरतपोखरीमा ८ कक्षा पढ्दा ती नौला मान्छेका कुराले आकर्षित भएको ठिटो पछि साँच्चिकै राजनीतिमा होमियो। नेकपाका नेता तथा गण्डकी प्रदेशको आर्थिक मामिला तथा योजनामन्त्री किरण गुरुङ ८ कक्षामै पढ्दै गरेका रवीन्द्र अधिकारीलाई राजनीतिमा डोर्याएको सम्झन्छन्। भन्छन्, सानोसानो मान्छे तर साह्रै टाठो र जिज्ञासु, म नेकपा माले कास्कीको सदस्य थिएँ र त्यस्तै विद्यार्थी खोज्दै गएको थिएँ। त्यसपछि पृथ्वीनारायण क्याम्पसमा फेरि किरणसँग रवीन्द्र जोडिए। रवीन्द्र ०४४ सालमै अनेरास्ववियु क्याम्पस प्रारम्भिक कमिटीको अध्यक्ष बने। स्ववियु सदस्य, अध्यक्ष हुँदै त्रिविमा स्ववियु सभापति, अनेरास्ववियु अध्यक्ष हुँदै रवीन्द्र पार्टी राजनीति प्रवेश गरेर पर्यटनमन्त्रीसम्म भए। ०५६ सालमा एमाले फुटेर बनेको मालेबाट कास्की१ मा आमनिर्वाचन हारेका रवीन्द्रले त्यसपछिका कुनै पनि आमनिर्वाचनमा हार व्यहोर्नु परेन। ०६४ मा माओवादीको दबदबा हुँदा पनि उनले कास्की३ बाट संविधानसभा निर्वाचन जिते। ०७० मा दोस्रोचोटि संविधानसभा सदस्य बने। ०७४ को आमनिर्वाचन जितेपछि संस्कृति, पर्यटन तथा नागरिक उड्डयनमन्त्री भएका उनले कार्यकालको १ वर्ष पूरा नहुँदै हेलिकप्टर दुर्घटनामा परी ज्यान गुम्यो। मन्त्री किरण गुरुङ रवीन्द्रमा निकै सम्भावना थियो भन्छन्। पार्टीमा सबैथरीलाई मिलाउन सक्ने खुबी किरणलाई मन पथ्र्याे। भन्छन्, पार्टीकै अध्यक्ष हुन सक्ने खुबी उहाँमा थियो। रवीन्द्रमा सबैभन्दा ठूलो गुण नै गुड ह्युमेन बिइङ को थियो भन्छन् उनलाई नजिकबाट चिन्ने पोखरेली। लोकतान्त्रिक विचार राख्ने सामाजिक अभियन्ता विश्व सिग्देल रवीन्द्रमा कहिल्यै राजनीतिक आग्रह नदेखेको सुनाउँछन्। तीर्थ श्रेष्ठ पनि सिग्देलकै जस्तो मान्यता राख्छन्। भन्छन्, फरक विचार राख्नेहरूप्रति उनी कहिल्यै फरक प्रस्तुत भएनन्। अग्रजलाई सधैं आदर गर्थे। पोखराको पर्यटन र कलासाहित्यलाई रवीन्द्रको अपार माया व्यवहारमै प्रकट भएको तीर्थ बताउँछन्। भन्छन्, गण्डकी प्रदेशको मात्र होइन, देशकै आशाको दियो झ्याप्पै निभ्यो। पर्यटन व्यवसायी वासु त्रिपाठी कहिल्यै नरिसाउने र पूर्वाग्रह नराख्ने नेताका रूपमा रवीन्द्रलाई सम्झन्छन्। उनले भने, १८ घन्टासम्म खटिन सक्ने मान्छे, उहाँले नागरिक उड्डयन क्षेत्रमा धेरै सुधार गर्नुभएको छ। पोखरा महानगरपालिका३३ भरतपोखरीमा ०२६ साल वैशाख २२ गते जन्मिएका रवीन्द्रको बसोबास पछिल्लो समय वडा नम्बर ५ मालेपाटनमा थियो। छिमेकी सीता पौडेल बुधबार रवीन्द्रको घर पस्न सकिनन्। ८० वर्षीया उनी भन्छिन्, जस्तो मेरो छोरो उस्तै हो। उनले रवीन्द्र गाउँमा आउँदा आँगनभरि, बाटोभरि मान्छे भेला हुने गरेको सम्झिइन्। उनले भनिन्, ऊ भए गल्ली भरिन्थ्यो। आमा जान्छु है भन्थ्यो। काठमाडौं आउनेक्रममा पर्यटन मन्त्री रवीन्द्र अधिकारीका पिता इन्द्रप्रसाद अधिकारी पोखरा विमानस्थलमा। तस्बिर : रासस पोखरा अन्तर्राष्ट्रिय विमानस्थल निर्माणको दबाबमूलक आन्दोलनको अगुवा गरेका रवीन्द्र नागरिक उड्डयनमन्त्री हुँदा नै यसको निर्माणले तीव्रता पाएको थियो। गाउँघरमा खानेपानी, बाटोघाटो र पुल निर्माणका लागि सांसद छँदै थुप्रै काम गरेका उनले राजनीतिभन्दा ज्यादा विकासप्रेमी नेताको छवि बनाएका थिए। त्यसो त अनेरास्ववियु अध्यक्ष हुँदा सार्वजनिक यातायातमा विद्यार्थीका लागि ३३ प्रतिशत छुट दिलाउन सफल भएर चर्चित बने। गायक प्रवीण गुरुङलाई गाडीले किचेर मारेका तत्कालीन शाहज्यादा पारसलाई कारबाही माग्दै दरबारलाई ५ लाख २३ हजार हस्ताक्षर बुझाउँदै उनले भनेका थिए, हत्यारा बस्ने दरबारमा होइन, कारागारमा हो। राजनीतिमा चाहिने निर्भीकपनसँगै अध्ययन र बौद्धिकता पनि उनीसँग थियो। फुर्सदै निकालेरै किताब पढ्थे। लेख लेख्थे। २ वटा किताब पनि लेखेसंविधानसभा : लोकतन्त्र र पुनःसंरचना अनि समृद्ध नेपाल। रवीन्द्रकै हौसला पाएर पोखरामा ३ वर्षदेखि नेपाल लिचरेचर फेस्टिभल आयोजना गरिरहेका बुकवर्म फाउन्डेसनका नीरज भारी सहृदयी नेताका रूपमा सम्झन्छन्। भन्छन्, रवीन्द्र दाइ जहिल्यै राजनीतिक आस्थाभन्दा धेरै माथि सोच्नुहुन्थ्यो र सधैं सकारात्मक सोच्नुहुन्थ्यो। रवीन्द्र अधिकारीसँग ०७४ को चुनावी प्रतिस्पर्धा गरेका कांग्रेस नेता देवराज चालिसे अल्पायुमै भएको रवीन्द्रको निधनबाट स्तब्ध भएको बताउँछन्। हामीले चुनावमा प्रतिस्पर्धा गर्यौं तर प्रतिद्वन्द्वीता भएन, अलग राजनीतिक दलमा भए पनि सधैं आत्मीय थियौं, उनले भने, अलग पार्टीका हौं भन्ने फिलिङ पनि थिएन हामी दुवैमा।"
अपडेट : शव बोकेकाे हेलिकप्टर सुकेटारबाट काठमाडौंका लागि उड्यो,"ताप्लेजुङ : ताप्लेजुङमा हेलिकप्टर दुर्घटनाको क्रममा निधन भएका सातैजनाको शव लिएर नेपाली सेनाको हेलिकप्टर काठमाडौंका लागि उडेको छ । खराब मौसमका कारण ताप्लेजुङ सदरमुकामस्थित सुकेटार विमानस्थलमा बिहानैदेखि उचित मौसमको पर्खाइमा रहेको सेनाको टोली काठमाडौंका लागि केही बेरअघि मात्रै प्रस्थान गरेको हो । दुर्घटनास्थलबाट सातै शव सुकेटार विमानस्थलमा, काठमाडाैं लगिँदै सुकेटार विमानस्थलमा बाक्लो हिमपात, शव लैजान समस्या बुधबार भएको दुर्घटनास्थलबाट बिहीबार बिहान मात्रै सबै शव ल्याएर बिहानैदेखि विमानस्थलमा राखिएको थियो । शव बाेकेकाे सेनाकाे हेलिकप्टर बिहीबार बिहानै काठमाडाैंका लागि उड्ने तयारीमा रहे पनि बाक्लाे हिमपातका कारण अहिले बल्ल काठमाडाैं प्रस्थान गरेकाे हाे ।"
बोलेरोको ठक्करबाट साइकल यात्रीको मृत्यु,बिर्तामोड : झापाको शिवसताक्षी नगरपालिका११ दुधेमा जीपको ठक्करबाट एक साइकल यात्रीको मृत्यु भएको छ। पूर्वपश्चिम राजमार्गमा पश्चिमतर्फ जाँदै गरेको बा ५ च ९४२९ नम्बरको बोलेरोले साइकल यात्री सोही नगरपालिकाका ४७ वर्षीय दिपक राईलाई ठक्कर दिएको थियो। ठक्करबाट गम्भीर घाइते राईलाई उपचारका लागि बिएण्डसी अस्पताल बिर्तामोड लगिएको थियो। उनको उपचारको क्रममा सोही अस्पतालमा मृत्यु भएको इलाका प्रहरी कार्यालय झिलझिलेले जनाएको छ। ठक्कर दिने सवारी र चालकलाई प्रहरीको नियन्त्रणमा लिएको छ।
मेलगैरी हत्याकाण्डको २३ वर्ष: पीडितले पाएनन् न्याय,"रुकुम पश्चिम : तत्कालिन नेकपा माओवादीले जनयुद्ध घोषणा गरेको १४ औं दिनपछि जिल्लामा ठूलो घटना भयो। साविक पीपल गाविस अर्थात् हालको बाँफिकोट गाउँपालिका२ को मेलगैरीमा ६ जना खत्रीबन्धुको हत्या भयो। आठबीसकोटस्थित राडी प्रहरी चौकी आक्रमण पछिको दोस्रो तथा मानवीय क्षति व्यहोरेको जिल्लाको पहिलो घटना हो, मेलगैरी हत्याकाण्ड। जनयुद्ध घोषणपछि गोरखाका दिलबहादुर रम्तेल पहिलो पटक मारिए भने त्यसको भोलिपल्ट मेलगैरी हत्याकाण्ड भयो। २०५२ फागुन १ गते सुरु भएको जनयुद्धको १३ औं दिनमा गोरखाका दिलबहादुर रम्तेल मारिए। १४ औं दिन अर्थात् २०५२ फागुन १५ गते मेलगैरीमा ६ जना खत्रीबन्धुको एकै चिहान भयो। माओवादीको नाममा प्रहरीले एउटै गाउँका ६ जनालाई हत्या गरेको थियो। बुधबारबाट मेलगैरी हत्याकाण्डका २३ वर्ष पूरा भएको छ। मेलगैरी हत्याकाण्डले जनयुद्धलाई थप कसिलो बनाउन मद्दत गरेको तत्कालिन नेकपा माओवादीले बताउने गरेको थियो।तर उक्त हत्याकण्डमा आफन्त गुमाएकाले न्याय नमिलेको गुनासो गरिरहेका छन्। उक्त घटनामा १५ वर्षे बालकदेखि सामान्य किसान मारिएका थिए। मेलगैरीस्थित एउटै घरमा जम्मा भएर बसेका सोही ठाउँका कलबहादुर खत्री, पशुपति खत्री, लालबहादुर खत्री, मनबहादुर खत्री, दलबहादुर खत्री र १५ बर्षीय खडक केसी मारिएका थिए। उनीहरुका परिवारले सरकारको तर्फबाट राहत त पाए। तर राहतले मात्रै न्यायको महसुस नभएको उनीहरुको गुनासो छ। राहतले मात्रै न्यायको महसुस नभएको कलबहादुरका छोरा नविनले बताए। बाबु मारिदा नविन २ वर्षको मात्रै थिए। 'विना कारण नै बुवा मारिनु भएको रहेछ,' नविन भन्छन्, 'हामीलाई राहत त दिइएको छ, तर विना कारण बुवा मार्नेमाथि कारबाही हुनुपर्छ।' बुवालाई चिन्न नपाउँदै गुमाएको भन्दै उनले सामान्य खेती किसान गरेर जहान बच्चा पाल्नेमाथि बन्दुक चलाउनेलाई कारबाही भए मात्रै न्यायको महसुस हुने बताए।बुवा पशुपति मारिदा बलबहादुर पनि २ वर्षकै थिए। बलबहादुरले पनि दोषीमाथि कारबाही हुनुपर्ने भन्दै लामो समयदेखि आफू न्यायको पक्षमा रहेको बताए। सत्य निरुपण तथा मेलमिलाप आयोगमार्फत अन्यायमा परेकालाई न्याय दिने भनिए पनि अहिलेसम्म आयोगको काम अघि नबढ्दा चिन्ता लागिरहेको बलबहादुरले बताए। 'हाम्रा बुवा मारिदा देशमा लोकन्त्रत आयो, विकास निर्माण पनि भैरहेको छ, उनले भने, 'यसमा हामी खुशी छौं, तर सिधासोझा मान्छे मार्नेमाथि कुनै कारबाही नहुनुले हामी निरास छौं।' त्यस हत्याकाण्डमा मारिएका ६ जनाकै परिवारले राहतस्वरुप पटकपटक गरी १०१० लाख रुपैयाँ नगद बुझिसकेका छन्।टुहुरा बालबालिकाले छात्रवृत्ति समेत पाएका छन्। उनीहरुको सम्झनामा स्मृति पार्क बनाइएको छ। क्षतीपूर्ति स्वरुप नगद रुपैयाँ सम्झनामा भौतिक संरचना बनाइए पनि छानविन गरी दोषिलाई कारवाही गर्नुपर्ने माग पीडित परिवारको छ। मेलगैरीको एउटा घरमा बसिरहेका ६ जना सर्वसाधारणलाई बाँफीकोट गाविसबाट गएको प्रहरी टोलीले ६ जनाको एउटै चिहान बनाएका थियो। स्थानीय सेतु जैसीको घर घेरा हालेका प्रहरीले सबैलाई पालैपालो हत्या गरेको थियो। सोही वर्षको फागुन १३ गते नेपाली कांग्रेस समर्थक नरजित बस्नेतको हात काटिएको विषयलाई लिएर इलाका प्रहरी कार्यालय बाँफीकोटबाट प्रहरी मेलगैरी पुगेको थियो। नेपाली कांग्रेसका कार्यकर्ताले माओवादी कार्यकर्ताले नै बस्नेतको हात काटिदिएको उजुरी प्रहरी तथा प्रशासनमा गरेका थिए । तत्कालिन नेकपा माओवादीले सशस्त्र युद्ध घोषणा गरेपछिको मेलगैरी हत्याकाण्ड नै पहिलो हत्याकाण्ड थियो। सहिद छोराको नाममा छात्रवृत्ति अक्षय कोष सहिद छोराको नाममा एकजनाले छात्रवृत्ति अक्षय कोष स्थापना गरेका छन्। बाँफिकोट गाउँपालिका२ का वडाअध्यक्ष धनबहादुर खत्रीले जनयुद्धको क्रममा सहिद भएका १५ वर्षीय छोरा खड्क केसीको स्मृतिमा अक्षय कोष स्थापना गरेका हुन् । छोराले ५ कक्षासम्म पढेको जनकल्याण माध्यामिक विद्यालयमा १ लाख ११ हजार १ सय ११ रुपैयाँको सहिद खड्क स्मृति छात्रवृत्ति अक्षय कोष स्थापना गरेका हुन्। विद्यालयको ५५ औं वार्षिकोत्सवको अवसरमा अध्यक्ष खत्रीले अक्षय कोषमा रकम जम्मा गरेको भौचर र चेक विद्यालय व्यवस्थापन समितिका अध्यक्ष कर्णबहादुर खत्रीलाई हस्तान्तरण गरेका छन्। उक्त रकमको व्याज वापत आउने रकमबाट हरेक वर्ष सोही विद्यालयका गरीब तथा जेहेन्दार छात्रछात्रालाई प्रदान गरिने छ । विद्यालय पोशाक, कापिकलमको अभावमा विद्यार्थीले पढ्नबाट बञ्चित नहोउन भनेर सहिद छोराको नाममा छात्रवृत्ति कोष स्थापना गरेको खत्रीले बताए। उनका अनुसार छात्रवृत्ति अर्को वर्षदेखि प्रदान गरिने छ। हरेक फागुन १२ गते विद्यालयको वार्षिकोत्सवको अवसरमा छात्रवृत्ति पाउने विद्यार्थीको नाम घोषणा गरिने छ भने फागुन १५ गते छात्रवृति प्रदान गरिने छ। खत्रीका जेठा छोरा खड्क २०५२ फागुन १५ गते प्रहरीद्धारा मारिएका थिए। तत्कालिन नेकपा माओवादीले जनयुद्ध घोषणा गरेको १४ औं दिनपछि साविक पिपल गाविसको मेलगैरीमा अन्य ५ जना खत्रीबन्धुसँगै खड्क मारिएका थिए। सहिद हुँदा उनी रुकुम पूर्वको सिस्ने गाउँपालिका३ स्थित जनता माध्यामिक विद्यालयमा कक्षा ६ मा पढ्दै थिए।"
८४२६ प्रहरीले छाडे संगठन,"काठमाडौं : टेकुस्थित काठमाडौं प्रहरी परिसरमा राजीनामा हातमा लिएका एक प्रहरी जवान भन्दै थिए, संगठनमा भन्दा त ट्याक्सी चलाएर राम्रोसँग परिवार धान्न सक्छु। चालकको दरबन्दीमा कार्यरत उनले जागिर छाड्ने योजनाअनुसार नयाँ ट्याक्सी किनेको सुनाए। अन्य दरबन्दीमा भएका जवानले बिदा पाउने भए पनि चालकले थोरै मात्र बिदा पाउने र २४ सै घण्टा तम्तयार रहनुपर्ने बाध्यता रहेको गुनासो उनको थियो। परिसरमा यस वर्ष जवानदेखि सइसम्म १ सय ५९ जनाले राजीनामा दिइसके। छाड्ने सबै पेन्सन अवधि पुगेका कर्मचारी छन्। राजीनामा दिनेमध्ये २९ जना चालक थिए। चालक अभाव भएपछि अन्य दरबन्दीका जवान र हवल्दारलाई चालकको तालिम दिन थालिएको छ। जुनियर प्रहरीको १६ वर्ष सेवापछि पेन्सन अवधि पुग्ने प्रावधान छ। पेन्सन पाउने भएपछि संगठन बाहिरै राम्रो अवसर खोज्ने प्रवृत्ति बढेको छ। पेन्सन अवधि पुगेपछि संगठन बाहिर अवसर खोज्नेको संख्या बढ्दै प्रहरी प्रधान कार्यालयका अनुसार ०७१ पछि ८ हजार ४ सय २६ जनाले संगठन छाडेका छन्। छाडेका अधिकांश वैदेशिक रोजगार र आफ्नै व्यवसाय गर्दै आएका छन्। विशेषगरी दुबईमा सेक्युरिटी गार्ड र प्रहरीमा जान तल्लो दर्जाका प्रहरीले पेन्सन अवधि पुग्नासाथ राजीनामा दिने गरेको बताउँछन् प्रहरी केन्द्रीय प्रवक्ता एसएसपी उत्तमराज सुवेदी। दुबईमा सुरक्षा गार्डले घटिमा मासिक ६५ हजारदेखि बढीमा १ लाख १५ लाख रुपैयाँसम्म पारि श्रमिक पाउँछन्। ठूलो संख्यामा दरबन्दी खाली भएपछि पूर्ति गर्न कम्तीमा २ वर्ष लाग्ने मुख्यालयले जनाएको छ। माथिल्ला दर्जाको बढुवा भएपछि रिक्त पद छिट्टै पूर्ति भए पनि जवानको हकमा समय लाग्ने जानकारी सुवेदीले दिए। अनुभवीले छाडेपछि नयाँ कर्मचारी पाको हुन समय लाग्ने र व्ययभारसमेत थपिने बुझाइ मुख्यालयको छ। प्रवक्ता सुवेदी भन्छन्, बरु पेन्सन पाउने अवधि १६ बाट २० वर्ष बनाइए केही हदसम्म जागिर छाड्नेको संख्या घट्थ्यो। महँगीअनुसार तलबमा समेत समायोजन गर्नुपर्ने सुझाव मुख्यालयले गृह मन्त्रालयलाई दिएको छ।"
"देशभर बदली, कतै हिमपात, कतै असिना पानी (तस्बिरसहित)","रुकुम पूर्व : रुकुम पूर्वका विभिन्न स्थानमा हिमपात भएको छ। निरन्तर परेको हिमपातले जनजीवन कष्टकर गएको छ। लगातार हिउँ पर्दा भेडा र भेडिगोठाला हिमाल उक्लन पाएका छैनन्।गाउँका वस्तुभाउ पनि लेक उक्लन सकिरहेका छैनन् ।यतिबेला यहाँका सर्वसाधारण हिउँ पग्लने दिन कुर्दै बसेका छन्। परेको हिउ बिलाउने बेला हिउँ थपिदै गएको छ। जिल्लाको पुथाउत्तरगंगाको तिज्याँङ्ग, दुले, जुनाङ र हिमगुइबाङ बस्तीमा बाक्लो हिमपात भएको छ।एक महिना अघि परेको हिउँ नपग्लिदै बुधबार फेरी हिउँ थपिएको छ। चिसोमा पनि विद्यालय चलेका त छन् तर विद्यार्थी भने आधा मात्रै आउने गरेका छन्। चिसोकै कारण विद्यार्थी तथा बालबालिका मौसमी ज्वरोको समस्याबाट प्रभावित भएका छन्। हिपातका कारण व्यक्तिगत तथा विकास निर्माणका कार्यमा समेत अवरोध भएको वडाध्यक्ष मानबहादुर बुढाले बताए। हरेक दिन साँझपख हुने हिमपातका कारण दैनिकी कष्टकर बन्दै गएको उनले सुनाए। यस जिल्लाका अधिकांश ठाउँमा हिउँदमा मात्रै घर बनाउने चलन छ। हिमपातकै कारण यो वर्ष कमैले मात्रै घर बनाउन थालेका छन्। हिउँ र चिसोका कारण घर बनाउने योजनमा रहेका अधिकांशले त्यसको सुरुवात समेत गरेका छैनन्। उत्तरी धादिङमा वर्षकै बाक्लो हिमपात उत्तरी धादिङको रुवीभ्याली गाउँपालिकामा यस वर्षकै बाक्लो हिमपात भएको छ। बुधबार बिहानैदेखि चिसो बढेको र राति भारी वर्षा भएसँगै बिहीबार बिहानैबाट बाक्लो हिमपात परेको रुवीभ्यालीको सेर्तुङबाट स्थानीय दिलिप घलेले जानकारी दिए। तस्बिर : दिलिप घले, सेर्तुङ रुवीभ्याली गाउँपालिकाको लापा, तिप्लिङ, सेर्तुङलगायत झालाङ, रीगाउँ, दार्खाको उच्च क्षेत्रहरुमा पनि बाक्लो हिमपात भएको स्थानीयले जानकारी दिएका छन्। यो वर्ष यसअघि २ पटकसम्म हिमपात भएपनि सामान्य हिमपात मात्रै भएको घलेले बताए। 'उच्च क्षेत्रमा स्थानीय घर बाहिर निस्कन सकेका छैनन्, घरभित्रै आगो तापेर बसिरहेका छन् भने तल्लो क्षेत्रमा स्थानीय हिमपातसँगै रमाइरहेका छन्।' तस्बिर : दिलिप घले, सेर्तुङ घलले भने, 'बाक्लो हिमपात परेपछि चौपाय, वृद्धवृद्धा र बालबालिका प्रभावित भएका छन्। उत्तरी धादिङकै मुख्य बालीको रुपमा रहेको आलु लगाउने तयारीमा रहेका कृषक समस्यामा परका छन्। हिमाली क्षेत्रमा आलु रोप्ने सिजन भएपनि अत्याधिक चिसोका कारण रोप्न नमिल्ने भएको छ भने हिमपातका कारण गहुँवालीलाई भने फाइदा पुगेको स्थानीय कृषक सोमबहादुर तामाङले बताए। बुटवलमा असिना रुपन्देही : जि्ल्लाको बुटवल आसपासमा आज बिहान भारी असिनासहितको पानी परेको छ। अहिले बुटवलका सबै गल्लिहरु असिनाले सेताम्मे छन् भने घरका छतहरु असिनाले भरिएका छन्। बुटवलसँगै रुपन्देहीका अन्य भागमा पनि असिना पानी वर्षा भएको छ। बुटवलमा परेको असिना। तस्बिर : लक्ष्मण पोखरेल असिनाका कारण यहाँका किसानले लगाएको बालिमा भने नोक्सान पुगेको छ। गहुँ र समुरोलगायत बालिमा क्षति पुगेको छ । बुटवलमा निकै वर्षपछि असिना परेको हो। अहिले रुपन्देहीका अधिकांश क्षेत्रमा पानी परिरहेको छ। असिना पानीपश्चात बालबालिका असिनासँग खेलिरहेका छन्। निरन्तरको हिमपातले दिक्क सुर्खेतः विगत एक दशकयता आवश्कयता अनुसार हिउँ नपर्दा निराश भएका कर्णालीका किसान यसपटकको हिमपातले हैरान भएका छन्।तीनपटकसम्म परेको हिउँले कृर्षि क्षेत्रमा राम्रो गर्ने भएपनि यसपटक कर्णालीमा आठपटकसम्म हिउँ परेपछि स्थानीय दिक्क भएका छन्। पुसदेखि निरन्तर हिउँ पर्ने क्रम रोकिएको छैन। सुरुवातीमा धेरै हिँउ पर्दा खुशी भएका किसान र स्थानीय फागुनको दोस्रो साता पुग्दासमेत हिउँ पर्नेक्रम नरोकिएपछि दिक्क मान्न थालेका छन्।'माघ महिनासम्म हिउँ पर्दा ठीकै थियो। जुम्ला चन्दननाथ१० का कृषक शंकुराज न्यौपानेले फागुनसम्म पनि हिउँ पग्लिन नरोकिएपछि दिक्क लाग्न थालेको बताए। निरन्तर हिउँ पर्न थालेपछि हिउँदे बाली बिग्रने चिन्तामा कर्णालीका किसान छन्। यहाँको नागरिकको दैनिकी पनि कष्टकर बन्दै गएको छ।कर्णालीका जाजरकोट, सुर्खेत र दैलखेको उच्च भेक, रुकुम पश्चिम साविक कर्णालीका पाँचवटै जिल्लामा भारी हिमपात भएको छ। जसका कारण केही जिल्लामा बाहेक अन्यत्रको जनजीवन नराम्ररी प्रभावित बनेको छ। हवाई यात्राको विकल्प नभएका हुम्ला, मुगु र डोल्पामा भने दैनिक उपभोग्य सामग्रीको अभाव देखिन थालेको छ। उच्च क्षेत्रमा चार फिटसम्म हिउँ जमेको छ भने सदरमुकाम आसपासमा एक फिट बढी हिउँ परेको स्थानीयले बताएका छन्। पानीसँगै परेको हिउँले पहिरो आउन सक्ने भन्दै स्थानीय प्रशासनले नागरिकलाई सचेत गराएका छन्। भारी हिमपातका कारण लामो समयदेखि साविकका कर्णाली बिजुलीविहीन बनेको छ। यस्तै केही दिनअघि डोल्पामा गएको हिमपातले ८० भन्दा बढी चौंरी मरेका छन् भने सैयौं हराएको प्रमुख जिल्ला अधिकारी भूपेन्द्र थापाले बताए। तीन महिनादेखि हिमपातकै कारण मुगु जाने राजमार्ग अवरुद्ध छ। मालबाहक गाडीहरु बाटोमै थन्किएका कारण बजारमा दैनिक उपभोग्य वस्तुको अभाव खड्किन थालेको छ।लामो समयसम्म चिसो बढेपछि कर्णालीका अधिकांश अस्पतालमा चिसोबाट प्रभावित बिरामीहरुको संख्या बढेको अस्पतालले जनाएको छ। जाजरकोटमा सातौ पटक हिमपात जाजरकोट : जिल्लाको उत्तरी तथा पश्चिमी क्षेत्रका लेकाली भुभागमा सातौ पटक भारी हिमपात भएको छ। हिमपातसँगै अत्याधिक चिसो बढेपछि यहाँको जनजीवन कष्टकर भएको छ। मानिस घरबाहिर निस्कन सकिरहेका छैनन्। बुधबार बिहानैदेखि जिल्लाको उच्च भू भागमा हिमपात र तल्लो क्षेत्रमा पानी परेपछि विद्यालयमा पठनपाठन समेत हुन सकेको छैन। बारेकोटमा परेको हिमपात । तस्बिर : राजेन्द्र कार्की जिल्लाका सबै विद्यालय बन्द छन्। हिमपातले खलंगा पाँचकाटिया पैक सडक समेत बन्द भएको छ। गाडी बन्द हुँदा यात्रुहरु गन्तब्यमा पुग्न सकिरहेका छैनन्। चरिकोटमा १८ वर्षपछि हिमपात चरिकोट : दोलखाको सदरमुकाम चरिकोटमा १८ वर्षपछि हिमपात भएको छ । जिल्लाको उच्च पहाडी तथा हिमाली भेगमा १३ औं पटक हिमपात हुँदा बिहीबार सदरमुकाम चरिकोटमा पनि हिमपात भएको हो । यसअघि २०५८ सालमा यसैगरी हिमपात भएको यहाँका ज्येष्ठ नागरिकले बताएका छन् । चरिकोटमा परेको हिमपात। तस्बिर : रविन्द्र गौतम चरिकोटमै हिमपात भएपछि नयाँपुस्ताका युवा युवतीहरू हिउँ खेलेर रमाइलो गरिरहेका छन् । बुधबार बिहानदेखि बदली भएको मौषम रातभरको वर्षा पछि बिहान ६ बजेदेखि करिब २ घण्टा हिमपात भएको हो। १९२० मिटर उचाईमा अवस्थित सदरमुकाम चरिकोटको करिब २० मिटर तलको उचाईसम्म हिमपात भएको छ । उच्च हिमपातको कारण लामोसाँघुजिरी सडकको भीमेश्वर नगरपालिका९, खरिढुङ्गादेखि बोचसम्मको सडकखण्डअवरुद्ध भएको दोलखाका प्रहरी नायव उपरीक्षक माधव काफ्लेले जानकारी दिए । बाटो अवरुद्ध भएपछि निजी तथा सार्वजनिक यातायातका साधनहरू विपी राजमार्ग हुँदै राजधानी आवतजावत गरिरहेको प्रहरीले जनाएको छ । चरिकोटमा परेको हिमपात। तस्बिर : रवीन्द्र गौतम महेश केसीमनिष दुवाडीगोविन्द देवकोटालक्ष्मण पोखरेलराजेन्द्र कार्की रवीन्द्र गौतम"
"दुर्घटनास्थलबाट सातै शव सुकेटार विमानस्थलमा, काठमाडाैं लगिँदै","ताप्लेजुङ : एयर डाइनेस्टीको हेलिकप्टर दुर्घटनामा निधन भएका सातैजनाकाे शव सदरमुकाम सुकेटार विमानस्थल ल्याइसकिएकाे छ । निधन भएका सबैकाे शव नेपाली सेनाकाे टाेलीले बिहीबार बिहान यहाँ ल्याइपुर्याएकाे हाे । आजै काठमाडाैं लजाने तयारी भएकाे छ । तर माैसम राम्ररी खुलिनसकेकाले केही बेर राेकिराखिएकाे छ । संस्कृति पर्यटन तथा नागरिक उड्ययनमन्त्री रवीन्द्र अधिकारीसहित विमानमा सवार सातजनाको निधन भएको थियो। सातमध्ये चार जनाको शव बुधबार नै सुकेटार विमानस्थल ल्याइएको थियो। नचिनिने अवस्थामा रहेका शव सेनाको हेलिकप्टरबाट सुकेटार विमानस्थल ल्याइएको हो । खराब मौसमका कारण अन्य तीनवटा शव सुकेटार विमानस्थलमा ल्याउन सकिएको थिएन। बुधबार रातभर हिमपात परे पनि ताप्लेजुङका डीएपी सञ्जयसिंह थापाको नेतृत्वमा घटनास्थलमा नै प्रहरी बसेको थियाे । पाथिभरा दर्शन गरेर काठमाडौंका लागि उडेको मन्त्री सवार हेलिकप्टर फुङलिन नगरपालिका १० साविक फुरुम्बु गाविसको मयाम सिरानस्थित तारेढुंगा भीरमा दुर्घटनाग्रस्त भएको हो। क्याप्टेन प्रभाकर केसीले चलाएको एयर डाइनेस्टीको एमआई एयरबस हेलिकप्टर मन्त्री अधिकारीसहित सात यात्रुलाई लिएर तेह्रथुमको चुहानडाँडास्थित निर्माणाधीन एयरपोर्ट अवलोकनपछि ताप्लेजुङ पुगेको थियो। हेलिकप्टरमा मन्त्री अधिकारी, यति एयरलाइन्सका अध्यक्ष अध्यक्ष आङछिरिङ शेर्पा, प्रधानमन्त्री केपी शर्मा ओलीका सरकारी स्वकीय सचिव युवराज दाहाल, नेपाल नागरिक उड्ययन प्राधिकरणका उपमहानिर्देशक वीरेन्द्र प्रसाद श्रेष्ठ, नेपाल नागरिक उड्न प्राधिकरणका इन्जिनियर धुब्रदास भोछिभयालगायत सवार थिए। मन्त्रिपरिषद् बैठक : हेलिकप्टर दुर्घटना छानबिन समिति गठन, बिहीबार सार्वजनिक बिदा मृतक सबैको पोस्टमार्टम बिहीबार एक जुझारु विकासप्रेमी राजनीतिज्ञको अवसान दबाबपूर्ण जोखिमले दुर्घटना : विज्ञ हार्दिक श्रद्धाञ्जली निभ्यो आशाको दीप"
"द्वन्द्वपीडित शिक्षकको पुनःस्थापना, व्यवस्थापनमा नौ करोड लाग्ने","काठमाडौं : माओवादी द्वन्द्वकालमा विस्थापित शिक्षक पुनःस्थापना गर्ने तयारी सरकारले गरेको छ। सरकारका अनुसार तत्कालीन माओवादीले सञ्चालन गरेको सशस्त्र द्वन्द्वको १० वर्षमा सुरक्षाकर्मी र विद्रोही पक्षको त्रासका कारण ४ सय शिक्षक विस्थापित भएका थिए। विस्थापितमध्ये उमेरहदका कारण सेवामा फर्कन नसक्ने र निवृत्तिभरण भएकालाई भने सरकारी नियमअनुसार रकम दिने सरकारी योजना छ। द्वन्द्वपीडित शिक्षकबारे अध्ययन गर्न ०७३ सालमा गठित जाँचबुझ समितिको प्रतिवेदनका आधारमा सरकारले यस्तो तयारी थालेको हो। माओवादी द्वन्द्व सुरु भएको ०५२ फागुनदेखि सरकारमाओवादी बृहत् शान्ति सम्झौताको मितिसम्म विस्थापित शिक्षकलाई यो प्रक्रियामा सहभागी गराइनेछ। शिक्षा तथा मानव स्रोत विकास केन्द्रका अनुसार शिक्षक पुनःस्थापना गर्न र घर पठाउन ९ करोड २७ लाख रुपैयाँ लाग्ने भएको छ। रकम उपलब्ध गराइदिन केन्द्रले शिक्षा, विज्ञान तथा प्रविधि मन्त्रालयमार्फत अर्थ मन्त्रालयसँग माग गरेको छ। अर्थबाट त्यसको जवाफ नआएको केन्द्रका निर्देशक नगेन्द्रप्रसाद रेग्मीले जानकारी दिए। व्यवस्थापन गर्नुपर्ने ४ सय शिक्षकमध्ये २ सय ३३ को पुनर्बहाली गर्नुपर्ने हुन्छ। तीमध्ये प्राथमिक तहका १ सय ९८, निमावि तहका २६ र माध्यमिक तहका ९ जना छन्। दलीय राजनितिमा सक्रिय लागेका वा लाभको पदमा बसिसकेका शिक्षकलाई पुनर्बहाली गराउन नमिल्ने समितिको राय छ। व्यवस्थापन गर्नुपर्ने ४ सय शिक्षकमध्ये २ सय ३३ को पुनर्बहाली गर्नुपर्ने हुन्छ। १८ शिक्षकलाई भने पुनर्नियुक्ति दिने सरकारी तयारी छ। ०५२ सालमा सरकारले लिएको स्थायी परीक्षामा उत्तीर्ण भएका तर सरकार र माओवादीको डरले हाजिर हुन नसकेका शिक्षकलाई पुनर्नियुक्ति गरिने छ। पुनर्नियुक्तिमा पर्नेमा प्राथमिक, निम्न माध्यमिक र माध्यमिक तहका क्रमशः १२, ४ र २ जना छन्। यही अवधिमा निवृत्तिभरणमा गइसकेका ४१ शिक्षकलाई पनि थप रकम दिनुपर्नेछ। जाँचबुझ समितिको प्रतिवेदन नआउँदै निवृत्तिभरणमा गएका शिक्षकले समितिको प्रतिवेदन आएपछि आफूलाई पहिले दिएको रकममा थपेर प्रतिवेदनले व्यवस्था गरेअनुसार थप रकम दिन सरकारसँग अनुरोध गरेका थिए। यस्त शिक्षक प्राथमिक, निम्न माध्यमिक र माध्यमिक तहका क्रमश ः ३१, ६ र ४ जना छन्। द्वन्द्वबाट विस्थापित भएकामध्ये १ सय ८ शिक्षक अस्थायी छन्। तर उनीहरूलाई पनि अस्थायी शिक्षकसरह सेवा अवधि गणना गरी रकम दिएर घर पठाउने सरकारले प्रस्ताव गरेको छ। शिक्षाको प्रस्तावमा अर्थले स्वीकृति दिए यस्ता शिक्षकलाई नै १ करोड ३४ लाख रुपैयाँ भुक्तानीको भार सरकारमाथि पर्नेछ। सरकारले आन्तरिक प्रतिस्पर्धामा उत्तीर्ण हुन नसकेका अस्थायी शिक्षकलाई पनि गोल्डन ह्यान्डसेक दिएर घर पठाउन लागेको छ। ह्यान्डसेकमा ५ अर्ब रुपैयाँ लाग्ने सरकारी अनुमान छ। तर बारम्बार अनेक बहानामा शिक्षकलाई रकम दिएर घर पठाउने परिपाटीले शिक्षामा गलत परम्परा विकास हुन लागेको भन्दै सरोकारवालाले चिन्ता व्यक्त गरेका छन्।"
कश्मीर हमलामा मारिनेप्रति भारतीय दूतावासद्वारा श्रद्धाञ्जलीसभा,"काठमाडौं : भारतको कश्मीरमा गत १४ फेब्रुअरीमा ४० जनाभन्दा बढीको ज्यान जाने गरी भएको हमलामा मारिएकाहरुको सम्झनामा काठमाडौंस्थित भारतीय राजदूतावासले श्रद्धाञ्जलीसभा गरेको छ । दूतावासले बुधबार आफ्नो कार्यालय परिसरमा गरेको कार्यक्रममा नेपालका लागि भारतीय राजदूत मन्जिवसिंह पुरी सहित दूतावासका अधिकांश कर्मचारी र तिनका परिवारजनहरुको पनि उपस्थिति थियो । श्रद्धाञ्जलीसभालाई सम्बोधन गर्दै भारतीय राजदूत पुरीले आतंकवादको कुनै सीमा, जात र धर्म नभएको भन्दै यो मानव सम्भयताकै विरुद्धमा रहेको बताए । श्रद्धाञ्जली कार्यक्रममा पुरी सहित दूतावासका कर्मचारी र तिनका परिवारजनहरुले पुलवामा घटनामा मारिएकाहरुको तस्बिरमा फूल, माला चढाएर श्रद्धाञ्जली अर्पण गरेका थिए । साथै मृतकका परिवारजनका लागि सहयोग गर्ने उदेश्यका साथ आर्थिक सहयोग गर्न वेभसाईट मार्फत डोनेट गर्न पनि आग्रह गरिएको थियो ।"
दबाबपूर्ण जोखिमले दुर्घटना : विज्ञ,"काठमाडौं : खराब मौसम हुँदाहुँदै क्याप्टेन प्रभाकर केसीले दबाबपूर्ण जोखिम मोलेर उडान गरेकाले मन्त्री रवीन्द्र अधिकारीसहित सातजना चढेको हेलिकप्टर दुर्घटना भएको अनुमान हवाई क्षेत्रका विज्ञहरूले गरेका छन् । हवाई दुर्घटना कहिल्यै पनि एउटै कारणबाट हुँदैन, एकपछि हुने अर्को धेरै कमीकमजोरीबाट दुर्घटना हुन्छ, नेपाल नागरिक उड्डयन प्राधिकरणका पूर्वमहानिर्देशक त्रिरत्न मानन्धरले भने । दुर्घटना हुनुअघि मौसम खराब थियो भन्ने त थाहा भएकै विषय भयो । त्यसमा पनि पर्यटनमन्त्री, हेलिकप्टर मालिक, उड्डयन प्राधिकरणका पदाधिकारी रहेको उडानमा जोखिम हुँदाहुँदै पनि पाइलटले भन्न नसकेका हुन सक्छन् । मन्त्री र हेलिकप्टर मालिक हुँदाहुँदै जोखिम लिएर उडेको हुन सक्छ, उनले भने । नियामक निकाय, एयरलाइन्सका मालिक र मन्त्री भएकाले सानोतिनो जोखिम टार्न सकिन्छ भनेर लिएको जोखिमले ठूलो दुर्घटना भएको अनुमान मानन्धरको छ । दुर्घटनामा परेको हेलिकप्टर १२ हजार ४४८ फिट उचाइमा ७ जना यात्रु बोकेर उडेको थियो । मानन्धरका अनुसार जाँदा तौल बढी भए पनि फर्किएर तेल खपत भइसकेकाले तौलका कारण जोखिम कम भएको हुनुपर्छ । तर त्यो अल्टिच्युडमा यात्रु बोक्नु र नियम केलाउने हो भने १० हजार फिटमाथि उड्दा अक्सिजन लगाउनुपर्ने नियम पनि पालना भयो कि भएन भनेर पनि हेर्नुपर्ने मानन्धर बताउँछन् । जहाज दुर्घटना जाँच आयोगले दिने हरेक प्रतिवेदनको सुझाव कार्यान्वयनको पाटो पनि अर्को महŒवपूर्ण पक्ष रहेको उनको भनाइ छ । प्राधिकरणका पूर्वमहानिर्देशक राजेशराज दली दुर्घटनालाई इतिहासभन्दा फरक रूपमा हेर्नुपर्ने बताउँछन् । उनले भने, साधारण मान्छेले बुझ्ने त मौसम हो । तर विस्तृत विवरण अनुसन्धानबाटै आउँछ । पाइलटले कसैले दबाब दिँदैमा ज्यानै जाने गरी जोखिम लियो भनेर भन्न नसकिने उनले बताए । उनले भने, एउटै कारणले दुर्घटना हुने होइन । यसअघिका केही दुर्घटनाका प्रतिवेदन कार्यान्वयन भए वा भएनन्, त्यो हेर्नुपर्छ । उनले कमजोरीलाई सुधार गर्दै जानुपर्नेमा त्यस्तो नभएको बताए । नेपालको हवाई उड्डयनको इतिहासमा भएको यो खालको दुर्घटनाको विस्तृत अध्ययन हुनुपर्छ । अहिले नै कसैलाई दोष लगाउनु उपयुक्त हुँदैन, दलीले भने । दुर्घटना जाँच आयोग गठन सरकारले हेलिकप्टर दुर्घटनाका सम्बन्धमा विस्तृत अनुसन्धान गर्न जाँच आयोग गठन गरेको छ । पूर्वपर्यटन सचिव यज्ञप्रसाद गौतमको अध्यक्षतामा गठित जाँच आयोगमा चारजना सदस्य छन् । आयोग सदस्यमा नेपाली सेनाका सहायक रथी दीपक बास्तोला र अवकाश प्राप्त क्याप्टेन प्रमोद लामा सदस्य तथा पर्यटन मन्त्रालयका सहसचिव बुद्धिसागर लामिछाने सदस्यसचिव छन् । क्याप्टेन प्रभाकर केसी क्याप्टेन प्रभाकर केसीले एयर डाइनेस्टीको हेलिकप्टर उडाउन थालेको ६ वर्ष भएको थियो । उनले विगत साढे ३ वर्षदेखि क्याप्टेनका रूपमा हेलिकप्टर उडाइरहेका थिए । काठमाडौं ताहाचलका स्थायी बासिन्दा केसीको परिवारमा बुबाआमा र दाजु छन् ।"
"सुकेटार विमानस्थलमा बाक्लो हिमपात, शव लैजान समस्या",ताप्लेजुङ : सुकेटार विमानस्थलमा बाक्लो हिमपात भएपछि बुधबार भएको एयर डाइनेस्टीको हेलिकोप्टर दुर्घटनामा परेका पर्यटनमन्त्री रवीन्द्र अधिकारीसहितको शव काठमाडौँ लैजान समस्या भएको छ । बुधबार हिमपातबीच पाथीभरा मन्दिर परिसरबाट उडेको हेलिकोप्टर एक मिनेटमै दुर्घटनामा परेको थियो । दुर्घटनामा ज्यान गुमाएकामध्ये चारजनाको शव घटनास्थल तारेभीर क्षेत्रबाट संकलन गरेर नेपाली सेनाको हेलिकोप्टरले सुकेटार विमानस्थलमा ल्याएको थियो । संस्कृति पर्यटन तथा नागरिक उड्ययनमन्त्री रवीन्द्र अधिकारीसहित विमानमा सवार सातजनाको निधन भएको थियो। दुर्घटनामा परेपछि जलेकामध्ये दुईजनाको मात्रै शव चिनिने अवस्थामा छ । खराब मौसम र भिरमा भएको दुर्घटनाका कारण तीनजनाको शव बिहीबार बिहान मात्रै सुकेटार विमानस्थलमा ल्याउन सकिएको थियो। बुधबार रातभर हिमपात परे पनि ताप्लेजुङका डीएपी सञ्जयसिंह थापाको नेतृत्वमा घटनास्थलमै प्रहरीसहितको उद्दार टोली बसेको थियो । सातैजनाको शव राखिएको सुकेटार विमानस्थलमा अहिले हिमपात भइरहेको छ । पानी र हिमपातका कारण शव काठमाडौँ लैजाने हेलिकोप्टर उड्न नसकेको हो ।
ध्वनि प्रदूषणले सहरी जीवन कष्टकर,"काठमाडौं : ध्वनि प्रदूषण मापदण्ड गर्न बनाइएको कानुन पालना नहुँदा जनजीवन कष्टकर बन्दै गएको छ। सरकारले तोकेको मापदण्डभन्दा दोब्बर बढीले निस्कने आवाज नियन्त्रण नहुँदा दैनिक जीवनमा तनाव थपिँदै गएको हो। भीआईपी सवारीले बजाउने हर्न, दमकल, एम्बुलेन्सलगायत सवारीसाधनको अनियन्त्रित हर्न मापदण्डभन्दा दोब्बर हुने गरेको छ। जथाभावी म्युजिकल साउन्ड सिस्टम, जेनेरेटर, मोटर पम्प, ग्रिल उद्योेगले ध्वनि प्रदूषण हुने गरेको वातावरणविद् भूषण तुलधारले बताए। सरकारले ०६९ कात्तिक १३ गते राजपत्रमा सूचना प्रकाशन गरी ध्वनिको गुणस्तरसम्बन्धी राष्ट्रिय मापदण्ड २०६९ जारी गरेको थियो। सरकारले औद्योेगिक क्षेत्रमा दिनमा ७५ र रातमा ७० डिसेबल, व्यापारिक क्षेत्रमा ६५ र ५५ डिसेबल, ग्रामीण आवास क्षेत्रमा ४५ र ४० डिसेबल, सहरी आवास क्षेत्रमा ५५ र ५५ डिसेबल, मि िश्रत आवास क्षेत्रमा ६३ र ४० डिसेबल र शान्त क्षेत्रमा ५० र ४० डिसेबल गरी ६ क्षेत्रको ध्वनिको सीमा निर्धारण गरेको छ। विशेषज्ञका अनुसार ध्वनि प्रदूषणले उच्च रक्तचाप र तनाव बढ्ने, श्रवण शक्ति गुम्ने, निद्रा नलाग्नेजस्ता समस्या निम्त्याउँछ। ध्वनि प्रदूषणले हृदयाघात, पक्षघात, अशक्त, बालबालिका, ज्येष्ठ नागरिक र गर्भवतीलाई बढी असर गर्ने स्वास्थ्यकर्मीको बताउँछन्। वन तथा वातावरण मन्त्रालयका प्रवक्ता सिन्धुप्रसाद ढुंगानाले सहरीकरण र बढ्दो जामले ध्वनि प्रदूषण बढेको भन्दै मापदण्ड पालना गर्ने तयारीमा जुटेको बताए। अधिकतम ध्वनि उत्सर्जन गर्ने सवारीसाधनलाई नियमन गरी नियन्त्रण गर्नुपर्ने वातावरणविद्को भनाइ छ। वातावरण संरक्षण ऐन २०५३ को दफा १८ को उपदफा (२) मा भएको व्यवस्थाअनुसार ध्वनि प्रदूषणको मापदण्डविपरीत अन्य कुनै कार्य गरेको पाइए सरकारले त्यस्तो कार्य तुरुन्त बन्द गराउन सक्ने व्यवस्था छ। त्यस्तो कार्य कुनै व्यक्ति संस्थाले गरेको भए निजलाई कसूरको मात्रा हेरी ५० हजार रुपैयाँसम्म जरिवाना गर्न सकिने व्यवस्था गरिएको छ। ध्वनि प्रदूषित गाडी आयात रोक्न प्रहरीको माग महानगरीय ट्राफिक प्रहरी महाशाखाले ध्वनि प्रदूषण गर्ने सवारीसाधनलाई आयातमै रोक लगाउन सरकारसँग अनुरोध गरेको छ। ध्वनिको गुणस्तरसम्बन्धी राष्ट्रिय मापदण्ड, २०६९ विपरीत ध्वनि प्रदूषण गर्ने सवारीसाधनलाई आयातमै रोक लगाउन अनुरोध गरेको महाशाखा प्रमुख वसन्त पन्तले बताए। ०७४ वैशाख १ देखि उपत्यकालाई हर्न निषेधित क्षेत्र घोषणा गरिए पनि पूर्णरूपमा लागू भएको छैन। जथाभावी हर्न बजाएर गुड्ने सवारीसाधनमाथि उपत्यकामा प्रहरीले एकैदिन एक सय ७१ सवारीसाधन कारबाही गरेको प्रहरीले जनायो। उपत्यकाका ३० हजार चार सय ६८ सवारीसाधन कारबाहीमा परिसकेका छन्। महाशाखाले ध्वनि प्रदूषण गरेबापत एउटा सवारीसाधनबाट पाँच सय रुपैयाँ कारबाहीस्वरूप लिँदै आएको छ।"
