शीर्षक,विवरण
निलम्बनको प्रावधान नहटोस्,"फौजदारी अपराधमा पुर्पक्षका लागि थुनामा गएका माननीयहरूको सांसद पद यथावत् रहनेगरी संघीय संसद्का दुवै तहले पारित गर्न लागेको नियमावली आपत्तिजनक छ। संसद् नियमावली २०७० मा तीन वर्षभन्दा बढी सजाय हुनेगरी फौजदारी अभियोगमा पुर्पक्षका लागि थुनामा गएका सांसदको पद स्वतः निलम्बन हुने व्यवस्था थियो। अहिले उक्त प्रावधान हटाउँदै संसद्ले फौजदारी अपराधमा पुर्पक्षका लागि थुनिएका सांसदलाई निलम्बन नगर्ने जुन व्यवस्था पारित गर्न खोजेको छ, त्यो सोह्रैआना अनुचित छ। यसले लोकतान्त्रिक मूल्य, मान्यता, विधिको शासन र कानुनको सर्वोच्चताको अवमूल्यन गरेको छ। मस्यौदा समितिबाट शनिबार पारित नियमावली जस्ताको तस्तै संसद्बाट पारित भयो भने संसद् सदस्य कानुनभन्दा पनि माथि रहेको स्थापित हुनेछ। राज्यमा सुशासन स्थापित गर्नेगरी कानुन बनाउने अख्तियारप्राप्त निकायबाट आपैंलाई कानुनभन्दा माथि राख्ने यो प्रयत्न निन्दनीय छ। संसद्को यो प्रयत्नले ठूलालाई चैन, सानालाई ऐन भन्ने सामन्तवादी प्रवृत्तिकै बोलवाला रहेको देखिन्छ। कानुनभन्दा माथि कोही पनि नरहुन् भनेर नेपाली जनताले लामो समयसम्म लोकतन्त्रको लडाइँ लडेका हुन्। ०४७ सालको संविधानले जनतामा सार्वभौमसत्ता निहित भएको उल्लेख गर्दा पनि एउटा संस्था संविधानभन्दा माथि रहँदा राज्यशक्तिको उल्लंघन भएको अनुभवपछि नै पूर्ण लोकतन्त्रका निम्ति आन्दोलन भएको थियो। लोकतान्त्रिक गणतन्त्रको मूल मर्म नै संविधानको सर्वोच्चता, विधिको शासन, शक्तिपृथकीकरण र सार्वभौम जनता हुन्। संसद् सदस्य सार्वभौम जनताबाट निर्वाचित प्रतिनिधि मात्र हुन्। प्रतिनिधि हुनुको अर्थ हो, जनतासमक्ष गरिएका प्रतिबद्धताका आधारमा निर्णय गर्ने अधिकार राख्नु, जनताका चाहना प्रतिविम्बन गर्नु। जाहेर गरिएका प्रतिबद्धता नाघेर गरिने सबैखाले निर्णय अवैध र जनमतविपरीत हुन्। कानुनको शासन लोकमत हो। आपूलाई कानुनभन्दा माथि राख्ने गरी खेस्रा गरिएको नियमावली जनमतविपरीत छ। फौजदारी अपराधका दोषीहरूलाई पुरानै पदको निरन्तरता दिनु दण्डहीनताको पराकाष्ठासमेत हो। अपराधको दण्ड केवल फौजदारी वा कानुनी मात्र हुँदैन। सामाजिक पनि हुन्छ। जति सामाजिक प्रतिष्ठाप्राप्त व्यक्ति भयो, त्यति सामाजिक र कानुनी मान्यता परिपालनको आशा गरिन्छ। त्यसैले समान अपराधमा पनि सामाजिक प्रतिष्ठाप्राप्त व्यक्ति बढी निन्दित हुन्छ। संसद् सदस्य समाजका अगुवा हुन्। समाजलाई दण्डहीनताबाट जोगाउन र सुशासन स्थापना गर्न यी अगुवाको अहं भूमिका हुन्छ। आफैंलाई कानुनभन्दा माथि राख्ने यी अगुवाहरूको प्रयास के आफैंमा लज्जाबोधको विषय होइन ? नियमावली संविधानको प्रावधानविपरीत छ। नेपालको संविधानको धारा ८७ को उपधारा १(ग)मा संसद् सदस्य हुन फौजदारी कसुरमा सजाय नपाएको हुनुपर्ने सीमा तोकेको छ। त्यस्तै धारा ८९ (ख)ले उक्त मापदण्ड पूरा नभएमा सांसद पदबाट मुक्त हुने स्पष्ट बन्दोबस्त गरेको छ। अर्थात्, संविधानले नै फौजदारी अपराधका दोषी सांसद बन्न नसक्ने र यदि सांसद बनेपछि पनि फौजदारी अपराधको कसुरदार ठहर भएमा पदमुक्त हुने सीमा निर्धारण गरेको छ। के हाम्रा जनप्रतिनिधि संविधानभन्दा पनि माथि छन् ? के उनीहरूले कानुनको शासन र संविधानको सर्वोच्चता स्विकार्नु पर्दैन ? संसद्मा प्रस्तुत यो नियमावलीमा सहमति जनाएर दलहरूले लज्जाको हद पार गरेका छन्। संस्कृत श्लोक छ, एकलज्जां परित्यज्य सर्वत्र विजयी भवेत्। के हाम्रा जनप्रतिनिधि आपूलाई सर्वविजयी सावित गर्न सारा लाज त्याग्न तयार छन् ? के उनीहरूसँग लज्जाको सानो पनि अंश छैन ? देशमा विधिको शासन, संविधानको सर्वोच्चता, दण्डहीनताको उन्मूलन र पूर्ण लोकतन्त्र स्थापना गर्ने हो भने संसद्मा प्रस्तुत नियमावली पारित हुनु हँुदैन। केवल सेवा, सुविधा र पारि श्रमिक रोकेर पुग्दैन, फौजदारी अभियोग लागेका माननीयको सांसद पद निलम्बन हुनै पर्छ।"
प्रधानमन्त्री भन्छन्: प्रतिगमन र बिखण्डनका कुरा अब दिवास्वप्न मात्रै,"काठमाडौं: प्रधानमन्त्री केपी शर्मा ओलीले राष्ट्रिय अखण्डता र सुरक्षामा धावा बोल्ने माथि सरकारले कडा नीति लिने बताएका छन् ।राष्ट्रिय सुरक्षा परिषदको १७ औं सचिवालय बैठकलाई सिंहदरबारमा सम्बोधन गर्दै प्रधानमन्त्री ओलीले जातीयताका नाम आतंक मच्चाउने कार्य सह्य नहुने बताए । कहिले जनताका नाममा, कहिले जातिका नाममा आतंक मच्चाउनेहरुलाई छोड्दैनौ, प्रधानमन्त्री ओलीले भने 'राष्ट्र निर्माणको महाअभियानमा लागेका बेला अवरोध गर्नेहरुप्रति सरकार टुलुटुलु हेरेर बस्दैन ।' उनले राष्ट्र अघि बढ्न लागेको बेलामा अराजकता मच्चाउने विरुद्ध सरकार कडारुप प्रस्तुत हुने बताए । उनले भने, 'राष्ट्र अघि बढ्न लागेका बेला बाटोमा बम हान्ने,जनता एकजुट भएका बेला बिखण्डनका कुरा गर्ने,धार्मिक विद्वेष फैलाउनेहरुबाट सजग हुनुपर्छ ।' प्रधानमन्त्री ओलीले नेपाल लोकतान्त्रिक मार्गमा द्रुत गतिमा अघि बढ्ने र देश भौगोलिक रुपमा अखण्ड रहने बताए । 'अब प्रतिगमन र बिखण्डनका कुरा गर्नु दिवा सपना मात्र हो' प्रधानमन्त्री ओलीले भने, 'कसैले षड्यन्त्रको जगमा आफ्नो दुनो सोझ्याउन खोज्छ भने त्यसलाई ठीक लाउने ठाउँमा हामी छौं ।' राष्ट्रिय सुरक्षा परिषदले विगतको द्वन्द्व, हिंसा, नाकाबन्दीमा महत्वपूर्ण भूमिका निर्वाह गरेको बताउदै प्रधानमन्त्री ओलीले भने, 'यो सबै भूमिका नेपालको स्वाभिमानको सुरक्षा हो ।' प्रधानमन्त्री ओलीले नेपाली सेनाले सबै प्रकारका उतारचढाव देख्दै आएको र राष्ट्रहितको पक्षमा उभिएको बताए ।उनले नेपालीहरु तोपसँग खुकुरीले लडेर जीत हासिल गरेको जाति भएको स्मरण गराए । 'राष्ट्रिय सुरक्षा र नेपाली सेनालाई भित्रैदेखि बलियो बनाउनु पर्दछ', प्रधानमन्त्री ओलीले भने 'भित्र कमजोर पार्ने तर, बाहिर बलियो देखाएर मात्र हुँदैन ।' प्रधानमन्त्री ओलीले सरकारले राष्ट्रिय सुरक्षा सम्बन्धि धारणालाई समय अनुकुल ढंगले अघि बढाउने तयारी भइरहेकोे बताए । 'विगतमा पनि हामीले गौरव गर्ने हैसियत बनाएकै हौं', प्रधानमन्त्री ओलीले भने, 'दासता नस्वीकारेका र पराधन नभएको नेपाल अनन्तसम्म यही हैसियतमा रहनेछ ।' कार्यक्रममा रक्षामन्त्री इश्वर पोखरेल, अर्थमन्त्री डायुवराज खतिवडा र प्रधानमन्त्रीका मूख्य सल्लाहकार बिष्णु रिमाल लगायत उपस्थित थिए ।"
मोदीकाे मुक्तिनाथ भ्रमणलाई लक्षित गरेर मुस्ताङमा उच्च सुरक्षा सतर्कता,"ठिनी, मुस्ताङ : भारतीय प्रधानमन्त्री नरेन्द्र मोदीको आसन्न मुक्तिनाथ भ्रमणलाई लक्षित गरेर मुस्ताङमा उच्च सुरक्षा सतर्कता अपनाइएको छ । तिब्बती सीमामा रहेको नेचुङ र म्याग्दीसँगको सिमाना घाँसासम्ममा जाँचमा कडाइ गरिएको हो । मुस्ताङका होटल तथा लजमा बस्ने पाहुनाहरुको व्यक्तिगत विवरणसहितको अभिलेख पनि संकलन गरिएको छ । सुरक्षा निकायले दैनिक बैठक बसेर तयारीलाई तीव्रता दिइएको प्रहरी नायब उपरीक्षक रामहरि पाण्डेले बताए । वैशाख २८ गते मोदीले गर्नुहुने मुक्तिनाथ भ्रमणका लागि तीन दिनसम्म अन्नपूर्ण चक्रिय पदमार्ग बन्द गर्ने विषयमा पनि छलफल चलेको छ । मुस्ताङलाई राष्ट्रिय राजमार्गसँग जोड्ने बेनी जोमसोम सडक तीन दिनका लागि खुल्ला गरिने भएको छ । हाल दैनिक आठ घण्टा सवारी साधान रोकेर स्तरोन्नतिको काम भइरहेको छ । भारतीय प्रधानमन्त्रीको स्वागतका लागि जिल्ला समन्वय समितिका प्रमुख छिरिङल्हमो गुरुङको संयोजकत्वमा स्वागत समिति गठन गरिएको छ । हिन्दू तथा बौद्ध धर्मावलम्बीहरुको साझा तीर्थस्थल मानिने मुक्तिनाथमा हुन लागेको उच्चस्तरीय धार्मिक भ्रमणले मुस्ताङवासीमा उत्साह छाएको र यहाँको धार्मिक पर्यटनको विकासमा मद्दत पुग्ने प्रतिनिधिसभा सदस्य प्रेमप्रसाद तुलाचनले बताए । यसैबीच रक्षामन्त्री ईश्वर पोखरेलको टोलीले सुरक्षा अधिकारी र जनप्रतिनिधिसँग भारतीय प्रधानमन्त्री मोदीको भ्रमणको तयारीबारे जानकारी लिएको थियो । उनले मुस्ताङस्थित कोरला नाका खुलाउन सरकारले उच्च प्राथमिकता दिएको बताए । जोमसोममा नेकपा (एमाले)का कार्यकर्तासँगको भेटघाटका क्रममा मन्त्री पोखरेलले पहुँचमार्ग निर्माण, सुरक्षा क्याम्प राख्नका लागि द्वैपक्षीय छलफल अघि बढेकाले अबको दुई तीन वर्षमा कोरला नाका सञ्चालनमा आउने बताए । रासस"
"समिकरणबारे प्रधानमन्त्रीको ट्वीटले तरङ्ग, कसमाथि यो प्रहार ?","कसैले चाहँदैमा सरकार ढल्दैन काठमाडौँ: प्रधानमन्त्री केपी शर्मा ओलीले सोमबार दिउँसो एउटा ट्विट गरे । जसले अहिले राजनीतिक वृत्तमा नयाँ तरङ्ग ल्याएको छ । नेकपा माओवादी केन्द्रसँग एकताको प्रक्रिया अन्तिममा पुगेको चर्चा भइरहेका बेला प्रधामन्त्री ओलीले आफ्नो व्यक्तिगत ट्विटर ह्यान्डलबाट गरेको ट्विटले धेरै प्रश्न पनि जन्माएको छ । एमाले विपक्षमा उभिएका बेला माओवादी र कांग्रेसले फौजदारी अभियोग लागे पनि सांसदहरु निलम्वित नहुने प्रावधानसहितको प्रस्ताव संसदमा अघि बढाएपछि ओलीको यस्तो धारणा आएको हो । प्रधानमन्त्रीले समिकरण फेर्न बानी परेकाहरुलाई भन्दै ट्विटमार्फत कडा प्रतिक्रिया दिएपछि यसबारे बहस सुरु भएको छ । ओलीले ट्वीट गर्दै भनेका छन्, 'हामी विकास र समृद्धिको एजेण्डामा हिँडिरहेका छौँ। आफ्नो दुनो सोझ्याउन समिकरण फेरबदलमा मात्रै बानी परेकालाई यसप्रति अरुचि हुनसक्छ । लोकतन्त्रमा जनता बलिया हुन्छन् र त्यसको प्रतिबिम्ब सरकारका काममा देखापर्छ । किनकी सरकारले जनताबाटै कार्यदेश लिएको हुन्छ । सार्वभौमसत्ता जनतामा थियो र छ ।' ओलीको यो ट्विट कतिपयले माओवादी केन्द्रका अध्यक्ष पुष्पकमल दाहालप्रति लक्षित भएको टिप्पणी गरेका छन् । अर्का पक्षले भने प्रधानमन्त्रीको प्रहार प्रमुख प्रतिपक्षी दल नेपाली कांग्रेसप्रति लक्षित रहेको तर्क पनि गरेका छन् । त्यसैगरी प्रमको यो ट्विट माओवादी केन्द्रका अध्यक्ष पुष्पकमल दाहाल, नयाँशक्ति नेपालका संयोजक डा बाबुराम भट्टराई र संघीय समाजवादी फोरम नेपालका अध्यक्ष उपेन्द्र यादवबीचको सहकार्यमाथि व्यङ्ग्य हुन सक्ने पनि केहीको धारणा छ । प्रधानमन्त्री ओलीका प्रेस सल्लाहकार डा कुन्दन अर्यालले प्रधानमन्त्रीको यो ट्वीट राजनीतिक अस्थिरतामाथि केन्द्रित भएको बताए । प्रमको यो ट्वीट कुनै दलमाथि लक्षित होइन, राजनीतिक अस्थिरताबारे चिन्ता व्यक्त गरिएको हो, उनले भने, तीनवटा निर्वाचन सकिएपछि मुलुकले विकास र समृद्धिको गति लिन थालेको छ । यसैलाई पनि केन्द्रित गरेर प्रमले धारणा सार्वजनिक गर्नुभएको हो । अर्यालले यो सरकार दुईतिहाइ बहुमतको शक्तिशाली भएकाले कसैले चाहेर पनि अस्थिरता हुन नसक्ने पनि उल्लेख गरे । दुईतिहाइ बहुमतको सरकार भएकाले अब कसैले चाहेर अस्थिरता हुँदैन, अर्यालले भने, प्रधानमन्त्रीबाट आएको यो धारणा सामान्य हो, बलियो सरकार भएकाले कसैले ढाल्न सक्ने कुरै छैन । माओवादी केन्द्रका अध्यक्ष दाहाल विगतदेखि नै सत्ता फेरबदलमा खेलाडी रहेकाले उनैलाई प्रहार गरिएको बताउने तप्का पनि एकातिर छ । तर, अर्को पक्षले भने माओवादीसँग एकताको टुंगो लाग्न लागेको अवस्थामा ओलीले माओवादीलाई फकाउन गरेको प्रयासप्रति लक्षित रहेको धारणा राखेको छ । गत वैशाख ९ गते अर्थात कम्युनिस्ट पार्टीको स्थापना दिवसका दिन नै पार्टी एकीकरण गर्ने घोषणा असफल भएपछि दुई पार्टीबीचको एकताप्रक्रिया लम्बिँदै गएको छ । पछिल्लो समय दाहाल, भट्टराई र यादवको सहकार्यको चर्चा चलिरहेको अवस्थामा ओलीले यही ट्विटमार्फत आफ्नो धारणा ल्याएको पनि बताइन्छ । प्रमको ट्विटको जवाफ दिँदै एकजनाले लेखेका छन्, 'प्रचण्डले फोरम मिलाउन लागेको सन्दर्भमा पुष्ट्याई दिनुभएको हो ? समिकरण फेरबदलका प्रश्न फेरि उठेका हुन् । यसलाई राम्रो ट्रिटमेन्ट आवश्यक छ प्रमज्यू अब देशले अस्थिरता खेप्न सक्दैन ।'"
दसवटा संसदीय समितिमा कांग्रेसको पनि समर्थन: श्रीवास्तव (भिडियोसहित),काठमाडौँः संघीय समाजवादी फोरम नेपालका सांसद तथा नियममावली मस्यौदा समितिका सदस्य विमलप्रसाद श्रीवास्तवले प्रतिनिधिसभामा १० वटा संसदीय समिति राख्न नेपाली कांग्रेसको पनि समर्थन रहेको खुलासा गरेका छन् । एपीवान टेलिभिजनको कार्यक्रम एपी सेन्टरमा कुरा गर्दै सांसद श्रीवास्तवले समितिमा भएका छलफलमा १० वटा समिति राख्न विषयमा कांग्रेसले समर्थन गरेर पछि फरक मत राखेको बताए । त्यस्तै नेकपा एमालेका सांसद तथा मस्यौदा समितिका सभापति कृष्णभक्त पोखरेलले निलम्बन शब्द राख्नु र नराख्नुमा खासै अन्तर नभएको बताए । उनले फौजदारी अभियरोग लागेका सांसदको सबै अधिकार खोसिनु भनेको निलम्बन हुनुसरह भएको बताए । वरिष्ठ अधिवक्ता डा चन्द्रकान्त ज्ञवालीले नियमावलीमा निलम्बन शब्द नराखेर सांसदहरुले विशेषाधिकार खोजेको आरोप लगाए । उनले राज्य संयन्त्रमा रहेका अरु पदाधिकारीहरु दोषी ठहर नहुँदै निलम्बन हुनुपर्ने तर जनप्रतिनिधिहरुलाई चाहीं किन विशेष व्यवस्था हुनुपर्न भन्दै प्रश्न गरे । भिडियो
उपसभापति भएपछि आर्शिवाद थाप्न जनकपुर पुगे निधी,"जनकपुरधाम : नेपाली कांग्रेसको उपसभापतिमा मनोनित भएपछि नेता विमलेन्द्र निधी पूजापाठ तथा आर्शिवाद लिनमै व्यस्त बनेका छन् । सोमवार जनकपुर आए लगत्तै उनले जानकी मन्दिर पुगेर पूजापाठ गरे । उनले माता जानकीको आर्शिवाद लिनकै लागि जनकपुर आएको प्रतिक्रिया समेत दिए । श्रीमती अनामिका निधीसँगै जानकी मन्दिर पुगेका नीतिलाई छोटे महन्थ रामरोशन दास वैष्णवले लस्सी र पेडा खुवाएर भव्य स्वागत गरेका थिए । मन्दिरमा पूजापाठ सकेर उनी पुरानो घर नगराइन पुगे । त्यहाँ उनले आफ्ना वूवा तथा पूर्वजहरुको दाहसंस्कार गरिएको स्थल पुगेर माला अर्पण गर्नुका साथै पूजापाठ गरे । उपभासपति जस्तो जिम्मेवार पदमा पार्टीले विश्वास गरेर मनोनित गरेपछि कार्यकाल सफलताको लागि बुवा तथा पूर्वजबाट आर्शिवाद लिएको उनले भने । उनले देश, प्रदेश, मधेस र संघीय गणतन्त्रात्मक प्रणाली पक्षमा इमान्दारिता पूर्वक काम गर्ने प्रतिवद्धता पनि जनाएका छन् । जानकी मन्दिर र स्वर्गिय बुवाको पूजापाठ गरी आर्शिवाद लिएर उनी फर्केका छन् । उनले स्वर्गिय विपी कोइराला र उनका पूर्वजहरुको ठाउँ सिन्धुलीको दुम्जामा रात विताउने बताए । उनले भने, म कांग्रेसको राजनीतिमा यहाँसम्म विपी कोइरालाको आर्शिवादले नै पुगेको छु । त्यसैले दुम्जा पुगेर फेरी पनि श्रद्धाञ्जली अर्पण गर्छु । नेवि संघको जनकपुर महाधिवेशनको उद्घाटन गरेका विपीकै आर्शिवादले आफू त्यतिबेला निर्विरोध सभापति पदमा निर्वाचित भएको थिए उनले विगत सम्झे ।पूर्व उपप्रधान तथा गृहमन्त्री समेत रहेका निधी प्रतिनिधिसभाको चुनावमा राजपा अध्यक्ष मण्डलका सदस्य राजेन्द्र महतोबाट पराजित भएपछि उनको चर्चा सेलाएको थियो । तर कांग्रेसको उपसभापतिमा मनोनित भएपछि सोमबार जनकपुर आएका निधीको विमानस्थलमै भव्य स्वागत गरिएको हो । उनका स्वागतका लागि प्रदेश २ का साँसद तथा जिल्ला सभापति रामसरोज यादब लगायतका सयौं नेता तथा कार्यकर्ता विमानस्थल पुगेका थिए । मोदीलाई स्वागत गर्न निर्देशन जनकपुरधाम भ्रमणमा आउन लागेका भारतीय प्रधानमन्त्री नरेन्द्र मोदीको स्वागत तथा भ्रमणको समर्थन गर्न कााग्रेसले नेता तथा कार्यकर्तालाई निर्देशन दिएका छन् । कांग्रेस उपसभापति निधीले स्वागत र अभिनन्दन कार्यक्रममा सहभागी हुन प्रदेश २ का आठै जिल्लाका नेता तथा कार्यकर्तालाई अनिवार्य उपस्थित हुन निर्देशन जारी गरेको बताए । मोदी जनकपुरधाम जानकी माताको दर्शन गर्न आउन लागेकोमा निधी उत्साहित देखिए । जनकपुरधाम भ्रमणका लागि प्रधानमन्त्री मोदीसँग पटक पटक आग्रह गरेको थिए, विमानस्थलमै संचारकर्मीहरुसँग भने, मोदी जीको यो भ्रमणको सदुपयोग गर्न प्रदेश र संघीय सरकारसँग अपिल गर्दछु । मोदी जी भ्रमणमा आएपछि के गर्नुहुन्छ र यहाँको विकासका लागि के दिने प्रतिवद्धता जनाउनुहुन्छ मलाई अहिले केहि थाहा छैन् । औपचारिक निम्तो समेत पाएको छैन्,उनले भने, तर हुलाकी राजमार्गको दोस्रो चरण, जनकपुर शहरको विकास, कृषि क्षेत्र र रामायण सर्किट निर्माण गर्न विशेष सहयोग प्राप्त गर्न सरकारसँग आग्रह गर्छु । प्रतिपक्षी दलको नेता तोक्न माग उपसभापति निधीले प्रदेश २ का सरकारसँग संसदमा प्रतिपक्षी दलका नेता तोक्न माग पनि गरेका छन् । उनले कांग्रेस बाहेक सबै दलले प्रदेश सरकारलाई समर्थन गरिसकेको बताउँदै कांग्रेसका संसदीय दलका नेता रामसरोज यादबलाई प्रतिपक्षको हैसियत दिनुपर्ने तर्क गरे । मुख्यमन्त्री र सभामुखसँग पनि फोनमा कुरा हुँदा प्रतिपक्षको नेता तोक्न आग्रह गरेको थिए, उनले गुनासो गरे, तर अहिलेसम्म नतोकेपछि दुःख लागेको छ । यसका लागि पनि संसद अवरुद्ध गर्ने अवस्था सृजना भयो । उनले सर्वसत्तावादको दिशामा नजान पनि प्रदेश सरकारसँग आग्रह गरे ।उपसभापति निधीले संघीय सरकारले संघीय संरचना र संविधानलाई खतरामा पुर्याउने प्रयास गरिरहेको आरोप पनि लगाएका छन् । ओली नेतृत्वको सरकार संघीय लोकतन्त्रको पक्षमा काम गरिरहेका छैन्, उनले भने, संघीय प्रणालीलाई कमजोर पारेर संविधानलाई असफल पार्ने कोशिस गर्दैछ । संविधान असफल पार्नु खोज्नु खतरनाक विषय भएकोले सबै सावधान हुनेपर्ने उनको भनाई थियो ।"
विप्लव परित्याग,विराटनगर : नेत्रविक्रम चन्द विप्लव नेतृत्वको नेपाल कम्युनिष्ट पार्टीका विराटनगर महानगरपालिका सदस्य कमलबहादुर खत्री (नेपाल) ले पार्टी परित्याग गरेका छन् । उनले सोमबार एक विज्ञप्ति जारी गर्दै पार्टीको साधारण सदस्य समेत नरहने गरी पार्टी परित्यागको घोषणा गरेका हुन् । उनले सामान्य नागरिक सरह स्वतन्त्रपूर्वक रुपमा जीवन यापन गर्दै नेपालको कानूनलाई आत्मसाथ गरेर अघि बढ्ने विज्ञप्तिमा उल्लेख गरेका छन् । उनले पार्टीको सदस्य भएपनि अहिलेसम्म पार्टीका नाममा भएका कुनै पनि अराजक र उश्रृङखल गतिविधीमा आफ्नो संलग्नता नरहेको स्पष्ट पारेका छन् । उनलाई पार्टीको सदस्य भएकै कारण स्थानीय तह निर्वाचनका बेला गत असार १४ गते र प्रतिनिधी तथा प्रदेशसभा निर्वाचनका बेला कात्तिक २८ गते प्रहरीले घरैबाट पक्राउ गरेर हिरासतमा राखेको थियो । अहिलेपनि उनले सार्वजनिक अपराध ऐन अन्तर्गतको मुद्दा दर्ता खेपिरहेका छन् ।
जब प्रदेश गृहमन्त्रीले संसदमै विप्लवको बन्दको प्रचार गरे,"प्रदेश गृहमन्त्रीको सम्बोधन संसद रेकर्डबाटै हटाइयो धनगढी: प्रदेश सभाको संसद बैठकमा प्रदेशका आन्तरिक मामिला तथा कानुन मन्त्री प्रकाश बहादुर शाहको सम्बोधन संसद रेकर्डबाट हटाइएको छ । संसदको २० औं बैठकमा प्रदेश सभाको वरियताबारेमा संकल्प प्रस्ताव पेश भएपछि त्यसको जवाफ दिने क्रममा प्रदेश आन्तरिक मामिला तथा कानुन मन्त्री प्रकाश शाहले संसदमा विप्लव माओवादीको बन्दको प्रचार गरेका थिए । माननीय सदस्यहरु आज विप्लव बन्दको मसाल जुलुस छ, भोली उनीहरुले नेपाल बन्दको घोषणा गरेका छन्, विप्लव माओवादीको बन्दप्रति सम्मानीय सदनको ध्यानाकर्षण गराउँछु विप्लव माओवादीको प्रवक्ताझैं उनले संसदमा सम्बोधन गरेका थिए । त्यसपछि उनको भनाइ संसद रेकर्डबाट हटाइएको प्रतिपक्षी दल नेपाली कांग्रेसका डडेल्धुराबाट प्रदेश सभा सदस्य कर्ण बहादुर मल्लले जानकारी दिए । मल्लले संसदको अर्को बैठकमा प्रदेश आन्तरिक मामिला तथा कानुन मन्त्रीको सम्बोधन आपत्तिजनक भएको भन्दै संसदको रेकर्डबाट हटाउन माग गरेका थिए । सभामुख अर्जुन थापाले पनि आन्तरिक मामिला तथा कानुन मन्त्रीको सम्बोधनको केही भाग संसदको रेकर्डबाट हटाइएको बताए । केही कुराहरु संसदको गरीमा हेरेर पनि अनावश्यक हुन्छन्, प्रदेश गृहमन्त्रीले बोलेको कुरा संसदका लागि अनावश्यक लाग्यो र हामीले संसद रेकर्डबाट हटाएका छौं सभामुख थापाले भने । संविधानले संसदमा बोलेका अनावश्यक कुरा हटाउने विषेशाधिकार सभामुखलाई दिएको छ । संविधानले दिएको त्यही अधिकारको प्रयोग गर्दै संसदमा बोेलेको अनावश्यक कुरा हटाइएको हो सभामुख थापाले भने । प्रदेश नम्बर ७ को २१ वटा बैठकमा यसरी मन्त्रीले बोलेको कुरा रेकर्डबाट हटाइएको पहिलो भएको संसद सचिवालयले जनाएको छ । २१ वटै बैठकमा अरु कुनै पनि प्रदेश सभा सदस्यको सम्बोधन संसद रेकर्डबाट हटाइएको छैन । प्रदेशको आन्तरिक मामिला तथा कानुन मन्त्रीले यस्तो कुरा संसदमा बोल्नु हुन्थेन, कुनै दलको बन्दको जानकारी, त्यो पार्टीको प्रवक्ताको जस्तै गरी भन्नु संसद गरिमा विपरित थियो, त्यसैले हाम्रो पार्टीको तर्फबाट त्यो संसद रेकर्डबाट हटाउन सल्लाह भएको हो कांग्रेसकै अर्का प्रदेश सभा सदस्य भरत बहादुर खडकाले भने ।"
सबै क्षेत्रका सिन्डिकेट अन्त्य हुन्छन् : प्रधानमन्त्री,"काठमाडौं : प्रधानमन्त्री केपी ओलीले यातायातमा सिन्डिकेट अन्त्यसँगै सबै क्षेत्रका सिन्डिकेट अन्त्य गर्ने बताएका छन् । एमाले संसदीय दलको आइतबार नयाँ बानेश्वरस्थित संसद् भवनमा बसेको बैठकमा उनले सिन्डिकेट कतै पनि स्विकार्य नहुने भन्दै यातायातको सिन्डिकेट अन्त्य त सुरुवात मात्र भएको दाबी गरे । कसैले सोचेको पनि थिएन, सरकारले सिन्डिकेट तोड्छ भनेर, प्रधानमन्त्री ओलीले भने, तर सरकारले तोडेरै छाड्यो । यो सरकार जनताको पूर्ण समर्थन प्राप्त बलियो सरकार हो । यातायातको सिन्डिकेट अन्त्य सुरुवात मात्र भएको दोहोयाउँदै उनले भने, अरू क्षेत्रमा पनि सिन्डिकेट छ अब ती पनि सरकारले तोड्छ । कांग्रेस नेता डाशेखर कोइरालाले आफ्नो नेतृत्वको वाम गठबन्धन सरकार कांग्रेसले फू गरेर ढाल्ने चेतावनी दिएकामा ओलीले आक्रोश व्यक्त गरे । यो लुलो सरकार होइन भन्ने हेक्का राख्न आग्रह गर्छु, ओलीले चेतावनीको शैलीमा भने, उहिले एक जना अंकलले सरकारलाई फू गरेर ढाल्छु भनेका थिए । उनका भतिजाले त्यही शब्द प्रयोग गरेर यो सरकार ढाल्छु भनेछन् । उनले कांग्रेसका तत्कालीन सभापति स्वगिरिजाप्रसाद कोइरालालाई अंकल को संज्ञा दिएका थिए । कोइरालाले स्वमनमोहन अधिकारी नेतृत्वको अल्पमतको एमालेको पहिलो सरकारलाई फू गरेर ढाल्ने चेतावनी दिएको प्रसंग ओलीले उल्लेख गरेका थिए । यातायातसँगै सबै क्षेत्रका सिन्डिकेट सरकारले अन्त्य गर्ने कांग्रेस नेता डाशेखर कोइरालाको फू गरेर सरकार ढाल्ने भनाइप्रति ओली आक्रोशित विपक्षीप्रति सरकार असहिष्णु नहुने पार्टी नीतिविपरीत संसद्मा नबोल्न निर्देशन (पार्टीका मतभेद संसद्मा बहसको विषय नबनुन्) आफू बलियो प्रधानमन्त्री बनेकामा केही नेतालाई रिस उठेको प्रसंग पनि ओलीले बैठकमा उल्लेख गरे । लोकतन्त्रमा नेता बलियो हुँदा कोही डराउनु पर्दैन, उनले भने, जनताको समर्थनमा मात्र नेता बलियो हुन्छन् । प्रतिपक्षप्रति सरकार नरम हुने उल्लेख गर्दै उनले आफू असहिष्णु नबन्ने स्पष्ट गरे । अब ५ वर्षसम्म अर्को चुनाव पनि हुँदैन, उनले भने, यो स्थिर सरकार हो । विपक्षीमाथि प्रहार गर्नुपर्ने वा असहिष्णु बन्नुपर्ने कुनै आवश्यकता छैन । तर, प्रतिपक्षले पनि विरोधका लागि मात्र विरोध गर्नु भएन । विपक्षीले पनि सरकारका राम्रा कामको समर्थन र सहयोग गर्नुपर्ने उल्लेख गर्दै ओलीले भने,राम्रा कामको पनि विरोध गर्दा थ्रोट प्रोब्लेम (घाँटीको समस्या)मात्र हुन्छ । पार्टी नीतिविपरीत संसद्मा नबोल्न पनि ओलीले सबै सांसदलाई निर्देशन दिए । नेतृत्वको आलोचना गर्ने होइन, पार्टीका नीतिविपरीत बोल्ने पनि होइन, उनले निर्देशन दिँदै भने, राम्रा र नराम्रा दुवै कुराका लागि नेतृत्व जिम्मेवार हुन्छ । पार्टीका मतभेद संसद्मा बहसको विषय नबनुन् ।"
राष्ट्रियसभाको मात्र अधिवेशन बस्न सक्ने,"काठमाडौं : प्रतिनिधिसभा विघटन वा अन्त्य भएको अवस्थामा राष्ट्रियसभाको मात्र अधिवेशन बस्न सक्ने व्यवस्थासहित राष्ट्रियसभा नियमावली बनेको छ । नियमावली मस्यौदा समितिका सभापति पर्शुराम मेघी गुरुङले आइतबार सभामा पेस गरेको नियमावलीमा यस्तो व्यवस्था गरिएको हो । राष्ट्रियसभा स्थायी सदन भएकाले यसको कामकारबाही पनि स्थायी नै हुने भन्दै नियमावलीमा यस्तो व्यवस्था राखिएको समिति सभापति गुरुङले बताए । तत्कालीन राजा ज्ञानेन्द्रबाट ०५९ जेठ ८ मा प्रतिनिधिसभा विघटन गरेपछि त्यतिबेला जननिर्वाचित निकायको अभाव देशमा खड्केको थियो । त्यतिबेला राष्ट्रियसभाको अधिवेशन बोलाउन दलले पहल गरे पनि संविधान र कानुनमा व्यवस्था नभएको तर्क गरिएको थियो । मुलुकमा जननिर्वाचित निकायको अभाव नहोस् र प्रतिनिधिसभा नरहेको अवस्थामा पनि मुलुकका समस्याबारे छलफल गर्न चाह्यो भने राष्ट्रियसभाको मात्र अधिवेशन बस्न सक्ने कुरालाई ध्यानमा राखी यस्तो व्यवस्था गरिएको हो, समिति सभापति गुरुङले भने । प्रतिनिधिसभा आवधिक सदन हो भने राष्ट्रियसभालाई स्थायी सदन मानिन्छ । संविधानको धारा ९३ मा राष्ट्रपतिले समयसमयमा दुवै वा कुनै सदनको अधिवेशन आह्वान गर्नेछन्, भन्ने उल्लेख छ । राष्ट्रियसभा नियमावलीमा सभाका एक चौथाइ सदस्यले राष्ट्रपतिसमक्ष अधिवेशन आह्वानका लागि लिखित अनुरोध गरे राष्ट्रियसभाको अधिवेशन आह्वान हुने व्यवस्था गरिएको छ । ५९ सदस्यीय राष्ट्रियसभामा १५ जना सांसदले अधिवेशनका लागि लिखित अनुरोध गर्नु पर्नेछ । संघीय संसद् अधिवेशनको पहिलो दिन नै सरकारले चार वटा अध्यादेश पेस गरेको छ । प्रतिनिधिसभा र राष्ट्रियसभा बैठकमा राष्ट्रियसभा सदस्य निर्वाचन, राष्ट्रिय चिकित्सा शिक्षा, बेपत्ता पारिएका व्यक्तिको छानबिन र सत्य निरुपण तथा संघीय संसद्का महासचिव र सचिवहरूको पारि श्रमिक, सेवासुविधासम्बन्धी अध्यादेश पेस भएका हुन् । संसद् अधिवेशन नभएका बेला जारी भएका विधेयक ६० दिनभित्र संसद्ले स्वीकृत गरिसक्नुपर्छ । मुलुकमा जननिर्वाचित निकायको अभाव नहोस् र प्रतिनिधिसभा नरहेको अवस्थामा पनि मुलुकका समस्याबारे छलफल गर्न चाह्यो भने राष्ट्रियसभाको मात्र अधिवेशन बस्न सक्ने कुरालाई ध्यानमा राखी यस्तो व्यवस्था गरिएको हो, समिति सभापति गुरुङले भने । प्रमुख विपक्षी कांग्रेसले प्रतिनिधिसभामा प्रस्ताव गरिएका १० वटा विषयगत समितिको संख्या घटाउनुपर्ने भन्दै नियमावलीमा फरक मत राखेको छ । कांग्रेस सांसद मीनेन्द्र रिजाल, दिलेन्द्रप्रसाद बडु र मीन विश्वकर्माले संयुक्त रूपमा फरक मत राखेका हुन् । तीनै सांसद नियमावली मस्यौदा समितिका सदस्य थिए । प्रस्तावित १० समितिका कार्यक्षेत्र समायोजन गरी ७ मात्र समिति बनाउनुपर्ने कांग्रेसको मत छ । नियमावलीमा अर्थ, अन्तर्राष्ट्रिय सम्बन्ध, उद्योग तथा वाणिज्य र श्रम तथा उपभोक्ता हित, कानुन न्याय तथा मानवअधिकार, कृषि तथा सहकारी तथा प्राकृतिक स्रोत, महिला तथा सामाजिक, राज्य व्यवस्था, विकास, शिक्षा र सार्वजनिक लेखा समिति गरी १० समितिको व्यवस्था छ । विषयगत समितिमा २७ सदस्य रहनेछन् । राजनीतिक दलको संख्या, महिला, दलित, आदिवासी जनजाति, खसआर्य, मधेसी, थारू, मुस्लिम, पिछडिएको क्षेत्र, अल्पसंख्यक समुदायसमेतको समानुपातिक प्रतिनिधित्व हुने गरी समिति गठन हुने नियमावलीमा उल्लेख छ । नेमकिपाका प्रेम सुवालले भने परराष्ट्र र मानवअधिकार समिति छुट्टाछुट्टै हुनुपर्ने भन्दै संशोधन दर्ता गरेका छन् । सभामुख कृष्णबहादुर महराले प्रतिनिधिसभा नियमावलीमा संशोधन राख्न वैशाख २५ गतेसम्मको समय निर्धारण गरेका छन् । राष्ट्रियसभामा ४ वटा समितिको व्यवस्था गरिएको छ ।"
तीन शक्तिबीच सहकार्यका लागि गृहकार्य,"काठमाडौंः माओवादी केन्द्र, संघीय समाजवादी फोरम नेपाल र नयां शक्ति पार्टीबीच राष्ट्रिय मुद्दामा गृहकार्यगर्दै अघि बढ्ने अनौपचारिक सहमति भएको छ । सहमति अनुसार आआफनो पार्टीको आधिकारीक निकायबाटै वार्ताको लागि ती पार्टीहरुले आग्रह गरेका छन् । फोरम नेपालको तीन दिने केन्द्रीय समितिको शुक्रबार सम्पन्न बैठक र नयां शक्तिको शनिबारसम्पन्न दुई दिने सचिवलाय बैठकले बिचार, दृष्टिकोण र कार्यक्रम मिल्ने शक्तिहरुसंग खुला र खुलस्त रुपमा सहकार्य गर्न सक्ने निर्णय गरेका छन् । एमाले र माओवादीबीच गत असोज १७ गते पार्टी एकता गर्ने सहमति भएको थियो । सो सहमतिलाई पूर्ण बिराम दिन भन्दै सार्वजनिक भएको वैशाख ९ गतेको तीथिमा पार्टी एकीकरण हुन नसकेपछि केही शंका र आशंका राख्दै माओवादी अध्यक्ष पुष्पकमल दाहालले फोरम अध्यक्ष उपेन्द्र यादव र नयां शक्तिका अध्यक्ष डा बाबुराम भट्टराईसंग निकट हुँदै आएका छन् । यसैक्रममा उनीहरुबीच कार्यगत एकताको उद्देश्य राख्दै हाललाई राष्ट्रिय मुद्दामा कुनै प्रकारको सहकार्य गर्ने अनौपचारिक सहमति भएको छ । सो सहमति अनुसार नयाँ शक्तिले मुद्दा, एजेण्डा तथा कार्यक्रम मिल्ने दलसँग मात्र पार्टी एकता गर्ने भन्ने निर्णय गरेको छ । सो पार्टीका संगठन विभाग प्रमुख गंगाराम श्रेष्ठले अन्नपूर्णसंग आइतबार कुराकानीगर्दै भने, मुद्दा वा एजेण्डा मिल्नेहरुसँग कार्यगत एकता, सहकार्य गर्ने र विचार, लक्ष्य, नीति, कार्यक्रम, शैली मिल्नेसँग एकतागर्ने नीतिमा पुगेका छौं । उनलेभने, पार्टी एकताका विषयमा माओवादी अध्यक्ष पुष्पकमल दाहाल र नयाँ शक्तिका संयोजक डाबाबुराम भट्टराई र फोरमका अध्यक्ष उपेन्द्र यादवबीच छलफल भएका छन् । यद्दपि ती छलफल ठोस निष्कर्षमा पुगेका छैनन् । फोरमको शुक्रबार सम्पन्न छौटौं केन्द्रीय समिति बैठकले पनि जिम्मेवार पार्टीहरुसँग एकताका लागि आह्वान गरेको जानकारी महासचिब रामसहाय यादवले दिए । उनले भने, मधेसका मुद्दाको संवोधन नै कुनै प्रकारको एकता जो कोहीसंग हुनेछ । सो अनुसार नभएकोले प्रधानमन्त्री केपी ओलीको सरकारमा गएनौ । यसैगरी अन्य पार्टीहरुसंग पनि कुनै प्रकारको एकता संभव नरहेको यादवले बताए । यद्दपि यसका लागि बिचार मिलनेहरुसंग औपचारिक सहमति नभएको उनले बताए । प्रधानमन्त्री ओलीले सबै मुद्दाको संवोधन गर्ने प्रतिवद्धता अनुसार लिखित सहमति नगरेसम्म आफुहरु सत्तामा जान सक्दैनौ महासचिब यादवले बताए । नयां शक्ति संगठन विभाग प्रमुख श्रेष्ठले एक प्रश्नमा माओवादी अध्यक्ष दाहालले पार्टी एकताको प्रस्तावमा सहअध्यक्ष लिन गरेको आग्रहभन्दा पनि ठूलो कुरा मुद्दा, एजेण्डा र कार्यक्रममा प्रतिवद्धता जनाउनु पर्ने बताए । नयां समाजवादी केन्द्र बनाउन जो तयार हुन्छ, उसैसंग एकता गर्ने आफुहरुको खुला प्रस्ताव रहेको छ उनले भने । सहसंयोजक दिने जस्ता प्राविधिक पक्षलाई ध्यान दिनुको कुनै अर्थ नरहेको उनले बताए । पछिल्लो दुई हप्ता यता प्रचण्डले बाबुरामसँग पटकपटक भेटवार्ता गरिरहेका छन् । प्रधानमन्त्री समेत रहेका एमाले अध्यक्ष ओली एकताप्रति नरम नभएपछि प्रचण्ड ओलीसँग सशंकित बन्दै डा भट्टराईसंग लचक भएका हुन् ।"
निजीमा पढेकाले सरकारी जागिरमा समावेशी कोटा नपाउने,"काठमाडौं : अब निजामती सेवामा समावेशी (आरक्षण) सुविधा लिन सामुदायिक तथा सरकारी विद्यालयमा अध्ययन गरेकै हुनुपर्ने गरी सरकारले संघीय निजामती सेवा ऐनको मस्यौदा बनाउने गृहकार्य थालेको छ। विभिन्न सरोकारवाला निकाय र सरकारद्वारा गठित प्रशासनिक समितिको सुझावका आधारमा संघीय मामिला तथा सामान्य प्रशासन मन्त्रालयले बोर्डिङ स्कुलमा पढेकालाई आरक्षण कोटामा बन्देज लगाउने गरी कानुनको मस्यौदा अघि बढाउने तयारी गरेको हो। संघीय मामिला मन्त्रालयका सहसचिव सुरेश अधिकारीले विभिन्न सुझावका आधारमा समावेशी र आरक्षण कोटामा पुनर्विचार गर्ने गरी संघीय निजामती ऐनको मस्यौदा बनाउने गृहकार्य थालिएको जानकारी दिए। अब बन्ने मस्यौदाअनुसार अब एक व्यक्तिले अब एक पदका लागि मात्रै आरक्षण कोटाको सुविधा पाउनेछन्। सरकारले विपन्न, गरिब तथा पछि परेका सबै पक्षको सार्थक सहभागिता वृद्धि गर्नका लागि ०६४ सालदेखि निजामती सेवामा निश्चित कोटासहित आरक्षणको व्यवस्था लागू गर्दै आएको थियो। तर, समाजमा पछि परेका जातजातिका पनि धनाढ्य वर्गले मात्रै यो सुविधा पाएको भन्दै पछि परेका जातजाति र समुदायका पनि विपन्नहरूले नै आरक्षण सुविधा पाउने व्यवस्थासहित सरकारले समावेशी प्रणालीमा सुधार गर्ने नीति ल्याउन लागेको हो। प्रशासकीय अदालतका अध्यक्ष काशीराज दाहालको नेतृत्वमा गठित संघीय प्रशासनिक पुनःसंरचना सहजीकरण समितिको सुझावका आधारमा बोर्डिङ तथा निजी विद्यालयमा पढेकाहरूले समावेशी कोटामा प्रतिस्पर्धा गर्न नपाउने गरी नयाँ कानुनी व्यवस्थाको गृहकार्य थालिएको हो। समितिका अध्यक्ष दाहालले समावेशी र आरक्षण कोटाको १० वर्षको मूल्यांकन गर्दा आर्थिक अवस्था अत्यन्तै मजबुत भएका, बोर्डिङमा पढेका र एउटै परिवारका धनाढ्यहरूले मात्रै यस्तो सुविधा उपभोग गरेको पाइएकाले सरकारको लक्ष्य पूरा नभएको बताए। आरक्षण कोटा धनी र सम्पन्नहरूका लागि होइन यो त पिछडिएका समुदाय र जातका पनि गरिब र विपन्न परिवारका लागि हो, दाहालले भने, लाखांै खर्च गरेर ठुल्ठूला बोर्डिङ र निजी विद्यालयमा छोराछोरी पढाउनेहरूलाई समावेशी कोटामा अवसर दिनु अन्यायपूर्ण हुने भएकाले गरिब र सरकारी विद्यालयमा छोराछोरी पढाउनेलाई अवसर दिने गरी नयाँ व्यवस्था गर्न हामीले प्रस्ताव गरेका हौं। हाल सरकारले निजामतीमा कुल पदको ४५ प्रतिशत सिटमा आरक्षण कोटाबाट पदपूर्ति गर्दै आइरहेको छ। जसअनुसार समावेशीतर्फको ४५ प्रतिशतलाई शतप्रतिशत मानी महिला ३३ प्रतिशत, मधेसी २७ प्रतिशत, आदिवासी जनजाति २२ प्रतिशत, दलित ९ प्रतिशत, अपांग ५ र पिछडिएको क्षेत्र ४ प्रतिशतमा छुट्ट्याएर सोहीअनुसार पदपूर्ति गर्दै आइरहेको छ। संघीय मामिला तथा सामान्य प्रशासन मन्त्रालयका प्रवक्ता सहसचिव सुरेश अधिकारीले पनि समावेशी प्रणालीमा सुधार जरुरी रहेको बताए। समावेशीलाई विपन्न र लक्षित समुदायसम्म पुग्ने गरी कानुनमा संशोधनको गृहकार्य भइरहेको जानकारी अधिकारीले दिए। लोकसेवा आयोगका प्रवक्ता सहसचिव लक्ष्मीविलास कोइरालाले पनि समावेशीले आत्मसात् गरेको मर्मअनुसार लक्षित समुदायले आरक्षण कोटाको अवसर प्राप्त गर्न नपाएको बताए। दलित, जनजातिभित्रका विपन्नले यसको प्रतिफल पाउन नसकेकाले समावेशीको मोडालिटीमा परिवर्तन गर्न जरुरी रहेको लोकसेवा आयोगका प्रवक्ता कोइरालाको भनाइ छ।"
प्रधानमन्त्रीले केन्द्रीकृत मानसिकता त्याग्नुपर्छ : मुख्यमन्त्री राई,"फिदिम : प्रदेश१ का मुख्यमन्त्री शेरधन राईले संघीयतालाई संस्थागत गर्न प्रधानमन्त्रीले केन्द्रीकृत मानसिकता त्याग्नुपर्ने बताएका छन्।पाँचथर सदरमुकाम फिदिममा सोमबार पत्रकारसँग कुरा गर्दै राईले केन्द्र सरकारले प्रदेश सरकारलाई तत्काल सबै अधिकार प्रदान गर्नुपर्ने बताएका छन्। 'प्रदेशको समृद्धिको लागि केन्द्र सरकाले केन्द्रीकृत मानसिकता त्याग्नुपर्छ, राईले भने 'प्रदेशको समृद्धिको लागि प्रधानमन्त्रीले केन्द्रीकृत मानसिकता त्याग्नुहुन्छ भन्ने मलाई विश्वास छ।' लामो संघर्षपछि देश संघीय संरचनामा गएकाले देशले चाँडै मुहार फेर्ने जनताको अपेक्षा रहेको उनले बताए। जनताको आशालाई निराशामा परिणत हुन नदिन आफू लागिपर्ने राईको भनाई छ। सहमतिको आधारमा प्रदेशको राजधानी र नामाकरण गर्न पहल गरिएको उनले बताए।'सहमतिको माध्यमबाटै प्रदेशको राजधानी र नामाकरण गरिनेछ,' राईले भने 'सहमतिका लागि अघिकतम प्रयास भइरहेको छ।'"
संगठन निर्माण गर्दै प्रदेश मन्त्रालय,"जनस्वास्थ्य हटाएर प्रादेशिक स्वास्थ्य कार्यालय बन्ने बुटवल : खारेज भएका जिल्ला जनस्वास्थ्य कार्यालयको स्थानमा प्रादेशिक स्वास्थ्य कार्यालय आउने भएका छन्। प्रदेश ५ को सामाजिक विकास मन्त्रालयले स्वास्थ्य महाशाखामातहत प्रदेशका १२ जिल्लामै प्रादेशिक स्वास्थ्य कार्यालय राख्ने तयारी गरेकोे हो। मुख्यमन्त्री कार्यालयले मन्त्रालयलाई चाहिने आवश्यक संगठन ढाँचा बनाउन निर्देशन दिएपछि सामाजिक विकास मन्त्रालयले हरेक जिल्लामा कार्यालय रहने सर्कुलर पठाएको छ। हालका जनस्वास्थ्य कार्यालय भने असारदेखि स्वतः खारेज हुँदै छन्। मन्त्रालयका कामकारबाहीका लागि मातहतको संरचना नभएपछि पुरानै कार्यालयलाई नाम परिवर्तन गरी राख्न थालिएको हो। प्रत्येक जिल्लामा प्रादेशिक स्वास्थ्य कार्यालय व्यवस्थापन गर्न माग पठाएका छौं, सामाजिक विकास मन्त्रालयको स्वास्थ्य महाशाखा प्रमुख डा उमाशंकरप्रसाद चौधरीले भने। प्रादेशिक स्वास्थ्य कार्यालयको नेतृत्व सातौं तहका जनस्वास्थ्य अधिकृतले गर्नेछन्। जसमा ११ दरबन्दीको व्यवस्था गरिएको छ। हालको जनस्वास्थ्य कार्यालयको नेतृत्व ९ देखि ११ आंै तहसम्मका प्रशासकले गर्दै आएका छन्। प्रत्येक जिल्लामा ३३ जनासम्मको दरबन्दी अहिलेको संरचनामा छ। स्थानीय तहमा समेत स्वास्थ्य इकाइ बनेकाले प्रादेशिक स्वास्थ्य कार्यालयलाई अनुगमन कार्यालयका रूपमा राख्ने प्रस्ताव गरिएको महाशाखा प्रमुख चौैधरीले बताए। सामाजिक विकास मन्त्रालयले परीक्षा बोर्ड, पाठ्यक्रम विकास केन्द्र, शिक्षा आयोग, आयुर्वेद विभाग, स्वास्थ्यसेवा विभाग, औषधि व्यवस्था विभागलगायत संरचना निर्माणको प्रस्ताव गरेको मन्त्रालयका प्रवक्ता मित्रमणि खनालले जानकारी दिए। सामाजिक विकास मन्त्रालय प्रदेशको सबैभन्दा बढी विषय जोडिएको मन्त्रालय हो। युवा तथा खेलकुद, संस्कृति, स्वास्थ्य, महिला, बालबालिका तथा ज्येष्ठ नागरिक, श्रमसम्बन्धी विषय पनि सामाजिक मन्त्रालयले नै हेर्नु पर्छ। अन्योलमा मन्त्रालय चालु आर्थिक वर्षको बजेट अख्तियारी हुदाँसम्म पनि कसरी खर्च गर्ने अन्योल प्रदेशका मन्त्रालयमा छ। प्रदेश संरचना निर्माण भएको चार महिना बित्दासमेत संघीय सरकारले प्रदेश मन्त्रालयको क्षेत्राधिकार नतोकेपछि अन्योल रहेको प्रदेश सरकारले आफंै काम सुरु गरेको छ। मन्त्रालयमातहत कुन निकाय रहने अहिलेसम्म निक्र्याेल छैन। सामाजिक विकास मन्त्रालयले ५७ लाख रुपैयाँ बजेट माग गरेको छ। तर, बजेट खर्च गर्ने निकाय बनेको छैन। बजेट आउँछ, मन्त्रालय आफंैले काम गर्ने कुरा भएन, मन्त्रालयमातहत कुनै कार्यालय छैन, मन्त्रालयका सचिव पुष्करराज पन्तले भने, प्रादेशिक मन्त्रालयलाई बेकामेजस्तो बनाइएको छ। संघीय सरकारले कार्यक्षेत्र तोकेर स्पष्ट कानुन नबनाएका कारण मन्त्रालयले काम गर्न नसकेको उनले बताए। प्रदेश कानुन निर्माणका लागि पनि संघीय कानुन आवश्यक हुन्छ। संघीय कानुनमा बाझिँदा स्वतः प्रदेश कानुन खारेज हुने संवैधानिक व्यवस्था भएकाले प्रदेशका मन्त्रालय कानुन निर्माणमा पनि अन्योलमा परेका छन्। मन्त्रालयमा केही महाशाखाबाहेक अन्य शाखा स्थापना हुन सकेका छैनन्। संघ, प्रदेश र स्थानीय तहलाई नै तोेकेर क्षेत्राधिकार नबनाउँदासम्म प्रदेश मन्त्रालयमा काम हुन कठिन छ, सचिव पन्तले भने, संघीय सरकारले न आफूले कार्यादेश तोक्यो, न हामीसँग माग्यो। प्रदेशको नीति तथा कार्यक्रम बनाउनेबाहेक अन्य काम अहिलेसम्म हुन सकेको छैन। कर्मचारी समायोजनमा संघीय स्वास्थ्य र सामान्य प्रशासन मन्त्रालयबीच समन्वय नहुँदा दरबन्दीभन्दा बढी कर्मचारीसमेत प्रदेश मन्त्रालयमा आएका छन्। सामाजिक विकास मन्त्रालयमा स्वास्थ्य मन्त्रालयले दुई जना अधिकृत स्तरका कर्मचारी पठाएपछि हाजिर गराउनेनगराउने अन्योल भएको छ। मन्त्रालयमा यसअघि नै ४१ कर्मचारीको दरबन्दी पूर्ति भइसकेको छ। सामाजिक विकास मन्त्रालयको जस्तै हालत छ अन्य मन्त्रालयको पनि। कार्यदेश नतोकिदिँदा बजेट निर्माणमा समेत अन्योल रहेको अर्थ मन्त्रालयका अधिकारीले बताएका छन्। राजस्व संकलनका क्षेत्र पहिचानमा समेत कठिनाइ भएको छ। प्रदेश सरकारले अबको दुई महिनासम्म मात्रै बाटो हेर्ने बताएको छ। मुख्यमन्त्री शंकर पोखरेलले सार्वजनिक कार्यक्रममा केही समयमा कर्मचारी समायोजनलगायत क्षेत्राधिकार नतोकिए प्रदेश आफंैले नीति बनाएर अघि बढ्ने बताएका छन्। प्रदेश आफैंमा स्वतन्त्र सरकार हो, आफूलाई आवश्यक पर्ने ऐन नियम बनाएर अघि बढ्छ, उनले भने। मन्त्रालयले काम गर्न नसकेका कारण प्रदेश कार्यालयमा रौनकसमेत छैन। मन्त्रालय प्रायः सुनसान हुने गरेका छन्।"
