शीर्षक,विवरण
सिमराको हुलास स्टीलमा आगलागी,"सिमरा : बाराको सिमरास्थित हुलास स्टील ईण्डस्ट्रिजमा शनिबार दिउँसो आगलागी हुँदा २० लाख मूल्य बराबरको क्षति भएको छ। उद्योगको कवाडी राख्ने स्टोरमा फलाम टुक्राउने क्रममा निस्केको झिल्कोबाट आगलागी भएको उद्योग प्रशासनले जनाएको छ। स्टोरमा लागेको आगो जीतपुरसिमरा उपमहानगरपालिका र नेपाल आयल निगमको वारुणयन्त्र, नेपाल प्रहरी, सशस्त्र प्रहरी र स्थानीयको सहयोगमा ४० मिनेटमा नियन्त्रणमा लिइएको थियो। फलाम टुक्रा पार्ने क्रममा निस्केको झिल्कोबाट आगो सल्किएको थियो। आगलागीबाट उद्योगको कुलिङ टावरमा समेत क्षति पुगेको छ। उद्योगको प्रारम्भिक क्षति २० लाख देखिएको र क्षतिको विवरण संकलन भइरहेको प्रशासन प्रमुख जवाहरलाल आर्याले जानकारी दिए।"
प्रहरीको जीप पल्टिँदा दुई जवान घाइते,सिमरा : बाराको सिमरास्थित ईलाका प्रहरी कार्यालयको गाडी अमलेखगञ्जमा दुर्घटना हुँदा दुई प्रहरी जवान घाइते भएका छन्। अमलेखगञ्जबाट सिमरातर्फ आउँदै गरेको ईलाका प्रहरी कार्यालय सिमराको ना १ झ १३३२ नम्बरको स्कार्पियो जीप पल्टिँदा चालक रमेशकुमार झा र प्रहरी जवान खुमबहादुर खत्री घाइते भएका हुन्। घाइते प्रहरीको सिमरास्थित अल्पाइन अस्पतालमा उपचार भइरहेको छ। घाइतेको अवस्था सामान्य रहेको अस्पतालले जनाएको छ। अमलेखगञ्जबाट फर्कने क्रममा गाडी दुर्घटना भएको थियो। प्रहरी निरीक्षक सुभाष हमालका अनुसार गाडीको चक्कामा हावा कम भएकाले हावा हाल्नका लागि चालक र जवानले लगिरहेका थिए। घाइते चालकका अनुसार अगाडिबाट ट्रकलाई ओभरटेक गर्दै तीव्र गतिमा आएको मोटरसाइकललाई जोगाउने क्रममा जीप सडक छेउमा पल्टिएको हो।
धर्म निरपेक्षताले सभ्यता धरापमा,"काठमाडौं : नेपालको मौलिक शासनतन्त्रमा विचलन आएकाले सभ्यता नै धरापमा परेको भन्दै विज्ञले चिन्ता व्यक्त गरेका छन्। जरो किलो प्रतिष्ठानले गरेको राष्ट्रिय धार्मिक सहृदयता सम्मेलनका वक्ताले चिन्ता गरेका हुन्। नेपालका रैथाने धर्मलाई क्षति पुर्याउने गरी भइरहेको धर्म परिवर्तनविरुद्ध साझा रणनीति बनाउँदै शनिबार धार्मिक सहृदयता सम्मेलन सम्पन्न भएको छ। सम्मेलनमा नेपालमा भइरहेको धर्म परिवर्तनलाई निर्मूल पार्न शासनतन्त्र, शिक्षातन्त्र र अर्थतन्त्रमा मौलिक प्रतिमान स्थापना गर्नुपर्नेमा जोड दिइएको छ। धर्म परिवर्तनलाई प्रतिक्रियात्मक तरिकाले समाधान गर्न खोज्दा डिप्रेसनमा पुग्ने अवस्था देखा परेकाले स्वक्रियात्मक हुनुपर्ने जरो किलो महाअभियानका अध्यक्ष डा निर्मलमणि अधिकारीले बताए। हामीलाई सिध्याउन आउनेले चाल चल्नु अघि नै हाम्रो रणनीति र कार्यनीति बनाउनुपर्छ, अधिकारीले भने। मौलिक धर्म हिन्दु बौद्ध, जैन, बोन र किरातको संरक्षण गर्न सक्रिय संस्था प्रतिस्पर्धी नभई ऐक्यवद्ध भएर अघि बढ्नुपर्ने उनको भनाइ छ। सम्मेलनमा जरो किलो महाअभियानका संस्थापक उपाध्यक्ष डा गोविन्द शरण उपाध्याय, राष्ट्रिय हिन्दु एकता मञ्चका इन्द्रप्रसाद ओली र विश्व हिन्दु महासंघ कास्कीका शंकर खरेलले धर्म परिवर्तनका विषयमा कार्यपत्र प्रस्तुत गरेका छन्। सम्मेलनमा बौद्ध, बोन र किरात धर्मगुरु तथा झाक्री संघको उपस्थिति थियो। बौद्ध खेन्पो फुन्छोक दोर्जे लामा, बोन गुरु गेसे छुल्दिम लामा तथा धार्मिक अध्येता मोहन लामा रुम्बाले बोन धर्मले हिन्दु र बौद्ध धर्मलाई जोड्ने काम गर्ने बताए।"
पोखरीमा डुबेर बालकको मृत्यु,झापा : भद्रपुर नगरपालिका२ स्थित किच्चकबधको पोखारीमा डुबेर एक बालकको मृत्यु भएको छ । ताप्लेजुङ फुङ्लिङ नगरपालिका४ का लोकेन्द्र लिम्बूका १३ वर्षीय छोरा इदम लिम्बूको पोखरीमा डुबेर मृत्यु भएको हो । भद्रपुर नगरपालिका२ कै राम लिम्बूको घरमा पाहुन आएका इदम साथीहरुसँग शनिबार पोखरीमा नुहाउन गएका थिए । नुहाउने क्रममा उनको डुबेर मृत्यु भएको जिल्ला प्रहरी कार्यालय झापाका प्रहरी प्रवक्ता महेन्द्र कुमार श्रेष्ठले बताए । मेची अञ्चल अस्पताल भद्रपुरमा लिम्बूको शव पोस्टमार्टम गरिएको हो ।
पुल नबन्दा सास्ती,बागलुङ जिल्लाको गलकोट नगरपालिकाको हटियादेखि मजुवा जोड्ने गौदीखोला शिवालयघाटमा पुल समयमानै निर्माण सम्पन्न नभएको पुल। समयमा पुल नबन्दा यातायातका साधन लगायत स्थानीयबासिन्दा आवत जावत गर्न समस्या भएको छ। तस्बिर : खेमराज गौतम रासस
मोटरसाइकल दुर्घटनामा युवकको मृत्यु,सिरहा : पूर्वपश्चिम लोकमार्ग अन्तर्गत सिरहाको नरहा गाउँपालिका३ चोहर्वामा मोटरसाइकल दुर्घटना हुँदा एक जनाको मृत्यु भएको छ। दुर्घटनामा सोही वडाका १८ वर्षीय अजयकुमार ठाकुरको मृत्यु भएको जिल्ला ट्राफिक प्रहरी कार्यालय लहानले जनाएको छ। ठाकुरले चलाएको ज १२ प ६६४९ नम्बरको मोटरसाइकल अनियन्त्रित भएर दुर्घटना भएको थियो। दुर्घटनामा परी गम्भीर घाइते ठाकुरलाई उपचारका लागि विराटनगर लाने क्रममा बाटोमै मृत्यु भएको हो।
न्याय क्षेत्र राजनीतिबाट मुक्त हुनुपर्छ,"काठमाडौं : नेपाल बार एसोसिएसनको निर्वाचनमा अध्यक्षका प्रत्यासी अधिवक्ता डा पुण्यप्रसाद खतिवडाले बारमा राजनीति अन्त्य गर्नुपर्नेमा जोड दिएका छन्। चैत १६ गते हुने निर्वाचनमा असंलग्न वकिलका तर्फबाट अध्यक्षका दाबेदार उनले कानुन व्यवसायी र न्याय क्षेत्रमा राजनीतिक हावी हुँदा न्याय निरूपणमा समस्या भएको बताए। शनिबार राजधानीमा पत्रकार सम्मेलन गर्दै उनले आफू निर्वाचित भए बारमा राजनीति अन्त्य गर्ने दाबी गरे। बारलाई कुनै अमूक राजनीतिक दल, शक्ति, समूह वा अरु कसैका निर्देशित कार्यकर्ताको नभई स्वतन्त्र कानुनव्यवसायीकोे साझा संस्था बनाउनुपर्छ, उनले भने। मुलुकमा स्वतन्त्र र निष्पक्ष कानुनी सेवा प्रदान गर्न कानुन व्यवसायीको भूमिका महत्वपूर्ण हुने भन्दै उनले त्यसका लागि कुनै पनि दलमा आवद्ध नभएको व्यवसायी नेतृत्वमा पुग्नुपर्ने बताए। उनले भने, गैरराजनीतिक चरित्रको उम्मेद्वारको अभाव भएकाले आफूले देशभरका कानुन व्यवसायीको सुझावअनुसार उम्मेदवारी दिएको हुँ। कार्यक्रममा वरिष्ठ अधिवक्ता दण्डपाणि पौडेलले स्वच्छ न्याय असंलग्न व्यवसायीको प्रमुख मुद्दा भएको बताए। उनले भने, न्याय क्षेत्रमा ठेकेदारीको अन्त्य गर्न केही कानुव्यवसायी लागि परेको बताए।"
जावलाखेलमा ज्येष्ठ नागरिक मिलन केन्द्र,"ललितपुर : ललितपुरस्थित एक युवा क्लवले जेष्ठ नागरिक मिलन केन्द्रको सुरुवात गरेको छ । जावलाखेलको सरस्वती युवा क्लबले वडा नम्बर ३ सँगको सहकार्यमा मिलन केन्द्रको सुरुवात गरेको हो । जावलाखेलमै रहेको सरस्वती मन्दिरसँगै खुलेको उक्त ज्येष्ठ नागरिक मिलनकेन्द्रमा ईच्छुक सबै वृद्धवृद्धाहरु आउनसक्ने संयोजक तुलसी प्रसाद न्योैपानेले जानकारी दिए । न्यौपानेका अनुसार पहिलादेखि नै रहेको क्लवको जग्गामा वृद्धवृद्धाका लागि समय बिताउने ठाउँ बनाइएको हो । मिलनकेन्द्रमा आएर वृद्धवृद्धाहरु सुखदुखका कुरा साटासाट गर्न र टहलिन सक्छन् । यहाँ ठूलो बगैंचा पनि छ । पीपल र रुद्राक्ष्यका छहारीमा बसेर वृद्धवृद्धाहरु गफगाफ गर्न सक्छन् । उनीहरुका लागि चियाको व्यवस्था पनि गरिने न्यौपानेले बताए । साथै पत्रपत्रिका र टेलिभिजन पनि यहाँ उपलब्ध हुने बताइएको छ । टेलिभिजनमा बृद्धबृद्धाहरु चाहेको कार्यक्रम हेर्न सक्छन् । यस्तै भित्र खेल्ने (इनडोर) खेल पनि खेल्नसक्ने छन् । न्यौपानेले भने, उनीहरुको सम्पूर्ण व्यवस्थापनका लागि एउटा परिवार नै खटिएको छ । ज्येष्ठ नागरिक मिलनकेन्द्रका समितिमा रहेका तिलक बहादुर थापाका अनुसार वृद्धवृद्धाका व्यक्तिगत तथ्यांक संकलन गर्ने र आर्थिक अवस्था कमजोर भएकालाई सहयोग गर्ने पनि योजना छ । यसका लागि वडा कार्यालयले एक लाख रुपैयाँ बजेट छुटयाएको छ भने अन्य क्लव, अथवा व्यक्तिगत रुपमा पनि सहयोग मिलेको बताइएको छ ।"
जंगलमा लागेको आगो बस्तीमा पसेपछि ६ घर जले,"फिदिम : जंगलमा लागेको आगो बस्तीसम्म फैलदा पाँचथरको हिलिहाङ गाउँपालिका ३ डाँडेमा छ घर जलेका छन्। शनिबार दिउँसो जंगलमा लागेको आगो नियन्त्रणमा लिन नसक्दा बस्तीसम्म फैलिएको हो। आगोले मनप्रसाद पालुङ्वा, हर्कबहादुर पालुङ्वा, राजकुमार पालुङवा, तेजमाया पौडेल, डम्बर पालुङ्वा र धनप्रसाद पालुङ्वाको घर जलेको जिल्ला प्रहरी कार्याल पाँचथरका प्रहरी निरीक्षक अनिलकुमार पौडेलले जानकारी दिए। आगलागीबाट ४१ लाख बराबरको क्षति भएको प्रहरीको भनाइ छ। छ घरसहित दुई गोठ जलेर खरानी भएका छन्। बस्तीसम्म फैलिएको आगो जनपथ प्रहरी, नेपाली सेना र स्थानीयले नियन्त्रणमा लिएका हुन्। सुख्खा क्षेत्र भएकाले तत्काल आगो नियन्त्रणमा लिन सकिएन, पौडेलले भने सबैको प्रयासबाट आगो नियन्त्रण गरिएकाले गाउँका अन्य घरमा आगो फैलिन पाएन।"
गोरु काट्ने पक्राउ,बिर्तामोड : झापाको कचनकवल गाउँपालिकाबाट प्रहरीले गोरु काट्ने एक जनालाई पक्राउ गरेको छ। शनिबार बिहान कचनकवल ४ खुट्टामुनी भन्ने स्थानमा गोरु काटेर मासु बनाउँदै गरेको अवस्थामा सोही स्थानका ४५ वर्षीय फत्ते मोहमद मियालाई पक्राउ गरेको हो। मियालाई प्रहरीको गस्ती टोलीले गोरुको मासु काट्दै गरेको अवस्थामा फेला परेको जिल्ला प्रहरी कार्यालय झापाका प्रहरी प्रवक्ता महेन्द्रकुमार श्रेष्ठले जानकारी दिए। उनलाई नियन्त्रणमा लिएर अनुसन्धान भइरहेको श्रेष्ठको भनाइ छ।
"सप्तरीमा आगलागी : १० घर जले, लाखाैंकाे क्षति","राजविराज : सप्तरीको सुरुङ्गा नगरपालिका९ प्रमाणपुरमा हावाहुरीसँगै भएको आगलागीमा १० वटा घर जलेर नष्ट भएका छन् । शनिबार दिउँसो स्थानीय बद्री मण्डलको घरमा सल्किएको आगो फैलिएर आठ परिवारको १० वटा घर नष्ट भएका हुन् । आगलागीबाट करिब ३६ लाख मूल्य बराबरको क्षति भएको इलाका प्रहरी कार्यालय कडरबोनाले प्रारम्भिक अनुमान गरेको छ । हावाहुरीपछि फैलिएको आगलागीले बद्री मण्डलका साथै भोला मण्डल, भदै मण्डल, मनोज मण्डल, विद्या मण्डल, दशरथ मण्डल, शिवा मण्डल र अधिकलाल मण्डलको घर जलेर लाखौं मूल्य बराबरको धनमाल नष्ट भएको छ । आगलागीबाट घरमा रहेको नगद, खाद्यान्न, फर्निचर, कपडा, भाँडाकुँडा लगायत सामान जलेर नष्ट हुँदा सो परिमाणको क्षति भएको प्रहरी निरीक्षक सुरेन्द्रकुमार श्रेष्ठले जानकारी दिए । गर्मी र हावाहुरीका कारण आगो सल्किना साथ तिब्र गतीमा फैलिएको र समयमा नियन्त्रण हुन नसक्दा आठ परिवार घरबारविहिन बनेका हुन् । सप्तरीको शम्भुनाथ नगरपालिका र सिरहाको लहान नगरपालिकाबाट पुगेको वारुणयन्त्रको सहयोगमा प्रहरी र स्थानीयबासीले आगो नियन्त्रणमा लिएका छन् । गर्मी मौसम सुरु भएदेखि चल्न थालेको हावाहुरीले सप्तरीमा एक सातामा करिब आधा दर्जन आगलागीका घटनामा ७५ लाख रुपैयाँ बराबरको क्षति भएको राजविराज नगरपालिका वारुणयन्त्र शाखाले जनाएको छ।"
छात्रालाई प्याड किन्न ४० हजार,"स्याङ्जा : एसईई दिने तयारी गरिरहेका स्याङ्जाका छात्रालाई गण्डकी प्रदेश सरकारले सेनेटरी प्याड खरिदका लागि ४० हजार रुपैयाँ वितरण गरेको छ । यही चैत १० गतेबाट सुरु हुने एसईई परीक्षालाई लक्षित गर्दै सो रकम वितरण गरिएको हो। गण्डकी प्रदेश सामाजिक विकास मन्त्रालयले सेनेटरी प्याड खरिदका लागि ४० हजार नगद वापतको चेक रकम उपलब्ध गराएको हो । स्याङजामा आयोजित कार्यक्रम मार्फत परीक्षामा सहभागी छात्रालाई लक्षित गर्दै मन्त्रालयका बालअधिकार स्रोत व्यक्ति मिठु आचार्यले जिल्ला समन्वय समिति प्रमुख सीता सुन्दासलाई सो रकम वापतको चेक हन्तान्तरण गरेकी हुन् । जिल्ला शिक्षा समितिका अध्यक्ष समेत रहेकी सुन्दासले परीक्षामा सहभागी महिनावारी भएका सबै छात्राले सेनेटरी प्याडको उपयोग गर्न पाउन् भन्दै सो चेक पुनः शिक्षा विकास तथा समन्वय इकाई प्रमुख घनश्याम पौडेललाई नै प्रदान गरिन् । कार्यक्रममा शिक्षा समन्वय इकाई प्रमुख घनश्याम पौडेल, पत्रकार महासंघका अध्यक्ष ओमप्रका शर्मा, महिला विकास निरीक्षक शरद गुरुङ र मन्जु ढुंगाना लगायतले महिनावारीलाई अवसर मानेर सफासुग्घर बस्ने र सेनेटरी प्याडको प्रयोगपछिको व्यवस्थापनका बारेमा सबैलाई सचेत गराउनु पर्नेमा जोड दिए । गण्डकी प्रदेश अन्तरगतका मनाङ र मुस्ताङ जिल्ला बाहेक सबै जिल्लामा यस्ता कार्यक्रम संचालन गरिने भएको छ । मनाङ र मुस्ताङ जिल्लामा निकै कम छात्रा परीक्षामा सहभागी हुने भएको हुदा त्यहाँका विद्यालयले नै प्याडको व्यवस्था गरिदिने भएको छ। यसवर्ष स्याङजाबाट ५ हजार ९ सय ३९ विद्यार्थी एसईईमा सहभागी हुँदैछन् । तीमध्ये ३ हजार २ सय ७ जना छात्रा छन् । जिल्लाभर ३३ वटा परीक्षाकेन्द्र निर्धारण गरिने भएको छ। छात्रा सहभागीमध्ये १५ प्रतिशत छात्रा महिनावारी हुने अनुमान गर्दै प्रदेश मन्त्रालयले सोही बमोजिमको रकम व्यवस्थापन गरेको स्रोत व्यक्ति आचार्यले जानकारी दिइन् ।"
"सुनसरीमा हायस दुर्घटना, ८ जना घाइते",इटहरी : सुनसरीको कोशी गाउँपालिका ७ स्थित हरीपुरमा शनिबार बिहान भएको दुर्घटनामा ८ जना घाइते भएका छन् । काठमाडौंबाट झापा हिडेको बा ४ ख ४१६ नं को हायस अनियन्त्रित भएर पल्टिँदै छेउको रुखमा गएर ठोक्किएको थियो । हायसमा ११ जना सवार रहेको प्रहरी चौकी भन्टाबारीका सई अवधलाल शाहले जानकारी दिए । घाइते ८ जनालाई धरानस्थित वीपी स्वास्थ्य विज्ञान प्रतिष्ठान धरान लगिएको बताइएको छ ।
खोटाङमा वनमा लागेको आगो बस्ती पस्दा ७ घर जले,"ओखलढुंगा : खोटाङमा भएको आगलागीमा ७ घर जलेका छन् । जंगलबाट सुरु भएको डढेलो बस्तीमा प्रवेश गरेपछि घर जलेका हुन् । गढीथुम्का र काँसेघडेरी सामुदायिक वनबाट सुरु भएको डढेलो वस्तीमा प्रवेश गरेको हो । आगलागीबाट रावाबेँसी गाउँपालिका५ दुबेकोलमा रहेको घलेगाउँका गोपाल पाण्डे, युवराज पाण्डे, अभिकेसर पाण्डे र भीम पाण्डे र ऐसेलुखर्क गाउँपालिका७ माक्पाका तोमबहादुर निरौला र पहलमान निरौलाको घर र गोठ जलेको जिल्ला प्रहरी कार्यालय खोटाङका प्रहरी नायव उपरीक्षक राजकुमार केसीले जानकारी दिए । गाउँपालिकाका अनुसार क्षतिको विवरण आउन बाँकी छ । डढेलो नियन्त्रणका लागि नेपाली सेना, नेपाल प्रहरी र स्थानीय खटिएका छन् । रावाबेँसी गाउँपालिकाभित्रको डढेलो पूर्णरुपमा नियन्त्रणमा आइनसकेको भइए पनि खतरा टरेको रावाबेँसी गाउँपालिका प्रमुख लिलानाथ निरौलाले बताए । गढीथुम्का र काँसेघडेरी सामुदायिक वनबाट फैलिँदै ऐंसेलुखर्क गाउँपालिका७ माक्पाको लेवा क्षेत्रमा पुगेको डढेलो भने नियन्त्रण बाहिर गएको छ । आगो नियन्त्रण गर्न नसकिने अवस्था रहेको ऐंसेलुखर्क गाउँपालिका प्रमुख बिश्वनाथ निरौलाले बताए । उनले क्षतिको यकिन गर्न नसकिएको जानकारी दिए । यस्तै, गैरीखेत सामुदायिक वनबाट सुरु भएको डढेलोले दिक्तेल रुपाकोट मझुवागढी नगरपालिका५ लफ्याङका विद्याकुमार राईको घर तथा दुईवटा गोठ जलेका छन् । खोटेहाङ गाउँपालिका७ खोटाङबजारको धनमुडा चयनपुर सामुदायिक वनमा लागेको डढेलो पनि नियन्त्रण बाहिर गएको प्रहरीले जनाएको छ । आगोलागीमा घर जलेका पीडितहरुको विचल्ली भएको छ । स्थानीयले आफन्तकोमा बस्ने व्यवस्था गरेका छन् । आगलागीमा परी लाखौंको धनमाल क्षति भएको छ भने, सयौं हेक्टर वन क्षेत्र सखाप भएको छ ।"
पाठ्यपुस्तकमा छैन छुट,"बुटवल : पुस्तक व्यवसायीले पाठ्यपुस्तक खरिदमा छुट नदिने निर्णय गरेका छन्। देशभरका व्यवसायीले किताब बिक्री गर्ने सिजनमा छुट नदिने निर्णय गर्दा अभिभावकको ढाड सेकिने भएको छ। किताब छाप्ने कागजको मूल्य वृद्धि र थोक बिक्रेताले कमिसन घटाएको भन्दै फुटकर व्यापारीले छुट नदिने निर्णय गरेका हुन्। विद्यालय तहका किताब खरिदमा १० देखि १५ प्रतिशतसम्म छुट हुँदै आएको थियो। यो निर्णयले निजी विद्यालयमा पढ्ने विद्यार्थीका अभिभावकलाई थप आर्थिक भार बढ्नेछ। पुस्तक तथा स्टेसनरी व्यवसायी महासंघले नै छुट नदिने निर्णय गरेको छ। महासंघमातहत रहने कतिपय जिल्ला शाखाले फागुनदेखि नै लागू हुने गरी छुट प्रतिशतलाई शून्यमा झार्ने निर्णय गरेका छन्। व्यवसायीलाई मर्का पर्ने भएपछि छुट नदिने निर्णय गरेका हौं, पुस्तक तथा स्टेसनरी महासंघ रुपन्देहीका अध्यक्ष त्रिलोचन ज्ञवालीले भने, अब पुस्तकमा उल्लेख गरिएको मूल्यमै बिक्री हुनेछ। महासंघले आफ्ना सदस्य व्यवसायीलाई निर्णय कार्यान्वयन गर्न कडा निर्देशनसमेत दिएको छ। पुस्तक व्यवसायीले छुट हटाउने निर्णय गर्न कागजको मूल्यवृद्धि र कमिसनको प्रतिशत कमीलाई आधार बनाएका छन्। किताब छाप्ने कागजमा ३५ प्रतिशतसम्म मूल्यवृद्धि भएको व्यवसायीको दाबी छ। मुख्य थोक बिक्रेताबाट पाउँदै आएको करिब ५० प्रतिशत छुट ३५ मा झरेपछि तोकिएकै मूल्यमा पुस्तक बिक्री गर्ने निर्णय भएको हो। थोक बिक्रेताले कमिसन प्रतिशत घटाएपछि साना व्यापारी मूल्य बढाउन बाध्य भएका छौं, रुपन्देहीका एक पुस्तक व्यवसायीले भने, थोक बिक्रेताले हामीलाई दिने १५ प्रतिशत कमिसन घटाए। अब अभिभावकलाई दिँदै आएको छुट हटाउनुको विकल्प रहेन। सरकारले दुई वर्षअघि पुस्तकको मूल्य निर्धारण गरेको थियो। मूल्य बढाउन कसरत गरेका प्रकाशकको प्रयास असफल भएपछि कमिसन घटाएको पुस्तक व्यवसायी बताउँछन्। प्रकाशकहरूले मूल्य समायोजन नभएको र लागत बढेकाले पुस्तकको कमिसन घटाउनुपरेको दाबी गरेका छन्। विद्यालय तहका किताब खरिदमा १० देखि १५ प्रतिशतसम्म छुट हुँदै आएको थियो। नेपाल पुस्तक तथा स्टेसनरी महासंघका पूर्वअध्यक्ष हरि अर्यालले व्यवसायीले पाउने सेवासुविधामा कमी आएकाले तोकिएकै मूल्यमा पुस्तक बेच्नुपरेको बताए। सरकारले मूल्य निर्धारण गरेपछि जताततै महँगी छ तर पुस्तकको मूल्य समायोजन भएन, उनले भने, प्रकाशककै निर्णयले अभिभावकसम्मलाई प्रभाव पार्नेछ। सरकारले मूल्य निर्धारण समितिमार्फत पुस्तकको मूल्य निर्धारण गरेको थियो। रंगिन किताबको प्रतिपेज १ रुपैयाँ ४५ पैसा, दुई कलर मिसिएको १ रुपैयाँ २५ पैसा र एक कलरको १ रुपैयाँ १० पैसा मूल्य निर्धारण भएको छ। यस वर्ष पुस्तकको मूल्य भने नबढ्ने दाबी गरिएको छ। छुट नपाएपछि निजी विद्यालयमा पढ्ने बालबालिकाका अभिभावकले १० देखि १५ प्रतिशत बढी मूल्य तिर्नु पर्नेछ। पुस्तकमा छुट नदिने निर्णय देशभर कार्यान्वयन गरिने पूर्वअध्यक्ष अर्यालले बताए। प्रदेश ५ को बुटवल, दाङ, नेपालगन्जका व्यवसायीले यो निर्णय गरिसकेका छन्। अभिभावकले भने नाफा कमाउने नाममा ढाड सेक्ने निर्णय भएको भन्दै आपत्ति जनाएका छन्। रुपन्देहीमा मात्रै करिब १५ करोडको पुस्तक कारोबार हुन्छ। बोर्डिङलाई कमिसन नदिने प्रकाशकहरूले पुस्तक बिकाउनकै लागि बोर्डिङलाई दिने कमिसन रोक्ने दाबी गरेका छन्। गुणस्तरहीन पुस्तक प्रकाशन गर्ने र त्यसलाई बिकाउन कमिसन दिने गरिएको छ। रुपन्देही प्याब्सनले नै केही वर्षअघि पुस्तक बिक्री गरिदिएबापत भवन निर्माण नै गरेको छ। अब बोर्डिङ स्कुललाई दिने कमिसन पनि शून्यमै झर्नेछ, एक पुस्तक व्यवसायीले भने, मूल्य बढेकाले त्यसो गर्नुपरेको हो। तर, विषय शिक्षकलाई कमिसन दिएर प्रभावित पार्ने क्रम भने कायमै छ। व्यवसायीले चैत १० गतेभित्रै आगामी वर्ष लागू हुने पुस्तक र प्रशासकको विवरण दिन निजी विद्यालयलाई आग्रह गरेका छन्।"
उपचारसँगै जीवनशैली,"नवलपुर : शारीरिक तौल १ सय २० केजी भएका प्रकाश श्रेष्ठलाई सुत्नै कठिन भयो। आफ्नै जीउ भारी लाग्यो। ४९ बर्से उनी भन्छन््, सुत्दा सास नै रोकिए जस्तो हुन्थ्यो। सासै अडकए झैं हुन्थ्यो।धनकुटाको छथर गाँउपालिका५ का श्रेष्ठले मोटोपनकै कारण रोजेका पहिरन समेत लगाउन पाएनन्। रजहरस्थित सामुदायिक प्राकृतिक चिकित्सालयमा उपचार गराएपछि उनको शरीर छरितो हुन थालेको छ। डेढ महिना नपुग्दै उनको वजन २० किलो घट्यो। कति ठाउँमा उपचार गराउँदा केही नलागेपछि ससुराले उनलाई रजहर पुर्याएका थिए। अहिलेको तस्बिर हेरेर गाउँले सबै दंग परेको उनले बताए। पहिला म हिँड्नै सक्दिनथें। आफ्नै जीउ भारी लाग्थ्यो, उनले भने, यतिबेला आफ्नो शरीर देखेर आफैंलाई पत्यार लाग्दैन, फोटो हेरेर गाँउका सबै दंग परेका छन्। प्राकृतिक चिकित्सालयमा नियमित उपचार, व्यायाम र खानपिनले उनको मोटोपन घट्दै गएको हो। प्राकृतिक चिकित्सालयमा उपचारका लागि पालो पर्खनुपर्छ। प्राकृतिक उपचारमा भरोसा बढेपछि बिरामीलाई पालोमा पर्खाउनु अस्पतालको बाध्यता हो। सुरुमा अन्यत्र जाँदा भएको कठिनाइ र दुःखले आजित भएकाहरू अन्तिममा मात्रै सामुदायिक प्राकृतिक चिकित्सालय पुग्छन्। उपचार पद्धति र त्यसबाट फाइदा भएपछि विश्वास लागेर यतिबेला चिकित्सालयमा बिरामीको चाप बढेको छ। बिरामीले शान्त वातावरणमा खानपान र जीवन शैली सिक्छन्। ढाडको नसा च्यापिएकी दाङ घोराहीकी युरेशिया रिजाल पनि समस्यामुक्त भएकी छन्। प्राकृतिक चिकित्सालयबारे थाहा पाएकी २६ वर्षीया उनले सञ्चो हुन लागेकोमा खुसी व्यक्त गरिन्। प्राकृतिक चिकित्सा पद्धतिबारे थाहा पाएकी भए मैले दुःख नपाउने रैछु, उनले भनिन्, नियमित उपचार र खानपानले अहिले निको हुँदै गएको छ। २०६७ असार १ बाट यहाँ उपचार सुरु गरिएको हो। देवचुली नगरपालिका१६ स्थित रजहरमा समुदायले प्राकृतिक चिकित्सालय सञ्चालन गरेको हो। प्राकृतिक रूपमा उपलब्ध आकाश, वायु, अग्नी, जल र पृथ्वीको माध्यमबाट उपचार गरिन्छ। नसा, हाडजोर्नीसम्बन्धी, मधुमेह, रक्तचाप, ग्यास्ट्रिक, बाथलगायतका बिरामी यहाँबाट निको भएर गएका छन्। उपचार मात्रै नभएर जीवनशैली सिकाएर पठाइने गरेको छ। पछिसम्म पनि घरमै आफैंले गर्न सक्ने गरी पठाइने गरेको चिकित्सालयका निर्देशक डा विनोद पौडेलले बताए। रोगको कारण एउटा छ उपचार शैली अर्को खोज्दा समस्या बढ्ने हो, उनले भने, यो अस्पतालभन्दा पनि जीवनशैली सिकाउने थलोका रूपमा लिएका छौं। चिकित्सालयमा अहिलेसम्म करिब १८ हजारले उपचार पाएर फर्किएका छन्। १० बिघामा रहेको चिकित्सालयमा बिरामीका लागि छुट्टै ६ बिघामा अर्गानिक तरकारी खेती र दूधका लागि गाई पालिएको छ। प्राकृतिक उपचार पद्धतिबाट फाइदा भएपछि विश्वास लागेर यतिबेला चिकित्सालयमा बिरामीको चाप बढेको छ। चिकित्सालयका व्यवस्थापक हरि सापकोटा पहिले आफैं पेटको दीर्घरोगबाट पीडित थिए। धेरै ठाँउमा औषधि गर्दा पनि निको नभएपछि पोखरा गएर प्राकृतिक चिकित्सालयको उपचारले नयाँ जीवन पाए। प्राकृतिक चिकित्साको उपयोगिता र महत्व प्रष्ट पारेपछि रजहरका सामाजिक अगुवाले चासो देखाए। सापकोटाकै अग्रसरतामा पोखरामा सञ्चालन हुन नसकेको चिकित्सालय आफ्नो गाँउमा ल्याए। पहिला बुझाउन कठिन थियो, अहिले बिरामीले रिफर गरेर पठाउछन््, व्यवस्थापक सापकोटाले भने, हाम्रो उद्देश्य बेलैमा आए दुःख पाउँदैनथे भन्ने हो। सुरुवातमा महायज्ञ लगाएर संकलन गरिएको २ करोड नगद र ३ करोड बराबरको जग्गा सहयोगमा पाएपछि चिकित्सालय स्थापना गरिएको हो। त्यहीँ उपचार गराउँदा ठीक भएपछि खुसी भएर भरतपुरकी गौरीदेवी प्रधानले स्वर्गीय पति श्यामकृष्ण प्रधानको स्मृतिमा डेढ करोड दान गरेर बिरामी आवास भवन निर्माण गरिदिएकी छन्। सेवामूलक संस्थाका रूपमा न्यूनतम शुल्कमा उपचार गराइने सञ्चालक समिति सदस्य यज्ञप्रसाद सुवेदीले बताए। चिकित्सालयमा प्राकृतिक चिकित्सासम्बन्धी अध्यापन गराउने तयारी गरिएको छ। चिकित्सालयले सीटीईभीटीसँग सम्बन्धन लिएर ४० विद्यार्थीलाई ३ बर्से स्नातक तहको एचए सरहको प्राकृतिक चिकित्सा अध्यापन गराउने प्रक्रिया थालेको छ। नेपाल संस्कृत विश्वविद्यालयसँगको सम्बन्धनमा एमबीबीएस सरहको पाँचबर्से अध्ययन प्राकृतिक चिकित्सा मेडिकल कलेज सञ्चालनको प्रक्रिया पनि अन्तिम चरणमा पुगेको चिकित्सालयका अध्यक्ष सन्तबहादुर क्षेत्रीले बताए। अब प्राकृतिक चिकित्सा पद्धति नेपालका लागि अपरिहार्य छ, उनले भने, उपचार मात्रै होइन अब सबैतिर यसको उपयोगितासँगै सुविधा पनि बढाउनुपर्छ।"
तिला कर्णाली बहुमुखी क्याम्पस मध्यपश्चिमाञ्चललाई हस्तान्तरण,"कालिकोट : कालिकोट जिल्लाको तिला कर्णाली बहुमुखी क्याम्पस मध्यपश्चिमाञ्चल विश्वविद्यालयलाई हस्तान्तरण गरिएको छ। शुक्रबार क्याम्पस संचालक समितिका अध्यक्ष तुलाराज बिष्टको अध्यक्षता तथा मध्यपश्चिमाञ्चल विश्वविद्यालयका उप कुलपती प्राध्यापक डाक्टर उपेन्द्रकुमार कोइरालाको प्रमुख आतिथ्यतामा एक औपचारिक कार्यक्रमको आयोजना गरी त्रिभुवन विश्वविद्यालय अन्तर्गत रहेको तिला कर्णाली बहुमुखी क्याम्पसलाई मध्यपश्चिमाञ्चल विश्वविद्यालयमा हस्तान्तरण गरिएको हो। कार्यक्रममा बोल्दै मध्यपश्चिमाञ्चल विश्वविद्यालयका उपकुलपती प्राध्यापक डाक्टर उपेन्द्रकुमार कोइरालाले शैक्षिक गुणस्तर सुधार गर्न जोड दिने बताए। उनले तिला कर्णाली बहुमुखी क्याम्पसमा कार्यरत प्राध्यापक, अध्ययनरत विद्यार्थी तथा अन्य शैक्षिक सरोकारवालाहरुलाई गुणस्तरीय शिक्षाका लागि चासो दिन आग्रह पनि गरे। 'क्याम्पसमा कार्यरत प्राध्यापक तथा कर्मचारीहरुको सेवा सुविधामा कुनै कमी ल्याउँदैनौँ। जस अनुसार क्याम्पसमा सक्रियताको पनि आशा लिएका छौँ', उनले भने, 'उहाँहरुको सक्रियताले तिला कर्णाली बहुमुखी क्याम्पसको भविष्यका साथै जिल्लाको शैक्षिक भविष्य निर्धाण हुनेछ।' उनले अब मध्यपश्चिमाञ्चल विश्वविद्यालयले प्राविधिक शिक्षामा पनि जोड दिइरहेको बताए। उनले मध्यपश्चिमाञ्चल विश्वविद्यालयको इज्जत रहने गरी शिक्षण सिकाई क्रियाकलापहरु संचालन गर्न आग्रह गरे। कार्यक्रममा विशेष अतिथि कर्णाली प्रदेश सभा सदस्य कुर्मराज शाहीले खस्किँदै गएको जिल्लाको शैक्षिक गुणस्तरप्रति चिन्ता व्यक्त गर्दै तिला कर्णाली बहुमुखी क्याम्पसलाई पनि व्यवस्थित बनाउनुपर्ने बताए। उनले जिल्लामा स्नाकोत्तरसम्म अध्यापन गर्ने शिक्षण संस्थाको खाँचो रहेको बताउँदै तिला कर्णाली बहुमुखी क्याम्पसको स्त्तोरोन्नतीको पनि खाँचो रहेको बताए। कार्यक्रममा क्याम्पस व्यवस्थापन समितिका अध्यक्ष तुलाराज बिष्ट, क्याम्सप समायोजन समितिका संयोजक नन्दबहादुर शाही, विद्यार्थी नेता तथा कर्णाली प्रदेश मुख्यमन्त्रीका प्रमूख स्वकीय सचिव खेमबहादुर सिंह लगायतका अन्य सरोकारवालाहरुले तिला कर्णाली बहुमुखी क्याम्पसको स्तोरोन्नतीको माग गर्दै जिल्लाको समग्र शैक्षिक गुणस्तर सुधारका लागि सबैको एक्यबद्धताको खाँचो रहेको बताए। कार्यक्रममा जिल्लाका बिभिन्न राजनीतिक दल, जनप्रतिनिधि , नागरिक समाज लगायत अन्य सरोकारवालाहरुको पनि उपस्थिति रहेको थियो।"
बाँदर नियन्त्रण गर्न स्थानीय प्रविधि,"कुस्मा : पर्वतको महाशिला गाउँपालिकाले बाँदर छोप्न स्थानीय प्रविधिको विकास गरेको छ। ०७४७५ को पहिलो गाउँसभाबाट संकल्प प्रस्ताव पारित गरी बाँदर नियन्त्रण अभियान थालेको पालिकाले स्थानीय प्रविधि प्रयोग गरी एकैदिन दर्जनौं संख्यामा बाँदर छोप्न सकिने बनाएको हो। सुरुमा भारतीय नागरिकलाई बोलाएर बाँदर छोप्दै आएकामा अब स्थानीय व्यक्तिलाई नै परिचालन गरी स्थानीय प्रविधिबाट सजिलो र थोरै समयमा धेरै बाँदर नियन्त्रण गर्न सकिने गरी विकास गरिएको महाशिला गाउँपालिकाका अध्यक्ष राजुप्रसाद पौडेलले जानकारी दिए। उनका अनुसार यो प्रविधि थोरै जनशक्तिबाट पनि बाँदर नियन्त्रणमा लिन सकिने खालको छ। एउटा फलामको जारी र बाँसको नमुना घर बनाइएको छ र त्यसमा फलामको ढोका प्रयोग गरिएको छ। बिहीबार मात्रै २१ वटा बाँदर नियन्त्रणमा लिइएको अध्यक्ष पौडेलले बताए। उनका अनुसार अब छोटो समयमै धेरै बाँदर नियन्त्रणमा लिन सकिने विश्वास गाउँपालिकाले लिएको छ। गाउँपालिकाले एक घर एक रोजगार कार्यक्रमअन्तर्गत नियुक्त गरेका स्वयंसेवक र तालिम नै दिएर तयार गरिएका केही कर्मचारीलाई उक्त कार्यका लागि परिचालन गरिएको अध्यक्ष पौडेलले बताए। यसअघि करिब साढे तीन सय बाँदर नियन्त्रणमा लिएर चितवन राष्ट्रिय निकुञ्जमा पुयाइएको छ। स्थानीय जनशक्ति तयार भएलगत्तै भारतीय नागरिकलई फिर्ता पठाइएको छ। बिहीबार पहिलोपटक सुरु गरिएको स्थानीय प्रविधि सफल भएको बाँदर नियन्त्रण तथा स्थानान्तरण समितिका अध्यक्ष सरस्वती अधिकारीले जानकारी दिइन्। उनले भनिन्, अब खेतबारी बाँझो राख्नुपर्ने अवस्था रहँदैन, ढुक्कसँग सबै सिजनमा खेती लगाउन सकिन्छ। जतिबेला बाँदरको संख्या बढ्छ त्यति नै बेला नियन्त्रण गरिहाल्ने भएपछि समस्या नहुने उनको भनाइ छ। बाँदरले बालीनाली सखाप पारेको गुनासो चुलिएपछि महाशिलाले अभियान नै चलाएर बाँदर छोप्न थालेको हो। चालु वर्षको कात्तिकसम्म नियन्त्रणमा लिइएका तीन सय ३० वटा बाँदर चितवन राष्ट्रिय निकुञ्जमा पुयाइएको र फेरि छोपेर खोरमा जम्मा गर्न थालिएको गाउँपालिकाका प्रवक्ता जीवनविक्रम उच्चैले बताए। उनका अनुसार यतिको संख्यामा बाँदर नियन्त्रणमा लिन १२ लाख रुपैयाँभन्दा बढी खर्च भइसकेको छ। गाउँपालिकाले बाँदर नियन्त्रण गर्न ०७५०७६ मा १५ लाख रुपैयाँ विनियोजन गरेको थियो। गाउँपालिकाको दोस्रो गाउँसभाबाट बजेट नैै छुट्ट्याएर बाँदर नियन्त्रण योजना अघि सारिएको थियो। कात्तिकसम्म छोपिएका बाँदर सबै निकुञ्जमा पठाइएको र फेरि हिउँदे बाली पाक्ने बेला भएकाले नियन्त्रणमा लिन सुुरु गरिएको उच्चैले बताए। गाउँपालिकाको उक्त अभियानले स्थानीय कृषकलाई ठूलो राहत मिलेको छ। पहिलेजस्तो बाँदरको आतंक नभएको उनले बताए। यो अभियानलाई अझै निरन्तर सञ्चालन गरिने पनि गाउँपालिकाले जनाएको छ। नियन्त्रणका लागि स्थानीय जनशक्ति र प्रविधि तयार भएपछि जुन ठाउँमा जुन समय आवश्यक पयो तत्काल खटाउन सकिने अध्यक्ष राजुप्रसाद पौडेलले बताए। गाउँपालिकाअन्तर्गत ६ वटै वडामा पूर्णरूपमा बाँदर नियन्त्रण गर्नेगरी अभियान थालिने भएको छ। नियन्त्रणमा लिइएका बाँदर निकुञ्जमा लैजान धेरै प्रक्रिया पूरा गर्नुपर्ने भएकाले केही झन्झटिलो भने देखिएको छ। गाउँमा उत्पादित फलफूल, मकै, धान, तरकारीलगायत बाँदरले सखाप पारेपछि महाशिलाको गाउँसभाबाटै प्रस्ताव पारित गरिएको थियो। गाउँपालिकाका सबै वडामा बाँदर आतंक बढेको भन्दै जनप्रतिनिधिले नियन्त्रणका लागि हस्ताक्षरसहित गाउँसभामा संकल्प प्रस्तावसमेत पास गराएका थिए।"
"सभागृह निर्माण अधुरै, प्रदेशसभा साँघुरो भवनमा","हेटौंडा : प्रदेश ३ को राजधानी हेटौंडामा प्रदेशसभा बैठक एक वर्षदेखि तत्कालीन क्षेत्रीय शिक्षा निर्देशनालयको साँघुरो भवनमा सञ्चालन भइरहेको छ । तर, उक्त भवनबाट करिब दुई किलोमिटर दूरीमा रहेको हेटौंडाकै ठूलो सरकारी सभागृह भने १४ वर्षदेखि निर्माण सम्पन्न भएको छैन । हेटौंडा उपमहानगरपालिकाले हेटौंडा४ मा निर्माण सुरु गरेको वासुदेव सभागृहलाई ३ नम्बर प्रदेश सरकारले प्रदेशसभा भवन बनाउन चासो लिए पनि काम हुन नसकेको हो । प्रदेश ३ को राजधानी हेटौंडामा रहने निर्णय भएसँगै प्रदेशसभा बैठक भवन बनाउने सरकारी तयारी सुरु भएको थियो । तर, उक्त भवन निर्माणमा हेटौंडा उपमहानगरपालिकाले प्रदेश सरकारको मुख ताक्ने र प्रदेश सरकारले हेटौंडा उपमहानगरलाई देखाउने गर्दा भवन अधुरै रहेको हो । हेटौंडा उपमहानगर प्रमुख हरिबहादुर महतले प्रदेश सरकारले प्रदेशसभा बैठक बस्ने भवन बनाउने भनेकाले उपमहानगरपालिकाले थप निर्माणमा बजेट विनियोजन नगरेको बताए । प्रदेश सरकारसँग बजेट पनि पर्याप्त छ, हामीले खोज्नुपर्छ, उनले भने, प्रदेशसभा भवन नबनाउने हो भने हामी बजेट विनियोजन गरेर व्यवस्थित सभाहल निर्माण गर्छौं । मुख्यमन्त्री डोरमणि पौडेलले दुई महिनाअघि उक्त भवनको निरीक्षणपछि प्रदेश सरकारले प्रदेशसभा भवन बनाउने बताएका थिए । प्रदेशको राजधानी हेटौंडाबाट अब अन्यत्र सर्ने सम्भावना छैन, यस वर्ष बजेट विनियोजन भएन, उनले भने, आगामी वर्ष प्रदेशसभाको बैठक बस्नेगरी निर्माण सम्पन्न हुन्छ । जिल्लाकै पहिलो र ठूलो सिटिहल निर्माण गर्ने उद्देश्यले काम थालिए पनि यसको प्रयोग कसरी गर्ने भन्नेबारे अन्योल हुँदा निर्माण अघि बढाउन समस्या भएको हेटौंडा उपमहानगरपालिकाका सूचना अधिकारी शंकर उपाध्यायले बताए । प्रदेशसभा बैठक बस्ने भवन बनाउने कुरा चलिरहेको छ, त्यसो हो भने प्रदेश सरकारले आफैं बजेट विनियोजन गर्न सक्छ वा हामीलाई आधिकारिक कुरा आए काम अघि बढाउन सक्छौं, उनले भने । वासुदेव सभागृह परिसर निर्वाचनको समयमा मतदान स्थलका रूपमा प्रयोग गर्ने र राजनीतिक दलले कार्यक्रम गर्नेबाहेक थप कुनै काममा आउन सकेको छैन।"
प्रतिबन्धले विप्लवलाई सकस,"काठमाडौं : नेपाली सेना र प्रहरीको विशेष टोलीले नेत्रविक्रम चन्द विप्लव नेतृत्वको नेकपासँग ठूलै मात्रामा हतियार स्टोर भएको आशंकामा गोप्य रूपमा सुराकी परिचालन गरेर खोजी सुरु गरेको छ। सुरक्षा संयन्त्रले शक्तिशाली हतियार र विस्फोटक पदार्थको आडमा विस्फोटन गराउँदै आएको यो समूहले विध्वंस मच्चाउन सक्नेतर्फ सावधानी अपनाएको छ। सरकारले एकातिर विप्लव नेतृत्वको नेकपाका गतिविधिलाई प्रतिबन्ध लगाउने र अर्कोतिर हतियार बुझाऊ भनेर अल्टिमेटम जारी गर्नुलाई आश्चर्यका रूपमा हेरिएको छ। गृह मन्त्रालयले शुक्रबारबाट लागू हुने गरी विज्ञप्ति जारी गर्दै विप्लवको पार्टीलाई मात्रै नभनी सम्पूर्ण अवैध हतियार बोकेका समूहलाई ३५ दिनभित्र हतियार बुझाउन अपिल गरेको छ। विप्लव र उनका पार्टीको गतिविधिलाई सूक्ष्म ढंगले निगरानी गरिरहेको प्रहरी केन्द्रीय प्रवक्ता एसएसपी उत्तमराज सुवेदीले जानकारी दिए। भने, विप्लव समूहलाई सरकारले लगाएको प्रतिबन्धले प्रहरीलाई सजिलो भएको छ। अब उनीहरूलाई पक्राउ गर्ने र कारबाही गर्ने बाटो खुलेको छ। प्रतिबन्ध भएपछि कसरी आउँछन् ? हतियार बुझाउन भन्ने प्रश्नमा सुवेदीले भने, नआए हामी खोेजेरै पक्राउ गर्छौं। सुरक्षा संयन्त्रलाई विप्लव र उसका कार्यकर्ता पुष्टि हुनेबित्तिकै पक्राउ गर्ने सरकारको आदेश छ। हतियार पनि बुझाउने र पक्राउ पर्ने रणनीति सरकारले बनाएको भन्दै नेकपाका एक पोलिटिब्युरो सदस्यले आपत्ति जनाएका छन्। सुरक्षा संयन्त्रलाई विप्लव र उसका कार्यकर्ता पुष्टि हुनेबित्तिकै पक्राउ गर्ने सरकारको आदेश छ। सरकारले आफ्नो पार्टीलाई राजनीतिक व्यवहार नगरेको नेकपाका पोलिटब्युरो सदस्य ओमप्रकाश पुनले बताए। पहिला पनि वार्ताको नाटक गरेर पत्रसमेत नपठाई दमनको प्रयास गरियो, अहिले प्रतिबन्ध भनेर हतियार बुझाउन फेरि प्रपञ्च रचिँदै छ। यो मान्य हुँदैन, उनले भने। आफ्नो पार्टीलाई सरकारले प्रतिबन्धको घोषणा गरेको विषयलाई सरकारले उल्टो बाटो हिँडेर युद्धको घोषणा गरेको उनले बताए। प्रतिबन्ध पनि लगाउने अनि हतियार पनि बुझाऊ भन्न मिल्छ ? हामी सरकारबाट राजनीतिक व्यवहार चाहन्छौं, उनले भने। सरकारको निर्णयपछि विप्लवले विज्ञप्ति नै जारी गरेर आत्मसमर्पण नीत नअपनाउने बरु सरकारको भन्डाफोर गर्ने जनाइसकेका छन्। विप्लवले सैन्य अभ्यास गराएको र प्रशिक्षण दिएको सूचना पाएपछि प्रहरीले अहिले सम्भाव्य जिल्लामा सादा पोसाकमा प्रहरी परिचालन गरेर बुझ्ने काम गरिरहेको छ। वार्ताका माध्यमबाटै विप्लव र उनको पार्टीलाई मूलधारमा ल्याउनुपर्ने सुरक्षा निकायको बुझाइ छ। सरकारले अलि हतारमा निर्णय गरेको हो। पार्टीगत स्वार्थमा हतियारधारी पार्टीलाई चिढ्याउन हुँदैनथ्यो, एक उच्च सुरक्षा अधिकारीले भने। उनका अनुसार सरकारलाई चुनौती दिने नाममा सर्वसाधारणलाई त्रस्त र आतंकित पार्ने खालका गातिविधि हनु सक्नेतर्फ पनि सुरक्षा संयन्त्र चनाखो छ। सरकारले गत भदौमा गठन गरेको उच्चस्तरीय राजनीतिक वार्ता टोलीका संयोजक सोमप्रसाद पाण्डेले विप्लव समूहसँग पटकपटक वार्ता भए पनि उनीहरू सहमतिमा आउन नसकेको बताए। खासगरी नेकपाका नेता गुणराज लोहनीसँग पाण्डे नेतृत्वको वार्ता टोलीले पटकपटक भेट गरेर वार्ता गरेका थिए। तर खड्गबहादुर विश्वकर्मा जेलबाट छुटेपछि वार्ता भाँडिएको पाण्डेले जानकारी दिए। अहिले पनि हामीले सरकारलाई विप्लवलाई वार्तामा ल्याउन राजनीतिक पहल थाल्न सुझाव दिँदै आएका छौं, उनले भने, विप्लव पनि पनि विध्वंशकारी गतिविधि रोकेर वार्तामा आउनुपर्छ। एक नम्बरमा आफूलाई मार्न विप्लवले टोली खटाएको प्रचण्डको खुलासा सोलु करिडोरमा विप्लवको चन्दा आतंक मलाई मार्ने सूचना आयो : प्रचण्ड, नयाँ बाटो खोज्न विप्लवलाई सुझाव विप्लव समूहको सूक्ष्म निगरानी गर्न प्रहरी परिचालन विप्लवकारी बाटो बादलविप्लव : बदलिएको बाटो विप्लवका पोलिटब्यूरो सदस्य जीवन्त ललितपुरबाट पक्राउ"
स्कुल जाँदैनन् मुसहर बालबालिका,"जनकपुरधाम : १२ वर्षीया सुनिता सदा कख लेख्न जान्दिनन्। घरबाट १० मिनेट पर स्कुल छ। तर उनी पढ्न जान्नन्। आमासँग घाँसदाउरा गर्दैमा र साथीसँग खेल्दैमा उनको दिन बित्छ। धनुषाको लक्ष्मनिया गाउँपालिका२ सिनुरजोडाको मुसहर बस्तीका अधिकांश बालबालिका स्कुल जाँदैनन्। बस्तीमा ४४ परिवार छ। त्यहाँका ५० भन्दा धेरै बालबालिका स्कुल जाँदैनन्। आठ वर्षकी रुमा सदालाई पढ्नै मन लाग्दैन। दिनभरि साथीसँग लुकामारी खेलेर बिताउँछिन्। खेत, खोल्साखोल्सी र पोखरीमा घोंघी समातेर उनी रमाइलो गर्छिन्। स्कुल जान भनेपछि उनको जिउमा काँडा उम्रिन्छ। सात वर्षीया राधिका सदालाई आमाबुवाले स्कुल भर्ना गराएका छन्। तर उनी साथीसँग खेलेरै दिन काट्छिन्। शिक्षाको पहुँचबाहिर रहेका मुसहर समुदायका बालबालिका पढाइप्रति आकर्षित छैनन्। प्रदेश २ मा प्रदेश सरकारले बालिकालक्षित गरी बेटी पढाऊ, बेटी बचाऊ अभियान सञ्चालन गरेको छ। तर त्यसको प्रभाव सिनुरजोडाको मुसहर बस्तीसम्म पुग्न सकेको छैन। यो बस्ती राजधानी जनकपुरभन्दा ६ किलोमिटर मात्र पर छ। बालबालिकालाई भर्ना गराए पनि उनीहरुले स्कुल जानुको साटो खेलेर दिन बिताउने गरेको मुसहर अभिभावक गुनासो गर्छन्। यिनीहरुलाई पढ्न मनै छैन, सुनिता सदाकी आमा शिवकुमारी सदाले भनिन्, बाउबाजेले कहिले पढेनन् अब छोराछोरीले के पढ्लान् र ? छोराछोरी स्कुल जानै नमान्ने कौशिला सदाको गुनासो छ। उनी प्रश्न गर्छिन्, मुसहरका बच्चाले पढेर नै के गर्छन् ? मुसहर बालबालिकालाई स्कुल भर्ना गराउन प्रयास नगरिएको भने होइन। भर्ना भएकालाई पनि विद्यालयमा टिकाउन सकिएको छैन। सोही वडाकी दलित वडा सदस्य लक्ष्मीनियादेवी सदा भन्छिन्, हामीले घरघरमा गएर अभिभावकलाई बच्चा पढाउन अनुरोध गर्छौं। तर अभिभावकले ध्यान दिँदैनन्। उनका अनुसार अधिकांश मुसहर परिवारका आमाबुबालाई सन्तानको पढाइसँग सरोकार नै छैन। देशभर मुसहरको जनसंख्या १२ लाख रहेको अनुमान छ। प्रदेश २ मा मुसहरको जनसंख्या सात लाख छ। तिनमा बालबालिकाको जनसंख्या करिब डेढ लाख छ। जनसंख्याको ८० प्रतिशत बालबालिका विद्यालयबाहिर रहेको अभियन्ता राजकुमार महतोले बताए। खरको झुप्रोमा बस्दै आएका मुसहरका लागि बन्ने भयो नमूना बस्ती निःशुल्क टयुसन कक्षा पाएपछि विद्यालय जान थाले मुसहर बालबालिका"
फेवातालमा डुबेर एकको मृत्यु,पोखरा : पोखराको फेवातालमा डुबेर एक युवाको मृत्यु भएको छ । पोखराको गण्डकी मेडिकल कलेजमा एमबीबीएस चौंथो वर्षमा अध्ययनरत म्याग्दीको बेनी नगरपालिका अर्थुंगेका २४ वर्षीय शिशीर केसीको मृत्यु भएको जिल्ला प्रहरी कार्यालय कास्कीका प्रवक्ता रवीन्द्रमान गुरुङले बताए । उनका अनुसार केसीको शवलाई तालबाट निकालेर पोस्टमार्टमको लागि पोखरा स्वास्थ्य विज्ञान प्रतिष्ठानमा राखिएको छ । पोखरा १८ सेदीबगर नजिकै शनिबार बिहान साढे १० बजे उनी तालमा डुबेका थिए । तालका कसरी डुबे भन्ने बारेमा अनुसन्धान भइरहेको भए पनि प्रारम्भिक अनुसन्धानबाट उनले तालमा हामफालेको अनुमान प्रहरीले गरेको छ ।
"तीन वर्षअघि गर्नुपर्ने काम बल्ल, एसईईमा सात थरी प्रश्न","काठमाडौं : यस वर्षदेखि एसईई प्रश्नपत्र सात थरीको हुने भएको छ। अनिवार्य ६ विषयका प्रश्नपत्र प्रदेशअनुसार फरकफरक तयार पारिएको हो। परीक्षा सञ्चालन केन्द्रबाटै हुँदैछ। शिक्षा ऐनअनुसार कक्षा १० को अन्तमा लिइने एसईई परीक्षा सञ्चालन प्रक्रिया तीन वर्षअघि नै बदलिनुपर्ने थियो। प्रदेशमा पर्याप्त संरचना नभएका कारण परीक्षा नियन्त्रण कार्यालयले केन्द्रबाटै परीक्षा चलाउँदै आएको छ। पनिकाले सात प्रदेशका परीक्षार्थीलाई सातै प्रकारको प्रश्नको सेट बनाएर सम्बन्धित जिल्लामा पुर्याइसकेको जनाएको छ। यस वर्ष साधारण धारतर्फ ६ वटा अनिवार्य विषयको प्रश्न सात प्रकारको हुने परीक्षा नियन्त्रक विष्णुप्रसाद अधिकारीले बताए। अन्य धारमा धेरै विषय हुने भएकाले प्रदेशअनुसार फरकफरक सेटमा प्रश्न सोध्न कठिन छ। साधारण धारमा ६ विषय अनिवार्य हुन्छन्। छ विषयका लागि पनि सात प्रदेशमा एकएक सेट प्रश्न बनाउँदा ४२ सेट बनाउनुपर्छ। अन्य विषय पनि फरकफरक सेटमा प्रश्न बनाउन केन्द्रमा रहेको संयन्त्रले सकेन, अधिकारीले भने, एसईई परीक्षा प्रदेश स्तरमै सञ्चालन हुने अवस्था आएपछि मात्र हरेक विषयको प्रश्न फरक हुन्छ। परीक्षार्थीले साधारण धारतर्फ ६ वटा अनिवार्यबाहेक दुई सय पूर्णांकको ऐच्छिक विषयको परीक्षा दिनुपर्छ। यस्ता विषय ४० वटा हुन्छन्। प्राविधिक धारमा ३६ वटा तथा संस्कृत धारमा १९ वटा विषय हुन्छन्। यी सबै विषयको प्रश्न केन्द्रबाटै छापिएको हो। शिक्षा ऐनले कक्षा ११ र १२ लाई पनि विद्यालय शिक्षामा गाभेपछि कक्षा दसको अन्तमा लिइने परीक्षाको दायित्व प्रदेशमा गएको छ। केन्द्रमा रहेको राष्ट्रिय परीक्षा बोर्डबाट कक्षा १२ को परीक्षामात्र सञ्चालन हुने व्यवस्था छ। एसईई परीक्षा चैत १० गतेदेखि चैत २१ गतेसम्म सञ्चालन हुँदैछ। यसपटक एसईईमा नियमित र आंशिक गरेर चार लाख ७५ हजार परीक्षार्थी सहभागी हुँदैछन्। तीमध्ये सबैभन्दा धेरै प्रदेश नम्बर तीनबाट एक लाख ६ हजार दुई तथा कर्णाली प्रदेशबाट सबैभन्दा कम ३५ हजार परीक्षार्थी सहभागी हुँदैछन्। परीक्षा सञ्चालनका लागि मुलुकभर एक हजार नौ सय ६९ केन्द्र तोकिएको छ। परीक्षाका लागि सम्पूर्ण तयारी पूरा भइसकेको पनिकाले जनाएको छ। प्रश्नपत्र तथा उत्तरपुस्तिका सम्बन्धित जिल्लामा पुगिसकेको छ। अधिकारीले भने, उपत्यकाबाहेकका जिल्ला प्रहरी कार्यालयमा प्रश्नपत्र र उत्तरपुस्तिका पुगिसेकको छ। कर्मचारी व्यवस्थापन पनि गरिसकेका छौं। कुन प्रदेशमा कति परीक्षार्थी ? प्रदेश एक : ८३८१८ प्रदेश दुई : ७०५६८ प्रदेश तीन : १०६००२ गण्डकी : ४८०३६ प्रदेश पाँच : ७६९८३ कर्णाली : ३५६२४ सुदूरपश्चिम : ५३९७२"
युरोपको फोटोकपी पेपर काठमाडौंमा,"काठमाडौं : युरोपको लोकप्रिय फोटोकपी पेपर आइ क्यु प्रिमियम र माएस्ट्रो सुप्रिमको काठमाडौंमा बिक्री सुरु भएको छ। अष्ट्रियाको मोन्डी ग्रुपले फोटोकपी पेपरको उत्पादन गर्दै आएको छ। राजधानीमा कार्यक्रम गरी यो पेपर बिक्री सुरु भएको जानकारी गराइएको हो। ननकोटेड कागजमा विश्व कै सर्वोकृष्ट दाबी गर्ने मोन्डी ग्रुपको फोटोकपी पेपर गुजरातस्थित एक्सेल इन्टरप्राइजेजको सहकार्यमा ग्रिन एन्ड क्लिन कम्पनी प्रालिले काठमाडौंमा भित्र्याएको हो। रंगिन फोटोकपी, फोटो छपाइ, विभिन्न प्रकारका प्रतिवेदन तथा किताब छपाइमा पेपरको प्रयोग गर्न उपयुक्त हुने कम्पनीले दाबी छ। प्रिन्टरको टोनर कम खर्च हुने तथा चिल्लो कागजमा जस्तै गुणस्तरीय फोटो छपाइ गर्न सकिने बताइएको छ। फोटोकपी पेपर दराज अनलाइनमार्फत बिक्री गरिने छ। शुभारम्भ कार्यक्रममा एक्सेल इन्टरप्राइजेजका निखिल ओझा तथा ग्रिन एन्ड क्लिन कम्पनीका सकिल अहमद खानले कार्यक्रममा मन्तव्य राखेका थिए।"
लोकसेवाको क्यालेन्डर रोकियो,"काठमाडौं : लोकसेवा आयोगको कार्यतालिका (क्यालेन्डर) यो वर्ष अवरुद्ध भएको छ। कर्मचारी समायोजनको संक्रमणकालीन अवस्थाका कारण यस वर्ष आयोगले नियमित परीक्षा सञ्चालन गर्न सकेन। वार्षिक पाँच लाखदेखि नौ लाख लोकसेवामा सहभागी हुन्छन्। अघिल्लो आर्थिक वर्षमा ५ लाख ५७ हजारले विभिन्न पदमा दरखास्त दिएका थिए। आर्थिक वर्ष २०७३७४ मा ८ लाख ४४ हजारको दरखास्त परेको थियो। सबैभन्दा धेरै दरखास्त आह्वान हुने प्रशासन सेवा समूहमा यो वर्ष विज्ञापन नै गरिएन। न्याय, संसद् सचिवालयलगायत केही सेवा समूहमा सीमित विज्ञापन गरिएको लोकसेवाले जानकारी दिएको छ। सरकारले समायोजनको कारण देखाउँदै यस वर्ष दुई महिना विज्ञापन आह्वान रोक्न लोकसेवालाई आग्रह गरेको थियो। त्यसअनुसार असोजमा हुने विज्ञापन आह्वान मंसिरमा सारिएको थियो। तर त्यसपछि न आवश्यक माग विवरण सामान्य प्रशासनले पठायो, न लोकसेवाले विज्ञापन नै आह्वान गर्न सक्यो। सम्बन्धित मन्त्रालय, निकायले कर्मचारी विवरण माग गरेपछि मात्रै लोकसेवालाई विज्ञापन आह्वान गर्ने अधिकार छ। लोकसेवाले २०७५७६ को साउनमा वार्षिक कार्यतालिका सार्वजनिक गर्ने गरेको थियो। विभिन्न श्रेणी, तहको खुला तथा आन्तरिक पदपूर्ति, बढुवाको निर्धारित समय नै तोकेर कार्यातालिका बनाएर सार्वजनिक हुन्थ्यो। लोकसेवाको सूचना प्रकाशन, परीक्षा सञ्चालन, लिखित परीक्षाको नतिजा, अन्तर्वार्ता र सिफारिसको मिति कार्यतालिकाबमोजिम हँुदै आएको छ। हरेक वर्ष कार्यतालिकाअनुसार आयोगले काम गर्दै आएको आयोग प्रवक्ता एवं सहसचिव किरणराज शर्माले बताए। यो वर्ष मात्रै कार्यतालिकाअनुसार काम हुन नसकेको उनको भनाइ छ। राष्ट्रिय दुर्घटनाबाहेक भनेको बेलामै जाँच लिएका छौं। हरेक वर्ष कार्यातालिकाको ९५ प्रतिशत पूर्ण पालना भएको छ, उनले भने, यो वर्ष मात्रै कार्यतालिकाअनुसार जाँच लिन सकिएन। सबैभन्दा धेरै दरखास्त आह्वान हुने प्रशासन सेवा समूहमा यो वर्ष विज्ञापन नै गरिएन। फागुनभित्र कर्मचारी समायोजन सकेर विज्ञापन आह्वान गर्ने घोषणा गरेको सरकारले समायोजन नै सकेको छैन। अहिलेसम्म करिब ६० हजार कर्मचारीको मात्रै समायोजन भएको छ। समायोजन नसकिएसम्म विज्ञापन खुला हुने सम्भावना नभएको सामान्य मन्त्रालय स्रोतले जानकारी दिएको छ। समायोजनका साथै संघीय निजामती सेवा ऐन र प्रदेश कानुनले पनि विज्ञापन खुला गर्न समस्या बनाएको छ। निजामती सेवा ऐन संसदमा छ, प्रदेश कानुन बनेकै छैन। अझै विज्ञापन आह्वान हुन समय लाग्ने देखिन्छ। प्रदेशदेखि स्थानीय तहसम्म आवश्यक कर्मचारी विवरण तयार गर्ने काम हालै सुरु भएको छ। लोकसेवाको विज्ञापनका लागि आठ वटा कार्यदल नै बनाएर तयारी गरिएको संघीय मामिला तथा सामान्य प्रशासन मन्त्रालयका सचिव दिनेश थपलियाले बताए। सात प्रदेश तथा प्रदेशभित्रका स्थानीयको कर्मचारी दरबन्दी कायम गरिने उनको भनाइ छ। ती कार्यदलले कुनकुन प्रदेश र स्थानीय तहमा कतिकति कर्मचारी कुनकुन पदमा आवश्यक छ, त्यसको विवरण तयार गर्नेछन्। सात वटा प्रदेशका लागि उपसचिव नेतृत्वमा कार्यदल बनेको छ। ७ वटा समूहले प्रदेश र स्थानीय तहमा कति कर्मचारी, कुन पदमा आवश्यक पर्छ भन्ने विवरण तयार पार्छन्। सामान्य प्रशासन मन्त्रालयका सहसचिव भूपाल बरालको कार्यदललाई संघका आवश्यक कर्मचारीको विवरण गर्ने जिम्मा दिइएको छ। कार्यदलले संघमा आगामी असार मसान्तभित्र कुनकुन श्रेणी, तहका कति कर्मचारी अवकाश हँुदै छन् भन्ने विवरणसमेत तयार पर्नेछ। समायोजन सकिएको घोषणासँगै तीनै तहमा आवश्यक कर्मचारीको माग विवरण समेत मन्त्रिपरिषद्मा अनुमोदन गराउन लगाइने सचिव थपलियाले बताए। एकै पटक २० हजारभन्दा बढीको विज्ञापन आह्वान गर्ने तयारी भइरहेको सामान्य प्रशासन मन्त्रालय स्रोतको दाबी छ। सरकारले माग गरेकै बखत विज्ञापन खुलाउन सक्ने गरी तयारी अवस्थामा रहेको आयोगका प्रवक्ता किरणराज शर्माले बताए।"
