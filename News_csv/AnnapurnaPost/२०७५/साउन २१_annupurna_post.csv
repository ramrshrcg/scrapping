शीर्षक,विवरण
विरूप सिंहदरबार,"सिंहदरबारको ग्यालरी बैठक अब घाँस र झाङले ढाक्दैछ यतिखेर। वसन्तपुरको नौतले दरबारको भत्किएको शिर अझै ठडिएको छैन। भत्किएको धरहरा हामी उठाउँछौं भन्ने नारा घन्कियो, तर धरहराको खाका कोर्ने पहल सुरु भएको छैन। भूकम्पका कारण भत्किएका भग्नावशेषलाई प्लास्टिकले ढाकेर पानीबाट जोगाए पनि कमजोरी उदांगै छ। रानीपोखरी निर्माण विवाद निकै चर्किएपछि सेनालाई जिम्मा दिने नयाँ प्रस्ताव आएको छ। यी केही तस्बिर हुन्, जसले भूकम्पका कारण ढलेका पुरातात्विक र ऐतिहासिक सम्पदाले पुनर्निर्माणमा सरकारको उदासीनता प्रमाणित गर्छन्। सरकारले चासो नदिएकै कारण सिंहदरबारजस्तो ऐतिहासिक दरबारको पुनर्निर्माण हुन सकेको छैन। सिंहदरबार केवल राजनीतिक शक्ति केन्द्र मात्र होइन, यो इतिहास बोकेको संरचना पनि हो। तत्कालीन राणा प्रधानमन्त्री चन्द्रशमशेरले बनाएको यो दरबार इतिहासका अनेकौं घटनाको साक्षी बनेको छ। धरहरा पनि केवल एक स्तूप वा स्तम्भ होइन। भीमसेन थापाले बनाउन लगाएको यो स्तम्भ नेपाली स्वाभिमानको प्रतीक पनि हो। हुन त ढल्नासाथ धरहरा नेपाली शैलीको हो वा होइन भन्ने विवाद पनि निस्केको थियो। संस्कृतिविद्हरू धरहरा मुगल शैली वा नेपाली मौलिक शैलीको हो भन्नेमा बाँडिएका थिए। विवादले एक खालको निष्कर्ष पाइसक्यो, तथापि धरहरा पुनर्निर्माण कार्य थाँती नै छ। रानीपोखरी केवल प्रतापमल्लले बनाएका कारणले मात्र उल्लेखनीय होइन, काठमाडौं नगरको सौन्दर्य पनि हो यो। सहरको मध्यभागमा अवस्थित पोखरी तीनतीन वर्षसम्म वीभत्स स्थितिमा रहँदा पनि यसको पुनर्निर्माण गर्न जिम्मेवारहरूको मन पग्लिएन। ऐतिहासिक र पुरातात्विक महत्व बोकेका सम्पदाको पुनर्निर्माण नहुनुले नेपाली नेतृत्व वर्गको संकुचित सोच उजागर गर्छ। यसबाट प्रस्ट हुन्छ, उनीहरूले यी सम्पदाको महत्व बुझेकै छैनन्। अधिकांश नेतृत्व वर्गले सम्पदाको महत्व नबुझेको यसैबाट प्रस्ट हुन्छ। वसन्तपुरको गद्दी बैठकको पुनर्निर्माण भने अमेरिकी सहयोगमा सम्पन्न भएको छ। यसबाट प्रस्ट हुन्छ, नेपाली नेतृत्व वर्ग विदेशी सहयोग पाएसम्म वा अरूले खर्च गरेर बनाइदिएसम्म जस्तोसुकै पुनर्संरचना गर्न पनि तयार छ। तर आफ्नै अग्रसरतामा यी सम्पदा निर्माण गर्न जागरुक छैन। सम्पदाको महत्व नबुझेपछि आउने परिणाम यस्तै हो। सम्पदालाई भौतिक स्वरूपको रूपमा लिँदासम्म यस्तै संकुचित धारणाले प्र श्रय पाउँछ। हुन त पुराना महलहरू बनाएर के हुन्छ र ? भन्ने खालको बहस पनि नचलेको होइन। अवश्य पनि आम जनताको संरक्षण, जीवन सुरक्षा र पुनर्स्थापना पहिलो सर्त हो। तर यसको अर्थ सम्पदाहरू मासिन दिनु भन्ने पक्कै पनि होइन। सम्पदाहरू हरेक देशका चिनारी हुन्, ऐतिहासिक र पुरातात्विक सम्पदा इतिहासका जीवन्त अभिलेख हुन्, जसले कुनै पनि देश हिँडेको बाटो बताउँछन्। साथसाथै तिनले राष्ट्रिय भावना निर्माण गर्न अभिप्रेरित गर्छन्। केवल मानिस र शक्ति सम्बन्धले मात्र राष्ट्र बन्दैन। मानवीय भावनाको एकता राष्ट्र निर्माणको पहिलो सर्त हो। ऐतिहासिक सम्पदाहरूले त्यस्तै राष्ट्रिय भावना निर्माण गर्न अभिप्रेरित गर्छन्। जस्तोसुकै क्रान्ति वा उथलपुथलबाट गुज्रिएका देशले पनि राष्ट्रिय सम्पदाको संरक्षण र संवद्र्धनमा ध्यान दिएका हुन्छन्। भोकमरीबाट गुज्रिँदा पनि जारकालीन सम्पदाहरू बेच्न नमानेको रूसका लेनिनको उदाहरणले कम्युनिस्ट शासनमा पनि मानवीय संवेदना र लगावको कदर कसरी गरिँदो रहेछ भन्ने बताउँछ। सांस्कृतिक क्रान्तिका नाममा भत्काइएका गुम्बाहरूको पुनर्निर्माण चीनले यत्तिकै गरेको थिएन। पुर्खाको सीप, कला, कौशल, ज्ञान बोकेका सम्पदाहरूले देशको गरिमा निर्माण गर्छन्। तिनै सम्पदाले नगरको सौन्दर्य कायम गरेका हुन्छन्। सौन्दर्य र इतिहासबोध नभएकाहरूले मात्र ती सम्पदाको उपेक्षा गर्छन्। इतिहास नबुझ्नेको भविष्य पनि अस्पष्ट हुन्छ भन्ने भनाइ तिनैका लागि मात्र लागू हुन्छ। सिंहदरबारजस्तो देशकै शक्तिकेन्द्रमा रहेको ऐतिहासिक भवन विद्रुप अवस्थामा रहनु स्वाभाविक होइन। यसले आम जनतामा सिंहदरबार त बनेको छैन भने अरू के बन्ला भन्ने निराशा उत्पन्न गर्छ। अर्कोतर्फ लामो समयसम्म निर्माण नहुँदा त्यस्तो बहुमूल्य संरचना नष्ट हुँदै जान्छ। आमजनतामा आशाको सञ्चार गर्न र ऐतिहासिक सम्पदा संरक्षण गर्न सिंहदरबारको पुनर्निर्माणमा ढिलाइ गर्नु हुँदैन।"
चलायमान हुँदै संसदीय समिति,"काठमाडौं : संघीय संसद् सञ्चालन भएको झन्डै पाँच महिनापछि सोमबारबाट संसदीय समितिहरू क्रियाशील हुने भएका छन्। गत बिहीबार प्रतिनिधिसभाका १० र राष्ट्रियसभाका ४ वटा समिति गठन भएका थिए। प्रतिनिधिसभाका १० वटै समितिको पहिलो बैठक सोमबार बस्दै छ। राष्ट्रियसभातर्फका समिति बैठक पनि पनि सोमबारबाटै सुरु हुँदैछ। समितिहरूको सञ्चालनपछि प्रतिनिधिसभा र राष्ट्रियसभाबाट निर्वाचित भएर आएका सांसदले संसदीय अभ्यासलाई प्रत्यक्ष अनुभूति गर्न पाउने छन्। मिनी पार्लियामेन्टका रूपमा मानिने संसदीय समिति गठन नहुँदा संघीय संसद्को काम अघि बढेको थिएन्। प्रतिनिधिसभा र राष्ट्रियसभाका औपचारिक बैठकबाहेक अधिकांश समय सांसदसमेत फुर्सदिला बनेका छन्। समिति गठन नहुँदा राष्ट्रिय महŒव र जनसरोकारका विषयमा सांसदले पर्याप्त छलफल गर्न नपाएको मात्र होइनन्, राज्य सञ्चालनका लागि लिनुपर्ने नीति निर्णयमा समेत पर्याप्त सहयोग पुग्न सकेको छैन। समिति सभापतिमा दलीय भागबन्डा नमिल्दासम्म ज्येष्ठ सदस्यले बैठकको अध्यक्षता गर्ने गरी समितिहरू क्रियाशील हुने संसद् सचिवालयका अधिकारी बताउँछन्। समिति गठन नहुँदा विधेयक सीधै हाउसबाट पारित गरिएका थिए। सरकारले मौलिक हकसम्बन्धी दर्जनांै विधेयक संसद्मा पठाउने तयारी गरेका बेला समिति पनि क्रियाशील हुन थालेका छन्। मौलिक हकसम्बन्धी विधेयक असोज २ गतेभित्र संसद्बाट पारित गरिसक्नुपर्छ। समिति क्रियाशील भएसँगै आम चासोका विषयले स्थान पाउनुका साथै सरकारका गतिविधिबारे पनि गहन छलफल हुने नेकपाका सांसद विरोध खतिवडाले बताए। उनले भने, अब विधेयकहरू स्वतः समितिमा आउँछन्। त्यसमाथि मिहिन रूपमा छलफल हुन्छ। यस्तै सार्वजनिक सरोकारका विषयमा आआफ्ना समितिमा छलफल हुन्छ। प्रभावकारी रूपमा काम अगाडि बढ्छन्। राष्ट्रियसभा सदस्य रामनारायण बिडारीले समिति नबन्दा हाउसबाट सीधै विधेयक पारित हुने गरेकोमा अब समितिमा छलफल भएर आउने भएकाले सदनको कामकारबाही प्रभावकारी हुने बताए। उनले भने, अब हाउसमा आएका विधेयक सम्बन्धित समितिमा पठाइन्छन्, समितिले आवश्यक ठाने उपसमिति बनाएर पनि अध्ययन गर्न सक्छ। यस्तै विज्ञ बोलाएर पनि छलफल हुने भएकाले समितिको काम बढी प्रभावकारी हुन्छन्। मिनी पार्लियामेन्टका रूपमा मानिने संसदीय समिति गठन नहुँदा संघीय संसद्को काम अघि बढेको थिएन। प्रतिनिधिसभाअन्तर्गत अर्थसमिति, अन्तर्राष्ट्रिय सम्बन्ध, उद्योग वाणिज्य र श्रम तथा उपभोक्ता समिति, कानुन न्याय तथा मानवअधिकार समिति, कृषि, सहकारी तथा प्राकृतिक स्रोत समिति, महिला तथा सामाजिक, राज्य व्यवस्था तथा सुशासन समिति, विकास तथा प्रविधि समिति, शिक्षा तथा स्वास्थ्य समिति र सार्वजनिक लेखासमिति छन् भने राष्ट्रिय सभाअन्तर्गत दिगो विकास तथा सुशासन समिति, विधायन समिति, प्रत्यायोजित व्यवस्थापन तथा सरकारी आश्वासन समिति र राष्ट्रिय सरोकार तथा समन्वय समिति छन्। ००० विजनेसविहीन राष्ट्रियसभा संघीय संसद्का दुवै सदन (प्रतिनिधिसभा र राष्ट्रियसभा) का सांसद यति बेला निकै व्यस्त हुने समय हो। किनकि असोज ३ गतेभित्र मौलिक हकअन्तर्गतका सबै कानुन बनाइसक्नुपर्ने संवैधानिक बाध्यता छ। तर सरकारले सदनमा भने यससम्बन्धी एउटा पनि विधेयक पेस गर्न नसक्दा सांसद फुर्सदिला बनेका छन्। प्रतिनिधिसभामा सरकारले विभिन्न शीर्षकमा ६ वटा विधेयक दर्ता गरे पनि राष्ट्रियसभाको अवस्था भने दयनीय छ। राष्ट्रियसभा बैठक सञ्चालन भएको पाँच महिनामा दुईवटा मात्र विधेयक दर्ता भएकोमा एउटा विधेयक प्रमाणीकरणसमेत भइसकेको छ भने अर्काे विधेयक समिति गठनमा ढिलाइ हुँदा अगाडि बढ्न सकेको थिएन। एउटा मात्र प्रशासकीय अदालत विधेयक राष्ट्रियसभामा दर्ता भएको छ। यसमाथि सैद्धान्तिक छलफल सकिएको छ, संशोधन दर्ता पनि भएको छ, थप छलफलका लागि समितिमा पठाउने भन्ने हो, राष्ट्रियसभा सदस्य बद्रीप्रसाद पाण्डेयले भने। सरकारले सदनलाई बिजनेस दिन नसकेर सदनलाई कामविहीन बनाएको प्रमुख प्रतिपक्षी दल कांग्रेसको आरोप छ। सरकारको कार्यक्षमताको अभाव देखियो, कांग्रेस सांसद एवं संविधानविद् राधेश्याम अधिकारीले भने, विधेयक ल्याएर टेबल गर्नुपयो। सदनलाई बिजनेस दिन नसक्ने अनि प्रतिपक्षीले सदन चल्न दिएन भनेर आरोप लगाएर हुँदैन। सदनमा बिजनेस नहुँदा पछिल्ला चार बैठकमा समिति सदस्यको नाम मनोनयन गर्ने एउटै कार्यसूची थियो। साउन ८, ९ र १७ गते बसेको बैठकको कार्यसूची समिति गठनको एउटै प्रस्ताव थियो भने १६ गतेको बैठक कांग्रेसका पूर्वसांसद कृष्ण जोशीको निधनको शोकप्रस्ताव पारित गरेर स्थगित भएको थियो। विधेयक नभएकै कारण राष्ट्रियसभा अध्यक्ष तिमिल्सिनाले एक साताको समय राखेर दुई पटक सदन स्थगित गरेका थिए।"
"अख्तियारका आयुक्तविरुद्धको रिट खारेज, प्रमुखमा सहज","काठमाडौं : अख्तियार दुरुपयोग अनुसन्धान आयोगका पदाधिकारीमाथि योग्यताको प्रश्न उठाउँदै दायर भएको रिट निवेदनलाई सोमबार सर्वोच्च अदालतले खारेज गरिदिएको छ । अख्तियारका कार्यवहाक प्रमुख नवीनकुमार घिमिरे, आयुक्त डागणेशराज जोशी र आयुक्त सावित्री गुरुङको योग्यतामाथि प्रश्न उठाउँदै दायर रिट खारेज गरेको हो । २०७३ मंसिर १ गते दक्षबहाुर क्षेत्रीद्वारा रिट दायर भएको थियो । राष्ट्रपतिको कार्यालय, संवैधानिक परिषदसहित सात निकायविरुद्ध दायर उक्त रिटलाई कायममुकायम प्रधानन्यायाधीश ओमप्रकाश मिश्र र न्यायाधीश केदार प्रसाद चालिसेको संयुक्त इजालसले रिट खारेजीको निर्णय गरेको हो । रिट खारेजीसँगै बाँकी तीन बर्षको अवधि पदमा रहेर काम गर्न थप मार्गप्रशस्त भएको छ । रिट निवेदक क्षेत्रीले संविधानको धारा २३८ को उपधारा ६ (ग) अनुरुपको योग्यता नपुग्ने भन्दै गरेको जिकिरलाई सर्वोच्चले खारेज गरेको छ । उक्त धारामा अख्तियारको प्रमुख आयुक्त र आयुक्त पदमा नियुक्ति हुनका लागि लेखा, राजश्व, इन्जिनियरिङ, कानुन, विकास वा अनुसन्धानको क्षेत्रमा कम्तीमा बीस वर्ष काम गरी अनुभव र ख्याती प्राप्त गरेको हुनुपर्ने उल्लेख छ । रिट खारेजीको पुर्ण फैसला आउन बाँकी रहे पनि सर्वोच्चले संवैधानिक योग्यतामा प्रश्न उठ्ने ठाउँ नरहेको निश्कर्षमा पुगेको छ । राष्ट्रपति कार्यालय, संवैधानिक परिषद र अख्तियारको प्रतिरक्षामा वहश गर्ने सहन्यायाधिवक्ता संजिव रेग्मीले रिट खारेज भएको जानकारी दिँदै बाँकी अबधि काम गर्न थप सहज भएको बताए । उनले कामु प्रमुख आयुक्त घिमिरे र आयुक्त जोशीको हकमा सचिव भएर अवकास भइसकेका कारण संविधानले तोकेको २० बर्षे अनुभव पुगेको र आयुक्त डागुरुङको हकमा प्राध्यापनका क्षेत्रमा अनुभव पुगेको आधारमा रिट खारेज भएको बताए । सर्वोच्चले रिटै खारेज गरिदिएपछि अब प्रमुख आयुक्तका लागि सिफारिस गर्न पनि कुनै बाधाअड्चन देखिएन, महान्यायाधिवक्ता कार्यालयका प्रवक्तासमेत रहेका रेग्मीले अन्नपूर्णसँग भने । रिट निवेदक क्षेत्रीले पूर्व प्रमुख आयुक्त दीप बस्न्यातको पनि योग्यतामाथि प्रश्न उठाउँदै रिटमा विपक्षी बनाएका थिए । बस्न्यात भने यसअगाबै अवकास भइसकेका छन् ।"
