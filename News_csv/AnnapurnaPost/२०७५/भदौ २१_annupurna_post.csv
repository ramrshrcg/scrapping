शीर्षक,विवरण
मुलुकको दुर्भाग्य,"राज्यसंयन्त्रको सबभन्दा उपल्लो थलो राष्ट्रपति निवासपरिसर मंगलबार सुकिलामुकिला अनुहारले भरिएको थियो। त्यहाँ अठार महिनाअघि घोषित चार सय २८ पात्र मानपदवी, अलंकार र पदक पहिरिँदै थिए, राष्ट्रपतिका हातबाट। लगत्तै तिनै पात्रहरूले छातीमा सजिएको विभूषणले सामाजिक सन्जाल रंग्याए। कोही तिनलाई बधाई दिँदै थिए। कोही किन तिनलाई विभूषित गरियो भनी प्रश्न उठाउँदै थिए। हुन पनि ठूलो संख्यामा घोषित पात्रका निम्ति हिरामोती, सुनलगायतका धातुबाट अलंकार तयार गर्न अठार महिना लाग्यो। त्यो सूचीबाट एकजना प्रभावशाली पात्र पूर्वमुख्य सचिव सोमलाल सुवेदीको नाम गायब हुन पुग्यो। उनी सरकारविरुद्ध खरो आलोचनामा उत्रेपछि सरकारले सूचीबाटै हटाइदियो। सूची घोषणापछि अनेकन विवाद र काण्डमा मुछिएका पात्र पनि राष्ट्रपतिकै हातबाट विभूषित हुन चुकेनन्। अघिल्ला वर्षहरूमा कहिले लोकतन्त्र त कहिले गणतन्त्र दिवसमा विभूषण सूची सार्वजनिक हुन्थ्यो। अब त्यो संविधान दिवसमा सरेको छ। अर्थात् दुई सातापछि फेरि संविधान दिवसमा ठूलो संख्यामा विभूषित सूची घोषणा हुनेछ। यतिखेर विभूषितहरू अझ माथिल्लो तहका सूचीमा उक्लनेछन्। मुलुकले यही नियति नियमित खेप्दै आएको छ। यस्ता पात्रले किन र केका निम्ति विभूषण प्राप्त गर्छन् ? घोषणा र विभूषित हुने दिन प्रश्न उठ्ने गर्छ। दुर्भाग्य, शासकीय वृत्तबाट कहिल्यै जवाफ आउँदैन। सधैंभरि विभूषण प्राप्तकर्ताको सूचीमा अत्यधिक मात्रामा सरकारी सुविधाभोगी कर्मचारी दर्ज हुन्छन्। अझ कतिपय बेला त आफ्नै हात जगन्नाथ शैली समेत देखापर्छ। मुलुकमा कुनै पनि विकासे आयोजना समयमा सकिएको उदाहरण स्थापित हुँदैन। हाम्रा कर्मचारीतन्त्रले सीमित विकासे पुँजीसमेत खर्च गर्न सक्ने हैसियत गुमाइसकेका छन्। भ्रष्टाचार र घुसखोरीको दुर्गन्धले सरकारी कार्यालय टेक्न सकिन्न। तर तिनै निकम्मा शासकीय वृत्तका पात्रहरू विभूषित हुने दृश्य मञ्चन भइरहन्छ। विभूषित बहुमतजनको सम्पत्ति छानबिन गर्ने हो भने धेरैजसो अकूत सम्पत्ति को फन्दामा पर्ने निश्चित छ। अख्तियार दुरुपयोग अनुसन्धान आयोगले २०५९०६० ताका सम्पत्ति छानबिनका बेला विभूषित पात्रहरूमाथि बढी शंका गरेको थियो। किनभने शासकीय वृत्तका पात्रहरूलाई खुसी पार्दै कमाउको अड्डामा तिनैले राज गरेका हुन्छन्। यहाँ आर्थिक रूपमा कमजोरले न विभूषण प्राप्त गर्न सक्छ, न कमाउको अड्डा नै। अख्तियारको त्यो क्रियाकलाप निरन्तर चलेको भए विभूषणधारी भ्रष्टाचारको फन्दामा पर्ने निश्चित थियो। अख्तियार त्यही पुरानो रणनीतिमा फर्कने हो भने विभूषितहरू जेल पुग्ने निश्चित छ। तत्कालीन शासकका चाकडीदार र बफादार पात्र पहिचान गर्नुपर्यो भने विभूषण सूची काफी हुन्छ। विभूषणकै सूचीले २०१७ पुस १ मा बहुदलीय व्यवस्था अपहरणमा संलग्न मतियार सेना, प्रहरी र प्रशासक खुलाउँछ। पञ्चायतकालीन दलविहीन व्यवस्थाका हिमायतीहरू पनि विभूषण सूचीभित्र दर्ज छन्। बहुदलीय र लोकतान्त्रिक कालखण्डमा पनि बिरलै र एकाधबाहेक सत्ताकै भजनदारहरू मात्र विभूषित हुँदैछन्। अर्थात् शासकीय वृत्तका पात्रहरूका राडार टाढा पुगेको इतिहास छैन। प्रत्येक मन्त्रालय र मन्त्रीप्रशासकलाई कोटा छुट्ट्याउँदै तिनकै सिफारिस सूची का आधारमा विभूषित गर्ने पञ्चायतकालीन नियम हो। मुलुकमा ऐतिहासिक राजनीतिक फेरबदल, राजनीतिक वादतन्त्र र शासकीय कुर्सीका पात्र बदलिन्छन्, तर पञ्चायतकालीन कुसंस्कार बाट मुक्ति मिल्नुको बदला अझ कसिलो हुँदैछ। हो, मुलुकका निम्ति उत्कृष्ट र अतुलनीय योगदान दिने पात्र विभूषित हुनुपर्छ, जुन राज्यको दायित्व पनि हो। अनेकन विसंगतिका कारण राज्य ढुकुटीमा दाग लगाउँदै वितरीत विभूषणबाट न विभूषित हुनेले सम्मानित भएको ठान्छन्, न समाजबाट कदर र सम्मान पाउँछन्। यो विकृति अन्त्य गर्न विभूषित व्यक्ति निष्कलंक हुनुपर्छ र त्यस्ता विभूषित पात्रहरूमाथि कुनै आरोप या अभियोगसमेत लागेको हुनु हुन्न। त्यसमाथि सर्वोच्च अदालतले आठ वर्षअघि नै राजनीतिक भाषा प्रयोग गरी पञ्चायती व्यवस्थामा उल्लिखित मापदण्ड र ह्याङओभर हुनु हुँदैन भनी बोलिसकेको छ। उसले कर्मचारीकेन्द्रित विभूषण सिफारिस पद्धतिमा परिवर्तन गरी राष्ट्रिय जीवनमा आआफ्नो क्षेत्रमा उच्चतम योगदान पुर्याएको व्यक्ति हुनुपर्छ मात्र भनेको छैन कि सामाजिक जीवनका बीस क्षेत्रसमेत किटान गरेको छ। तर शासकीय वृत्तका पात्रलाई अदालती आदेश अध्ययन गर्ने फुर्सद मिलेको देखिँदैन। खासमा न्यून संख्यामा र विभूषित पात्रमाथि सामान्य प्रश्नसमेत उब्जन नसक्ने हुनुपर्छ। विभूषित पात्र आमनागरिकले पनि सम्मान गर्ने खालका मात्र हुनुपर्छ।"
राममनोहर यादवको मृत्युबारे न्यायिक छानबिन माग,"काठमाडौं : उपप्रधान, स्वास्थ्य तथा जनसंख्यामन्त्री उपेन्द्र यादवलाई कालोझण्डा देखाउने क्रममा पक्राउ परेका बर्दियाका राममनोहर यादवको मृत्यु घटनाबारे न्यायिक छानविन आयोग गठन गर्न सांसदले माग गरेका छन्। प्रतिनिधिसभाको बुधबारको बैठकमा सांसदहरूले मन्त्रीलाई कालोझण्डा देखाउने क्रममा पक्राउ परेका यादवलाई प्रहरी हिरासतमा चरम यातना दिएर हत्या गरिएको आशंका गर्दै न्यायिक छानविनको माग गरेका हुन्। उपप्रधानमन्त्री यादवलाई भदौ ७ गते बर्दियामा कालोझण्डा देखाएको भन्दै प्रहरीले राममनोहरलाई पक्राउ गरेको थियो। प्रहरी हिरासतमै बेहोस भएका यादवको उपचारका क्रममा मृत्यु भएको थियो। प्रमुख विपक्षी कांग्रेसका सांसद अमरेश सिंहले मन्त्रीलाई कालोझण्डा देखाएकै भरमा पक्राउ गरी यातना दिनु लोकतान्त्रिक चरित्र नभएको भन्दै यादवको मृत्यु घटनाको निष्पक्ष छानविन आयोग गठनको माग गरे। उनले यादवको परिवारलाई राहत दिन पनि सरकारसँग माग गरे। तमलोपाका लक्ष्मणलाल कर्णले प्रहरी हिरासतमा चरम यातना दिएका कारण राममनोहरको मृत्यु भएको दाबी गर्दै उक्त घटनाबारे गृहमन्त्रीको जवाफ माग गरे। यो सरकारद्धारा गरिएको हत्या हो, कर्णले भने, यस्तो घटनामा संसद चुप लागेर बस्न मिल्दैन। संसदीय छानविन समिति गठन होस्। सांसद उमाशंकर अरगरियाले राममनोहरको मृत्यु घटनाको उच्चस्तरीय न्यायिक आयोग गठन गरी छानविन गर्न माग गरे। प्रधानमन्त्रीको बोली व्यवहारमा देख्न पाइयोससत्तासीन नेकपाका नेता भीम रावलले बिम्स्टेक सदस्य राष्ट्रबीच संयुक्त सैन्य अभ्यासबारे कुनै सहमति नभएको भन्ने प्रधानमन्त्री केपी ओलीको भनाई व्यवहारमा देख्न पाउनुपर्ने बताए। भूराजनीति, बदलिँदो अन्तर्राष्ट्रिय अवस्थाका कारण बिम्स्टेकको नाममा संयुक्त सैन्य अभ्यास गर्न नहुनेमा जोड दिँदै रावलले भने, बिम्स्टेक होस् वा सार्क, नेपालले आफ्नो संवेदनशीलता बुझेर स्वतन्त्र निर्णय गर्नुपर्छ। क्षेत्रीय संगठनका नाममा कुनै पनि सैन्य अभ्यासतर्फ हाम्रो सरकार नलागोस्। संयुक्त सैन्य अभ्यासबारे समाचार प्रकाशित भएदेखि नै त्यसको विपक्षमा मत राख्दै आएका रावलले बुधबार प्रतिनिधि सभामा विशेष समय लिएर बोलेका थिए। संयुक्त सैन्य अभ्यासबारे भारतीय विदेश मन्त्रालयको आधिकारिक वेवसाइटमा सूचना प्रकाशित भएको भन्दै रावलले सरकारको ध्यानाकर्षण गराए। नेमकिपाका प्रेम सुवालले भदौ २५ देखि ३१ गतेसम्म भारतको पुणेमा संयुक्त सैन्य अभ्यासको कुरा आएको भन्दै सरकारको जवाफ माग गरे। गुप्तचर सम्मेलनबारे सरकारको धारणा माग सत्तासीन नेकपाका प्रमुख सचेतक देव गुरुङले २४ मुलुकका गुप्तचर निकायका प्रतिनिधिको भेला काठमाडौंमा सम्पन्न भएकोबारे अन्नपूर्ण पोष्ट दैनिकमा समाचार प्रकाशित भएको भन्दै त्यसबारे सरकारको जवाफ माग गरे। यस्तो सम्मेलन हाम्रो परराष्ट्र नीति अनुकूल छ छैन ? , गुरुङले प्रतिनिधि सभाको शुन्य समयमा भने, यसतर्फ सरकारको ध्यान जाओस्। प्रधानमन्त्रीको राजीनामा माग कांग्रेसका सांसद अमरेस सिंहले स्वतन्त्रतापूर्वक देश विदेश घुम्न पाउने नागरिकको अधिकार कुण्ठित गरेको भन्दै प्रधानमन्त्रीको राजीनामा माग गरे। विदेश जान लागेका नेपालीलाई सरकारले एयरपोर्टमा रोकेर संविधानको उल्लंघन गरेको तर्क गर्दै उनले भने, हामीले प्रधानमन्त्री बनाएका हौं। राजा बनाएका होइनौं। संविधान उल्लंघन गर्ने सरकारले राजीनामा दिनुपर्छ। जहाजभन्दा ट्याक्सी महंगो कांग्रेसका सांसद भरत शाहले अन्तर्राष्ट्रिय विमानस्थलका ट्याक्सीले जहाजभन्दा महंगो भाडा असुल्ने गरेको भन्दै सरकारको ध्यानाकर्षण गराए। प्लेनभन्दा पनि ट्याक्सी महंगो भाडा असुलिरहेका छन्, उनले भने, भन्सार छुटमा किन्न दिएका ट्याक्सीको मनपरी रोक्न सरकारको ध्यानाकर्षण गराउँछु। प्रेस स्वतन्त्रताविरोधी प्रावधान संशोधन गर्न माग सांसदहरूले भदौ १ बाट लागू भएको मुलुकी फौजदारी संहिता र सरकारले संसदमा पेश गरेको वैयक्तिक गोपनियताको हकसम्बन्धी विधेयकले प्रेसलाई संकुचन गर्न खोजेको भन्दै सरकारको ध्यानाकर्षण गराएका थिए। कांग्रेसका सांसद प्रकाश रसाइलीले मुलुकी फौजदारी संहिताले स्वतन्त्र प्रेसको अस्तित्व समाप्त गर्न खोजेको भन्दै संशोधन विधेयक ल्याउन सरकारको ध्यानाकर्षण गराए। एक हातमा नेल लगाएर स्वतन्त्र प्रेसको कुरा गर्न मिल्दैन, उनले भने। कांग्रेसका प्रमुख सचेतक बालकृष्ण खाँणले पनि प्रेस स्वतन्त्रतामाथि प्रहार गर्ने कानुन बनाएर सरकारले आतंकित पारिरहेको बताए। ठेकेदार सांसदद्वारा पुलबारे सरकारको ध्यानाकर्षण विभिन्न स्थानमा ठेक्का लिएर समयमा पुल निर्माण नगरी अलपत्र पारेका सांसद हरिप्रसाद रौनियार (पप्पु) ले वीरगञ्जको मितेरी पुल जीर्ण बनेको भन्दै सरकारको ध्यानाकर्षण गराए। सांसद रौनियारको कम्पनीले विभिन्न ठाउँका पुलको ठेक्का लिएर अलपत्र पारिरहेको छ। सांसद रौनियारले केही व्यक्तिको मिलेमतोमा वीरगञ्ज नाकालाई भन्दा भैरहवा नाकालाई बढी प्रयोगमा ल्याइएको पनि आरोप लगाए।"
थरीथरी समूहसँग वार्ता गर्दै सरकार,"काठमाडौं : सरकारले थरीथरीका समूहसँग वार्ता गर्ने तयारी थालेको छ। राजनीतिक उद्देश्यबाट प्रेरित राजनीतिक समूहदेखि जातीय एवं क्षेत्रीय अधिकारका लागि संर्घषरत समूहसम्मलाई सरकारले वार्ताको दायरामा ल्याउन लागेको हो। नेत्रविक्रम चन्द नेतृत्वको नेकपादेखि तराईमा सशस्त्र संघर्षरत जयकृष्ण गोइतसम्मका समूह, संघीय लिम्बुवान राज्य परिषद्देखि अन्य विभिन्न नामका समूह र संस्थासँग वार्ताको तयारी भइरहेको छ। भदौ ९ गते सरकारले विगतमा छुटेका विभिन्न समूह र संक्रमणकालीन परिवेशमा देखापरेका द्वन्द्वरत समूहसँग वार्ता गर्ने गरी नेकपा नेता तथा पूर्वमन्त्री सोमप्रसाद पाण्डेको संयोजकत्वमा उच्चस्तरीय राजनीतिक वार्ता टोली बनाएको थियो। वार्ता टोलीले आइतबार त्यस्ता विभिन्न समूहलाई वार्ताका लागि औपचारिक आग्रह गर्ने तयारी गरेको टोलीकी सदस्य लीला भण्डारीले बताइन्। सरकारी वार्ता टोलीमा सुरेश आले मगर, ताराकान्त चौधरी, लीला भण्डारी र गृह मन्त्रालयका एक सहसचिव सदस्य छन्। संक्रमणकालमा विविध कारणले वार्ता हुन नसकेका र छुट भएका विभिन्न समूहसँग वार्ता गर्न सरकारले त्यस्तो वार्ता टोली बनाएपछि उक्त टोली अहिले वार्ता गर्नुपर्ने समूहको पहिचानमा जुटेको छ। वार्ता गर्नुपर्ने समूहको पहिचानका लागि टोलीले कार्यतालिका बनाई सरोकारवाला निकायसँगको छलफल तीव्र बनाएको छ। भदौ १७ मा गृहमन्त्री रामबहादुर थापासँग छलफल गरेको वार्ता टोलीले मंगलबार (भदौ १९ मा) जनपद, सशस्त्र र राष्ट्रिय अनुसन्धान विभागका प्रमुखसँग र बुधबार पूर्वशान्तिमन्त्री तथा शान्ति सचिवहरूसँग छलफल गरेको छ। नेत्रविक्रम चन्द नेतृत्वको नेकपादेखि तराईमा सशस्त्र संघर्षरत जयकृष्ण गोइतसम्मका समूहसँग वार्ताको तयारी। टोलीले बिहीबार विभिन्न सञ्चारगृहका सम्पादकसँग र शुक्रबार राष्ट्रिय मानवअधिकार आयोगदेखि विगत वार्तामा सहजीकरणको भूमिकामा रहेका अधिकारकर्मीसँग छलफल गरी त्यस्ता टोलीको पहिचान गर्ने कार्यतालिका बनाएको छ। अहिलेसम्म वार्ता टोलीले नेत्रविक्रम चन्द नेतृत्वको नेकपा, संयुक्त जनतान्त्रिक तराई मुक्ति मोर्चा, नेपाल आदिवासी जनजाति महासंघ तथा आदिवासी जनजाति संघर्ष समिति, चुरे भावर प्रदेश एकता समाज, राष्ट्रिय वादी अधिकार संघर्ष समिति, संघीय गणतान्त्रिक राष्ट्रिय मोर्चा, संघीय लिम्बुवान राज्य परिषद्, राष्ट्रिय हलिया मुक्ति समाज महासंघ, मधेसी भाइरस किलर्सलगायतसँग वार्ता गर्नुपर्ने समूहका रूपमा पहिचान गरेको छ। वार्तामा ल्याउनैपर्ने दुई समुह वार्ता टोलीले राजनीतिक मूलधारबाहिर रहेको नेत्रविक्रम चन्द नेतृत्वको नेकपा र जयकृष्ण गोइत नेतृत्वको जनतान्त्रिक तराई मुक्ति मोर्चालाई जसरी पनि वार्तामा ल्याउनैपर्ने समूहका रूपमा ठम्याएको छ। राजनीतिक समूहका रूपमा जटिल बनेर आएको समूह भनेको चन्दको पार्टी हो, भण्डारीले भनिन्, उनीहरूलाई कसरी वार्तामा ल्याउन सकिन्छ भनेर हामी प्रयासरत छौं। तर राष्ट्रिय अखण्डतामाथि नै आँच पुर्याउने माग राख्ने समूह वा संस्थाका प्रतिनिधिसँग भने सरकारले वार्ता गर्नेछैन। मधेस टुक्र्याउने अभियानमा लागेका सीके राउत समूहसँग उसका सर्तमा रहेर सरकार र वार्ता टोलीले वार्ताका लागि चासो दिनेछैन। वार्ता टोलीलाई सरकारले तीन महिनाभित्र त्यस्ता समूह पहिचान गरी वार्ता टुंगो लगाउन कार्य समय दिएको छ।"
प्रचण्ड भारतमा : शुक्रबार मोदीसँग भेटवार्ता,"काठमाडौं : पूर्वप्रधानमन्त्री तथा नेकपा अध्यक्ष पुष्पकमल दाहाल भारत प्रस्थान गरेका छन्। चारदिने भ्रमणका लागि उनी बिहीबार त्यसतर्फ प्रस्थान गरेका हुन्। उनलाई भारतका राष्ट्रिय सुरक्षा सल्लाहकार अजित डोभलले ताजमहलमा डिनर पार्टी दिएका छन्। दाहालले शुक्रबारबाट राजनीतिक भेटघाट थाल्नेछन्। शुक्रबार साढे १२ बजे भारतीय गृहमन्त्री राजनाथ सिंहसँग भेटवार्ताको तयारी गरेका दाहालले शनिबार सोही समयमा प्रधानमन्त्री नरेन्द्र मोदीसँग भेटवार्ता गर्ने कार्यक्रम छ। दाहालको निजी सचिवालयले सार्वजनिक गरेको कार्यतालिकाअनुसार शुक्रबार गृहमन्त्रीसँगको भेटपछि दाहाल दिउँसो ३ बजे आईसीडब्ल्यूएले आयोजना गरेको कार्यक्रममा सहभागी हुनेछन्। उक्त कार्यक्रममा दाहालले सम्बोधन गर्ने कार्यक्रम छ। सुरुका ३० मिनेट आफ्नो मन्तव्य राखेपछि थप ३० मिनेट प्रश्नोत्तरमा केन्द्रित रहेर दाहालले सहभागीका जिज्ञासा मेट्ने प्रयास गर्नेछन्। साँझ पीएचडीसीसीआई बिजनेस कार्यक्रममा उद्योगी व्यवसायीसँग भेटघाट गर्ने उनको कार्यक्रम छ। भारतीय प्रधानमन्त्री मोदीसँगको भेटमा भूकम्पपछि भारतले गर्ने भनेको सहयोग प्रतिबद्धता, दुई देशका प्रधानमन्त्रीका सहमतिसम्झौता कार्यान्वयन, राष्ट्रिय हित र विकाससँग सम्बन्धित रहेर कुराकानी गर्ने दाहालको भनाइ छ। बिहीबार भारत जानुअघि दाहालले त्रिभुवन अन्तर्राष्ट्रिय विमानस्थलमा सञ्चारकमीसँगको संक्षिप्त कुराकानीमा आपसी हित र विकासको एजेन्डामा आफ्नो भ्रमण केन्द्रित हुने बताएका थिए। आफ्नो भ्रमण राजनीतिक नभएकाले विकाससँग सम्बन्धित रहेर मात्र कुराकानी हुने उनको भनाइ छ। मोदीसँगको भेट पनि त्यसैमा केन्द्रित हुने उनको निजी सचिवालयले जानकारी दिएको छ।"
यी हुन् बिहीबारको मन्त्रिपरिषद् बैठकका निर्णय,ब्याज अनुदान कार्यविधि पारित काठमाडौं : मन्त्रिपरिषद् बैठकले जर्मन सरकारबाट प्राप्त ४ अर्ब ९ करोड अनुदान सहायता स्वीकार गर्ने निर्णय गरेको छ। बिहीबार साँझ सिंहदरवारमा बसेको मन्त्रिपरिषद् बैठकले नेपालको ऊर्जा दक्षता तथा नवीकरणीय ऊर्जा प्रवद्र्धन दोस्रो चरणको कार्यक्रमका लागि प्राप्त रकम स्वीकार गर्ने निर्णय गरेको युवा तथा खेलकुदमन्त्री जगतबहादुर विश्वकर्माले जानकारी दिए। मन्त्रिपरिषद् बैठकले सो रकम कास्कीको लेखनाथदेखि तनहुँको दमौली २ सय २० केभी प्रसारण लाइन आयोजना कार्यान्वयनमा प्रयोग गर्ने निर्णय गरिएको मन्त्री विश्वकर्माले बताए। त्यसैगरी बैठकले सौर्यपूर्ण कर्जाका लागि व्याज अनुदान सम्बन्धी एकिकृत कार्यविधि २०७५ स्वीकृत गर्ने निर्णय गरेको छ। मन्त्रिपरिषद् बैठकले धनुषाको शहिद नगर नगरपालिका डुमरियामा निर्मित अस्पताल भवनमा स्वास्थ्य उपचार सेवा प्रदान गर्ने गरि प्राथमिक तहको १५ शैयाको अस्पताल स्थापना गर्न सैद्धान्तिक स्वीकृति दिने निर्णय गरेको छ। उक्त अस्पतालको नाम शहिद सूर्यनाथ रानयादव स्मृति अस्पताल राख्ने निर्णय मन्त्रिपरिषद्ले गरेको छ। बैठकले मुक्त हलिया पुर्नस्थापना समस्या समाधान समिति र मुक्त कमैया पुर्नस्थापना समस्या समाधान आयोगलाई यथावत् कयम राख्दै यसै आर्थिक वर्ष भित्र हलिया र मुक्त कमैयाको समस्या समाधान गर्ने निर्णय गरेको मन्त्री विश्वकर्माले बताए। बैठकले युनएन शान्ति स्थापनार्थ साझा घोषणा पत्र समर्थन गर्ने निर्णयसमेत गरेको छ। यस्तै मन्त्रिपरिषद् बैठकले निजामती सेवा दिवसका दिन प्रदान गरिने पुरस्कार स्वरुप १० जनालाई उत्कृष्ट निजामती सेवा पुरस्कार र ३० जनालाई निजामती सेवा पुरस्कार दिने गरी पुरस्कार पाउने कर्मचारीको नाममा स्वीकृत गरेको छ।
गच्छदारले मागे २० हजार सदस्य,"काठमाडौं : निर्वाचनअघि कांग्रेसमा पार्टी विलय गराएका तत्कालीन फोरम लोकतान्त्रिक अध्यक्ष विजय गच्छदारले कांग्रेसभित्र आफू समर्थक २० हजारलाई सदस्यता दिनुपर्ने माग गरेका छन् । तराईमधेस र केही पहाडका गरी ४१ जिल्लामा २० हजार क्रियाशील सदस्यता मागिएको गच्छदार नेतृत्वका तत्कालीन फोरमका महासचिव योगेन्द्र चौधरीले बताए । हामीले जिल्लागत रूपमा त्यसको सूची नै पार्टी कार्यालयलाई दिइसकेका छौं, उनले भने । गच्छदारले गृह जिल्ला र निर्वाचन क्षेत्र सुनसरीबाट करिब ६ हजार क्रियाशील सदस्यता दाबी गरेका छन् । मोरङबाट समेत त्यही हाराहारीमा उनले क्रियाशील सदस्यता दाबी गरेको नेता चौधरीले बताए । कांग्रेसमा साधारण र क्रियाशील गरी दुई प्रकारका पार्टी सदस्य हुने व्यवस्था छ । देशभरि ५ लाख क्रियाशील सदस्य रहेको कांग्रेसको आधिकारिक वेबसाइटमा उल्लेख छ । क्रियाशील सदस्यले प्रत्येक गाउँ र नगर कार्यसमितिका पदाधिकारीसहित क्षेत्रीय प्रतिनिधि चयन गर्छन् । क्षेत्रीय प्रतिनिधि नै जिल्ला र क्षेत्र अधिवेशनका मतदाता हुन्छन् । उनीहरूले महाधिवेशन प्रतिनिधि चयन गर्छन्। प्रदेशसभा र प्रतिनिधिसभा चुनावको पूर्वसन्ध्यामा २०७४ असोज ३० मा गच्छदार आफ्ना नेता कार्यकर्तासहित कांग्रेसमा फर्केका थिए । त्यसयता उनको पूर्वपार्टीका केन्द्रीय नेताको समेत कांग्रेसमा पदको टुंगो नलागिरहेका बेला उनले २० हजार क्रियाशील सदस्यता माग गरेका हुन् । पूर्वपार्टीको केन्द्रदेखि गाउँसम्मका कमिटी कांग्रेसमा समायोजन गर्ने सहमति गरी उनी कांग्रेसमा विलय भएका थिए । एक दशकअघि कांग्रेस त्यागेर उनी मधेसकेन्द्रित राजनीतिमा होमिएका थिए । मस्यौदा समिति सदस्यसमेत रहेका कांग्रेस नेता प्रदीप पौडेलले क्रियाशील सदस्यमा गच्छदारको दाबी अस्वाभाविक देखिएकाले छानबिन गर्नुपर्ने बताए । उनले भने, सुनसरीसहित तराईका केही जिल्लामा उहाँले भनेअनुसार ठीकै छ तर पहाडी जिल्लामा समेत उहाँले गरेको दाबीप्रति पार्टीले सोच्नुपर्ने हुन्छ । गच्छदारले काभ्रे, तनहँ, कास्कीसहित केही पहाडी जिल्लामा पनि क्रियाशील सदस्यता दाबी गरेका छन् । कांग्रेसका क्रियाशील सदस्यले क्षेत्रीय प्रतिनिधि छान्ने र त्यसले महाधिवेशन प्रभावित हुने भएकाले शीर्ष नेताहरूले गच्छदारको दाबीप्रति चासो देखाएका छन् । गच्छदारनिकट नेताहरू पार्टी सभापति शेरबहादुर देउवासँग छलफल र सहमतिमा नै उनले यो दाबी गरेको बताउँछन् भने देउवाइतर नेताहरू त्यसप्रति संशकित भएका छन् । कांग्रेसको विधान संशोधन गर्न गठित मस्यौदा समितिले पार्टीको आन्तरिक संरचना व्यवस्थापन गर्न छुट्टै उपसमिति गठन गरेको छ । उपसमितिले क्रियाशील सदस्यतादेखि पार्टीको अन्य व्यवस्थापनका विधि तय गर्नेछ । सभापति देउवाकै सहमतिमा गच्छदारले सदस्यता दाबी गरेकोमा देउवाइतर नेता संशकित गच्छदार पक्ष मंसिरमा हुने महासमिति भेलापछि आफू पक्षधर नेता कार्यकर्ताको व्यवस्थापन हुनेमा आशावादी छ । कांग्रेस नेतृत्वले पार्टीको विधानका कारण सहमतिअनुरूप व्यवस्थापन गर्न नसकेको गच्छदारसँग बताउँदै आएको छ । पछिल्लो समय गच्छदारले आफ्ना नेता कार्यकर्ताको व्यवस्थापन नभएको असन्तुष्टि सार्वजनिक रूपमा व्यक्त गर्न थालेका छन् । कांग्रेसमा विलय हुँदा नेतृत्वले उनलाई पार्टीको उपसभापति दिने र उनको पूर्व पार्टीका १५ जना नेतालाई केन्द्रीय सदस्य बनाउने आश्वासन दिएको थियो । संघीय निर्वाचनपछि संसदीय दलको नेतामा पार्टी सभापति शेरबहादुर देउवा चुनिएपछि गच्छदारलाई दलको उपनेतामा मनोनित गरेका थिए । छानबिन गर्न माग नेपाल महिला संघले विधान मस्यौदा समितिलाई सुझाव दिँदै पार्टीको क्रियाशील सदस्यता सम्बन्धमा जिल्ला तहसम्मै छानबिन गर्न माग गरेको छ । संघले विशिष्ट क्रियाशील सदस्यको अवधारणा ल्याउन समेत सुझाएको छ । संघले विशिष्ट क्रियाशील सदस्यले मात्र मतदान गर्न पाउने व्यवस्था लागू गर्न सुझाव दिएको छ । डेढ लाख क्रियाशील सदस्य थपिने १३ औं महाधिवेशनमा टुंगो नलागेका डेढ लाख क्रियाशील सदस्य पनि १४ औं महाधिवेशनमा मतदाता बन्न भएका छन् । क्रियाशील सदस्यताबारे त्यसबेला शीर्ष नेताहरूबीच विवाद हुँदा पार्टीले छानबिन समिति गठन गरेको थियो । समितिको सिफारिसका आधारमा उनीहरू आगामी महाधिवेशनमा क्रियाशील सदस्य बन्न लागेका हुन् । इन्फो कांग्रेसका कुल क्रियाशील सदस्य ः ५ लाख १४ औं महाधिवेशनमा मान्यता पाउने ः थप १ लाख ५० हजार"
"पोखरामा मुख्यमन्त्रीकाे भेला, संघीय सरकारविरुद्ध मोर्चाबन्दी होइन","पोखरा : सात प्रदेशका मुख्यमन्त्रीको भेला गण्डकी प्रदेशको राजधानी पोखरामा सुरु भएको छ। स्वास्थ्यका कारण कर्णाली प्रदेशका मुख्यमन्त्री महेन्द्रबहादुर शाही सहभागी हुन नसकेको भेलामा बाँकी ६ मुख्यमन्त्री सहभागी छन्। प्रधानमन्त्री अध्यक्ष रहने अन्तर प्रदेश परिषदको बैठक २४ भदौमा बस्ने लागेको पूर्वसन्ध्यामा मुख्यमन्त्री पोखरामा भेला भएका हुन्। भेलाले परिषदको बैठकमा उठाउने एजेन्डा तय गर्दैछ। गण्डकीका मुख्यमन्त्री पृथ्वीसुब्बा गुरुङ, १ नम्बर प्रदेशका शेरधन राई, २ नम्बरका मोहम्मद लालबाबु राउत गद्दी, ३ नम्बरका डोरमणि पौडेल, ५ नम्बरका शंकर पोखरेल र ७ नम्बरका त्रिलोचन भट्टले आपसमा हात समाती ऐक्यबद्धता जनाउँदै भेलाको उद्घाटन गरेका छन्। उनीहरुले अहिलेसम्म प्रदेश सरकारले भोग्नुपरेको समस्या, संघ सरकारसँगका अपेक्षा लगायत विषयमा छलफल गरी परिषद बैठकमा उठाउने विषय तय गर्ने छन्। परिषद्मा सबै मुख्यमन्त्री पनि सदस्य हुन्छन्। भेला उद्घाटन कार्यक्रममा गण्डकी प्रदेशका मुख्यमन्त्री गुरुङले राष्ट्रिय प्राकृतिक स्रोत तथा वित्त आयोग चाँडोभन्दा चाँडो गठन, कर्मचारी समायोजन, संरचना हस्तान्तरण लगायत विषय परिषद् बैठकमा उठाउने बताए। संघीय सरकारविरुद्ध मोर्चाबन्दी नभई संवैधानिक फोरमका रुपमा मुख्यमन्त्रीको भेला भएको गुरुङले प्रष्ट्याए। अरु मुख्यमन्त्रीले पनि कर्मचारी नहुँदा बजेट कार्यान्वयन हुन नसकेकोसहितका विचार व्यक्त गरेका छन्। ५ नम्बर प्रदेशका मुख्यमन्त्री पोखरेलले भने विस्तारै सबै समस्या समाधान हुने विश्वास व्यक्त गरे।"
अब पुनर्निर्माणको जिम्मेवारी स्थानीय तहलाई,"काठमाडौं : भूकम्प पुनर्निर्माणको काम स्थानीय तहलाई परिचालन गरिने भएको छ। पुनर्निर्माणको कामले गति लिन नसकेपछि स्थानीय तहलाई परिचालन गरिने भएको हो। प्रधानमन्त्री केपी शर्मा ओलीको अध्यक्षतामा लामो समयपछि बसेको राष्ट्रिय पुनर्निर्माण प्राधिकरणको निर्देशक समितिको १३ औं बैठकले निजी आवासको पुनर्निर्माणको निरीक्षण र सिफारिसको जिम्मेवारी स्थानीयलाई दिएको छ। बैठकले पुनर्निर्माणका काम व्यवस्थित र प्रभावकारी बनाउँदै थप गति दिन स्थानीय तहको परिचालन गर्ने निर्णय गरेको हो। प्राधिकरणका प्रमुख कार्यकारी अधिकृत ज्ञवालीले स्थानीय तहले गर्ने पुननिर्माण सम्बन्धी काकको प्राधिकरणले सहजीकरणका साथै अनुगमन गर्ने बताए। बैठकले हालसम्म पहिलो किस्ता रकम प्राप्त गरिसकेका लाभग्राहीले आगामी पुस महिनाभित्र दोस्रो किस्ता लिइसक्नु पर्ने समय सीमा तोकेको छ भने २०७६ वैशाख महिनाभित्र तेस्रो किस्ता लिइसक्नु पर्ने गरी निजी आवास पुनर्निर्माणको समयतालिका समेत निर्धारण गरेको छ। तर गुनासो सुनुवाइबाट आएका, पुनः सर्वेक्षण गर्नु पर्ने, परम्परागत बस्तीमा परेका एवं बस्ती स्थानान्तरण गर्नु पर्ने लाभग्राहीका हकमा भने उल्लेखित समयसीमा प्राधिकरणको कार्यकारी समितिले निर्धारण गरे बमोजिम हुनेछ। भूकम्पपीडित परिवारलाई हालसम्म उपलब्ध हुन नसकेको ३ लाख रुपैयाँको सहुलियत ऋण सहज रुपमा उपलब्ध गराउनका लागि अर्थ मन्त्रालयबाट कार्यविधि परिमार्जन गर्ने प्रकृया अघि बढाइएको प्रमुख कार्यकारी अधिकृत ज्ञवालीले जानकारी दिए। प्राधिकरणका प्रमुख कार्यकारी अधिकृत ज्ञवालीले पुनर्निर्माणको वर्तमान अवस्था र आगामी कार्ययोजना प्रस्तुत गरेका थिए। प्रधानमन्त्री एवं निर्देशक समितिका अध्यक्ष केपी शर्मा ओलीले प्रमुख कार्यकारी अधिकृतबाट प्रस्तुत पुनर्निर्माण सम्बन्धी कार्ययोजना अनुरुप काम अघि बढाउन निर्देशन दिएका छन्। मुख्य प्रतिपक्षी दल नेपाली कांग्रेसका तर्फबाट नेता विजयकुमार गच्छदार, निर्देशक समितिका सदस्य एवं गृहमन्त्री रामबहादुर थापा र अर्थमन्त्री डा युवराज खतिवडालगायत निर्देशक समितिका विज्ञ सदस्य, राष्ट्रिय पुनर्निर्माण प्राधिकरणका कार्यकारी सदस्य तथा सचिवको बैठकमा उपस्थिति थियो।"
दाहाल आज दिल्ली जाँदै,"काठमाडौं : नेकपा अध्यक्ष पुष्पकमल दाहाल बिहीबार भारत भ्रमणमा जाँदै छन्। दिउँसो साढे ३ बजे उनी एयर इन्डियाको हवाईजहाजबाट नयाँ दिल्ली जान लागेका हुन्। उनको भ्रमण टोलीमा पत्नी सीता, छोरी गंगा, स्वकीयसचिव जोगबहादुर महरा र प्रेस सहयोगी सूर्यकिरण शर्मा हुनेछन्। उनी भारत सरकारको निमन्त्रणामा जान लागेका हुन्। नयाँ दिल्ली पुगेपछि बिहीबार नै उनी नेपाली राजदूतावासको सामान्य भेटघाट कार्यक्रममा सहभागी हुनेछन्। शुक्रबार उनले आईसीडब्लूएको कार्यक्रममा सम्बोधन गर्नेछन्। उनले त्यही दिन राजनीतिक भेटघाट सुरु गर्नेछन्। भारतीय विदेशमन्त्री सुष्मा स्वराजसँग भेटवार्ता गरेपछि उनले अन्य नेताहरूसँग भेटघाट गर्नेछन्। उनले भारतीय प्रधानमन्त्री र अन्य राजनीतिक दलका नेताहरूसँग पनि भेटघाट गर्ने कार्यक्रम छ। उनले त्यहाँका बुद्धिजीवी र पत्रकारसँग पनि भेटघाट गर्ने तय भएको छ। उनी २४ भदौमा स्वदेश फर्कनेछन्। उनले नेपालको राष्ट्रिय हित, विकासप्रति जनताको आकांक्षा सम्बोधन गर्ने र विगतमा नेपाल र भारतबीच भएका सहमतिसम्झौता कार्यान्वयनमा केन्द्रित रहेर भारतीय प्रधानमन्त्रीलगायत राजनीतिक दलका नेताहरूसँग छलफल गर्ने बताएका छन्। स्वदेश फर्केपछि भदौ ३० मा उनी अर्काे छिमेकी चीनको भ्रमणमा जानेछन्।"
