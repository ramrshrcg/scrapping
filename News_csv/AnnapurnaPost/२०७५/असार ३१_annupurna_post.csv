शीर्षक,विवरण
बुद्धमायामाथिको बर्बरता : मध्ययुगीन सोच,"महोत्तरीकी बुद्धमाया विश्वकर्माले छुवाछूतविरुद्धको मुद्दामा अदालतबाट न्याय पाए पनि छिमेकीबाटै न्याय पाइनन्। बरु उल्टै पानी छोएको निहुँमा आफू र आफ्नी छोरीलाई कुटपिट गर्नेलाई मुद्दा हालेको भन्दै उनीमाथि दुर्व्यवहार भयो र उनलाई विष पिउन बाध्य पारियो। यो एउटा त्यस्तो प्रतिनिधि घटना हो, जसले हाम्रो समाजको अत्यन्त विरूप चित्र देखाउँछ। गएको सात दशकमा नेपालले ठूलाठूला राजनीतिक परिवर्तन बेहोर्यो। देश अनेक खुट्किला पार गर्दै राणाकालदेखि गणतन्त्रसम्म पुग्यो। यही बीचमा नेपाली समाजले प्रजातन्त्र र सञ्चार क्रान्तिको स्वाद चाख्यो। तर नेपाली समाज र संस्कृतिको अन्तर्यमा जड बनेर बसेका कुरीति र कुसंस्कार भने समाप्त नभएको बुद्धमायाले भोगेको मध्ययुगीन बर्बरताबाट पुष्टि हुन्छ। सतहमा यति ठूलाठूला परिवर्तन हुँदा पनि हाम्रो यो अमानवीय सामाजिक व्यवस्था किन अचल रह्यो, गम्भीरतापूर्वक सोच्नु आवश्यक छ। नेपालको संविधान २०७२ को धारा २४ ले छुवाछूत तथा भेदभावविरुद्धको हकलाई मौलिक हकका रूपमा सुनिश्चित गरेको छ। २०२० सालमा मुलुकी ऐनले र २०६३ सालमा गणतन्त्र आइसकेपछि संसद्बाट नेपाललाई छुवाछूतमुक्त राष्ट्र घोषित गरिसकेका छन्। छुवाछूतलाई दण्डनीय अपराध मान्दै जातीय भेदभाव तथा छुवाछूत (कसुर र सजाय) ऐन २०६८ पनि लागू भइसकेको छ। तर संविधानमा उल्लिखित धारा र कानुनले मात्रै हाम्रो सामाजिक व्यवस्थाको क्यान्सरका रूपमा रहेको छुवाछूत हटाउन सक्ने देखिँदैन। पानी छोएको, मन्दिर प्रवेश गरेको, अन्तरजातीय प्रेमविवाह गरेको जस्ता निहुँमा दलित समुदायका मानिसमाथि गालीबेइज्जती, कुटपिट, अंगभंग र हत्यासम्मका अमानवीय आक्रमण हुने गरेका छन्। तर पीडकविरुद्ध विरलै कानुनी कारबाही हुन्छ। यस्ता आक्रमणको पहिलो सूचना लिने प्रहरीदेखि अन्तिम फैसला गर्ने अदालतसम्मले दलितलाई कानुनी कारबाही अघि बढाउन निरुत्साहित गर्छन्। प्रक्रिया अघि बढाउन खोजे हतोत्साहित बनाउँछन्। अधिकांश बस्तीमा उच्च जातिको बाहुल्य रहने र दलित अल्पसंख्यक रहने हुनाले छिमेकीले पीडामा सद्भाव होइन, नुनचुक छर्छन्। यी सबै प्रतिकूलता चिरेर कसैले कानुनी न्याय पाइहाले पनि उसले बुद्धमायाको जस्तै नियति भोग्नुपर्छ। बुद्धमायाले अदालतबाट न्याय पाए पनि समाजले न्याय दिएन। यसको अर्थ, अझै हाम्रो सामाजिक चेतको स्तरमा प्रश्न उठेको छ। समाजका अन्य सीमान्तकृतलाई हेर्ने दृष्टिकोणमा परिवर्तन नभएसम्म अदालतबाट न्याय पाए त्यो औचित्यपूर्ण हुने छैन। छुवाछूतजस्ता विकृतिले प्रहरी, प्रशासन, न्यायपालिका, राजनीतिक दलजस्ता राज्यका अंगहरूमा मात्रै प्रश्न उठाएको छैन। यही समाजको एक सदस्यको हैसियतले सबैमाथि यक्षप्रश्न गरेको छ के हामी यस्तो अमानवीय अभ्यासलाई अझै दसकौंसम्म निरन्तरता दिइरहनेछौं ? होइन भने राज्यका सबै निकाय, नागरिक समाज, अधिकारकर्मी तथा हरेक सचेत नागरिकले बुद्धमायालाई निरुत्साहित गरेर विष पिउन बाध्य बनाउने होइन, उनलाई जातीय भेदभाव र छुवाछूतविरुद्ध लड्न प्रेरित गर्नुपर्छ। बढीभन्दा बढी छुवाछूतका मुद्दालाई कानुनी दायरामा ल्याएर अभियानका रूपमा पीडकलाई कारबाही र पीडितलाई न्याय दिलाउन आवश्यक छ।"
'कांग्रेसले विरोधका मुद्दा खोज्दै हिँड्न जरुरी छैन',"काठमाडौँ: उपप्रधान तथा रक्षामन्त्री ईश्वर पोखरेलले लोकतान्त्रिक मूल्य, मान्यता र विधिको शासनको प्रक्रियाबाट आएका जनप्रतिनिधिको फैसला सबैले मान्नुपर्ने बताएका छन् । काठमाडौँ जिल्लाको दोस्रो जिल्ला सभाको उद्घाटन समारोहमा आज उनले जनताबाट निर्वाचित जनप्रतिनिधिको फैसला सबैले मान्नुपर्नेमा जोड दिँदै विरोधका लागि मुद्दा खोज्ने बेला नभएको बताए । 'डा गोविन्द केसी अनशन बस्नुभएको छ, उहाँको स्वास्थ्यलाभको कामना गर्दछु, उहाँले उठाएका मुद्दा ठीकै होला', उनले भने, 'ठीक माग भए सम्बोधन पनि होला, प्रतिपक्षले पनि विरोधका लागि विरोध गर्ने मुद्दा कहाँ कहाँ छन् भनेर खोज्न जरुरी छैन, फैसला जनताबाट निर्वाचित प्रतिनिधिले गर्न पाउनुपर्छ ।' उनले विरोध गरेर समय बर्बाद पार्नभन्दा पनि आर्थिक विकास र समृद्धि सबैको अबको योजना हुनुपर्नेमा जोड दिँदै विकास निर्माण र सामाजिक सुधारका काम सबै एकताबद्ध भएर गर्नुपर्ने बताए । 'लोकतन्त्र आइसकेपछि विरोध गर्नुपर्ने मुद्दा केही छैन, विरोधका लागि विरोध गरेर राष्ट्रलाई फाइदा हुँदैन', पोखरेलले भने, 'मुलुकको निर्माण र समृद्धिका लागि यो वा त्यो पार्टी भन्न मिल्दैन, गल्ली गरेमा प्रतिपक्षले मात्र होइन आफ्नै साथीलाई पनि भन्नुपर्ने हुन्छ ।' उनले संविधान जारी भइसकेपछि मुलुकलाई नेतृत्व गर्ने सरकारहरुले कानून निर्माणमा लाग्नु पर्ने भएपनि सरकार बनाउने, टिकाउने खेलमा लागेको हुँदा आवश्यक कानून निर्माणका काम ढिलाइ भए पनि छिट्टै कानून बन्ने र काममा नरोकिने प्रतिबद्धता जनाए ।"
शोक प्रस्ताव पारित गरी प्रतिनिधि सभा बैठक स्थगित,काठमाडौँ : प्रतिनिधि सभाको आइतबार बसेको बैठक संविधानसभाका पूर्व सदस्य मोहम्मद मुस्तक आलमको निधनमा सर्वसम्मतिले शोक प्रस्ताव पारित गरी स्थगित भएको छ। संसदको आइतबारको बैठकमा संविधानसभाका पूर्व सदस्य तथा नेकपाका सदस्य मोहम्मद आलमको निधनप्रति शोक प्रस्ताव पारित भएको संघीय संसद सचिवालयले जनाएको छ । मुस्तकको यही असार २९ गते उपचारका क्रममा ५३ वर्षको उमेरमा निधन भएको थियो। उनी २०७० को संविधानसभा चुनावमा रौतहट क्षेत्र नम्बर २ बाट निर्वाचित भएका थिए। संसदको बैठक सोमबार दिउँसो १ बजे बस्नेछ।
"धर्म मास्नेको भलो हुँदैन, ओलीको सरकार माघमा ढल्छ","काठमाडौः राष्ट्रिय प्रजातान्त्रिक गठबन्धनका संयोजक किशोरी महतोले संविधान पुनलेखन सभाको माग गरेका छन् । रिपोर्टर्स क्लब नेपालमा राष्ट्रिय प्रजातान्त्रिक गठबन्धनले आइतबार गरेको पत्रकार सम्मेलनमा बाल्दै संयोजक महतोले यस्तो माग गरेका गरेका हुन् । स्वर्गीय गिरिजाप्रसाद कोइरालाले बिपीको विचारलाई त्यागेर गणतन्त्र ल्याउनुभयो, उहाँ बितेपछि गणतन्त्र गन्धमा परिणत भयो, कांग्रेस पार्टीको यो हाल भयो, धर्म मास्नेहरुको भलाई हुँदैन, उनले भने राष्ट्रिय झण्डा, राष्ट्रिय जनावर पुरानै छ, यो झण्डा उचालेर हामीले देशमा राजतन्त्रको पुनस्र्थापना गर्नेछौं, सबैलाई हाम्रो अभियानमा लागेर साथ दिनको लागि हार्दिक आग्रह गर्दछु । त्यस्तै कार्यक्रममा शिव सेना पार्टीका अध्यक्ष एवम् आन्दोलन परिचालन समितिका संयोजक विक्रम बमले प्रधानमन्त्री केपी शर्मा ओली र गृहमन्त्री रामबहादुर थापा बादलको सरकार आगामी माघसम्म मात्रै टिक्ने दाबी गरेका छन् । अधिनायकवादीहरुले जनतामाथि कुठाराघात गर्दैछन्, ०४६ सालपछि गुम्दै गएको राष्ट्रियता पहिचान जोगाउनु आजको आवश्यकता हो, ओलीको अधिनायवादी चरित्रको सरकारको आयु धेरै टिक्ने मैले देखेको छैन, उनले भने, संविधान त पूर्णरुपमा केही नेता र राजनीतिक दलहरुको भलाइको निम्ति ल्याइएको छ, यो संविधान पुनर्लेखन सभाको माग गर्दै हामी सडकमा आएका छौं, देशमा भ्रष्टाचार, अत्याचारले जरा गाडेको स्थिति छ । कार्यक्रममा विश्व हिन्दु परिषद अन्तर्राष्ट्रिय समितिकी महासचिव अस्मिता भण्डारीले वर्तमान संविधानले जनता र देशको भलाई गर्न नसक्ने स्पष्ट पारेकी छिन् । संघीयताको अर्थ फुट्नु नभएर जुट्नु हो भन्दै महासचिव भण्डारीले अतिवादी सोचका आधारमा आएको संविधान खारेजीसँगै पुनः लेखन सभाको माग समेत गरेकी छिन् । संघीयता विकासको आधार होइन, हाम्रोजस्तो देशमा विकासको बाधक पनि हो, संघीयता नभएका विश्वका धेरै देशहरु विकसित छन्, उनले भनिन्, युरोपियन देशहरुमा बेलायतकी महारानीलाई मानार्थ महारानीको रुपमा स्वीकार गरेका छन्, हाम्रो देशले आफ्नो देशको राजालाई समेत स्वीकार गर्न सकेन । स्वीट्जरल्याण्डमा सबैभन्दा पहिले तीनवटा जर्मन भाषी देशहरु मिलेर संघीयता सूरु गरेका थिए, त्यसपछि अमेरिकामा १८७९ मा १३ देशहरु मिलेर संघीयताको कार्यन्वयन गरेका छन्, विदेशीको इशारामा संघीयता लादेको भन्दै भण्डारीले थपिन्, हाम्रो देशमा पाँचवटा विकास क्षेत्र थिए, त्यसलाई टुक्राएर ७ वटा बनाइएको छ, यो बेल्कुल ठिक छैन ।"
नेकपाको विधान : केन्द्रीय सदस्यलाई दुई गाउँपालिकाको जिम्मा,"काठमाडौं : पार्टी एकतापछि केन्द्रीय सदस्यको संख्या ह्वात्तै बढेपछि नेकपाले उनीहरूलाई दुई गाउँपालिकाको इन्चार्जको जिम्मेवारी दिने भएको छ । ९ सदस्यीय केन्द्रीय सचिवालयले अन्तिम चरणमा पुर्याएको विधानमा केन्द्रीय सदस्यलाई गाउँपालिकानगरपालिकाको इन्चार्ज बनाउने तयारी गरेको हो । अध्यक्षद्वय केपी ओली र पुष्पकमल दाहाल बसेर सहमति जनाउनासाथ विधान छाप्न पठाइने सचिवालयका एक सदस्यले बताए । विगतमा एमालेका केन्द्रीय सदस्यलाई जिल्ला इन्चार्जको जिम्मेवारी दिइन्थ्यो । पार्टी एकतापछि केन्द्रीय सदस्यलाई स्थानीय तहको इन्चार्ज बनाउने व्यवस्था विधानमा गरिएको उच्च स्रोतले बतायो । केन्द्रीय सदस्यलाई २ वटा स्थानीय तहको इन्चार्जको जिम्मेवारी दिने व्यवस्था विधानमा गरिएको छ, स्रोतले भन्यो । केन्द्रीय सदस्यको संख्या ४ सय ४१ बनाइएपछि सबै केन्द्रीय सदस्यलाई भूगोलको जिम्मा दिन स्थानीय तहको इन्चार्जको जिम्मेवारी दिने तयारी गरिएको नेताहरूले बताएका छन् । पूर्ववत् एमालेका केन्द्रीय सदस्यले भने यसलाई घटुवा का रूपमा व्याख्या गरेका छन् । उनीहरूले सचिवालयका नेतासामु यस्तो व्यवस्था नगर्न सुझाव दिएको बताएका छन् । विगतमा जिल्लास्तरीय नेताले पाउने गरेको जिम्मेवारी केन्द्रीय सदस्यलाई दिनु उपयुक्त होइन, नेकपाका एक केन्द्रीय सदस्यले भने, यो व्यवस्थाले जिल्ला कमिटी अध्यक्ष ठूलो कि केन्द्रीय सदस्य भन्नेमा विवाद हुन्छ र काम गर्न पनि गाह्रो हुन्छ । केन्द्रीय सदस्यको जिम्मेवारी घटुवा नगर्न सचिवालयका नेताहरूको ध्यानाकर्षण गराउन खोज्दा कसैले पनि फोन नउठाएको पूर्ववत् एमालेका केन्द्रीय सदस्यहरू बताउँछन् । सचिवालय सदस्य वामदेव गौतमको प्रस्तावअनुसार विधानमा यस्तो व्यवस्था गरिएको नेताहरू बताउँछन् । विधानमा केन्द्रीय सदस्यलाई प्रदेश कमिटीमा बस्न नपाउने व्यवस्था पनि गरिएको छ । स्रोतका अनुसार एक व्यक्ति एक पद को सिद्धान्तअनुसार केन्द्रीय सदस्यलाई प्रदेश कमिटीको दोहोरो जिम्मेवारी नदिने तयारी भइरहेको छ । प्रदेश कमिटीमा पार्टीका जिल्ला अध्यक्ष पनि बस्न नपाउने व्यवस्था गरिएको छ । यसले प्रदेश कमिटीको प्रमुख वा उपप्रमुख कोही पनि केन्द्रीय सदस्य बन्न नपाउने स्पष्ट भएको छ । यसअघि पूर्ववत् एमाले जिल्ला कमिटीका अध्यक्ष र पूर्वअध्यक्ष प्रदेश कमिटीका सदस्य हुन्थे भने प्रदेश कमिटीको सचिवालयमा केन्द्रीय कमिटी सदस्य रहन्थे । प्रदेश कमिटीमा नयाँ व्यक्तिले स्थान पाउने र कार्यकर्ताको व्यवस्थापन गर्न पनि सहज हुने भएकाले यस्तो व्यवस्था गरिएको हो, सचिवालयका एक नेताले भने । नेकपाले प्रदेश कमिटी सदस्यको संख्या भने फरक फरक बनाउने निर्णय गरिसकेको छ । केन्द्रीय सदस्यलाई स्थानीय तहको जिम्मेवारी दिएपछि पोलिटब्युरो सदस्यले जिल्ला इन्चार्जको जिम्मेवारी पाउनेछन् ।"
पशुपति शमशेर भन्छन्ः लोकतान्त्रिक शक्ति नमिले अधिनायकवाद,"काठमाडौँ: राप्रपा प्रजातान्त्रिकका अध्यक्ष पशुपतिशम्शेर राणाले बृहत् लोकतान्त्रिक एकतामा जोड दिएका छन् । कम्युनिस्ट सरकारका नाममा देशलाई अधिनायकवादतर्फ लैजान खोजिएको भन्दै अध्यक्ष राणाले सबै लोकतान्त्रिक पार्टी एक ठाउँमा उभिनुपर्ने खाँचो औंल्याए । आइतबार पार्टी कार्यालय चाबहिलमा आयोजित केन्द्रीय अभिमुखीकरण कार्यक्रममा उनले भने, सरकारका गतिविधि हेर्र्दा अधिनायकवाद प्रष्ट देखिन्छ । यसलाई रोक्न देशभरका सबै लोकतान्त्रिक शक्तिहरुबीच एकता र सहकार्य आवश्यक भइसकेको छ । अध्यक्ष राणाले लोकतान्त्रिक शक्तिहरु कमजोर हुँदा लोकतन्त्र र संविधानमाथि संकट आउन सक्नेतर्फ सचेत गराउँदै बृहत लोकतान्त्रिक एकतामा जोड दिएका हुन् । ७७ वटै जिल्लामा खटाइएका केन्द्रीय पदाधिकारीहरुको सहभागिता रहेको कार्यक्रममा उनले मुलुकको समसामयिक राजनीतिबारे देशभर आमजनतालाई सुसूचित गराउनुपर्ने भन्दै भने, आज आमजनतालाई देशको वर्तमान अवस्था र पार्टीको भावी रणनीतिबारे सत्यतथ्य जानकारी गराउनुपर्ने समय आएको छ, यसका लागि तल्लोतहसम्म पार्टीका संरचना बनाउनुपर्छ । उनले देशभरका वडा तहसम्म भदौ महिनाभित्र पार्टीको संरचना बनाउन निर्देशन दिए । पार्टीका महामन्त्री ध्रुबबहादुर प्रधानले पनि पार्टी सङ्गठन निर्माणमा जुट्न निर्देशन दिएका छन् । कार्यक्रममा कोषाध्यक्ष नीलकण्ठ काफ्ले ,सहप्रवक्ता किरण गिरी र प्रशिक्षण विभाग प्रमुख सुरेन्द्र केसीले पार्टीलाई नयाँ शीराबाट अगाडि बढाउन जरुरी रहेको बताएका थिए ।"
'गुणस्तरीय स्वास्थ्य सेवामा सम्झौता हुँदैन',"काठमाडौं : जुम्लामा अनशनरत डागोविन्द केसीको सन्देश सुनाउँदै सत्याग्रहको समर्थनमा शनिबार राजधानीको माइतीघर मण्डलबाट बानेश्वरसम्म जुलुस निस्कियो। केसीको सन्देशमा माफिया, डन नेता र भ्रष्टाचारमुखी चिकित्सा विधेयक ल्याइएको भन्दै फिर्ता नभएसम्म आमरण अनशन नरोकिने उल्लेख छ। केसीले आफ्नो माग दुर्गमका उपेक्षित र निमुखा जनताको हितमा रहेकाले आफू विधेयक फिर्ता नभएसम्म अन्तिमसम्म अनशनमा रहने बताएका छन्। उनले यदी आफ्नो स्वास्थ्यमा सरोकार छ भने आफ्ना माग तुरुन्त पुरा गर्न सरकारलाई भनेका छन्। भेलामा आक्रामक रुपमा प्रस्तुत भएका कांग्रेसका युवा नेता गगन थापाले प्रधानमन्त्री केपी ओलीले नेपाललाई मेडिकल हब बनाउने मिठा कुरा गर्दैमा गुणस्तरीय स्वास्थ्य सेवाको सुनिश्चितता संभव नहुने भनाइ राखे। उनले नेपाललाई मेडिकल हब बनाउँछु भन्ने प्रधानमन्त्री केपी ओली मेडिकल हब मानिने बंगलादेश नगएर उपचारका लागि किन थाइल्याण्ड गएको ? भन्दै प्रश्नसमेत गरेका छन्। जुम्लामा आमरण अनशन बसेका डागोविन्द केसी बचाउ अभियानका लागि सडकमा निस्केको शान्तिपूर्ण जुलुसलाई सम्बोधन गर्नेक्रममा थापाले प्रधानमन्त्री ओलीप्रति पानीजहाजको प्रसंग जोडेर कटाक्ष पनि गरे। थापाले सत्यको पक्षमा उभिएकाहरूको टाउको नगन्न प्रधानमन्त्री ओलीसँग आग्रहसमेत गरे। मेडिकल कलेज खोलेपछि विदेशी पढ्न आउँछन् र टन्न डलर कमाएर धनी हुन्छौं भन्ने भ्रम नपाल्नुस् प्रधानमन्त्रीज्यू, यो पानी जहाज जस्तो होइन। गुणस्तर कायम गर्न नसकेका दिन नेपालीहरू घरबारी बेचेर उपचारकै लागि भारत जाने दिन आउन सक्छ, थापाले भने, डलर तिरेर पढिदिन्छन् भन्ने सोचाइ गलत हो। प्रमाणपत्र मात्रै किन्न आउने हो भने बंगलादेशको जस्तै हालत हुन्छ। चिकित्सा शिक्षा विधेयकको सही ढंगले सम्बोधन नहुञ्जेल केसीलाई कुनै शक्तिले हल्लाउन नसक्ने चेतावनी पनि थापाले दिए। केसीको स्वास्थ्य गम्भीर रहेको प्रसंग सुनाउँदै थापाले अघि भने, डाकेसीलाई तलमाथि नहोस ्। म प्रार्थना गर्छु। यदि सरकारले जिद्दी गरेर बस्यो र उनको जीवनमा तलमाथि भयो भने प्रधानमन्त्री मात्र होइन, सिंगो नेपाल अपराधबोधबाट मुक्त हुन सक्दैन। राजनीतिक व्यक्तिको दाँजोमा निष्ठापूर्वक लागेका डाकेसीको जीवन धेरै मूल्यवान भएको भन्दै उनले केदारभक्त माथेमा समितिले तयार गरेको प्रतिवेदन अक्षरसः कार्यान्वयनका लागि संसद्मा पेस गर्न मागसमेत गरे। संसद्मा कतिपयले डाकेसी को हो ? भन्दै प्रश्न गर्ने गरेको सुनाउँदै उनले भने, केसी एक जोगी हुन्। फकिर हुन्। हिम्मत छ भने जागिर छोडेर आऊ भन्नेहरू पनि छन्, बानेश्वरमा आयोजित सभामा भने, जसले जिन्दगी छाड्छु भनेको छ। उसलाई जागिरको केको चिन्ता ? डा केसी फकिर हुन्। पार्टीको झन्डा नबोकेरै पनि हिँड्न सक्छन्। ताप्लेजुङ, दार्चुलाका सांसदहरूले समेत काठमाडौंमा मेडिकल कलेज खोल्न पाउनुपर्छ भनेको प्रसंग सुनाउँदै आफ्नो जिल्लामा डाक्टर जाँदैनन् भन्ने नबिर्सन ति साँसदलाई थापाको आग्रह थियो। सरकारले ल्याएको विधेयक पास गर्ने हो भने थप २० वटा मेडिकल कलेज काठमाडौंमै खुल्ने र विशेषज्ञ डाक्टरहरू काठमाडौं छाडेर जिल्ला नजाने दाबी उनको थियो। शिक्षामन्त्री गिरिराजमणि पोखरेललाई जुम्ला पनि नेपालमै पर्छ भनेर सम्झाउन आफू मञ्चमा नउभिएको भन्दै थापाले व्यङय पनि गरे। थापाले दश वर्ष काठमाडौंमा मेडिकल कलेजलाई स्वीकृति दिनु हुँदैन भन्ने माग केसीको नभै माथेमा आयोगको प्रतिवेदनको सिफारिस रहेको स्मरण पनि गराए। आगामी दश वर्षसम्म काठमाडौंमा थप मेडिकल कलेज खोल्न नहुने र एउटा विश्वविद्यालयले पाँच भन्दा बढी मेडिकल कलेजलाई सम्बन्धन दिन नहुने भन्ने विषय माथेमा कार्यदलको निचोड रहेको भनाइ थापाको थियो। यसपछि अब कुनै पनि आयोग नबन्ने र माथेमा आयोग नै चिकित्सा शिक्षाको सबैभन्दा ठूलो ज्ञानको स्रोत भएको भनाइ थापाको थियो। काठमाडौंमा थप मेडिकल कलेज चाहिएको छैन। काठमाडौं र त्रिभुवन विश्वविद्यालयले थप सम्बन्धन दिन नसक्ने बताइरहेका छन्। प्रधानमन्त्री तथा शिक्षामन्त्री जति दिए पनि हुन्छ भन्छन्। तपाईंको ज्ञानको स्रोत के हो ? , थापाले प्रश्न सोधे र भने, विदेश पठाउनेको धन्दा केसीकै कारण बन्द भएको छ। नेपालको विश्वविद्यालयमा मेडिकल प्रवेश परीक्षा पास नगरी पढ्न जान पाउँदैन भनेपछि नै संख्या घटेको हो। दुई हजारबाट घटेर एकैपटक चार सयमा आएको छ। माथेमा प्रतिवेदनअनुसार चिकित्सा शिक्षा ऐन ल्याउँदा कद नघट्ने भन्दै त्याग देखाउन थापाको प्रधानमन्त्री ओलीसँग आग्रह थियो। चिकित्सक पढ्न गएकामध्ये ९० प्रतिशत विद्यार्थी नभई छात्रवृत्तिमा गएको दाबीसमेत थापाको थियो। आफ्ना गाउँका अस्पतालमा डाक्टर नगएको भनेर संसदमा गुनासो पोख्ने सांसदलाई डाकेसीको पक्षमा उभिनसमेत थापाको आग्रह थियो। चिकित्सा शिक्षा कार्यदलका संयोजक डाकेदारभक्त माथेमाले अहिलेको सरकार आमजनताको हितमा नलागी सीमित व्यक्तिको स्वार्थमा हिँडेको आरोप लगाए। हामीले चिकित्सा शिक्षालाई कसरी गुणस्तरीय बनाउने भनेर सुझाव दिएका हौं। सरकारले हचुवाको भरमा पन्छाउन खोजेको छ, भेलामा माथेमाले भने। दुई तिहाईको सरकार जनताको हितमा नदेखिएको गुनासो माथेमाको थियो। दुई तिहाइको सरकारले जनताको आशा मारेको छ। चिकित्सा शिक्षाको गुणस्तरमाथि जानपर्छ भन्ने प्रतिवेदनको मुख्य लक्ष हो, माथेमाले भने, गुणस्तरमा कुनै सम्झौता हुन सक्दैन। काठमाडौं उपत्यकाभित्र मेडिकल कलेज र अस्पताल बढी भएका कारण बिरामीको संख्या मेडिकल कलेज खोल्न पुग्ने अवस्थामा नरहेकाले दुर्गममा खोल्न उपयुक्त हुने भनाइ उनको थियो। आफूले बनाएको प्रतिवेदन गलत भए तथ्यसहित जनतालाई बुझाउन माथेमाको चुनौति थियो। त्यसो भयो भने हामी स्वीकार गर्ने छौं, माथेमाले भने, नेता उपचार गर्न देश बाहिर जान्छन्। जनता गरिब छन्। विदेश जान सक्दैनन्। त्यसैले हामीले बाँच्नका लागि गुणस्तरीय स्वास्थ्य चाहिन्छ भन्न पनि नपाउँने ? केसी बचाउ आन्दोलनका अभियन्ता वरिष्ठ अधिवक्ता सुरेन्द्र भण्डारीले प्रधानमन्त्री केपी ओली र नेपाल कम्युनिस्ट पार्टी (नेकपा) का अध्यक्ष पुष्पकमल दाहालले संसद्लाई नियन्त्रणमा लिन खोजेको आरोप लगाए। उनले सरकारले एकतर्फी रुपमा अध्यादेश ल्याउन खोजेको आरोप पनि लगाए। तपाईंहरूले संसदलाई डिक्टेट गरिरहनुभएको छ। तपाईंहरू संसद्को डिक्टेटर हो, भण्डारीले चेतावनी दिँदै भने, डाकेसीको पक्षमा आन्दोलन लहडमा उठेको होइन। यो नागरिकको आवाज हो। विधेयक जबसम्म फिर्ता हुँदैन तबसम्म वार्ता हुन सक्दैन। एमबीबीयस पढ्दा जति पनि पैसा लिन पाउने गरी सरकारले माफियाहरूको हितमा काम गरेको भनाइसमेत भण्डारीले राखे। विधेयकमा प्रत्येक प्रदेशमा एकएक मेडिकल कलेज हुनुपर्छ भन्ने माथेमा प्रतिवेदनको व्यवस्थालाई हटाइएकोप्रति उनको असन्तुष्टि थियो। भेलालाई डाअभिषेक सिंह र डाजीवन क्षेत्रीलगायतले डाकेसीको जीवन रक्षाका लागि सरकारसँग आग्रह गरे। विधेयकमा प्रत्येक प्रदेशमा एकएक मेडिकल कलेज हुनुपर्छ भन्ने व्यवस्थालाई हटाइएको छ। यस्तो विधेयक जबसम्म फिर्ता हुँदैन तबसम्म वार्ता हुन सक्दैन, भण्डारीले भने। माइतीघरमै नाक, कान, घाँटीको उपचार यता डाकेसीको समर्थनमा माइतीघरमण्डलमा उपस्थित चिकित्सकहरूले जुलुसमा सहभागीका आँखा, नाक, कान, घाँटी जाँचेका थिए। केसीका माग पूरा नहुञ्जेल खुला चौरमै ओपीडी सेवा जारी रहने भनाइ चिकित्सकहरूको छ। यसैबीच नेपाल चिकित्सक संघले केसीको स्वास्थ्य अवस्था जटिल बन्दै गएको भन्दै यथाशीघ्र माग सम्बोधन गर्न दलहरूको ध्यानाकर्षण गराएको छ। यता निषेधित क्षेत्रको अवज्ञा गरेको भन्दै प्रहरीले शनिबारै मानवअधिकार तथा शान्ति समाजका संस्थापक कृष्ण पहाडीसहित ३१ जनालाई हिरासतमा लिएर छाडेको छ। अनशनरत डा केसीको समर्थनमा बालुवाटारस्थित प्रधानमन्त्री कार्यालय अगाडी गरेको धर्ना र प्रदर्शनबाट प्रहरीले कृष्ण पहाडी, डागंगाधर अधिकारी, कृष्ण कँडेल, उत्तम पुडासैनी, रेणुका पौडेल, बटुककृष्ण ढुंगेल लगायतलाई पक्राउ गरी महानगरीय प्रहरी वृत्त सिंहदरबारमा राखेको थियो। सरकारले स्वेच्छाचारी र स्वतन्त्रता विरोधी गतिविधि देखाएको उनीहरू भन्दै प्रदर्शनमा उत्रिएका थिए। अनशन तुरुन्त तोड्छु नमस्ते उपस्थित महानुभावहरू। अहिले जुम्ला कर्णाली स्वास्थ्य विज्ञान प्रतिष्ठानबाट बोल्दैछु। म जुम्लामा सत्याग्रहमा छु। हामी जुम्लामै किन सत्याग्रह गर्नुपर्यो भने, हामी एक दशकदेखि लडिरहेका छौं, गाउँ गाउँमा गुणस्तरीय स्वास्थ्य सेवा पुगोस्, गाउँका निम्न वर्ग, निम्न, मध्यम वर्ग र विपन्न वर्गले पनि नर्स, स्वास्थ्यसम्बन्धी विज्ञहरू, स्वास्थ्य कार्यकर्ताहरू बन्न सकुन्। त्यसका निम्ती पढ्न सकुन्। त्यस्तो खालको ऐन बनोस्। जबकी नेपालको ८० प्रतिशतभन्दा धेरै जनसंख्या अपहेलित छ। उपेक्षित छ। त्यसैकारणले जुम्लाभन्दा अन्य उपयुक्त हुनै सक्दैन। जुम्लामा कर्णाली स्वास्थ्य विज्ञान प्रतिष्ठान बनेको आठ वर्ष भइसक्यो। तर, अहिलेसम्म सञ्चालनमा आउन सकेको छैन। कर्णाली क्षेत्र राज्यबाट सबैभन्दा बेसी उपेक्षित क्षेत्र पनि हो। यहाँका मान्छे गरिब छन्। यहाँका मान्छे बेरोजगार, अशिक्षित छन्। यहाँ कुनै ठूलो स्वास्थ्य संस्थाहरू, मेडिकल कलेजहरू छैन। आठ वर्ष भयो अहिलेसम्म प्रतिष्ठान सञ्चालनमा आएको छैन। यदि त्यो सञ्चालनमा आएको भए यहाँका मान्छे डाक्टर बन्थे, नर्स बन्थे, यहाँका मान्छे स्वास्थ्य विज्ञ बन्थे, स्वास्थ्य कार्यकर्ताहरू बन्थे। यो क्षेत्रमा स्वास्थ्य सेवा गर्थे, स्वास्थ्य सेवाको गुणस्तर बढ्थ्यो। यहाँका मान्छेले स्वास्थ्य सेवा पाउँथे। कर्णाली स्वास्थ्य विज्ञान प्रतिष्ठानबाट सबैले गुणस्तरीय स्वास्थ्य सेवा पाउँथे। प्रत्यक्ष अप्रत्यक्ष रोजगारी पाउँथे। यो ठाउँको समग्र विकास हुन्थ्यो। तर, अहिलेको सरकार जसले उनीहरूलाई भोट दिएर दुई तिहाई बहुमत ल्याउन मद्दत गरे, उनीहरूको हक हितकाविरुद्ध माफिया, डन नेताहरू पोस्ने खालको ऐन ल्याइँदैछ। हामीले आन्दोलन गरेर जनतामुखी र विद्यार्थीमुखी अध्यादेश बनेको थियो। त्यो अध्यादेशलाई तोडमोड गरेर माफिया, डन, माफिया नेता र भ्रष्ट नेतामुखी ऐन ल्याउन लागि राखेको छ। त्यसैको विरुद्ध मैले यो सत्याग्रह सुरु गरेको हुँ। अर्को कुरा म कर्णाली स्वास्थ्य विज्ञान प्रतिष्ठानमा सक्षम, दक्ष डाक्टरहरू छन्। हाल यहाँ विशेषज्ञ जनशक्तिको कमी छ। त्यो सरकारको कमजोरी हो। सरकारको उदासिनताले भएको हो। यहाँ भएका डाक्टर सक्षम छन्। मेरो यहाँ राम्रो हेरचाह भइरहेको छ। त्यसैले म यही नै सत्याग्रहलाई निरन्तरता दिइराख्छु, जबसम्म माग पूरा हुँदैन। तर, सरकारको तर्फबाट विभिन्न बहानाबाजी गरेर मलाई यहाँबाट उठाएर काठमाडौं लगेर यो सत्याग्रह तुहाउने प्रयास हुँदैछ। मेरो स्वास्थ्यको सरोकार राख्ने भए मेरो माग तुरुन्त पूरा गर। म अनशन तुरुन्त तोड्छु। यति सामान्य कुरा छ। त्यसकारणले जबसम्म मेरो माग पूरा हुँदैन, मेरो मागमा थुपै मागहरू छन्, त्यसमा चिकित्सा शिक्षा अध्यादेशमा कुनै पनि तोडमोड नगरीकन यथारुपमा पारित हुनुपर्छ र कर्णाली स्वास्थ्य विज्ञान तुरुन्त पुनः सञ्चालनमा ल्याउनुपर्छ। भ्रष्टाचार आयोगले दोषी पाएकाहरूलाई कारबाही गर्नुपर्छ। शिक्षामा राजनीतिक भागबन्डा र राजनीतिक हस्तक्षेप अन्त्य गर्नका लागि परासर कोइरालाले दिएको प्रतिवेदन तुरुन्तै कार्यान्वयन गर्नुपर्छ। त्यसका साथसाथै अन्य मागहरू पनि पूरा गर्नुपर्छ। (भेलामा सुनाइएको डाकेसीको भिडिओ सन्देश)"
उदयपुरको जिल्ला सभा स्थगन,"गाईघाट : गणपुरक संख्या नपुगेपछि आइतबार गर्ने भनिएको उदयपुर जिल्लाको जिल्ला सभा अर्को सूचना जारी नहुन्जेलसम्मका लागि स्थगित भएको छ। गाउँ तथा नगरसभा सम्पन्न गरिनसकेको भन्दै प्रमुख तथा उपप्रमुखले नआउने संकेत दिएपछि तयारी पूरा भएको जिल्ला सभा तत्कालका लागि स्थगित भएको हो। सभा सञ्चालनको निम्तो पाएका बेलका नगरपालिका प्रमुख तथा उपप्रमुख सभा नहुने भएपछि अन्तिम समयमा उपस्थिति जनाएर हिँडेका छन्। त्यसैगरी १० बजे जिल्ला सभा हुने सूचना पाएपछि अतिथि तथा दर्शककोरुपमा समयमा नै उपस्थित भएका प्रदेश सांसद अम्बिका थापा र सन्जा दनुवार, राजनीतिक दलका नेता, जिल्लाका कार्यालय प्रमुख, पत्रकार, नागरिकसमाज, गैससका प्रमुख तथा प्रतिनिधि २ घण्टापछि स्थगनको सूचना पाएपछि त्यसै फर्किए। जिल्ला सभा सञ्चालन र सभाले पास गर्ने सवालमा विषयमा चासो दिएर आइपुगेका उनीहरु निरास हुँदै फर्किए। ८ स्थानीय तह रहेको उदयपुरमा जिल्ला सभाका लागि स्थानीय तहका प्रमुख तथा उपप्रमुख र जिल्ला समन्वय समितिका प्रमुख तथा उपप्रमुख गरी १८ जना रहेने सैवैधानिक व्यवस्था छ। १८ जना मध्ये १४ जना अनुपस्थित भएपछि सभा स्थगन गर्नु परेको जिल्ला समन्वय प्रमुख खड्गबहादुर परियारले जानकारी दिए। सभा सञ्चालन गर्न कम्तिमा ५१ प्रतिशत अर्थात १० जना अनिवार्य उपस्थिति हुने व्यवस्था छ। तर सभाका लागि ४ जना मात्र उपस्थिति भए। उनले भने, 'कतिपय गाउँपालिका र नगरपालिकाको सभा नै गर्न बाँकी रहेको र असार मसान्तभित्र सम्पन्न गरिसक्नु पर्ने बाध्यता रहेकाले तयारीमा समस्या आउने भएकाले उहाँहरुकै आग्रहमा स्थगन गरिएको हो।' प्रमुख परियारले कतिपय गाउँपालिका प्रमुख तथा उपप्रमुख भौगोलिक विकटता र वर्षातले सडक अबरुद्ध हुँदा पनि आउन नसक्नु भएको जानकारी आएकाले स्थगन गर्नु परेको बताए। जिल्लाको उत्तरी क्षेत्रका गाउँपालिकाह लिम्चुङबुङ, ताप्लि र रौतामाईका केन्द्र जाने ठाउँ कामै नलाग्ने गरी भत्काएपछि प्रमुख तथा उपप्रमुखहरु आउन नसकेको प्रमुख परियारले बताए। ४ नगरपालिका र ४ गाउँपालिका रहेको उदयपुरमा हालसम्म २ नगरपालिका र ३ गाउँपालिकाले मात्र सभा सम्पन्न गरिसकेका छन्। बाँकी दुई नगरपालिका र एक गाउँपालिकाले यहीँ असार महिनाभित्र सम्पन्न गर्ने गरी तयारी रहेको बताएका छन्।"
राजपा विवाद सल्टिँदै : तीन राज्यमन्त्रीको टुंगो साताभित्र,"जनकपुर : राजपाले शनिबार महन्थ ठाकुरलाई संसदीय दलका नेता चयन गरेपछि प्रदेश २ मा पार्टीको विवाद समाधान हुने आशा पलाएको छ । प्रदेशमा राज्यमन्त्री चयनलगायत विवाद चाँडै समाधान हुने राजपा नेताको भनाइ छ । तीन राज्यमन्त्री एक साताभित्र चयन गर्ने गृहकार्य सुरु भएको जनाइएको छ । प्रदेश सरकारमा राजपाका तर्फबाट नेतृत्व गरिरहेका भौतिक पूर्वाधारमन्त्री जितेन्द्र सोनारले विवाद चाँडै समाधान हुने विश्वास व्यक्त गरेका छन् । अब एकदम कम समयमा सबैलाई समेटेर विवाद सल्टाइन्छ, मन्त्री सोनारले भने । राजपा महामन्त्री मनीष सुमनका अनुसार नेता ठाकुर एक सातापछि उपचारका लागि विदेश जाँदै छन् । प्रदेश २ मा देखिएको विवाद समाधान गरेर उहाँ बाहिर जाने तयारी भइरहेको छ, महामन्त्री सुमनले भने । सरकार गठनको ६ महिना बितिसक्दा पनि राजपाले राज्यमन्त्री पठाउन सकेको छैन । राजपाको भागमा परेका भौतिक पूर्वाधार, सामाजिक विकास र वन मन्त्रालयमा राज्यमन्त्री नियुक्त हुन नसकेको हो । संसदीय दलका नेता, नीति आयोगलगायत विभिन्न संसदीय समितिमा पनि राजपाको प्रतिनिधित्व छैन । विधानलगायत समस्याका कारण राज्यमन्त्रीदेखि विभिन्न समितिका सभापति चयन गर्न नसकिएको महामन्त्री सुमनको भनाइ छ । उनका अनुसार कुनै बैठकमा एक जनाको असहमति भए विधानअनुसार निर्णय हुँदैन । सर्वसम्मत रूपमा संसदीय दलका नेता चयन हुनु भनेको अध्यक्षमण्डल एकजुट हुनु हो, उनले भने, त्यसैले अब यहाँको विवाद पनि छिट्टै टुंगिन्छ । अध्यक्षमण्डलका नेता अनिल झाका अनुसार धेरै विवाद संसदीय दलका नेता चयनमा अड्किएको थियो । त्यो अब समाप्त भयो, उनले भने, विवाद चाँडै समाधान हुन्छ । स्रोतका अनुसार राज्यमन्त्रीका लागि डिम्पल झा, जैनुल राई र रानी शर्माको नाम चर्चामा छ । यी नाममा अध्यक्षमण्डल सहमत भइसकेको स्रोतको दाबी छ । राजपाका अधिकांश सांसद राज्यमन्त्रीका आकांक्षी रहेको जनाइएको छ । प्रदेशसभामा राजपाका २५ सदस्य छन् ।"
