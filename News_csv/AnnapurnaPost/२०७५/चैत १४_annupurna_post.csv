शीर्षक,विवरण
अदालतमै यस्तो !,"भौतिक र प्राविधिक रूपले मुलुककै नमुना जिल्ला अदालत काठमाडौंमा देखिएका विसंगतिले यसको गरिमा र ओजमाथि प्रश्न खडा गरेको छ। न्यायको भिख माग्दै अदालतको ढोकासम्म पुग्ने सर्वसाधारण नमुना अदालतका विसंगतिले आजित हुन थालेका छन्। काठमाडौं जिल्ला अदालतको ढोकामा ठूलो अक्षरमा नारा छ, छिटोछरितो सेवा हाम्रो प्रतिबद्धता। तर यो नारा बिचौलिया र टाठाबाढाका लागि मात्र हो कि भन्ने भान हुन थालेको छ। खाली खुट्टा अदालत पुग्ने सर्वसाधारणका लागि यो नाराले छुनै सकेको छैन। पाइलापाइलामा अनेक बहानामा दिइने झमेलाले छिटो सुविधा हुनेखानेका लागि मात्र हो कि भन्ने प्रतीत हुन्छ। भीडभाड, प्रशासनिक झमेला र कर्मचारीका व्यवहारले न्याय माग्नेले सास्ती बेहोरिएका छन्। न्याय पाउनुअगावै गलित, थकित र निराश सेवाग्राहीले अदालतबाट के अपेक्षा गर्ने? दैनिक सयकडौं सर्वसाधारणले न्याय माग्ने स्थल नै झन्झटिलो र महँंगो भयो भने अदालतको गरिमा उँचो होला र? झन्झटिलो पद्धतिलाई समयमै सुधार गर्न सकिएन भने विकृति र विसंगतिले जरा गाड्छ। साधारण तारेख वा पेशी तोक्ने, वारेसनामासकारनामाको कामकारबाही, गुज्रिएको तारेख थाम्नेथमाउने, मिसिलमा संलग्न कागजातको नक्कल दिने, लिखित जवाफ वा अन्य प्रमाण कागजात पेस गर्ने काम एक घन्टामै हुन्छ भनेर अदालतको बोर्डमा लेखिएका छन्। तर एक घन्टामा यी काम हुन्छन् भन्नेमा न सेवाग्रही ढुक्क छन, न त कर्मचारी नै। कागजात पुगेन भन्दै अनावश्यक दुःख पाएका सेवाग्राही झर्किंदै अदालतबाट बाहिरिएका दर्जनौं दृश्य अदालतमा देख्न पाइन्छ। न्यूनतम समयमा अदालतका सबै प्रशासनिक काम सम्पन्न गरेर हरेक नागरिकले आफ्ना अरू काम सम्पन्न गर्न पाओस् भन्ने उद्देश्यले नै एकघन्टे सेवाको सुरुवात गरिएको थियो नमुना अदालतमा। व्यवहारमा जनताले एकघन्टे सुविधाको प्रयोग भने गर्न नपाए त्यो अदालत कसरी नमुना हुन्छ? आफ्नो प्रतिरक्षा गर्न नसक्ने, प्रक्रिया थाहा नपाउने र लाभ गुमाउँदै जाने वर्गले सर्वसुलभ रूपमा न्याय नपाउने हो भने अदालतको गरिमा घट्न जान्छ। जो अचानोमा थिचिएको छ, ऊ नै न्यायको मन्दिरबाट थप थिँचिनुपर्दाको पीडा न्यायकर्ताले महसुस गर्नैपर्छ। नमुना अदालतको अर्को दृश्यले पनि गिज्याइरहेको छ। वडापत्र वा अन्य सूचना हेर्दा लाग्छ, नमुना अदालतमा सबै काम सहजै र व्यवस्थित रूपमा सम्पन्न हुन्छन्। तर अदालतको ढाँचामा निवेदन लेख्न नजान्नेहरूले लेखनदास वा बिचौलियाको भर नपरी कुनै पनि सेवा लिने अवस्था छैन। त्यस्तोमा अदालतभित्रै लेनदेन हुन्छ। बिचौलियाले आफूखुसी मूल्य तोकेर सर्वसाधारणसँग पैसा असुल्छन् र बडापत्रमा लेखिएका सूचना केवल आँखामा छारो हाल्न मात्र हुन् कि भन्ने अनूभूति हुन्छ। चप्पल लगाउनेलाई निवेदनमा सहयोग गर्नेभन्दा झर्किने अदालतका कर्मचारीको स्वभावले जोकोही पनि तर्सिने अवस्था छ। नमुना अदालतमा हरेक दिन सेवाग्राहीले नमुना सेवा पाउनैपर्छ। अदालतको व्यवस्थापन, प्रक्रिया र प्रतिबद्धतालाई व्यवहारमा उतार्न सकियो भने मात्र नमुना अदालतबाट देशका अन्य अदालतले पनि शिक्षा लिन सक्छन्। नमुना अदालत नै विकृति र विसंगतिबाट माथि उठ्न सकेन भने अरू अदालतबाट कस्तो अपेक्षा गर्ने? हेर्दा मामुली विषय लागे पनि अदालतको सेवा, सुनुवाइ प्रणाली र प्रशासनिक सरलताले नै नमुना अदालतलाई बलियो बनाउने हो। यसका लागि प्रविधि वा आर्थिक रूपमा ठूलो लगानी गर्नै पर्दैन। सर्वोच्च अदालतको नेतृत्व र व्यवस्थापनले बेलाबखत अनुगमन गरी नमुना अदालतको व्यवस्थापनलाई निर्देशन दिँदा मात्र पनि धेरै कुराको सुधार हुने ठाउँ छन्। नत्र अदालतको झन्झटिलो एवं पीडादायी प्रणालीको नजिर अरू कार्यालयले अवलम्बन गरी सुशासन नै धरापमा पर्न सक्छ।"
"गाउँका सिंहदरबार जिर्ण र साँघुरा, एउटै भवनमा दुई कार्यालय","प्यूठान : स्थानीय सरकार सञ्चालन भएको डेढ वर्ष बितिसक्दा पनि भरपर्दो भौतिक पूर्वाधार निर्माण हुन सकेको छैन । साँघुरा र जिर्ण भवनबाटै गाउँका सिँहदरार धानिएका छन् । धेरैजसो गाउँ, नगर र वडा कार्यालयहरु भाडाका भवनमै छन् । ती पनि पुराना भवनमा । अधिकांश वडा कार्यालयहरुले साविककै जिर्ण गाविस भवनबाट काम चलाइरहेका छन् । कार्यालय नै भरपर्दो नभएपछि दैनिक कार्यसम्पादन गर्न असहज भइरहेको कर्मचारीहरुको गुनासो छ । दुईवटा वडा एउटै कार्यालयमा जिल्लाकै दुर्गम गाउँ अर्खामा दुई वडा कार्यालयहरु एउटै कोठाबाट सञ्चालन भइरहेका छन् । गौमुखी गाउँपालिका वडा नम्बर १ र २ को प्रशासनिक कामकाज एउटै कोठाबाट निर्वाह गर्दा असहज भइरहेको दुई नम्बर वडा सचिव मोहनलाल श्रेष्ठ बताउँछन् । श्रेष्ठका अनुसार साविकको अर्खा गाविसको भवनबाट काम चलिरहेको छ । दुइटै वडाका सेवाग्राही आउँदा कोठामा भिडभाड हुन्छ, उनले भने, सुरुदेखि नै यसैगरी चलाइरहेका छौँ । जिर्ण र साँघुरो कोठाबाट काम गर्दा दैनिक कार्यसम्पादनमा समस्या हुने गरेको पनि उनी बताउँछन् । फरक फरक पार्टीबाट निर्वाचित वडा अध्यक्षहरु समेत एउटै कोठामा मिलेर बसेका छन् । १ नम्बर वडा अध्यक्ष मानबहादुर थापा साविकको एमाले र २ नम्बर वडा अध्यक्ष डोरबहादुर राना नेपाली कांग्रेसबाट निर्वाचित भएका हुन् । साविकको अर्खा ६ देखि ९ सम्मका वडा मिलाएर हाल एक नम्बर वडा कार्यालय र १ देखि ५ सम्मका वडालाई वडा नम्बर २ कायम गरिएको छ । दुवै कार्यालयको भवन निर्माणधिन अवस्थामा भए पनि तत्कालै सर्ने अवस्था छैन । सात वडा मिलेर बनेको गौमुखी गाउँपालिकाको यसअघि केन्द्र विवादले भवन निर्माण अघि बढ्न सकेको थिएन । पुँजाको लिवोसमा केन्द्रको टुंगो लागिसकेको जानकारी दिँदै अध्यक्ष विष्णुकुमार गिरीले गाउँपालिकाको भवन निर्माण प्रक्रियालाई तिव्र रुपमा अघि बढाउने बताए । उनले चालु आर्थिक वर्षमा दुई करोड २२ लाख रुपैयाँ बरावरको बहुउद्देश्यिय भवन लिवासेमा निर्माण गर्ने योजनामा रहेको बताए । गाउँपालिकाको कामकाज हाल ठूलावेसी बजारमा साँघुरो भवनको कोठाबाट सञ्चालन भइरहेको छ । जिल्लाका नौ स्थानीय तहमध्ये प्यूठान नगरपालिकाको मात्र प्रशासनिक भवन निर्माणको अन्तिम चरणमा छ । हाल नगरपालिका कालिका विकास केन्द्र नेपाल विजुवारको भवनमा भाडामा संचालन भइरहेको छ । नगरप्रमुख अर्जुनकुमार कक्षपतीका अनुसार २०७६ सालको शुरुवातबाटै नयाँ भवनबाट कामकाज शुरु गर्ने योजना रहेको सुनाए । विजुवार खेलकुद मैदान नजिक खेतीयोग्यभूमी झिमरुक फाँटमा नगरपालिकाको प्रशासनिक भवन बनेको छ । भाडाकै भवनबाट काम चलाइरहेका स्थानीय तहले मासिक लाखौँ रुपैयाँ घरभाडामै खर्च गर्छन् । झिमरुक, नौवहिनी, मल्लरानी, ऐरावती, सरुमारानी, माण्डवी र स्वर्गद्धारी नगरपालिका पनि साँघुरो भवनबाट गुज्र्रिरहेका छन् । भवन अभावकै कारण विषयगत शाखा, न्याय सम्पादनका लागि छुट्टै इजालसको व्यवस्था हुन सकेको छैन । सेवाग्राहीको चापले कर्मचारीलाई दैनिक कामकाज गर्न मुस्किल पर्ने गरेको छ ।"
परीक्षा रद्ध भएको विरोधमा विद्यार्थी सडकमा,"वीरगन्ज : माध्यमिक शिक्षा परीक्षा (एसईई) अन्तर्गत विज्ञान विषयको परीक्षा रद्ध भएको विरोधमा वीरगन्जमा विधार्थीहरूले प्रदर्शन गर्दै सडक अवरुद्ध गरेका छन्। विज्ञान विषयको प्रश्नपत्र सप्तरीको एउटा परीक्षा केन्द्रबाट बुधबार नै लिक भएको खुलेपछि राष्ट्रिय परीक्षा बोर्डले प्रदेश २ का ८ जिल्लामा बिहीबार भएको विज्ञान विषयको परीक्षा रद्ध गरेको हो। परीक्षा रद्ध गरिएको विरोधमा पर्सा जिल्लाबाट एसईई दिइरहेका विधार्थीले बिहीबार साँझ घण्टाघर चोकमा प्रदर्शन गर्दै दुई घण्टा सडक अवरुद्ध पारेका हुन्। साँझ सवा ६ बजे नै घण्टाघर चोकमा करिब ५०० को संख्यामा भेला भएका विधार्थीले परीक्षा रद्ध हुँदा आफूहरूलाई मानसिक तनाव भएको भन्दै रद्ध गरिएको विज्ञान विषयको परीक्षा सदर गर्न माग गरेका छन्। घण्टाघर चोकमा नाराबाजी गर्दै विधार्थीहरूले प्रदर्शन र सडक अवरुद्ध पारेपछि सडक खुलाउन प्रहरीले सामान्य बल प्रयोग गर्दा स्थिति तनावपूर्ण भएको थियो। सडक अवरुद्ध पारेर बसेका विधार्थीलाई तितरबितर पार्न प्रहरीले लाठी चार्ज गर्नुपरेको थियो। लाठी चार्जा ५६ जना विधार्थीलाई चोट लागेको छ। राजनीतिक दल सम्बद्ध विधार्थी संगठनका नेताले प्रदर्शनकारीलाई सम्झाई बुझाई घर पठाएपछि राति सवा आठ बजेदेखि स्थिति साम्य बनेको प्रहरी निरीक्षक निशान थापाले बताए। प्रदर्शनमा सहभागी त्रिजुद्ध मावि वीरगन्जका परीक्षार्थी हिमांशू मिश्रले भने, जुन जिल्लामा पेपर आउट भयो, त्यहाँको मात्र परीक्षा रद्ध हुनुपर्छ, पर्सा जिल्लाको परीक्षा किन रद्ध गर्ने ? परीक्षा रद्ध हुँदा हाम्रो वर्षभरको मिहिनेत खेर गएको छ। पर्सामा यसपटक सात हजार ८५७ विधार्थीले एसईई परीक्षा दिइरहेका छन्।"
बसले ठक्कर दिँदा वृद्धाको मृत्यु,तनहुँ : शुक्लागण्डकी नगरपालिकामा भएको सवारी दुर्घटनामा एक वृद्धाको मृत्यु भएको छ। पोखराबाट दमौलीतर्फ आइरहेको ना ६ ख ८४११ नम्बरको बसले ठक्कर दिँदा पैदलयात्री वृद्धाको मृत्यु भएको हो। दुर्घटनामा शुक्लागण्डकी नगरपालिका५ बस्ने ७८ वर्षीया वृद्धा सावित्री खत्रीको मृत्यु भएको हो। बसको ठक्कबाट गम्भीर घाइते सावित्रीलाई उपचारका लागि पोखराको गण्डकी अस्पतालमा उपचारको क्रममा मृत्यु भएको प्रहरीले जनाएको छ। चालक र बस प्रहरीको नियन्त्रणमा लिएको छ।
जागिरको लोभ देखाएर युवतीलाई यौन धन्दामा लगाउने दुई थुनामा,विराटनगर : होटलमा आउने युवतीलाई काममा लगाइदिने भन्दै जबरजस्ती यौन धन्दामा लगाएको अभियोगमा विराटनगर९ को एक रेष्टुरेन्टकी सञ्चालकसहित दुई जनालाई जिल्ला अदालत मोरङले पुर्पक्षका लागि थुनामा राख्न आदेश दिएको छ। जिल्ला अदालतले टिफिन रेष्टुरेन्टकी सञ्चालक ३२ वर्षीया प्रिया भनिने पुर्णिमा श्रेष्ठ र त्यही काम गर्ने कल्पना भनिने टीका चौधरीलाई बिहीबार थुनामा राखेर अनुसन्धान अगाडि बढाउन आदेश दिएको हो। न्यायाधीश डिल्लीरत्न श्रेष्ठको एकल इजलासको आदेश लगत्तै उनीहरुलाई कारागार चलान गरिएको सूचना अधिकारी युराज पौडेलले जानकारी दिए। पौडेलका अनुसार दुवै जनालाई मुलुकी फौजदारी कार्यविधि संहिता ऐन २०७४ को दफा ६७(१) ख बमोजिम थुनामा राख्न आदेश दिएको छ। प्रहरीले अनुसन्धान सकेर मिसिल बुझाएपछि जिल्ला सरकारी वकिल कार्यालयले अभियोगपत्र तयार पारेर श्रेष्ठ र चौधरीसहित फरार रहेका विराटनगर४ दूधफारमका २८ वर्षीय सञ्जय श्रेष्ठलाई प्रतिवादी बनाएर अदालतमा मुद्दा दर्ता गरेको थियो। रेष्टुरेन्ट सञ्चालिका श्रेष्ठ र उनीसँगै काम गर्ने चौधरीले विभिन्न जिल्लाबाट रोजगारीका लागि आएका युवतीलाई जागिर दिने प्रलोभन देखाउँदै जबरजस्ती यौन धन्दामा लगाउने गरेको अनुसन्धानका क्रममा खुलेको छ। दुवै जनालाई प्रहरीले गत फागुन ७ गते पक्राउ गरेर अनुसन्धान थालेको थियो। कामको खोजीमा आएका युवतीलाई रेष्टुरेन्टमा काममा लगाउने तथा विभिन्न डर र धम्की देखाउँदै कारकापमा पारेर त्यहाँ आएका ग्राहकसँग मोटो रकम लिँदै जबरजस्ती यौन व्यवसायमा लगाउने गरेको सरकारी वकिल कार्यालयको अभियोगपत्रमा उल्लेख छ।
स्तरोन्नति नहुँदा कर्णाली राजमार्गमा सास्ती,"कालिकोट : यातायात सञ्चालनमा आएको वर्षौं बितिसक्दा पनि स्तरोन्नती नहुँदा कर्णाली राजमार्गमा सवारी सञ्चालनमा सास्ती हुने गरेको छ। साँघुरो सडक र खाल्डाखुल्डीका कारण यातायातका साधन सञ्चालनमा कठिनाइ हुने गरेको छ। राजमार्ग फराकिलो नहुँदा गाडी बिग्रेको खण्डमा घण्टौंसम्म जाम हुने गरेको हो। साँघुरो सडकका कारण दोहोरो सवारी सञ्चालनमा समस्या हुँदै आएको छ। कतिपय मोडमा त आधा किलोमिटरजति पछाडि फर्केर अर्को गाडीलाई पास गराउनुपर्ने बाध्यता छ। कर्णाली राजमार्गअन्तर्गत कालेखोला, जिते र तल्लो डुंगेश्वर सडकखण्डमा उकालो बाटो भएको र बढी भार लिएर आउने सवारी साधन बाटोमै बिग्रिनाले जाम हुने गरेको जिल्ला प्रहरी कार्यालय कालिकोटका प्रहरी निरीक्षक हरिबहादुर बस्नेतले बताए। बढी भार बोकेका सवारीसाधन बीच बाटोमै बिग्रिएपछि दिनभर जाममा पर्यौँ, कालिकोटदेखि सुर्खेत जाँदै गरेका मनवीर भट्टराईले भने, दोहोरो गाडी गुडाउने बाटो नभएपछि बाटो खुलाउन आएका प्रहरी पनि गाडी नबन्दासम्म हेरेरै बस्नुपर्यो। राजमार्ग स्तरोन्नति नहुँदा यस्तो समस्या झेल्नुपरेको सवारीचालकको गुनासो छ।"
एसईई प्रश्नपत्र बाहिरियो : चार सदस्यीय छानबिन समिति गठन,"काठमाडौं : राष्ट्रिय परीक्षा बोर्डले प्रदेश २ मा एसईई विज्ञान विषयको प्रश्नपत्र बाहिरिएको घटना छानबिन गर्न समिति गठन गरेको छ। बिहीबार बसेको बोर्ड बैठकले परीक्षा बोर्डकी सदस्य प्राध्यापक अमुदा श्रेष्ठको संयोजकत्वमा छानबिन समिति गठन गरेको हो। समितिको सदस्यमा रमाकान्त शर्मा, रमेश मैनाली र रमेश अधिकारी रहेका छन्। छानबिन समितिका सदस्य शर्मा शिक्षा विकास तथा समन्वय निर्देशनालय प्रदेश २ का निर्देशक हुन् भने मैनाली शिक्षा विज्ञान तथा प्रविध मन्त्रालयका उपसचिव हुन्। राष्ट्रिय परीक्षा बोर्डका शाखा अधिकृत अधिकारीलाई समितिको सदस्य सचिवको जिम्मेवारी दिइएको छ। समितलाई १५ दिनभित्र प्रतिवेदन बुझाउन समय दिइएको परीक्षा नियन्त्रक (कक्षा १०) विष्णु अधिकारीले जानकारी दिए। बोर्ड बैठकले प्रदेश२ मा बिहीबार सञ्चालन भएको एसईई परीक्षा रद्ध गरेको छ। बिहीबारका लागि तयार भएको विज्ञान विषयको प्रश्नपत्र बुधबार नै सार्वजनिक भएको खुलासा भएपछि बोर्डले परीक्षा रद्ध गर्ने निर्णय गरेको हो। बिहीबार रद्ध भएको प्रदेश २ को विज्ञान विषयको परीक्षा चैत २२ गते गर्ने निर्णय भएको परीक्षा नियन्त्रक अधिकारीले जानकारी दिए।"
आठ वर्षीया बालिकालाई बलात्कार गर्न खोजेको आरोपमा भारतीय युवक पक्राउ,"ललितपुर : ललितपुरको महालक्ष्मी नगरपालिका९ मा आठ वर्षीया बालिकालाई बलात्कार गर्न खोजेको आरोपमा एकजना २६ वर्षीय युवक पक्राउ परेका छन् । भारतको बिहार राज्यको मंगुर जिल्ला स्थायी घर भइ लुभुमा बस्दै आएका रञ्जन मण्डलले फागु पुर्णिमाको दिन बालिकालाई जबरजस्ती करणी गर्ने प्रयत्न गरेको उजुरीमा छ । घटनापछि फरार रहेका मण्डललाई महानगरीय प्रहरी वृत्त सातदोबाटोले १० गते पक्राउ गरेको थियो । वृत्तका डीएसपी गौतम मिश्रका अनुसार मण्डल भाग्दै गरेको अवस्थामा टीकाथलीबाट पक्राउ परेका थिए । बालिकाका बाआमा काममा गएको बेला मण्डलले चकलेट दिन्छु भनेर बोकेर लगेको बालिकाका आफन्तको दावी छ । छिमेकीको रुपमा बस्दैआएका मण्डलको हिमचिम पुरानै रहेको पनि बालिकाका आफन्त बताउँछन् । मण्डलले बालिकालाई नजिकै बन्दै गरेको एउटा घरको सबैभन्दा माथि (छत) मा लगेर कपडा फुकाउन थालेपछि बालिका त्यहाँबाट आत्तिएर भागेको बताइएको छ । घटनास्थलबाट बालिका हतार हतार भाग्दा चप्पल चुँडिएको थियो । मिश्रले भने, बालिकाको चप्पल पनि घटनास्थलबाट बरामत गरेका छौँ । मण्डलको मुद्दामा म्याद थप गरी अनुसन्धान भइरहेको प्रहरीले जनाएको छ ।"
"फिरोजको हत्यापछि मैनाबगरका व्यवसायी त्रसित, किन दोहोरिन्छन् यस्ता घटना?","बुटवल : पेन्टिङ मजदुर फिरोज खानको हत्यापछि बुटवल मैनाबगरका व्यवसायी त्रसित भएका छन्। खानलाई बुधबार अज्ञात समूहले गोली हानेर हत्या गरेपछि स्थानीय व्यवसायी त्रसित भएका हुन्। बुटवलको मैनाबगर नमुना अटोभिलेजका रुपमा चिनिन्छ। दिनदडाडै काम गर्ने ठाउँमा मजदुरको हत्या भएपछि व्यवसायीले सुरक्षाको माग गरेका छन्। केही समयअघि मैनाबगरमै बस्ने लम्जुङका हरिबहादुर पाण्डेको पनि हत्या भएको थियो। उनको शव तिनाउ नदीमा भेटिएको थियो। रुपन्देहीकै देवदहमा केही दिनअघि असिम पुरीको पनि हत्या भएको थियो। हत्या हिंसाका घटना बढेको भन्दै व्यवसायीहरुले सुरक्षाको माग गरेका छन्। इलाका प्रहरी कार्यालय बुटवलमा ज्ञापनपत्र बुझाउदै व्यवसायीले सुरक्षाको वातावरण सिर्जना गर्न माग गरेका छन्। मैनाबगर अटोभिलेज एसोसिएसनले हत्याको बिरोधमा बिहिबार वर्कशप बन्द गरेका छन्। एसोसिएसनका अध्यक्ष सन्तोष पाण्डेले हत्यामा संलग्नलाई तत्काल पक्राउ गरी कारवाहीको दायरामा ल्याउन माग गरे। मैनाबगरमा पटक पटक हत्याका घटना भएका छन्, सुरक्षित रुपमा व्यवसाय गर्न सकिएन उनले भने। बुधबार साझ मैनाबगरमा अज्ञात समूहको गोली प्रहारबाट ज्योति इन्जिनियरिङ वर्कसपमा मिस्त्री काम गर्ने अन्दाजी ४५ वर्षिया फिरोजको मृत्यु भएको थियो। १७ वर्षदेखि बुटवलमा बसेर काम गर्दै आएका उनी भारतको बिहार प्रदेश बेचियाका हुन। उनले सो ग्यारेजमा रंगरोगनको काम गर्थे। उनलाई घरबाहिर बोलाएर गोली हानिएको बताइएको छ। प्रहरीले घटनाको विषयमा अनुसन्धान भइरहेको जनाएको छ। इलाका प्रहरी कार्यालय बुटवलका प्रहरी नायव उपरीक्षक डिल्ली मल्लले गोली प्रहारको विषयमा अनुसन्धान भइरहेको बताए। घटनालाई सुक्ष्म रुपमा अध्ययन गरिरहेका छौं उनले भने,केही दिनमै अपराधी हात पर्नेछ। सार्पसुटरले गोली प्रहार गरेकाले भारतीय अपराधी हुन सक्ने प्रहरीको जिकिर छ। घटनामा कटुवा पेस्तोलको प्रयोग भएको प्रहरीले जनाएको छ।"
बाजुराको कवाडी डिपोमा चामल सकियो,"बाजुरा : समयमै ठेकेदारले चामल ढुवानी नगर्दा हिमाली गाउँपालिकामा खाद्य सकंट भएको छ। हिमाली गाउँपालिकाको कवाडी डिपोमा असोजमै ठेक्का सम्झौता भएपनि अहिलेसम्म चामल ढुवानी नहुँदा महिना दिनदेखि चरम खाद्य संकट भएको हिमाली गाउँपालिका ५ का अध्यक्ष अम्मलाल कार्कीले बताए। अनुदानको चामल ढुवानी नभएपछि हिमाली गाउँपालिका १, २, र ३ को बिच्छँया, ४ र ५ को रुगीनमा खाद्य संकट भएको हो। हिमाली गाउँपालिका २ बिच्छँयाकी जुनकला बुढा चामल किन्न दुई दिन लगाएर कवाडी डिपोमा पुगिन्, तर त्यहाँ चामल नपाएपछि रित्तो हात फर्किइन्।चामल नपाएपछि सिस्नो कन्दमुलले छाक टार्ने बुढाले बताइन्। उनले बिच्छँया गाउँका चन्द्रबहादुर बुडथापाले भने गाउँबाट चामल किन्न ४० जना जति आएको तर चामल नपाएपछि रित्तो हात फर्किन लागेको बताए। चामल पाइन्छ भनेर आएको तर नपाएपछि घर जानु परेको उनले बताए। बिच्छँयामा मात्र ४ हजार जनसंख्या रहेको छ। सबै घरमा खाद्य संकट भएको बताए। स्थानीय उत्पादनले वर्षमा दुई महिना पनि खान नपुग्ने गरेको छ। कवाडी डिपोका लागि खाद्य संस्थान बाजुराले यो वर्ष मात्र ६ हजार क्विन्टल चामलको कोटा स्वीकृत गरेको छ। सोही अनुसार ३ जना ठेकेदारले असोज महिनामा सम्झौता गरेका थिए। तर अहिलेसम्म १५ सय क्विन्टल चामल मात्र पुगेको जिल्ला प्रशासन कार्यलय बाजुराले जनाएको छ। ३ हजार क्विन्टल नन्द महतारा, १ हजार बलबहादुर थापा र २ हजार नरी थापाले ढुवानी गर्ने सम्झौता गरेका छन्। बलबहादुर थापाले असोज १८, नरी थापाले असोज १६ र नन्द महतराले असोज ७ ढुवानी गर्ने गरी सम्झौता गरेको खाद्य संस्थाले बताएको छ । कोल्टी खाद्य संस्थान डिपोबाट १ हजार, मार्तडी खाद्य संस्थानबाट १ हजार, धनगढीबाट १ हजार र सुर्खेतबाट ३ हजार क्विन्टल ढुवानी गर्नुपर्ने थियो। खाद्य संस्थान बाजुरा शाखा प्रमुख मेखराज ओझाले भने चामल ढुवानी नभएको ठेकेदारलाई ताकेता गरिरहेको बताए। प्रमुख जिल्ला अधिकारी चेतराज बरालले चामल अभाव भएको जानकारी भएलगतै खाद्य संस्थान र ठेकेदारलाई जानकारी गराइ चाँडै चामल पठाउने व्यवस्था गरेको बताए। अहिलेसम्म त्यो पनि थोरथोरै पाएको स्थानीय देबीलाल भण्डारीले बताए।उनले पाएको चामलमा पनि ठेकेदारले ४० केजीका दरले रकम लिएको तर कट्टामा ३५ केजी मात्र पाएको बताए।'प्रहरीकहाँ खबर गर्दा पनि केही सुनुवाइ भएन,उनले भने।"
"भेरी नगरपालिकालाई भैंसी लोप हुने डर, निर्यात प्रतिबन्ध","जाजरकोट : भेरी नगरपालिकाले भैंसी निर्यातमा रोक लगाएको छ। पछिल्लो समय व्यवसायीद्वारा मासु प्रयोजनको लागि स्थानीय भैंसीहरू सहरतिर लाने क्रम बढेपछि नगरपालिकाले स्थानीय भैंसी निर्यातमा प्रतिबन्ध लगाइएको हो। नगरपालिकामा भएको सरोकारवालाहरूको बैठकले भैसी संरक्षण गर्न यस्तो निर्णय गरेको हो। भैसी पाल्ने किसान घट्दै गइरहेकोले जिल्ला बाहिर भैंसी निर्यातमा प्रतिबन्ध लगाइएको पशु प्राविधिक धनबहादुर विकले जानकारी दिए। स्थानीय जातका भैसी लोप हुनबाट बचाउन पैठारीमा रोक लागाउनैपर्ने अवस्था आएको उनको भनाइ छ। अटेर गरी भैंसी निर्यात गरे सम्बन्धित ब्यापारी र किसानलाई कारबाही गर्ने नर्णय पनि बैठकले गरेको छ। राँगो निर्यातमा भने प्रतिबन्ध नलगाइएको पशुप्राविधिक विकले जनाए। जिल्ला प्रहरी कार्यालयका प्रमुख डीएसपी श्यामवहादुर खत्रीले भैंसी पैठारी रोक्न सम्बन्धित नाकाका प्रहरीलाई निर्देशनसमेत दिइसकिएको बताए। डीएसपी खत्रीले भने, जाजरकोटका सबै सीमाक्षेत्रमा भैंसी लिन लागेको थाहा पाएमा रोक्नू भनेर निर्देशन दिएका छौं, स्थानीय सरकारका हरेक राम्रा कामलाई प्रहरीले सहयोग गर्छ। जथाभावी भैसी निर्यातका कारण सदरमुकाम खलंगामा रहेका दूध डेरीहरू बन्द हुने अवस्थामा पुगेका छन्। दुग्धजन्य पदार्थ उत्पादन बढाउन नगरपालिकाले भैंसीपालन व्यवसायीलाई प्रोप्साहन गर्ने र मासुका लागि निकासीमा रोक लगाएको नगरप्रमुख चन्द्रप्रकास घर्तीले बताए। स्थानीय जातका घरपालुवा पशुपंक्षीलाई संरक्षण गर्दै तिनलाई व्यवसायिकता दिनेगरी विशेष कार्यक्रम संचालन गरिने नगरप्रमुख घर्तीको भनाइ छ। पछिल्लो समयमा भैंसीपालन व्यवसाय खस्कदै गएको अवस्थामा स्थानीय सरकारको यो कदमबाट आफुहरुलाई राहत भएको किसानको भनाइ छ।"
प्याराग्लाइडिङ दुर्घटनामा चिनियाँ पर्यटक घाइते,"पोखरा : पोखरामा बिहीबार प्याराग्लाइडिङ दुर्घटना हुँदा एकजना चिनियाँ पर्यटक घाइते भएका छन् । अन्नपूर्ण हिमश्रृंखला, फेवा ताल र पोखरा बजारको दृश्यावलोकनका लागि पोखराको सराङकोटबाट पर्यटक लिएर उडेको टेण्डम फ्लाइट रुखमा ठोक्कर खाइ दुर्घटना हुँदा टाङ फुरोङ नामकी ४५ वर्षीया चिनियाँ नागरिक घाइते भएकी हुन् । प्रहरीका अनुसार हिमालयन फ्रन्टीएर कम्पनीबाट भएको टेण्डम फ्लाईट प्यारापाइलट महेन्द्र नेपालीले चलाएका थिए । प्यारापाइलट नेपालीलाई सामान्य चोट लागेको र घाइते चिनियाँ पर्यटकको पोखराको मेट्रोसिटी अस्पतालमा उपचार भइरहेको गण्डकी प्रदेश प्रहरी कार्यालयका प्रहरी नायव उपरीक्षक गोविन्द पुरीले जानकारी दिए । दुर्घटनाको थप अनुसन्धान भइरहेको पनि उनले बताए । चिनियाँ पर्यटकलाई खुट्टामा चोट लागेको र उनको उपचार भइरहेको हिमालयन फ्रन्टीएर कम्पनीका संचालक शैलेन्द्र राउतले जानकारी दिए ।"
त्रिविबाट वर्ल्ड क्लिनअप अभियान सुरु,"काठमाडौं ः त्रिभुवन विश्वविद्यालयबाट वर्ल्ड क्लिनअप अभियान सुरु गरिएको छ। त्रिविमा अध्ययनरत विद्यार्थीहरूले बिहीबार केन्द्रीय क्याम्पस परिसरमा सरसफाई गर्दै अभियानको सुरुवात गरेका हुन्। सेप्टेम्बर २१ तारिखको वल्र्ड क्लिनअप डेसम्म देशका ७७ वटै जिल्लामा यो अभियान चल्ने सफाई अभियान्ता एवम् वल्र्ड क्लिनअप डे इभेन्टका नेपाल संयोजक रहेका सुमन लम्सालले जानकारी दिए। आफ्नो घर आफै सफा गर भन्ने नाराका साथ सफाई अभियान चलाएको समेत उनले बताए। हामी यही क्याम्पस पढेका हौं,उनले भने,यसको मतलब यो क्याम्पस हाम्रो घर हो, त्यसैले अभियानको सुरुवात यहीँबाट गर्यौं। सन् २०२० को नेपाल भ्रमण वर्षलाई समेत गाउँ तथा नगर सफा गरी पर्यटक भित्र्याउनमा सहयोग गर्ने उद्देश्यले पनि अभियान सुरुवात गरिएको अर्का अभियान्ता संगमबाबु मल्लले जनाए।"
बार अध्यक्षका उम्मेदवार पोखरेलले गरे सम्पत्ति विवरण सार्वजनिक,काठमाडौं : नेपाल बार एसोसिएसनको नयाँ नेतृत्वका लागि लोकतान्त्रिक समूहबाट अध्यक्षका उम्मेदवार सुनिल पोखरेलले सम्पत्ति विवरण सार्वजनिक गरेका छन्। बिहीबार राजधानीमा आयोजित चुनावी सभामा पोखरेलले आफ्नो सम्पत्ति विवरण सार्वजनिक गरेका हुन्। बार एसोशिएसन पधादिकारीका उम्मेदवारले सम्पत्ति विवरण सार्वजनिक गर्नुपर्ने व्यवस्था भने विधानमा छैन। कानुन व्यवसायी पारदर्शी हुनुपर्छ भन्ने मान्यता अवलम्वन गर्दै सम्पत्ति विवरण सार्वजनिक गरेको उनले बताए। हेर्नुस् पोखरेलको सम्पत्ति विवरण :
कृषि तथा पशु विज्ञान अध्ययन संस्थान : सहप्रशासकको नै नक्कली प्रमाणपत्र,"काठमाडौं : कृषि तथा पशु विज्ञान अध्ययन संस्थान, रामपुरकी सहप्रशासक शारदा कुमारी पौडेलविरुद्ध नक्कली शैक्षिक प्रमाणपत्र पेश मुद्दा दायर भएको छ। पौडेलले भारतको संस्कृत विश्वविद्यालयबाट प्राप्त उत्तरमध्यमा तहको नक्कली शैक्षिक प्रमाणपत्र पेश गरेर बढुवा भएको भन्दै अख्तियार दुरुपयोग अनुसन्धान आयोगले मुद्दा दायर गरेको हो। सहप्रशासक पौडेलविरुद्ध भ्रष्टाचार निवारण ऐन बमोजिमको सजाय हुन मागदाबी लिई विशेष अदालत काठमाडौंमा आरोपपत्र दायर गरिएको अख्तियारका अख्तियार प्रवक्ता एवं सहसचिव प्रदीपकुमार कोइरालाले जानकारी दिए। त्यस्तै ललितपुर महानगरपालिका, नक्सा शाखा, ललितपुरका अमिन बिरेन्द्र चन्दविरुद्ध पनि अख्तियारले मुद्दा दयार गरेको छ। जग्गाको प्राविधिक मार्फत नापँजाच गरी क्षेत्रफल निर्क्योल गरी सीफारिस गर्नका लागि सेवाग्राहीसँग घुस लिदै गर्दा पक्राउ गरेका अमिन चन्दविरुद्ध अख्तियारले विशेष अदालतमा मुद्दा दायर गरेको हो। चन्दलाई सेवाग्राहीसँग बीस हजार घुसबापतको रकम लिइसकेको अवस्थामा महानगरपालिकाको कार्यालय परिसरबाट नियन्त्रणमा लिएर अनुसन्धान कार्य भइरहेको छ।"
नविकरण भएनन् ओखलढुंगाका निजी हतियार,ओखलढुंगा : जिल्ला प्रशासन कार्यालय ओखलढुंगामा अनुमति लिएर हतियार राख्ने व्यक्तिले नियमानुसार हतियार नविकरण नगरेको पाइएको छ। सुरक्षा चुनौतिका कारण हतियार राख्नेहरुले वर्षेनी नविकरण गन पर्ने प्रावधान भए पनि पछिल्लो समय नविकरण हुने गरेको छैन। जिल्ला प्रशासन कार्यालय ओखलढुंगाका अनुसार २०३५ साल यता ४९ जनाले व्यक्तिगत सुरक्षाको कारण देखाएर अनुमति लिइ हतिायार राखेका छन्। तीमध्ये ५ जनाले मात्रै नियमित नविकरण गराएका छन्। हतियार नविकरण गराउन र अबैध हतियार राख्नेले बुझाउन जिल्ला प्रशासन कार्यालयले आग्रह पनि गरेको छ। हातहतियार तथा खरखजना ऐन २०१९ अनुसार अनुमति लिएर राखिएका हतियार नविकरण नगरे गैरकानुनी हुने कानुनी व्यवस्था छ। सोही ऐनले अनुमति लिएर हतियार चलाउन पाउने व्यवस्था पनि गरेको छ। हतियार लिएर नविकरण नगराउनेलाई सुचना दिएर नविकरण गराउन आग्रह गरिएको जिल्ला प्रशासन कार्यालयका नायव सुब्बा टंक रम्तेलले बताए। उनले नविकरण नगरिएका हतियार गैर कानुनी हुने समेत बताए।
जनकपुर बम काण्ड : पूर्व राज्यमन्त्री सञ्जय साहसहित ७ लाई जन्मकैद फैसला,"जनकपुरधाम : जनकपुर बम काण्डका मुख्य अभियुक्त पूर्वराज्यमन्त्री सञ्जय साहसहित ७ जनालाई जन्मकैद फैसला सुनाइएको छ भने एक जनालाई ५ वर्षको जेल सजाय सुनाइएको छ। जिल्ला अदालत धनुषाले बिहीबार ७ सहित ७ जनालाई जन्मकैद फैसला गरेको श्रेस्तेदार राधाकान्त झाले जनाए। अभियुक्तहरू माथि ज्यान मार्ने र ज्यान मार्ने उद्योगका दुई मुद्दा दर्ता भएको थियो। मुद्दामा आइतबारदेखि सुरु भएको बहस बिहीबार सकिएसँगै जिल्ला अदालत धनुषाका ७ नम्बर बेन्चका न्यायाधीश राजेशकुमार कटुवालको एकल इजलासले उनीहरूविरुद्ध जन्म कैद फैसला सुनाएको हो। जन्मकैदसहित १२ वर्ष सजाय पाउनेहरुमा पूर्वराज्यमन्त्री साह सहितभूमिगत संगठनका मुकेश चौधरी, राजन मुक्ति भनिने रञ्जित झा, जयप्रकाश चौधरी, सुरेशकुमार कर्ण, मुकेश कर्ण र दीपेन्द्र झा छन्। ओमप्रकाश यादवलाई ज्यान सम्बन्धि कसुरमा ५ वर्षको कैद तोकिएको छ भने सुजितकुमार पाण्डेको हकमा माग दावीबाट सफाई पाउने ठहर छ। फरार अभियुक्तहरू जितेन्द्रकुमार कर्ण, आदित्य देव, फूलकुमार बहरखेर यादव र नारायण भन्ने उमेश तिवारीको मुद्दा भने मुलतबीमा राखिएको छ। पूर्व राज्यमन्त्री साह हाल नख्खु कारागारमा छन्। जनकपुर बम काण्ड जनकपुरस्थित रामानन्द चोकमा मिथिला राज्यको माग गर्दै शान्तिपूर्ण बसिएको धार्नामा २०६९ वैशाख १८ गते गराइएको शक्तिशालि बम विस्फोटमा ५ जनाले ज्यान गुमाएका थिए भने ३२ जना घाइते भएका थिए। त्यसबेला नयाँ संविधानमा मिथिला राज्य माग गर्दै मिथिला राज्य संघर्ष समितिको आयोजनामा भएको शान्तिपूर्ण प्रर्दशनमा विस्फोट गराइएको थियो। सुनवाइको पहिलो दिन सरकारी अधिवक्ता शम्भु गौतमले पूर्वराज्यमन्त्री तथा तत्कालीन सांसद सञ्जयकुमार साहले सुनियोजित रुपमा घटना घटाएको प्रमाण पेश गरेका छन्। साहले जनकपुरकै होटल व्यवसायी जीवनाथ चौधरीलाई हत्या गर्ने अभिप्रायले अन्य अभियुक्तसँग मिलेर घटना घटाएको अधिवक्ता गौतमले तर्क गरेका थिए। प्रहरीले घटनामा अनुसन्धान पश्चात २०६९ जेठ २९ गते पहिलो अभियोग पत्र दर्ता गराएको थियो। मुद्दामा मुकेश चौधरी, राजन मुक्तिलगायतलाई मुख्य अभियुक्त एवं जयप्रकाश चौधरी, मुकेशकुमार कर्ण, सुरेशकुमार कर्ण, दीपेन्द्र झा र आदित्य देवलाई अभियुक्त बनाइएको थियो। २०७० चैत्र २४ गते प्रहरीले पुरक अभियोगपत्र दर्ता गरी मुख्य अभियुक्तमा तत्कालीन सांसद सञ्जयकुमार साहको नाम अघि सारेको थियो। साहसँगै फुलकुमार यादव, नागराज भन्ने उमेश तिवारी, सुजितकुमार पाण्डेय र ओम्प्रकास यादवलाई अभियुक्त बनाइएको थियो। १३ जनामाथि कर्तव्य ज्यानको मुद्दा तत्कालीन सांसद सञ्जयकुमार साहले आफ्ना दुश्मन चौधरीलाई मार्न तराई जनतान्त्रिक पार्टी मधेस नामक भूमिगत संगठनका अध्यक्ष मुकेश चौधरीसँग ५० लाखमा सम्झौता गरेका थिए। सम्झौताअनुसार चौधरीलाई साहले पहिलो किस्तामा ५ लाख भारु दिएका थिए। साहको योजनामा अभियुक्त चौधरीले विस्फोटको योजना बनाएका थिए। उनले आफ्ना संगठनका कार्यकर्तालाई प्रयोग गरी विस्फोट गराएका थिए। उनले भारतबाट विस्फोटक आरडिएक्स खरिद गरि बम बनाउन लगाएका थिए। उनका सहयोगीले अभियुक्तमध्येका एक प्रहरी जवान मुकेश कर्णको सहयोगमा विस्फोटक नेपाल ल्याएका थिए। बारुद र आरडीएक्सको प्रयोग गरी शक्तिशाली बम बनाएर साहले रिमोट कन्ट्रोलबाट विस्फोट गराउने योजना बनाए। बमको नमूना परीक्षण भयो। रामानन्द चोकमा विस्फोट गराउनुभन्दा एक दिन अगाडि जनकपुरस्थित तत्कालिन एमाले पार्टी कार्यालयमा विस्फोट भएको थियो। घटना भएको दिन विहान चौधरी र साहले एक अर्कासँग फोनमा कुरा गरी चौधरी होटेलबाट धर्नास्थलमा आएर बसेपछि विस्फोट गराउने निधो गरेका थिए। रामानन्द चोकमै होटल सीताशरण सञ्चालन गर्दै आएका चौधरी धर्नास्थलमा आए पनि र साहको योजनाअनुसार चौधरीले आफ्ना कार्यकर्तालाई बम कुर्सीमा राखेर रिमोटबाट विस्फोट गराउन निर्देशन दिए। योजनाअनुसारनै बम विस्फोट भयो। तर, मुख्य टारगेट चौधरी बाँच्न सफल भए। धर्नामा बसेका मध्ये मिथिलाकी चर्चित रंगकर्मी रञ्जु झा, स्थानीय झगरु मण्डल, दिपेन्द्र दास, विमलशरण दास र सुरेश उपाध्ययाको ज्यान गयो। अभियुक्त मुकेश चौधरीले साहसँग फोनमा गरेका हरेक कुराकानी रेकर्ड गरेर राखेका थिए। घटनापछि साह र चौधरीको कुरा नमिलेपछि चौधरी हातहतियार खरखजाना मुद्दामा पक्राउ परे। उनले साहलाई पनि घटनामा पोले। अदालत समक्ष सबै रेकर्ड उपलब्ध गराए। मुख्य अभियुक्त चौधरीकै बयान र रेकर्ड प्रमाणको आधारमा साह पक्राउ परेका थिए।"
महायज्ञ गर्न चन्दा दिएका दलितलाई नै पूजापाठमा रोक,"वीरगन्ज : बाराको परवानीपुर गाँउपालिका१ बुनियाद गाउँमा बुधबारदेखि आयोजना गरिएको श्री बिष्णु महायज्ञमा दलित जातिलाई भने पूजापाठमा रोक लगाइएको छ। नौ दिनसम्म चल्ने बिष्णु महायज्ञमा बुधबार पहिलो दिन महायज्ञको मूलपूजामा दलित ( चमार र दुसाद) जातिलाई गैर दलितले बस्नै दिएनन्। बुनीयाद गाउँमा दलितमा पर्ने चमारका १० र दुसाद जातिका २५ गरी कुल ३५ घरधुरी दलितको छ। महायज्ञको कलश यात्रामा सहभागी भएर मण्डपमा पुगेर पण्डितबाट टिका लगाउने क्रममा मुलपूजामा बसेका गैर दलितले टिका लगाउन र पूजामा बस्न रोक लगाएको स्थानीय दलित राजेश चमारले बताए। बुधबार पहिलो दिन कलशयात्रा पछि मुलपूजामा स्थानीय दलित राजेश चमार र गैर दलित १० जनासहित कुल ११ जना बस्ने तय थियो। मूल पूजामा सहभागी हुन चोखो कपडा लगाएर मण्डपमा पुगे, पण्डितले टीका लगाउन बोलाए, तर मूलपूजामा बसेका गैर दलितले पूजामा बस्न दिएनन्, राजेशले भने, 'उनीहरुले यदि चमारहरु पूजामा बस्छन् भने हामी पूजामा बस्दैनौ भने।' मूल पूजामा बसेका गैर दलित रामायण महत्तो ,कपिलदेव साह, मुखी महत्तो मण्डल र चन्द्रिका ठाकुरले आफूलाई मुल पूजामा बस्न नदिएको राजेशले बताए।मूलपूजामा बस्न नदिएपछि दलितले प्रतिवाद गर्न खोज्दा वडाअध्यक्ष समेत रहेका महायज्ञ आयोजक समितिका अध्यक्ष मिश्री महतोले पनि विवाद नगर्न दबाब दिएपछि आफूहरु पछाडि हटेको राजेशले बताए। वडाअध्यक्ष महत्तोले महायज्ञ चल्न देउ विवाद नगर, नत्र झैझगडा हुन्छ, यज्ञ नै भाडिन्छ, बरु तिमीहरु घरमै बसेर पूजापाठ गर भनेर उल्टै हामीलाइ दबाब दिए, राजेशले भने, 'वडाअध्यक्षले नै त्यस्तो दबाब दिएपछि हामी चुप लाग्यौं।' बुनियादकै अर्का दलित राजेन्द्र राम चामारका अनुसार महायज्ञका लागि गाउँका सबै ३०३२ घरधुरीका दलितले जनही एक हजार रुपैयाँ चन्दा पनि दिएका छन्। यसका साथै महायज्ञको मण्डप बनाउने, सरसफाइ गर्ने, महायज्ञस्थल सिंगार्नेलगायतका तयारी गर्ने क्रममा दलित पनि सहभागी गराइएको थियो। 'गाउँका सबै दलितले एक एक हजार चन्दा दिएका छन्, मैले पनि एक हजार चन्दा दिएको छु, राजेशले प्रश्न गर्दै भने, मण्डप बनाउँदा र चन्दा दिँदा छोइछुतो भएन, तर पूजामा बस्दा दलितसँग छोइन्छ यो कस्तो न्याय हो?' महायज्ञको सम्पूर्ण तयारीमा चमार जातिलाई सहभागी गराइएको भएपनि पूजापाठमा भने चमार र दुसाद तल्लो जातका हुन् भनेर रोक लगाइएको राजेन्द्र राम चामारले दु्खेसो पोखे। चमारसँग चन्दा लिँदा छुवाछुत भएन, मण्डप बनाउँदा पनि हामीलाई निच जाति भनिएन, उनले भने, 'तर पूजा गर्दा भने छुवाछुत हुँदोरहेछ उनीहरुलाई। वडाअध्यक्ष एवं महायज्ञ आयोजक समितिका अध्यक्ष मिश्री महतोले पनि मुलपूजामा बसेका केही व्यक्तिले चमार जातिलाई बस्नमा रोक लगाएको स्वीकार गरे। गाउँमा सबै व्यक्कि एकै किसिमका हुँदैनन्, उनले भने, 'दलितलाई पूजामा रोकेर गल्ती भएको छ, तर यहि विवादले यज्ञ नै भाडिने भएकाले मैले दलितलाई सम्झाई बुझाई गरेको हुँ, अहिलेको यो यज्ञमा सहभागी गराउन नसकिए पनि अब यसपछि हुने यज्ञमा दलितलाई जसरी पनि सहभागी गराइन्छ।' महायज्ञको पूजामा दलितलाई रोक लगाएको विषयले तनाव भएपछि बिहीबार गाउँमा पञ्चायती (सर्वपक्षीय छलफल भएपनि आफूहरुलाई न्याय नदिएको राजेश चमारले बताए। 'पञ्चायती बस्यो, त्यसमा वडाअध्यक्षलगायतका गाउँका अगुवा पनि थिए, राजेश चमारले भने, ' तर उनीहरुले यसपाली भइ गयो ,विवाद नगर,अब यसपछि महायज्ञ भयो भने दलितलाई पूजामा सरिक गराइन्छ भनेपछि हामीले केही बोलेनौ।' परवानीपुर गाउँपालिकाका अध्यक्ष हरिनारायण साहले भने महायज्ञको पूजामा दलितलाइ रोक लगाएको हल्ला आफूले पनि सुनेको बताए।उनले भने,' मैले पनि यो कुरा सुनेको छु, हामी छलफलको माध्यमबाट यो समस्या छिट्टै सामधान गर्छौ।' बाराको निर्वाचन क्षेत्र नम्बर ४ का प्रतिनिधिसभा सदस्य (सांसद) एकबाल मियाँकै गाउँमा आयोजना गरिएको महायज्ञमा चमार जातिलाई सहभागी नगराउनु दु:खद भएको दलित अगुवाहरुले दुखेसो गरेका छन्। हिन्दु धर्म नै मान्ने दलितलाई छुवाछुतको विभेद राखेर पूजामा रोक लगाएको कुरा सह्य नहुने मानव अधिकार संगठन बाराका सचिव एंव दलित अगुवा राजनारायण रामले बताए। सांसदकै गाउँमा भएको महायज्ञमा पूजा गर्नबाट दलितलाई रोक्नु लज्जास्पद भएको उनले बताए।उनले भने, 'यो घटना निन्दनीय छ, यसले सम्रग प्रदेश २ कै बेइज्जति गराएको छ।' बुनियादमा दलितसँग गरिएको जातीय विभेदका विरुद्ध आफूहरु सशक्त रुपमा अगाडि बढ्ने उनले बताए। बुनियादमा आयोजित महायज्ञको बुधबार प्रदेश २ का भौतिक पूर्वाधार विकास मन्त्री जितेन्द्र सोनलले उद्घाटन गरेका थिए।उद्घाटन समारोहमा सांसद एकबाल मिया, गाउँपालिकाका अध्यक्ष हरिनारायण साह पनि सहभागी भएका थिए।"
मानव तस्करीको सेटिङबारे अध्यागमन विभागले थाल्यो छानबिन,"काठमाडौं : गृह मन्त्रालयले त्रिभुवन अन्तराष्ट्रिय विमानस्थलस्थित अध्यागमन कार्यालयका कर्मचारी मानव तस्करीमा संलग्न भएनभएको बारे छानबिन गर्न अध्यागमन विभागलाई निर्देशन दिएको छ। गृहले बुधबारको अन्नपूर्ण पोस्ट् राष्ट्रिय दैनिकमा मानव तस्करीका लागि सेटिङ मिलाउँछन् अध्यागमनका कर्मचारी शीर्षकमा प्रकाशित समाचारबारे ध्यानाकर्षण भएको बताउँदै छानबिन गर्न विभागलाई निर्देशन दिएको हो। गृह प्रवक्ता रामकृष्ण सुवेदीले विमानस्थल अध्यागमन कार्यालयमा भएको घटनाबारे छानबिन गर्न निर्देशन दिएको जानकारी दिए। त्रिवि अध्यागमन र सम्बन्धित एयरलाइन्सका कर्मचारीले पर्यटक भिसामा अफ्रिकी मुलुकको मरिसर जान लागेका पाँच जनालाई सेटिङमा प्रस्थान अनुमति दिएका थिए। समाचारप्रति गृहमन्त्री रामबहादुर थापा र गृह सचिव प्रेम कुमार राईले समेत चासो राखेका छन्। अख्तियार दुरुपयोग अनुसन्धान आयोगले विगतमा विमास्थल अध्यागमन कार्यालयबाट भएका सेटिङका विषयमा गम्भीरता पूर्वक छानबिन सुरु भएको स्रोतको दाबी छ। पहिलो पटक विमानस्थल पुग्दा पाँच युवालाई अध्यागमन र एयरलाइन्सका कर्मचारीले कागजात नपुगेको भन्दै फिर्ता गरेका थिए। त्यसको केही दिन पछि पुरानै कागजातका आधारमा ती युवालाई अध्यागमन र एयरलाइन्सका कर्मचारीले उडाएका थिए। अध्यागमन विभागले उक्त विषयबारे अनुसन्धान अघि बढाएको छ। अध्यागमनका कर्मचारीले आफ्नो संलग्नता नरहेको दाबी गरेका छन्। कर्मचारीले गल्ती स्वीकार नगरे पनि विभागले प्रस्थान अनुमति दिने कर्मचारीको नाम पहिचान गरिसकेको छ। विभागले प्रस्थान अनुमति दिने कर्मचारीको नेक्सस् खोजिने बताएको छ। हाम्रै कर्मचारीको गल्ती हो वा कसैको दबाबमा गरेका हुन त्यसबारे बुझ्दै छौँ, अध्यागमन विभागका एक उच्च अधिकारीले भने, गल्ती भएको देखिएको छ। सूक्ष्म छानबिन गर्छौँ। अध्यागमनका कर्मचारीसँग सेटिङ गरी पठाइएका पाँचजना नेपाली युवालाई अफ्रिकी मुलुक मोरिससले फर्काइदिएको (इन्ट्री रिफ्युज्ड) पछि घटना सार्वजनिक भएको हो। अध्यागमनका कर्मचारीले रुकुम चौरझारीका अविनास नेपाली, हिमबहादुर बुढा, ओपेन्द्र बुढामगर, वीरेन्द्र बुढामगर र सल्यानका खिमबहादुर बस्नेतलाई सेटिङमा मोरिसस जाने प्रस्थान अनुमति दिएका थिए।"
मोरङमा बुझाउन थालियो अवैध हतियार,"विराटनगर : इजाजत बिनाका र नवीकरण नभएका अवैध हतियार बुझाउन सरकारले ३५ दिनको अल्टिमेटम दिएसँगै मोरङमा हतियार बुझाउने क्रम सुरु भएको छ । व्यक्तिले आफ्ना घरमा राखेका हतियार जिल्ला प्रहरी कार्यालयमा बुझाउन थालेका हुन् । बिहीबारसम्म बिराटनगर४ का सुरेश प्रधान र विराटनगर११ का भीमराज पोखरेलले हतियार बुझाइसकेका छन् । प्रधानले दुईवटा र पोखरेलले एउटा बन्दुक बुझाएका हुन् । मोरङ प्रहरी प्रमुख एसपी मनोजकुमार केसीका अुनसार प्रधानले आफ्नै घरमा राखेको स्वचालित २५ बोरको एक नाल र १२ बोरको एक नाल गरेर दुईवटा बन्दुक बुझाएका छन् । ती बन्दुक प्रहरीले प्रयोग गर्ने सर्टगन प्रकारका हुन्छन् । यस्तै पोखरेलले घरमा रहेको एउटा भरुवा बन्दुक बुझाएको एसपी केसीले बताए । कतिपयले जिल्ला प्रशासन कार्यालयसँग इजाजत लिएर हतियार राखेका छन् । वर्षौँदेखि नवीकरण पनि गरिएका छैनन्, उनले भने, सरकारले अल्टिमेटम दिएपछि अवैध रुपमा राखिएका हतियार तत्काल नजिकको प्रहरी कार्यालयमा बुझाउन सबैलाई आह्वान पनि गरिएको छ । सबै ठाउँमा सूचना प्रवाह गरिसकिएको छ । केसीका अनुसार प्रहरी कार्यालयमा बुझाइएका हतियार सुरक्षित रुपमा भण्डारण गरिने छ । अवैध रुपमा हतियार राख्ने र दिएको समय सीमाभित्रमा प्रहरीमा नबुझाउने गरेमा गैर कानुनी रुपमा हतियार राखेको कसूरमा कारवाही अघि बढाइने एसपी केसीको भनाइ छ । नेत्रविक्रम चन्द विप्लव नेत्रृत्वको नेकपाले अवैध हतियारको वलमा विभिन्न गतिविधि गरिरहेको निश्कर्ष सुरक्षा निकायको छ । सरकारले विप्लव समूहप्रति लक्षित गर्दै हतियार बुझाउन अल्टिमेटम दिएको हो । यही क्रममा प्रहरीले मोरङको मिक्लाजुङ१ स्थित कोलबोटे र रमितेको बीचमा रहेको लावा खोला किनारबाट एउटा भरुवा बन्दुक फेला पारेको छ । इलाका प्रहरी कार्यालय उर्लाबारीबाट सादा पोशाकमा गस्तीमा खटिएको विशेष टोलीले खोला किनारमा बन्दुक फेला पारेको हो । वन्यजन्तुको चोरी सिकारी गर्नेहरु प्रहरी आएको देखेपछि त्यहीँ बन्दुक फालेर भागेको हुनसक्ने एसपी केसीले बताए । बन्दुक फेला पारे पनि प्रहरीले कसैलाई पक्राउ भने गरेको छैन । खोला किनारमा भेटिएको बन्दुकका विषयमा पनि अनुसन्धान अघि बढाइएको जानकारी केसीले दिए ।"
महिला उद्यमी व्यापार मेला सुरु,"काठमाडौं : महिला उद्यमी महासंघ नेपालको आयोजनामा चौथो अन्तर्राष्ट्रिय महिला उद्यमी व्यापार मेला २०१९' सुरु भएको छ।ललितपुरको सानेपास्थित हेरिटेज गार्डेनमा सुरु भएको मेलाको महिला तथा बालबालिका मन्त्री थममाया थापाले उद्घाटन गरेकी हुन्।मेला चैत्र १८ गतेसम्म संचालनमा रहनेछ। मेलामा देशभरका साना तथा मझौला महिला उद्यमी, व्यापारी, निर्यातकर्ताका र विदेशी मुलुकका उद्यमी महिलाको सहभागिता रहेको छ। नेपालमा उत्पादन भएका वस्तु, हस्तकलाको आन्तरिक बजार विकास तथा निर्यात प्रवद्र्धन गर्ने उद्देश्यले अन्तर्राष्ट्रिय महिला व्यापार मेला गर्न सुरू गरिएको आयोजकले जनाएको छ। मेलामा हस्तकलका सामान, ढाका तथा घरबुनाका कपडा, प्राकृतिक रेशाजन्य वस्तु, काठजन्य वस्तु, हाते कागजका वस्तु, जैविक खाद्य पदार्थ, स्वदेश तथा विदेशका खानेकुराका परिकार, पुष्प सामग्री, कृषिजन्य उत्पादन,जडीबुटी, गरगहना, सजावटका सामान, विभिन्न सेवा प्रदायक संस्थाका स्टल राखिएका छन्। मेलामा १ सय सातवटा स्टल रहेका छन्।मेलामा बंगलादेश, भारत, कम्बोडिया, थाइल्यान्ड, पाकिस्तानलगायत मुलुकका महिला उद्यमीसमेत सहभागी छन्।"
विज्ञान विषयको परीक्षा रद्द हुँदा ७० हजार परीक्षार्थी प्रभावित,"राजविराज : सप्तरीमा जारी एसईई परीक्षाअन्तर्गत विज्ञान विषयको प्रश्नपत्र परीक्षा अगावै बाहिरिएपछि प्रदेश २ को विज्ञान विषयको परीक्षा रद्द भएको छ। प्रश्नपत्र बुधबार राति नै बाहिरिएको तथ्य पुष्टि भएपछि माध्यमिक शिक्षा परीक्षा सञ्चालन समिति सप्तरीको सिफारिसमा राष्ट्रिय परीक्षा बोर्डले प्रदेश२ मा बिहीबार लिएको एसईई परीक्षा रद्ध गरेको हो। बिहीबार बसेको बोर्डको बैठकले विज्ञान विषयको परीक्षा रद्द गरी आगामी चैत २२ गते परीक्षा लिने निर्णय गरेको परीक्षा नियन्त्रक (कक्षा १०) बिष्णु अधिकारीले बताए। अधिकारीका अनुसार अनिवार्य ६ वटा विषयको प्रश्नपत्र प्रदेश अनुसार फरकफरक बनाइएकाले प्रदेश २ मा लिइएको परीक्षा मात्र रद्द गरिएको हो। यसले करिब ७० हजार पाँच सय ६८ परीक्षार्थी प्रभावित भएका छन्। अरु प्रदेशमा भने परीक्षा तालिकाअनुसार नै परीक्षा सञ्चालन हुने भएको छ। छानबिन समिति विज्ञान विषयको प्रश्नपत्र बाहिरिएपछि बोर्ड बैठकले तीन सदस्यीय छानबिन समिति गठन गरेको छ।बैठकले परीक्षा बोर्डकी सदस्य प्राध्यापक अमुदा श्रेष्ठको संयोजकत्वमा शिक्षा विकास तथा समन्वय निर्देशनालय प्रदेश २ का निर्देशक रमाकान्त शर्मा, शिक्षा विज्ञान तथा प्रविधि मन्त्रालयका उपसचिव रमेश मैनाली र राष्ट्रिय परीक्षा बोर्डका शाखा अधिकृत रमेश अधिकारी रहेको छानबिन समिति समेत गठन गरेको छ।समितिले १५ दिनभित्र प्रश्नपत्र बाहिरिएको विषयमा अध्ययन अनुसन्धान गरेर बोर्डलाई प्रतिवेदन पेश गर्नुपर्नेछ। समाजिक सञ्जालमा प्रश्नपत्र र हुबहु प्रश्नउत्तर लाखौं रकमको चलखेलमा एक दिन अगावै प्रश्नपत्र बाहिरिएको चर्चा चलिरहेकोमा सामाजिक सञ्जालमा परीक्षा अगावै आएको प्रश्नपत्र र बिहीबार परीक्षा सुरु हुनासाथ परीक्षार्थीबाट खोसिएको चिटले सो तथ्य पुष्टि भएको सप्तरीका प्रमुख जिल्ला अधिकारी सुरेन्द्र पौडेलले बताएका छन्। पौडेलका अनुसार प्रश्न पत्र वितरण अगावै सामाजिक सञ्जालमा आउनु र प्रश्नपत्रको समूह र प्रश्न नम्बर अनुसार परीक्षार्थीबाट खोसिएको चिटको प्रतिलिपी हुबहु मेल खानुले परीक्षा अगावै प्रश्नपत्र बाहिरिएको पुष्टि हुन्छ। एसएलपी मावि पत्थरगाढामा परीक्षा दिइरहेका सात जना र नरेन्द्र मेमोरियल मावि बोरियामा दुईजना परिक्षार्थी प्रश्नपत्रको समूह र नम्बर अनुसार हुबहु उत्तर भएको चिटसहित पक्राउ परेको र अन्य केन्द्रमा समेत सोही किसिमका फ्ल्याप प्रतिलिपी फेला परेको छ। हुबहु चिटको फ्ल्यापसहित पक्राउ परेका परीक्षार्थीमध्ये केहीले राति नै र केहीले बिहान पाँच बजे नै अभिभावकले उत्तरसहितको प्रतिलिपी उपलब्ध गराएको बताएका छन्। परीक्षा सुरु हुनासाथ पुगेको अनुगमन टोलीले सबैलाई चिट, गेसपेपर निकाल्न निर्देशन दिएपछि जम्मा भएको दर्जनौ बोरा चिटमा पनि प्रश्नपत्रसँग मेल खाएको समूह र नम्बरसहित उल्लेख भएको फेला परेको थियो। परीक्षार्थीबाट खोसिएका गेसपेपर। निजी तथा ठूला विद्यालयको आर्थिक चलखेलमा प्रश्नपत्र बाहिरिएको कुरा एसएलपी मावि पत्थरगाढाका केन्द्राध्यक्ष देबुप्रसाद यादवले जनाए । तर परीक्षा अगावै प्रश्न पत्र बाहिर ल्याउने कार्यमा शिक्षा क्षेत्रका माफियाको मिलोमतो रहेको श्रोतले बताएको छ। जिल्ला शिक्षा विकास तथा समन्वय समिति, प्रहरी देखि शिक्षा क्षेत्रका माफियाहरु ककस्को संलग्नता र मिलोमतोमा प्रश्नपत्र बाहिरिएको बारे थप अनुसन्धान हुने परीक्षा नियन्त्रक अधिकारीले बताए। मोबाइल सुविधा मोबाइलबाट उत्तर लेख्न छुट दिएको पाइए पछि बुधबार मात्र कमलेश्वरी किशुन झौलाई मावि बनरझुलाका केन्द्राध्यक्ष रामअवतार गुप्ता र सह केन्द्राध्यक्ष देवनारायण मण्डल र चार निरीक्षकलाई जिम्मेवारीबाट हटाई शिक्षा ऐनअनुसार कारवाही सुरु गरिएको छ। मोबाइल प्रयोग गरी उत्तर लेखिरहेका विभिन्न विद्यालयका आठ विद्यार्थीको गणित विषयको परीक्षा रद्द गरिनुका साथै २४ थान मोबाइल सिज गरिएको एसपी राजेन्द्र विष्टले बताए। परीक्षा सञ्चालनका बेला पुग्ने प्रमुख जिल्ला अधिकारीसहितको छुट्टाछुट्टै टोलीले चेक गरुञ्जेल मर्यादित तथा शान्तिपूर्ण रहने परीक्षा केन्द्रहरु टोली फर्कने बित्तिकै चिट सार्न व्यस्त हुने गरेको टोलीमै संलग्न स्वीकार्छन्। वर्षभरी अध्यापनमा ध्यान नदिने केन्द्राध्यक्ष र निरीक्षक भने चिट चोर्ने परीक्षार्थीका सहयोगी बनेका छन्। विद्यालयमा पढाई नै नभएको भन्दै आइतबार बीपी स्मारक मावि भारदह परीक्षा केन्द्रमा परीक्षार्थी लक्ष्मण शर्माले खाली उत्तरपुस्तिका बुझाएका थिए। बैठक यसैबीच प्रश्नपत्र बाहिरिएपछि चुनौतिपूर्ण बनेको एसईई परीक्षा थप व्यवस्थित गर्न जिल्ला सुरक्षा समिति र शिक्षा सञ्चालन समन्वय समितिको बैठक निरन्तर बसिरहेको छ। सप्तरी, सिरहालगायत प्रदेश २ का समितिको वैठक बसी एसईईका बाँकी रहेका विषयको परीक्षा मर्यादित बनाउन छलफल भएको छ। प्रश्नपत्र कस्को लापरवाहीमा बाहिरिएको भन्ने विषयमा प्रारम्भिक अनुसन्धान सुरु भएको प्रजिअ पौडेलले बताए।"
जग्गा अतिक्रमण गर्न खोज्दा सुकुम्बासी र प्रहरीबीच झडप : ११ पक्राउ,"राजविराज : सप्तरीको कोशी टप्पु वन्यजन्तु आरक्षभित्रको खाली जग्गा अतिक्रमण गर्न बालबच्चासहित आएका सयौं सुकुम्बासीलाई प्रहरीले १६ राउण्ड अश्रु ग्यास प्रहार गरी लखेटेको छ। प्रहरीमाथि समेत ढुंगामुढा गर्न थालेपछि प्रहरीले मंगोलियन नेसनल अर्गनाइजेसन समूहका केन्द्रीय सदस्य तथा एक नम्बर प्रदेशका इन्चार्ज शक्ति चाम्लिङ्ग राई (डा गोपाल गुरुङ) सहित ११ जनालाई पक्राउ गरेको सशस्त्र प्रहरी उपरीक्षक खेम थापाले जानकारी दिए। राईसँगै उदयपुर चौदण्डीगढी ८ का मिस्टर राई, दुर्गा मगर, बिक्रम राई, निरकुमार राई, सन्तोष राई, मिलन राई, बासुदेव राई, खोटाङ खोटेहाङ ८ का नरेन्द्र राई, सप्तरी सप्तकोसी १ का मनबहादुर गुरुङ, चितवन राप्ती १२ का कृष्ण प्रजा पक्राउ परेको सप्तरी प्रहरीले जनाएको छ। ढुङ्गा प्रहारले दुईजना सशस्त्र प्रहरी सामान्य घाइते भएका छन्। सरकारले जग्गा बाँडिरहेको भ्रम फिजाउँदै बुधबार प्रदेश १ का इन्चार्ज राईको अगुवाईमा कञ्चनरुप नगरपालिका १ वैरवा नजिक आरक्ष क्षेत्रमा बस्ती बसाउन सुकुम्वासीलाई बोलाइएको पाइएको प्रमुख जिल्ला अधिकारी सुरेन्द्र पौडेलले बताए। घण्टौसम्म जग्गा खाली गर्न सम्झाउँदा पनि नमाने पछि प्रहरीले बल प्रयोग गर्दै लाठी चार्ज र अश्रु ग्यास प्रहार गरी घर बनाउन विभिन्न जिल्लाबाट आएका करिब चार सयजनालाई लखेटेको सप्तरी प्रहरीले जनाएको छ। उदयपुर, झापा, पाँचथर, धनकुट्टा, भोजपुर, चितवन र गोरखासम्मबाट आएका उनीहरुले नजिकैको मानव वस्तीमा आश्रय लिएका छन्। मंगोलियन अर्गनाइजेसनले नै जग्गा वितरण भइरहेको हल्ला फैलाएर मानिस जम्मा गर्न लगाएको पाइएको छ। वस्ती नै बसाउने योजनाका साथ धेरै संख्यामा एकसाथ आएका उनीहरुलाई प्रहरी खटाएर जग्गा खाली गराइएको प्रजिअ पौडेलले बताए। घर बनाउन चाहिने सामाग्री, दैनिक उपभोग्य वस्तु, खाना पकाउने ग्याससहित बालबच्चा लिएर आएका उनीहरुको घर बनाएर वस्ती बसाउने योजना रहेको प्रहरीको कथन छ।ठूलो संख्यामा विभिन्न जिल्लाबाट आएका व्यक्तिले जग्गा अतिक्रमण गरी घर बनाउन खोजेको आरक्ष प्रशासनले जानकारी गराएपछि सो क्षेत्रमा खटिएको इन्स्पेक्टरसहितको टोलीले थप सहयोग मागेपछि प्रहरी र सशस्त्र प्रहरीले डीएसपीको नेतृत्वमा टोली खटाएको छ। तितरवितर भएको समूह नजिकै वस्तीमा आश्रय लिएर बसेको हुनाले उनीहरु पुनः आउन सक्ने सम्भावना रहेको भन्दै सो क्षेत्रमा केही दिन ठूलो संख्यामा प्रहरी परिचालन गरिने बताइएको छ।"
प्रहरीलाई घुस दिन खोज्ने दुई पक्राउ,ललितपुर : ललितपुर महानगरपालिकाको नखिपोटमा बुधबार राति ११ बजे गस्तीमा निस्किएको प्रहरीलाई घुस दिन खोज्ने दुई व्यक्ति पक्राउ परेका छन्। मादक पदार्थ सेवन गरेर शंकास्पद तरिकाले स्कुटर डोर्याएर लैजाँदै गर्दा प्रहरीले उनीहरुलाई भेटेको थियो। शंका लागेपछि सोधपुछ गर्न खोज्दा उल्टै एक हजार रुपैयाँ घुस दिन खोजेपछि पक्राउ परेका हुन्। पक्राउ पर्नेमा कास्की घर भई नख्खु बस्दै आएका सन्तोष थापा र धनुषा घर भई पाटनढोका बस्दै आएका बुनियाँ बहादुर रावत छन्। उनीहरुलाई महानगरीय प्रहरी वृत्त सातदोबाटोका प्रमुख डिएसपी गौतम मिश्रको टोलीले पक्राउ गरेको हो। उनीहरुका साथमा स्कुटरको कुनै कागजातपत्र नभेटिएको र सोधखोज गर्दा उल्टै पैसा दिन खोजेको मिश्रको भनाइ छ। उनीहरु दुबैलाई सार्वजनिक हितविरुद्ध कसुर अन्तर्गत मुद्दा दर्ता गरेर सात दिनका लागी म्याद थपिएको छ।
हराएका युवक मृत भेटिए,नुवाकोट : नुवाकोटको पूर्वी भेगमा रहेको कविलासमा एक युवक हराएको पाँच दिनपछि मृत फेला परेका छन्।सदरमुकाम विदुरदेखि २० किलोमिटर पूर्वमा रहेको पन्चकन्या गाउँपालिका२ कविलासका ३६ वर्षीय जनक तामाङ मृत फेला परेको जिल्ला प्रहरी कार्यालय नुवाकोटले जनाएको छ। घरबाट यही चैत ९ गते शनिबारदेखि हराइरहेका तामाङ घरबाट दुई सय मिटर टाढा रहेको ठाडो खोल्सामा मृत भेटिएका नुवाकोट प्रहरीले जनाएको छ।मृत तामाङ आफ्नो छोरासँग बस्दै आएका थिए। शवको मुचुल्का संकलन गरेर नुवाकोट जिल्ला अस्पताल विदुरमा पोष्टमार्टम गरिएको छ।घटना शंकास्पद रहेकाले आवश्यक थप अनुसन्धान भइरहेको नुवाकोट प्रहरी प्रमुख तथा प्रहरी उपरीक्षक कृष्णबहादुर पल्लीमगरले बताए।
गोरु दाउने तरिका,जुम्ला : जुम्ला पातारासी गाउँपालिका२ तल्फि गाउँस्थित किसानले एक महिनादेखि काठको कडीको सहायताले दाउँदै गरेको चौरी गाईको बहर।तस्बिर : नन्दराम जैसी
चार हजारको लोभमा चरेश पुर्याउन गएका आमा छोरी पक्राउ,वीरगन्ज : वीरगन्जको इनर्वाबाट बिहीबार बिहान प्रहरीले लागुऔषध गाजासहित आमा छोरीलाई पक्राउ गरेको छ। प्रहरी चौकी इनर्वाबाट खटिएको प्रहरी टोलीले लागुऔषध चरेशको धुलो ६ किलोसहित आमाछोरीलाइ पक्राउ गरेको हो। पक्राउ पर्नेमा बाराको महागढीमाई नगरपालिका १० मा स्थायीघर भई हाल वीरगन्ज महानगरपालिका१ छपकैयामा डेरा गरी बस्ने ३८ वर्षीया अन्जुदेवी कर्ण र उनकी १४ वर्षीया छोरी रहेको प्रहरी जनाएको छ। प्रहरीले अन्जुकी छोरीको नाम भने खुलाएको छैन। वीरगन्ज महानगरपालिका१९ इनर्वा चोकस्थित सडकमा चेकजाँचमा खाटिएको प्रहरीको टोलीले २४ वटा प्याकेटमा रहेको ६ किलो लागुऔषध चरेशको धुलोसहित पक्राउ गरेको हो। वीरगन्जबाट रक्सौल पैदल जाँदै गरेका आमा छोरीलाई शंका लागेर चेकजाँच गर्दा शरीरमा प्लाटिकको टेपले बेरर राखिएको अवस्थामा चरेश फेला परेको प्रहरी नायव उपरीक्षक अनन्तराम शर्माले जानकारी दिए। पक्राउ परेका अन्जु देवी र उनकी छोरी दुवैजनालाई अनुसन्धानका लागि जिल्ला प्रहरी कार्यालय पर्साको हिरासतमा राखिएको प्रहरी नायव उपरीक्षक अनन्तराम शर्माले जानकारी दिए। प्रहरी हिरासतमा रहेकी अन्जु देवीले वीरगन्जमा एकजना व्याक्तिले लागुऔषध रक्सौल पुर्याइ दिन आग्रह गरेका थिए। उनले ति व्यक्तिले ४ हजार रुपैयाँ आफूलाई दिएपछि लागुऔषध पुर्याउन रक्सौल गएको प्रहरीसमक्ष बयान दिएको नायव उपरीक्षक शर्माले जानकारी दिए।
"एसईई : परीक्षाको एक दिन अगाडि बाहिरियो प्रश्नपत्र, सात विद्यार्थी पक्राउ","राजविराज : सप्तरीको परीक्षा केन्द्रमा परीक्षा अगावै प्रश्नपत्र बाहिरिएको छ।जारी एसईई परीक्षाअन्तर्गत बिहीबारको अनिवार्य विज्ञान विषयको प्रश्नपत्र परीक्षा अगाडि बाहिरिएको सिडिओ सुरेन्द्र पौडेलले स्वीकार गरेका छन्। लाखौं रकमको चलखेलमा एक दिन अगावै प्रश्नपत्र बाहिरिएको चर्चा चलिरहेकोमा बिहीबार परीक्षार्थीबाटै खोसिएको चिटले सो तथ्य पुष्टि भएको हो। प्रश्नपत्रको समूह र प्रश्न नम्बर अनुसार परीक्षार्थीबाट खोसिएको चिटको प्रतिलिपि हुबहु मेल खाएको फेला परेको सशस्त्रका एसपी खेम थापाले बताए। यस क्रममा एसएलपी मावि पत्थरगाढामा परीक्षा दिइरहेका सातजना परीक्षार्थी हुबहु उत्तर भएको चिटसहित पक्राउ परेको जिल्ला प्रहरी कार्यालयले जनाएको छ। सो विद्यालयमा ज्ञानज्योति सेकेन्डरी इङ्लिस बोर्डिङ्ग अर्नाहा, जनता मावि कुशहा अर्नाहा, जानकी मोडेल मावि कल्याणपुर, जनता मावि ब्रह्मपुर, जनता मावि बेल्ही चपेना र जनता मावि नर्घोका दुई सय ७५ जना परीक्षार्थी सामेल छन्। हुबहु चिटको फ्ल्यापसहित पक्राउ परेका अन्जुकुमारी मण्डल, राधिका चौधरी, शिवेनकुमार पासवान, विवेक तामाङ्ग, चाँदनीकुमारी मण्डल, सन्जनकुमारी साह र शिवकेश चौधरीलाई प्रहरीले नियन्त्रणमा लिई अनुसन्धानका लागि जिल्ला प्रहरी कार्यालय ल्याएको छ। उनीहरुको आजको परीक्षा रद्द गरिएको छ।पक्राउ परेका परीक्षार्थीमध्ये कसैले राति त कसैले बिहान पाँच बजे नै अभिभावकले प्रश्नपत्रसँग मेल खाने उत्तरसहितको प्रतिलिपी उपलब्ध गराएको बताएका छन्। अनुगमनमा गएको टोलीले चेकजाँच अगावै चिट, गेसपेपर निकाल्न निर्देशन दिएपछि जम्मा भएको दुई बोरा चिटमा पनि प्रश्नपत्रसँग मेल खाएको समूह र नम्बरसहित उल्लेख भएका प्रतिलिपी रहेको एसपी राजेन्द्र विष्टले बताए। एसईई परीक्षामा सामेल भएका विद्यालयका प्रमुखले एक दिन अगावै एसईई परीक्षाको प्रश्न पत्र सामाजिक सञ्जालमार्फत एकअर्कालाई आदान प्रदान गरेको तथ्य पनि फेला परेको छ। बुधबार राति नै परीक्षार्थीका अभिभावकको हातहातमा प्रश्नपत्र र उत्तरसहितको फ्ल्याप प्रतिलिपी पुगेको र सामाजिक सञ्जालमार्फत सेयर गरेको पाइएको छ। बुधबार मात्र मोबाइलबाट उत्तर लेख्न पाउने सुविधा दिएको पाइए पछि २५ थान मोबाइल सिज गरी कमलेश्वरी किशुन झौलाई मावि बनरझुला केन्द्रका एक केन्द्राध्यक्ष, एक सह केन्द्राध्यक्ष र पाँच जना निरीक्षकलाई निष्काशन गरी शिक्षा ऐनअनुसार कारवाही सुरु भएको छ। परीक्षा अगावै प्रश्न पत्र बाहिर ल्याउने कार्यमा शिक्षा क्षेत्रका माफिया र परीक्षा केन्द्रमा संलग्न केन्द्राध्यक्ष, विद्यालयका प्रधानाध्यापक, शिक्षकको मिलोमतो रहेको बताइएको छ। ठूला विद्यालयको आर्थिक चलखेलमा प्रश्नपत्र बाहिरिएको कुरा एसएलपी मावि पत्थरगाढाका केन्द्राध्यक्ष देबुप्रसाद यादवले जनाए। एसईई परीक्षामा सामेल निजी विद्यालयका सञ्चालकले इन्टरनेट, इमेल, ह्वाट्स एप र इमोमार्फत प्रश्नपत्र आदानप्रदान गरेको उनको भनाई छ। सम्बन्धित पक्षको लापरवाहीका कारण परीक्षा अगावै प्रश्नपत्र बाहिरिएकाले यसबारे माध्यमिक शिक्षा परीक्षा सञ्चालन समन्वय समिति सप्तरीको बैठक अहिले प्रजिअको निवासमा बसिरहेको छ। समूह र प्रश्न नम्बरसहित हुबहु मेल खाएको चिट भेटिएपछि परीक्षा केन्द्रमा विद्यार्थीसँग सोधपुछ गर्दै सिडिओसहितको अनुगमन टोली।"
५१ वर्षदेखि निरन्तर रथ बनाउँदै,"ललितपुर : पाटनका दिलकुमार बाराही ५१ वर्षदेखि रातो मच्छिन्द्रनाथको रथ निर्माणमा नाईकेको रूपमा खटिएका छन्। २०२४ सालमा नौ वर्षको उमेरमै उनले नाईकेको जिम्मेवारी पाएका हुन्। लगनखेल मच्छिन्द्रबहालस्थित गुठी संस्थान कार्यालय परिसरमा बुधाबार उनी रथ निर्माण तयारीमा जुटेको अवस्था भेटिए। रातो मच्छिन्द्रनाथको जात्रालाई लामो र ठूलो मानिन्छ। जात्रामा नेवारी समुदायलाई जातीका आधारमा जिम्मेवारी दिइएको हुन्छ। बाराही जाती मच्छिन्द्रनाथको रथ बनाउन चाहिने काठको काममा खटिन्छन्। रथ बनाउन सुरुवति चरणमा काठ चाहिन्छ। हाल दशजना बाराही काठको काममा तल्लिन छन्। रथ निर्माणमा लामो समय बिताएका उनले यहाँसम्म आइपुग्दा धेरै परिवर्तन देखेको सुनाए। पहिला रथ बनाउने भन्ना साथ काठ पाइन्थ्यो तर अहिले अवस्था सहज छैन। धेरै निकाय धाउँदा पनि काठ काटने अनुमति नपाएको उनको गुनासो छ। उनले भने, उ बेलामा मच्छिन्द्रनाथ भन्ने बितिकै रुख दिन्थे अहिले धेरै समस्या छ। ०६० सालमा रथका पुरै काठ फेर्नुपर्ने अवस्था आयो। हेटौंडाको मनोहरी जंगलमा काठ लिन उनी त्यहाँ पुगे। त्यहाँ तत्कालीन माओवादीले निकै दुःख दिएको उनले सुनाए। अनावश्यक खानतलासी गर्थे बाराहीले सुनाए ,अनुमतिपत्र, पास लिएर जाँदा पनि माओवादीले अवरोध गरे। रथको चक्का (पाँग्रा) बनाउन विषेश प्रजातीको रूख सान्नानको काठ चाहिन्छ। चक्का बनाउने काठ खोज्न जंगलमा १५१६ दिन बिताउनुपर्ने उनको अनुभव छ। उपयुक्त रूख भेटिएपछि पूजा गर्नुपर्छ र प्रत्येक पांग्राका लागि एउटा थुमाको बलि दिनुपर्ने उनले सुनाए। खटका लागि फलाँटको काठ चाहिन्छ। रुख काट्ने जिम्मेवारी भने बोसी (पुटुवार) जातीलाई हुन्छ। उनीहरूले रथका लागि चाहिने सबै काठ गोदावरी जंगलमा काट्छन्। पांग्रा बनाउने काठ तराईबाट ल्याइन्छ। मच्छिन्द्रनाथ राखिने ठाउँका चारवटा खम्बा भने लाँकुरीको काठबाट बनाइन्छ। रथको ब्रेक लगाउन मयलको काठ प्रयोग गरिन्छ। बींड आरुको काठबाट बनाइन्छ। काठको काम सकिएपछि वेत र डोरी (महावेत) को काम सुरु हुन्छ। यो काम यवाल (महर्जन) जातीले गर्छन्। रथ बनाउन चाहिने महावेत भारतबाट आयात गरिन्छ। टेन्डरमार्फत् ल्याइने गरिन्छ। मच्छिन्द्रनाथको रथमा किला ठोक्न पाईंदैन। नरिवलको जटाबाट बनेको डोरी पनि भारतबाट मगाइन्छ। रथ तान्न प्रयोग हुने लट्ठा धागोको हुन्छ। भगवानलाई स्नान गराएर रथमा राखिसकेपछि रथ बनाउन खटिनेले पनि विधि पालना गर्नुपर्छ। लसुन, कुखुराको मासु, अण्डा खान मिल्दैन। मच्छिन्द्रनाथलाई ३२ लक्षणले युक्त भगवान मानिन्छ। बाराहीले भने, ३२ हात लामो मन्दिर, दुईपटक चक्का घुम्दा ३२ हात नै घुम्छ। यसमा सुन जोडिएको तीनवटा झयाल र एक ढोका राखिएको हुन्छ। रथारोहणको दिन मात्रै यो जोडिन्छ। रथ निर्माणको काम फागुन २७ बाट सुरु भएको हो। वैशाख २२ गते मच्छिन्द्रनाथलाई रथमा चढाउने र २५ गतेदेखि तान्न सुरु गरिन्छ। भोटो देखाएपछि जात्रा सकिन्छ। गुठी संस्थान ललितपुरका प्रमुख शैलेन्द्र पौडेलले जात्राको लागि ५० लाख बजेट छुट्याइएको जानकारी दिए। उनले भने, जात्राको तयारी धमाधम भइरहेको छ।"
गाउँकै विद्यालयमा बल्ल विद्यार्थी,गोरखा : चार वर्ष अघिसम्म सहिद लखन गाउँपालिका९ रामभञ्ज्याङका बालबालिका स्थानीय भीमसेन आधारभूत विद्यालयको आँगन हुँदै एक घण्टा हिँडेर जनशक्ति माविमा पढ्न जान्थे। आँगनबाटै विद्यार्थी गएको देखेर शिक्षक र व्यवस्थापन समितिको मन कुँडिन्थ्यो। गाउँका विद्यार्थी गाउँकै विद्यालयमा पढाउन के गर्न सकिन्छ भन्नेबारे लामो बहसपछि विद्यालयले दिवा खाजा कार्यक्रम लागू गर्ने निर्णय गर्यो। खाजाको व्यवस्थासँगै पठनपाठनमा सुधार अभियानपछि विद्यार्थी गाउँकै विद्यालयमा भर्ना हुन थालेको स्थानीयको भनाइ छ। विद्यालयले ०७२ सालदेखि विद्यार्थीलाई खाजा खुवाउन थालेको हो। भूकम्पपछि विद्यालयलाई सहयोग गर्न थालेको जर्मनीको किन्डर हिल्फे नामक संस्थाले जगतचेत फाउन्डेसनसँगको सहकार्यमा खाजाका लागि आर्थिक सहयोग गर्दै आएको शिक्षक सुन्दरबहादुर विकले बताए। दैनिक विभिन्न परिकार बनाएर विद्यार्थीलाई खाजा खुवाउने गरिएको विद्यालयले जनाएको छ। शिक्षक भूमिनन्द ढकालका अनुसार खाजाका लागि प्रतिविद्यार्थी दैनिक १५ रुपैयाँ खर्च हुने गरेको छ। संस्थाले खर्चका आधारमा अग्रिम एकमुष्ट सहयोग गर्दै आएको जगतचेत प्रतिष्ठानका अध्यक्ष रामप्रताप थापाले बताए। ३५ घरधुरी रहेको रामभञ्ज्याङस्थित कक्षा ५ सम्म पढाइ हुने यस विद्यालयमा ५० जना विद्यार्थी पढ्छन्। सो संस्थाले भीमसेन आधारभूत विद्यालयमा पढ्ने १५ जना विद्यार्थीलाई वार्षिक १२ हजार रुपैयाँका दरले छात्रवृत्तिसमेत दिने गरेको फाउन्डेसनका अध्यक्ष रामप्रताप थापाले जानकारी दिए।
"तीन दिनदेखि अस्पतालमा छट्पटाउँदै गर्भवति, उद्धारको तयारी हुँदै",मुगु : जिल्लाको पश्चिम क्षेत्रमा पर्ने खत्याड गाउँपालिकामा रहेको प्राथामिक स्वास्थ्य केन्द्रमा तीनदेखि सुत्केरी हुन नसकेर एकजना गर्भवती मृत्यु शैयामा छट्पटाइरहेकी छन्। खत्याड गाउँपालिका८ ठामलेख गाउँकी २२ वर्षीया ललिता थापालाई तीन दिनअघि सुत्केरी व्याथाले च्यापेको थियो।उनलाइ मंगलबार प्राथामिक स्वास्थ्य केन्द्रमा ल्याएको भएपनि सुत्केरी हुन नसकेपछि उनी मृत्यु शैयामा छटपटाई रहेकी हुन्। थापा चौथो पटक गर्भवती भएकी हुन्।थापाको पाठ्यघरको मुख खुले पनि बच्चा जन्मिन भने नसकेको स्वास्थ्य केन्द्रका प्रमुख चिकित्सक मनोजकुमार तिमिल्सिनाले जानकारी दिए।थापाको अवस्था जटिल बन्दै गएकाले उनलाई सुविधा सम्पन्न स्थानमा लैजानका लागि जिल्लासँग समन्वय भइरहेको चिकित्सक तिमिल्सिनाले बताए। तीन दिनदेखि सुत्केरी हुन नसकेर अस्पतालमा छटपटाई रहेकी थापाको शरीरमा रगतको मात्रा कम रहेको तथा स्वास्थ्य अवस्था समेत कमजोर रहेकाले उनको तत्काल उद्धार गर्नुपर्ने देखिएको छ। स्वास्थ्य केन्द्रमा प्रसूति सेवासम्बन्धी सामान्य सेवा बाहेक जटिल सेवा दिन नसकिने भएकाले गर्भवतीलाई अन्यत्र रिफर गर्नुको विकल्प नरहेको स्वास्थ्य केन्द्रले जनाएको छ। थापाको उद्धारका लागि गृह मन्त्रालयमा हेलिकोप्टर व्यवस्थाका लागि पहल भइरहेको जिल्ला प्रशासन कार्यालयका सहायक प्रमुख जिल्ला अधिकारी प्रदिपकुमार ढकालले जानकारी दिए। नेपाली सेनाको एमआई १७ हेलिकप्टरबाट उद्धार गरिने रारा राष्ट्रिय निकुञ्जस्थित श्रीदल गुल्म राराका गुल्मपति रबि केसीले जानकारी दिए। अहिले उक्त हेलिकोप्टर सुर्खेतबाट अछामका लागि उडेकाले सुर्खेत फर्केलगत्तै ति महिलाको उद्धार गर्न खत्याड गाउँपालिकाको रातापानी उडान भर्ने तयारी रहेको गुल्मपति केसीले जनाएका छन्। चैत्र ५ गते सोरु गाउँपालिका५ नेहेर गाउँकी ४५ वर्षीया चन्द्ररुपा शाहीलाई सुत्केरी व्यथा लागेको दुई दिनपछि नेपाली सेनाको हेलिकप्टरबाट उद्धार गरिएको थियो।
रानीमहलको जग्गा अतिक्रमण,"तानसेन : पाल्पास्थित रानीमहल दरबारवरिपरि करिब ४० रोपनी जग्गा व्यक्तिको नाममा दर्ता भएको छ। ०३२ सालमा जिल्लामा नापी आउनुभन्दा पहिले सार्वजनिक रूपमा रहेको रानीमहल फूलबारीको जग्गा व्यक्तिको नाममा दर्ता गरिएपछि स्थानीय चिन्तित भएका छन्। यस क्षेत्रको खानीगाउँ खोलातर्फ दुईतीन जनाको खेतबाहेक सम्पूर्ण जग्गा सार्वजनिक रहेको स्थानीय अगुवा लीला भट्टराईले जानकारी दिए। रानीमहल फूलबारी क्षेत्रमा पुजारी बस्ने कुटी, फूलका बगंैचा, आँपलगायत थिए। यस क्षेत्रको उत्तरतर्फको जग्गा व्यक्तिको नाममा दर्ता भएको हो। रानीमहल दरबार परिसरमा बस्दै आएका सामाकोटे परिवारले ०३२ सालमा उक्त जग्गा आफ्नो नाममा दर्ता गराएको स्थानीय भट्टराईले बताए। उनीहरूले नै ०४० देखि ०६२ सालसम्म उक्त क्षेत्रका जग्गा खरिदबिक्री गर्दै आएको भट्टराईको आरोप छ। अहिले सामाकोटे कहाँ छन् भन्ने जानकारी नभएको उनले बताए। रानीमहल क्षेत्रमा पर्यटकीय चहलपहल बढ्दै गएको र सरकारले नेपालका एक सय पर्यटकीय गन्तव्यको सूचीमा रानीमहललाई राखेपछि जग्गा अतिक्रमणकारी सलबलाउन थालेका हुन्। राणा खड्गशमशेरले निर्माण गरेको रानीमहल दरबारवरिपरिको करिब ५० रोपनीभन्दा बढी क्षेत्रफल अतिक्रमणमा परेको हो। उक्त जग्गा नचिनेका व्यक्तिले आफ्नो दाबी गर्न आएको स्थानीय दीपक पाण्डे क्षेत्रीले बताए। पाल्पाका संस्कृतिविद् निर्मल श्रेष्ठले जगा अतिक्रमणका कारण सिंगो रानीमहलको पूर्वाधार निर्माण तथा सौन्दर्यकरणमा असर परेको बताए। उक्त जग्गाको तिरो तिर्न आए पनि वडा कार्यालयले नलिएको तानसेन नगरपालिका१३ का वडाध्यक्ष टुकप्रसाद भट्टराईले जानकारी दिए। अतिक्रमित जग्गालाई नियमानुसार रानीमहल दरबारको नाममा ल्याउन पहल थालिने उनको भनाइ छ। पुरातत्व विभागले रानीमहल दरबारको संरक्षण, सम्वद्र्धन तथा जगेर्ना गर्न १० वर्षका लागि तानसेन नगरपालिकालाई गत वर्ष भदौमा जिम्मेवारी दिएको छ। जिल्ला मालपोत कार्यालयका सूचना अधिकारी शिवप्रसाद पौडेलले रानीमहल क्षेत्रको जग्गा अतिक्रमणको विषयमा चर्चा चले पनि उजुरी नपरेको बताए। रानीमहल क्षेत्रको सार्वजनिक जग्गा पत्ता लगाउन नापी कार्यालय, तानसेन नगरपालिका तथा मालपोत कार्यालयको संयुक्त प्राविधिक टोली परिचालन हुनुपर्ने उनको भनाइ छ। रानीमहल दरबार राणा खड्गशमशेरले रानी तेजकुमारीको सम्झनामा बेलायती शैलीबाट १९४९ बाट निर्माण सुरु गरी १९५४ सालमा पूरा गरेका थिए। तंग्रँदै प्रेमको जीर्ण प्रतीक रानीमहल रानीमहल मा हट वर्षा रानीमहलमा भ्यालेन्टाइन डेटिङ रानीमहलको जिम्मा तानसेन नगरपालिकालाई प्रेम पोख्न रानीमहल रानीमहलमा थपिँदै होटल"
रित्ता छन् शिक्षाका महाशाखा,"काठमाडौं : शिक्षा, विज्ञान तथा प्रविधि मन्त्रालयको शिक्षाअन्तर्गत पाँच वटा महाशाखामध्ये अहिले अधिकांश रित्तो छन्। महाशाखामा सहसचिव नभएपछि शिक्षा प्रशासनसँग सम्बन्धित थुपै्र काम रोकिएका छन्। मन्त्रालयका उच्च शिक्षा महाशाखा तत्कालीन सहसचिव देवकुमारी गुरागाईं सचिवमा बढुवा भएपछि एक महिनादेखि खाली छ। गुरागाईं अहिले निर्वाचन आयोगमा सचिव छिन्। यो महाशाखाले उच्चशिक्षा, वैदेशिक अध्ययन अनुमति, शैक्षिक परामर्श तथा प्रमाणीकरण, छात्रवृत्तिलगायत विषयसँग सम्बन्धित काम गर्नुपर्छ। यो महाशाखाअन्तर्गत उपसचिवको नेतृत्वमा पाँच शाखा छन्। मन्त्रालयको सबैभन्दा शक्तिशाली तथा महत्त्वपूर्ण जिम्मेवारी रहेको योजना तथा अनुगमन महाशाखा पनि रित्तो नै छ। महाशाखाका सहसचिव तथा मन्त्रालयका प्रवक्तासमेत रहेका वैकुण्ठप्रसाद अर्याल थाइल्यान्ड भ्रमणमा छन्। उनी दिगो विकास लक्ष्यसम्बन्धी अन्तर्राष्ट्रिय सम्मेलनमा भाग लिन त्यहाँ गएका हुन्। उनी शनिबार मात्र फर्कने शिक्षा सचिव खगराज बरालले जानकारी दिए। यो महाशाखाअन्तर्गत योजना तथा बजेट, विकास सहायता, अनुगमन तथा मूल्यांकनलगायत शिक्षामा सञ्चालित थुपै्र कार्यक्रमको समीक्षा र मूल्यांकन गर्नुपर्छ। मुलुकभर रहेका सरकारी र निजी लगानीका ३५ हजार विद्यालयको नियमन तथा सुशासनसँग सम्बन्धित काम गर्ने विद्यालय शिक्षा महाशाखा पनि खाली नै छ। यो महाशाखाका सहसचिव कृष्णप्रसाद काप्री फ्रान्स गएका छन्। उच्चशिक्षासम्बन्धी सम्मेलनमा भाग लिन उनी त्यता गएका हुन्। उनी अझै एक साता उतै रहने बरालले बताए। जिम्मेवार व्यक्ति नभएपछि मन्त्रालयका काम प्रभाावकारी बन्न सकेका छैनन्। यो महाशाखा अन्तर्गत पनि प्रारम्भिक बालशिक्षा तथा विद्यालय पोषण, विद्यालय शिक्षा, पुस्तकालय समन्वय तथा अभिलेखलगायत पाँच वटा शाखा पर्छन्। मन्त्रालयकै प्रशासन महाशाखाका सहसचिव दीपेन्द्र काफ्ले पनि भर्खरै राष्ट्रिय महिला आयोग सरुवा भएका छन्। जिम्मेवार व्यक्ति नभएपछि मन्त्रालयका काम प्रभाावकारी बन्न सकेका छैनन्। सहसचिव खाली रहेका महाशाखाबाट हुनुपर्ने केही काम प्राविधिक तथा व्यावसायिक शिक्षा महाशाखाबाट भएका छन्। मकहाँ आएका सेवाग्राहीको काम गरेर पठाउने गरेको छु, महाशाखाका सहसचिव डा हरिप्रसाद लम्सालले भने। सचिव बरालले भने सहसचिव नहुँदा दैनिक कार्य सम्पादनमा खासै समस्या नआएको दाबी गरे। कहिलेकाहीँ यस्तै संयोग पर्दो रहेछ। उपलब्ध कर्मचारीबाट दैनिक काम सम्पादन गरिरहेका छौं, उनले भने। शिक्षा, विज्ञान तथा प्रविधिमन्त्री गिरिराजमणि पोखरेल पनि स्वास्थ्यमा समस्या आएपछि एक साता अस्पताल बसेका थिए। उनी अहिले निवासमै बसेर बैठक तथा समसामायिक विषयमा निर्णय गरिरहेका छन्। एक सातापछि उनी पहिलो पटक बुधबार हिमालय होटलमा आयोजित एक कार्यक्रममा सहभागी भए। कार्यक्रममा छोटो अवधि बसेर मन्तव्य दिएपछि उनी मन्त्री निवास फर्केका थिए।"
कर्णालीको लामा बस्तीमा पुग्दैन नुन,"मुगु : कर्णालीको उच्च हिमाली क्षेत्रमा बसोबास गर्ने लामा समुदायका नागरिक आयोडिनयुक्त नुन उपभोग गर्न वञ्चित छन्। सरकारले कर्णालीका नागरिकलाई अनुदानमा उपलब्ध गराउँदै आयोडिनयुक्त नुन मुगुमा लामा बस्तीमा पुग्दैन। त्यसैले यहाँका बासिन्दा ढिक्के नुन उपभोग गर्न बाध्य छन्। मुगुको पूर्वी क्षेत्रमा पर्ने मुगुम कार्मारोङ गाउँपालिकाका नौ वडामध्ये आठवटा वडामा लामा समुदायको बसोबास छ। उनीहरूले हालसम्म आयोडिनयुक्त नुन उपभोग गर्न नपाएका हुन्। आयोडिनयुक्त नुन नहुँदा उनीहरू ढिके नुन उपभोग गर्न बाध्य छन्। नेपाल सरकारले साल्टेडिङ कर्पोरेसनमार्फत सहुलियत दरमा उपलब्ध गराउँदै आएको आयोडिनयुक्त नुनको बिक्री डिपो मुगुम कार्मारोङ गाउँपालिकामा नहुँदा स्थानीयले ढिके नुन प्रयोग गर्ने गरेका छन्। आयोडिनयुक्त नुन ल्याउन गाउँदेखि सदरमुकाम पुग्न दुइदेखि चार दिन पैदल हिँड्नुपर्ने हुँदा लामा समुयदायले आयोडिनयुक्त नुन उपभोग गर्न पाएका छैनन्। सदरमुकाममा साल्ट्रेडिङ कर्पोरेसनको शाखा स्थापना भएदेखि मुगुम कार्मारोङ गाउँपालिकामा शाखाले आफैं ढुवानी गरेर नुन पुर्याएको स्थानीय बताउँछन्। तर यो गाउँपालिकाको एकदेखि ८ वडाका एक हजार एक सय घरधुरी लामा समुदायको बसोबास छ। वडा नम्बर ९ मा दुई सय २० घरधुरी क्षेत्रीको बसोबास छ। यो वडा सदरमुकामसँग नजिक भएकाले यहाँका नागरिक सदरमुकाममै पुगेर अनुदानको नुन उपभोग गरिरहेका छन्। तर १ देखि ८ वडामा बस्ने लामा समुदायले आफ्नो भान्सामा अहिलेसम्म तिब्बतबाट ल्याइएको ढिके नुन प्रयोग गर्दै आएका छन्। अनुदानको नुन प्रतिकिलो नौ रुपैयाँमा सहुलियत दरले उपल्बध गराउँदै आएको आयोडिनयुक्त नुन उपभोग गर्नका गाउँपालिकामा बिक्री केन्द्र नहुँदा गाउँबाट जिल्ला सदरमुकाम ओहोरदोहोर गर्न मात्रै चार दिनसम्म लाग्छ। यी बस्तीका नागरिकले वर्षको एकपटक साउनमा तिब्बतको हाजाीमरामा लाग्ने हाटबजारबाट ल्याएको ढिके नुन प्रयोग गर्ने गरेका मुगुम कार्मारोङ गाउँपालिका२ का उर्गिन तामाङ बताउँछन्। गाउँसम्म नुनको डिपो स्थापना भए सीमापारिबाट ढिके नुन ल्याउनु नपर्ने मुक्ति पाइने तामाङको भनाइ छ। यहाँका नागरिक आलु, कोदो, चिनो र सिमी खेती गर्छन्। उनीहरुमा आयोडिनको कमीका कारण विभिन्न समस्या देखापरेको पुलु स्वास्थ्य चौकीका इन्चार्ज सर्पराज भामले बताए।"
नगरपालिकाको केन्द्र सार्ने निर्णयको विरोध,"दार्चुला : दार्चुलाको शैल्यशिखर नगरपालिकाले केन्द्र सार्ने भन्दै गरेको निर्णयको गोकुलेश्वर बजारका स्थानीय र व्यापारीले विरोध गरेका छन्। सोमबार बसेको नगर कार्यपालिकाको बैठकले नगरपालिकाको केन्द्र वडा नम्बर ९ गोकुलेश्वरबाट नक्तड परिगाउँमा सार्ने निर्णय गरेको थियो। नगरपालिकाको केन्द्र बजार क्षेत्रबाट टाढा र अपायक पर्ने भन्दै नसार्न आन्दोलन गरिएको गोकुलेश्वरका व्यापारी भुवन भण्डारीले बताए। नगरकार्यपालिकाको निर्णयको विरोधमा गोकुलेश्वरको बजार बन्द गरिएको छ। गोकुलेश्वर बजारका व्यापारी तथा स्थानीयले नाराबाजी गर्दै नगरपालिका कार्यालय घेराउसमेत गरेका छन्। यातायात चल्न दिएका छैनन् भने शैक्षिक संस्थासमेत बन्द छन्। शैल्यशिखर नगरपालिकाले सहरी आवास तथा भवन डिभिजन कार्यालयको ३० करोड आर्थिक सहयोगमा नगरपालिकाको नयाँ भवन निर्माण गर्न लागेको छ। तर, जमिन अभावमा उक्त रकम नपाइने सम्भावना बढेको नगरपालिकाले जनाएको छ। भवनका लागि १० रोपनी जमिन आवश्यक रहेकामा बजार क्षेत्रमा जमिन नपाउँदा केन्द्र नक्तड सार्नुपरेको शैल्यशिखर नगरपालिकाका प्रवक्ता माधवराज भट्टले बताए। नगरपालिका भवन चौलानी नदी कटानको जोखिममा रहेका कारण नयाँ ठाउँमा भवन निर्माण गर्ने निर्णय गरिएको उनको भनाइ छ। भवनका लागि १० रोपनी जग्गा खोजी गर्न ६ महिनाअघि सूचना सार्वजनिक गरिएको थियो। तर, गोकुलेश्वरका स्थानीयले जमिन दिन नचाहेका कारण बजार क्षेत्रबाट २ किलोमिटर दूरीमा रहेको नक्तड सार्ने निर्णय भएको भट्टले बताए। सार्वजनिक सूचनामार्फत पहिलो प्राथमिकतामा गोकुलेश्वर, दोस्रोमा गाजरी, नक्तड र बगर क्षेत्र भनी आह्वान गरिएपछि नक्तडका स्थानीयले जग्गा उपलब्ध गराउने प्रतिबद्धता जनाएका थिए। तर, स्थानीय र व्यापारीले निर्णय नसच्याएसम्म आन्दोलन जारी राख्ने बताएका छन्। बजार व्यवस्थापन समितिको अगुवाइमा बुधबारसमेत बजार बन्द गरिएको छ।"
अग्निपीडितलाई घरकै चिन्ता,"ओखलढुंगा : सिद्धिचरण नगरपालिका२ ठूलाछापको चुहानछाप गाउँका लक्ष्मी खड्का आगोले जलेर बाँकी घरको भग्नावशेष हेरेर बेला बेला टोलाउँछिन्। उनको घर फागुन २८ गते दिउँसो भएको आगलागीमा सखाप भएको थियो। एकसरो लगाउने कपडासमेत झिक्न पाइनन्। उनले भनिन्, टहराले हिउँदको चिसो र बर्खाको झरी काट्न नसकिने भयो, घर बनाउन पैसा छैन। आगोले घरसहित सबै धनमाल गुमाएपछि उनको परिवारको बिल्लीबाठ छ। उनले सहयोगमा पाएको जस्ताले अस्थायी टहरा बनाएको बताइन्। चुहानछापकी यशोदा कार्की एकल महिला हुन्। उनको घरसहित सबै धनमाल आगोले सिध्यायो। अहिले उनलाई घर बनाउने चिन्ताले सताएको छ। खड्का र कार्की मात्र होइन उनीहरूजस्तै घरसहित धनमाल गुमाएका ६ परिवारको अहिले बिचल्ली छ। ५ परिवारले जस्ताका अस्थायी टहरा बनाएका छन्। आगलागीपछि नगरपालिका, सांसद, जिल्ला प्रशासन कार्यालयलगायतले आपत्कालीन राहत दिए पनि घर बनाउन उनीहरूलाई समस्या भएको छ। यतिबेला जस्ताका टहरा दिनदिनैको हुरीले उडाउला कि भन्ने चिन्ता भएको पीडित लक्ष्मी खड्काले गुनासो गरिन्। घर बनाउन मन भए पनि सबै धनमाल सकिएपछि समस्या परेको उनको भनाइ छ। चुहानछापका ७ घर लागलागी पीडित परिवारमध्ये २ ले घरको जग खन्न थालेका छन्। राहतमा पाएको सामानले एक वर्ष खान पुग्ने भए पनि बस्ने घरको समस्या रहेकाले ऋण पाए घर बनाउने सपना देखेको यशोदाले बताइन्। उनले जिल्ला विपद् व्यवस्थापन समितिबाट पाएको १० हजार, सांसदले दिएको ७ हजारमध्ये ७ हजार रुपैयाँले टहरा बनाए पनि घर बनाउन रकम नभएको गुनासो गरिन्। आगलागी पीडितलाई घर निर्माणका लागि सिद्धिचरण नगरपालिकाले सहयोग गर्ने जनाएको छ। घर बनाउन ऋण लिन समस्या भए सहजीकरण गरिदिने नगर प्रमुख मोहन श्रेष्ठले बताए। घर निर्माण थालेका दुई परिवारले कामदारलाई दिने ज्याला समेत नभएको बताएका छन्। सुनकोसी गाउँपालिका२ का ४ परिवारको अवस्था पनि उस्तै छ। आगलागीमा घर र धनमाल गुमेपछि उनीहरूलाई पनि घर बनाउनकै चिन्ता छ। सिद्धिचरण नगरपालिकाले नगरस्तरीय विपद् व्यवस्थापन ऐन ल्याएर समिति निर्माण थाले पनि अझै पूर्णता पाउन सकेको छैन। अन्य स्थानीय तहले समेत विपद् व्यवस्थापनसम्बन्धी नीति तथा कोष निर्माण गरेका छैनन्।"
ट्रकको ठक्करबाट साइकल यात्रीको मृत्यु,बिर्तामोड : झापाको दमकमा ट्रकको ठक्करबाट एक साइकल यात्रीको मृत्यु भएको छ। बुधबार राति दक्षिणबाट उत्तरतर्फ जाँदै गरेको ना ६ ख २८९३ नम्बरको ट्रकले साइकल यात्री सकिलाल मण्डललाई ठक्कर दिँदा उनको मृत्यु भएको प्रहरीले जनाएको छ। उनको घटनास्थलमै मृत्यु भएको जिल्ला प्रहरी कार्यालय झापाले जनाएको छ। मृतक सकिलाल मण्डल भारतको भुताहा घर भई दमकमा मजदुरी गर्दै आएका थिए।मृतको शव पोष्टमार्टमका लागि दमक अस्पतालमा राखिएको छ। ठक्कर दिने ट्रक र चालक दमक नगरपालिका ४ कासंजिव श्रेष्ठ इलाका प्रहरी कार्यालय दमकको नियन्त्रण रहेको जिल्ला प्रहरी कार्यालय झापाका प्रहरी प्रवक्ता महेन्द्रकुमार श्रेष्ठले बताए।
अनुमतिबिनै अस्पताल सञ्चालन,"धनगढी : धनगढीमा अनुमतिबिनै १५ शड्ढयाको सारथि अस्पताल सञ्चालनमा आएको छ। स्थानीय तहमा स्वास्थ्य नीति बन्न नसक्दा अनुमतिपत्रको निवेदन दिएर मात्रै अस्पताल सञ्चालनमा आएको हो। अस्पताल सञ्चालनका लागि धनगढीस्थित खाद्य संस्थान सेती अञ्चल कार्यालयको गोदाम दुई वर्षका लागि भाडामा लिइएको छ। अस्पतालले चैत २८ गते औपचारिक रूपमा उद्घाटन कार्यक्रम गर्ने भएको छ। अस्पताल सञ्चालनका लागि धनगढी उपमहानगरपालिकाको स्वास्थ्य शाखामा निवेदन दिए पनि अनुमति पाइसकेको छैन। स्थानीय तहमा स्वास्थ्य नीति नबन्दा निवेदन दर्तामै सीमित भएको छ। उपमहानगरका स्वास्थ्य शाखा संयोजक डाक्टर खगेन्द्र बमले अस्पताल सञ्चालनलाई अनुमति दिनेदेखि नवीकरण गर्ने विषय अगाडि बढ्न नसकेको बताए। स्वास्थ्य नीति संघीय सरकारबाट आइनसकेकाले कुनै पनि अस्पताललाई सञ्चालन अनुमति नदिएको उनको भनाइ छ। उनले सारथि अस्पताललाई पनि अनुमति नदिइएको प्रस्ट पारे। संघीय सरकारबाटै यससम्बन्धी नीति निर्देशिका बन्न सकेको छैन, उनले भने, यसै कारण सारथि अस्पताललाई पनि अनुमति दिइएको छैन, सञ्चालनका लागि निवेदन भने पेस भएको छ। अस्पतालको अनुमति लिँदा भूकम्प प्रतिरोधी भवन हुनुपर्ने प्रावधान छ। तर, अस्पताल खाद्य संस्थानको पुरानो भवन मर्मत गरी बनाइएको छ। खाद्य बाजुरा, बैतडी, अछाम, बझाङलगायत पहाडी ७ जिल्लाका लागि चामल र गहुँ भण्डारण गर्ने संस्थानको गोदाम दुई वर्षलाई भाडामा दिइएको हो। तत्कालीन जिल्ला जनस्वास्थ्य कार्यालयको निर्देशिकामा कुनै पनि अस्पताल सञ्चालन गर्दा भरसक आफ्नै जग्गा हुनुपर्ने वा भाडामा भए कम्तीमा १० वर्षको सम्झौता हुनुपर्ने व्यवस्था छ। तर, सञ्चालनमा आउन लागेको सारथि अस्पतालका सञ्चालक वेदप्रकाश जोशीले प्रत्येक दुई वर्षमा १० प्रतिशत भाडा वृद्धि गर्दै सम्झौता बढाइने सहमति भएको दाबी गरे। खाद्य संस्थान सेती अञ्चल कार्यालय धनगढीले दुई वर्षका लागि सारथि अस्पताल प्रालि नामक निजी अस्पताललाई गोदाम भाडामा दिएको हो। जोशीसहित ५ जनाको लगानीमा रहेको उक्त अस्पताल सञ्चालनमा थारू समुदायमा देखिने सिकलसेलको उपचारसहित क्यान्सरलगायत सेवासुविधा रहने जनाइएको छ। करिब ५ करोड रुपैयाँ अस्पतालमा लगानी गरिएको सञ्चालकले जनाएका छन्। अस्पतालमा इमेर्जेन्सी कक्ष, रिसेप्सन, प्रयोगशालालगायत तयारी भइसकेको छ भने अप्रेसन कक्ष, एक्सरे मेसिनजस्ता आवश्यक सामग्री ल्याइसकिएको छ। अस्पतालमा शड्ढया र विभिन्न वार्डका लागि गोदामभित्र पार्टेसन पनि गरिएको छ। यसअघि १५ शड्ढयासम्मको अस्पताल जिल्ला जनस्वास्थ्य कर्यालयले दिने व्यवस्था भए पनि उक्त अधिकार स्थानीय तहलाई दिइएको छ। स्थानीय तहमा भने स्वास्थ्य निर्देशिका बन्न सकेको छैन। सबै स्थानीय तहलाई अस्पताल खोल्ने अधिकार दिएमा त्यसको अनुगमन, सिफारिसका लागि विज्ञ टोली नहुने भएकाले पनि केन्द्रले नै यसबारे सर्कुलर जारी गरेको छैन, धनगढी उपमहानगरपालिकाको स्वास्थ्य शाखाका प्रमुख डाक्टर खगेन्द्र बमले भने, केही स्थानमा अनुमति नदिनू भनेर केन्द्रले परिपत्र गरेको पाइएकाले अनुमति दिइएको छैन। उनले स्वास्थ्य निर्देशिका र कार्यविधि नबनाएकाले अस्पताल, पोलिक्लिनिक नवीकरणमा पनि समस्या भएको बताए। नेपाल खाद्य संस्थान अञ्चल कार्यालय धनगढीका प्रमुख प्रेकनारायण भण्डारीले गोदामलाई भाडामा दिन सहमति भएको तर कुन प्रयोजनका लागि भन्ने आफूलाई जानकारी नभएको बताए। दुई वर्षका लागि संस्थानले गोदाम टेन्डर हालेर भाडामा दिएको हो, उनले भने, आवश्यक परेका बेला प्रयोग गर्नेगरी गोदाम भाडामा दिएको छ। अस्पताल सञ्चालक जोशीले भने चैत २८ गते औपचारिक उद्घाटन गरिने जानकारी दिए।"
