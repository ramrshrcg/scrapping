शीर्षक,विवरण
संघीयता संकटमा नपरोस्,"स्थानीय सरकारले जथाभावी कर लगाउन थालेको गुनासो बढ्दै गएपछि संघीय सरकारले चासो देखाएको छ, जुन सकारात्मक काम हो। संघीय सरकारले कर वृद्धिसम्बन्धी विस्तृत विवरण माग गरेको छ। त्यस्तै, संघीय मामिला तथा सामान्य प्रशासन मन्त्रालय, अर्थ मन्त्रालयका राजस्व सचिव र राष्ट्रिय प्राकृतिक स्रोत तथा वित्त आयोगका सचिव सम्मिलित उच्चस्तरीय अध्ययन समिति बनाएर स्थानीय तहले लगाएका करबारे अध्ययन थालेको छ। संघीय सरकारको यो सक्रियताले स्थानीय सरकारबाट थोपरिको कर नियन्त्रणमा आउने आशा गर्न सकिन्छ। करका विषयमा मूलतः दुई खाले बहस भएको पाइन्छ। एकथरीले यसलाई राज्यको संघीय बनोटकै प्रतिफल भएको व्याख्या गर्दै संघीयता अफापसिद्ध भएको प्रचार गरिरहेका छन् भने अर्काथरीले संघीयताअनुरूप अभ्यासमा आएको कमीको रूपमा व्याख्या गरेका छन्। कुनै पनि राजनीतिक मोडल आफैंमा पूर्ण सही र गलत हुँदैनन्। तिनको सफलता र असफलता त्यसका सञ्चालक र कर्ताहरूको प्रवृत्ति, ऐतिहासिकता, संस्कार र सामाजिक मनोवृत्तिमा आधारित हुन्छ। स्थानीय सरकारले कर किन थोपरे भन्ने प्रश्नलाई संघीय प्रणालीको प्रत्युत्पादकको रूपमा व्याख्या गर्नु समस्याबाट पन्छिने सरल उपाय हुन सक्छ तर समस्याको निदान भने हुँदैन। संघीय मोडलअनुरूप नै राज्य सञ्चालनमा जोड दिनु आवश्यक हुन्छ। त्यस अभ्यासमा आइपरेका समस्याको कारणहरूको खोजीले संघीयतालाई सफल बनाउनेछ। स्थानीय नेतृत्वकर्ताको कमजोर क्षमताले नागरिक प्रताडित भएमा निकास दिने संघीय सरकारले हो। तर, यससँगै संघीयता अभ्यासको पाटो पनि जोडिन्छ। एकातिर संघीय संरचनाअनुसार तीनै तहका अधिकारक्षेत्र बाँडिएका छन्। जसमा स्थानीय कर, सेवा शुल्क दस्तुर, पर्यटन शुल्क, मनोरञ्जन कर, दण्ड जरिवाना र मालपोत संकलन स्थानीय सरकारको अधिकारक्षेत्रभित्र छ। यी शीर्षकमा स्थानीय सरकारले आफ्ना पालिका सभाहरूबाट करको आकार तोक्न सक्छन्। अर्कोतर्प स्थानीय र प्रादेशिक सरकारलाई आवश्यक सहयोग र निर्देशन दिने अधिकार संविधानले संघीय सरकारलाई दिएको छ। संविधानको धारा २३२ को उपधारा ८ मा लेखिएको छ नेपाल सरकारले आफैं वा प्रदेश सरकारमार्फत गाउँ कार्यपालिका वा नगर कार्यपालिकालाई यो संविधान र संघीय कानुनबमोजिम आवश्यक सहयोग गर्न र निर्देशन दिन सक्नेछ। यी दुवै अधिकारसहित तीनै तहका सरकारले अभ्यास चालु राख्न सक्छन्। तर, कुनै एक सरकार हाबी भएमा संघीयता फलदायी नहुन सक्छ। स्थानीय सरकारले जथाभावी काम नगरुन् भनेर संघीय सरकार सचेत हुनु स्वाभाविकै हो तर यसको अर्थ स्थानीय सरकार स्वभावैले कमजोर वा कम जानकार हुन्छन् भन्ने होइन। स्थानीय स्रोतको उपलब्धता र परिचालनबारे तल्ला तहका सरकार बढी जानकार हुने गर्छन्। संघीयताको अभ्यासमा अनावश्यक विवाद नआओस् प्राकृतिक स्रोतको बाँडफाँटदेखि त्यसमा उत्पन्न हुन सक्ने विवादको समाधानसम्मका अधिकार दिएर संविधानले राष्ट्रिय प्राकृतिक स्रोत तथा वित्तीय आयोगको बन्दोबस्त गरेको छ। विडम्बना, स्थानीय सरकारले कार्य सञ्चालन सुरु गरेको एक वर्षभन्दा बढी हुँदासम्म पनि यो आयोगले पूर्णता पाएको छैन। पदाधिकारी नियुक्ति नगरेकै कारण आयोगले तोकिएका काम गर्न सकिरहेको छैन। एकातिर वित्तीय आयोगलाई अपूरो राख्ने अर्कोतिर संघीय सरकार आफैं सक्रिय हुँदा संघीयतामा केन्द्रीयता हाबी हुँदै जाने हो कि भन्ने शंका उत्पन्न हुन नदिनेबारे संघीय सरकार स्वसचेत हुन आवश्यक छ। स्थानीय स्रोतको पहिचान, परिचालन र पुनरुत्पादनका निम्ति संघीयता परिकल्पना गरिएको हो। तर, त्यसका नेतृत्वमा बस्नेहरूले स्थानीय सरकारलाई शासन अभ्यासभन्दा बढी शक्ति र सोख प्रदर्शन ठानेकाले करको भारी थपिएको हो। संघीय अभ्यास सफल बनाउने हो र राज्य सञ्चालनको संघीय विकेन्द्रीकरण सुरक्षित राख्ने हो भने स्थानीय सरकारका नेतृत्वकर्ता आफ्ना कमजोरी सुधार्न तयार हुनै पर्छ।"
संसदद्वारा अन्तर्राष्ट्रिय आतंकवाद महासन्धि अनुमोदन,"काठमाडौं : प्रतिनिधिसभाको सोमबारको बैठकले अन्तर्राष्ट्रिय आतंकवाद, अन्तरदेशीय अपराध र अवैध लागुऔषध कारोबारविरुद्ध सहयोगसम्बन्धी बिमस्टेक महासन्धि अनुमोदन गरेको छ । महासिन्ध अनुमोदन गरियोस् भनी सभामुख कृष्णबहादुर महराले संसद्मा प्रस्ताव प्रस्तुत गर्दा ध्वनी बहुमतले अनुमोदन गरेको थियो । यसअघि गृहमन्त्री रामबहादुर थापाले काठमाडौंमा भदौ १४ र १५ गते हुने बिमस्टेक बैठकअघि नै महासन्धि संसद्बाट अनुमोदन गर्नुपर्ने भएको जानकारी दिएका थिए । अन्य ६ राष्ट्रले महासन्धि पारित गरिसकेको उनले बताए । उनले भने, महासन्धिले नेपालभारतबीचको खुला सीमालाई पनि ध्यान दिनेछ । त्यसको अनुगमनमा विशेष नीति अपनाइने छ । उनले सांसदहरूको प्रश्नको जवाफमा भने, यो महासन्धि जनताको राष्ट्रिय आन्दोलन र नागरिक अधिकारविरुद्ध प्रयोग हुँंदैन । अन्तर्राष्ट्रिय आतंकवाद, अन्तरदेशीय अपराध र अवैध लागुऔषध कारोबार विश्वव्यापी बन्दै गएकाले अन्तर्राष्ट्रिय सहयोग र समन्वयबिना नियन्त्रण गर्न नसकिने उनको दाबी थियो । यसपूर्व महासन्धिका एक मात्र संशोधनकर्ता सत्ता पक्षका प्रमुख सचेतक देवप्रसाद गुरुङले संसद्बाट अनुमोदन गरिने कुनै पनि महासन्धिले हिजो झैं भविष्यमा पनि झापा आन्दोलनदेखि जनयुद्ध दबाउनेसम्मका कार्य दोहोरिनु नहुने र त्यसो भए ठीक नहुने चेतावनी दिए । संसद्बाट अनुमोदित महासन्धिको धारा १० ले अनुरोध अस्वीकार गर्न सक्ने अधिकार दिएको छ । त्यसमा उल्लेख छ, यदि कसैको सहायताको अनुरोधले आफ्नो देशको सार्वभौमसत्ता, राष्ट्रिय सुरक्षामा असर गर्छ र आन्तरिक कानुनविपरीत हुन्छ भने कुनै राज्यले सहायताका लागि आएको अनुरोध पूरै वा आंशिक रूपमा अस्वीकार गर्न सक्छ । सहायता अस्वीकार गरेको जानकारी सम्बन्धित पक्षलाई गराउनु पर्छ । महासन्धि अनुमोदन भएपछि बिमस्टेकका ७ सदस्य राष्ट्रबीच अन्तर्राष्ट्रिय आतंकवादविरुद्ध संघर्षमा सहयोगी हुने महासन्धिमा उल्लेख छ । महासन्धीमा अन्तर्राष्ट्रिय आतंकवादको योजना, कार्यान्वयन र तयारी गरिरहेका व्यक्ति वा समूहका जानकारी आदानप्रदान गर्ने, त्यस्ता कार्यमा संलग्न व्यक्ति र समूहको जानकारी आदानप्रदान गर्ने उल्लेख छ । आतंकवादीका योजना, तरिका र तयारीसम्बन्धी जानकारी बिमस्टेक सदस्य राष्ट्रबीच आदानप्रदान हुनेछ । अन्तर्राष्ट्रिय आतंकवाद नियन्त्रण र अनुगमन गर्ने विभिन्न विधि र तरिकासम्बन्धी जानकारी सदस्य राष्ट्रबीच आदानप्रदान गरिने महासिन्धमा उल्लेख छ । महासन्धिमा अपहरण, बन्धकको उद्धार, नक्कली र जाली नोट कारोबारसम्बन्धी अनुसन्धान, अवैध हतियार वा विस्फोटक पदार्थ कारोबारको अनुसन्धान, जाली राहदानीलगायत विषयमा सदस्य राष्ट्रबीच अनुभव, सूचना तथा जानकारी आदानप्रदान गर्ने उल्लेख छ । आतंकवादी समूहले प्रयोग गर्ने हतियार, बिस्फोटक पदार्थ र अवैध वस्तुको प्रयोग, ओसारपसार रोक्न सहकार्य र समन्वय गर्ने पनि महासन्धिमा उल्लेख छ । अन्तरदेशीय संगठित अपराधमा संलग्न व्यक्ति वा समूहबारे जानकारी आदानप्रदान गर्ने, त्यस्ता अपराध रोक्न वा नियन्त्रण गर्न आवश्यक जानकारी सदस्य राष्ट्रबीच आदानप्रदान गर्ने पनि महासन्धिमा उल्लेख छ । सदस्य राष्ट्रबीच संगठित आपराधिक समूह, अपहरण, हातहतियार, विस्फोटक पदार्थ तथा अन्य अवैध वस्तु तस्करी, नक्कलीजाली नोट तस्करीमा संलग्न, नक्कली राहदानीसम्बन्धी सूचना तथा जानकारी पनि आदानप्रदान हुनेछ ।"
साउनबाटै विकास सुरु,"दमौली : जनप्रतिनिधि आएपछि पनि तनहुँमा गत आर्थिक वर्षमा २१ करोड रकम खर्च हुन सकेन। समयमा विकास गर्न नतात्ने पुरानो रोगले जनप्रतिनिधिलाई समेत नछाडेको आरोप सुनिन थालेको छ। तर यो आरोप छल्दै वडाको विकास बढाउन भन्दै व्यास नगरपालिकाको एक वडाले साउन महिनाबाटै आर्थिक वर्षभर तय भएका विकासका काम अघि बढाउन थालेको छ। आर्थिक वर्ष २०७५०७६ का विकासका काममा तालिका बनाएर अहिल्यैबाट काम सुरु भएको व्यास ३ का वडा सदस्य रवीन पौडेलले बताए। उनका अनुसार गत वर्ष समयमा काम थाल्न नसक्दा कतिपय काम सक्ने बेला कठिनाइ भएकाले यस वर्ष समयमै काम सक्ने गरी तालिका बनाइएको हो। वडाले तय भएका मुख्य योजनाका लागि साउन अन्तिम साताभित्रै उपभोक्ता समिति गठन गरिसकेको छ। अधिकांश कामका लागि उपभोक्ता समिति गठन भएको छ, उनले भने,बाँकीको काम भदौ दोस्रो साता सक्छौं। उनले भदौभित्रै उपभोक्ता समितिका पदाधिकारीलाई लेखा तथा योजना शाखासँग राखेर प्रशिक्षण दिने योजना सुनाए। वडाध्यक्ष प्रेमकुमार श्रेष्ठले भदौ महिनाबाटै काम थाल्न पाए समयमा सकिने र गुणस्तरका गुनासा समेत नआउने बताए। वडा कार्यालयले गत वर्ष गरेका कतिपय योजना असारसम्मै धकेलिएका थिए। विगतबाट पाठ सिकेर समयमै काम थाल्न लागिएको श्रेष्ठले बताए। वडाले जनप्रतिनिधि तथा उपभोक्ताको भेला डाँकेर धेरै योजनाका लागि समिति चयन गरिसकेको छ। टोलको नाला, कालोपत्रे, सीसी क्यामेरा, सडकबत्तीलगायतका योजनाका लागि समिति गठन भइसकेका छन्। बाँकी समिति गठनको काम नियमित भएकाले लक्ष्यअनुसार काम सम्पन्न हुनेमा आशावादी रहेको वडा सदस्य पौडेलले बताए। महर्षि टोलमा नाला निर्माण उपभोक्ता समिति, पुलचोक टोलमा कालोपत्रे निर्माण समिति र साइराम मन्दिरमा तारजाली निर्माण उपभोक्ता समिति गठन भइसकेका छन्। वडाध्यक्ष प्रेमकुमार श्रेष्ठ नेतृत्वको वडा भेलाले वडाको सुरक्षाका लागि सम्पूर्ण वडा तथा सार्वजनिकस्थलमा सडकबत्ती जडान, सुरक्षाका लागि सीसी क्यामेरा नभएका स्थानमा थप गर्ने योजनासहित बजारको सौन्दर्य र मौलिकता झल्कने गरी चौकुना व्यवस्थापन कार्यलाई प्राथमिकतामा राखेको छ। व्यास तथा पराशर क्षेत्रमा तीर्थयात्रीका लागि परम्परागत शैलीमा फुटपाथ निर्माण गर्ने कार्य गर्ने कार्यको चाँडै सर्भे हुने, वडाभर डस्टबिन राख्ने कामलाई वडाले प्राथमिकतामा राखेको छ। वडाका खाली ठाउँमा फूल रोपण गर्ने योजना पनि थाल्ने तयारी वडा कार्यालयको छ। नगर स्तरमा सञ्चालन हुने योजनामा एन्फासँग नगरपालिकाको सहकार्यमा बिपी खेलकुद रंगशाला निर्माण, प्रदेश सरकारको सहयोगमा दमौली अस्पतालमा रहेको खुला मैदानमा वातावरण मैत्री पार्क निर्माण, शान्ति नगरमा व्यवस्थित नाला निर्माण र दमौली अस्पतालको स्तरोन्नति योजना सञ्चालन हुने वडा सदस्य पौडेलले बताए। गैर सरकारी संस्था समन्वय समिति तनहुँका अध्यक्ष प्रतापसिं गुरुङ जनप्रतिनिधिले प्राविधिक पाटोबारे कम जानकारी राख्ने र ढिलो प्रक्रिया थाल्ने भएकाले अझै समयमा विकास हुन नसकेको बताए। यदि समयमै प्रक्रिया थाल्ने हो भने विकासका काममा हतार हुन्न, उनले भने।"
गुनासो सुन्न हेलो मुख्यमन्त्री,"पोखरा : गण्डकी प्रदेशका मुख्यमन्त्री पृथ्वीसुब्बा गुरुङलाई सोमबार पोखरा महानगरपालिका वडा नं १५ का कृष्ण पौडेलले प्रदेशमा आउने आन्तरिक र वाह्य पर्यटकको सुरक्षा कसरी दिने ? , पर्यटकको बसाइ लम्याउने योजना के छ ? र प्रदेशमा पर्यटन प्रवद्र्धनको योजना के छ भन्ने तीन प्रश्न सोधे। गण्डकी प्रदेशमा नागरिकको गुनासो सोझै मुख्यमन्त्रीले सुन्ने गरी सोमबारदेखि सुरु भएको हेलो मुख्यमन्त्री कार्यक्रमको उद्घाटन कार्यक्रममा पौडेलले पहिलो पटक फोन गरेर मुख्यमन्त्रीसँग जिज्ञासा राखेको हुन्। संघीय सरकारको हेलो प्रधानमन्त्रीजस्तै नागरिकको गुनासो सुन्न प्रदेश सरकारले हेलो मुख्यमन्त्री कार्यक्रम सुरु गरेको हो। मुख्यमन्त्री गुरुङले पौडेलले राखेको जिज्ञासा मेटाउँदै पर्यटकको बसाइ लम्ब्याउन विभिन्न पूर्वाधार निर्माणको फेरिस्त दिए। यसैगरी पर्यटन प्रवद्र्धन र सुरक्षाको विषयमा पनि मुख्यमन्त्रीले प्रदेश सरकारको योजना सुनाए। त्यसपछि पोखरास्थित नदीपुरका उपेन्द्र पौडेलले फोन गरी हेलो मुख्यमन्त्री कार्यक्रम सुरु भएकोमा मुख्यमन्त्रीलाई बधाई दिए। हेलो मुख्यमन्त्रीका लागि गण्डकी प्रदेशका नागरिकले नेपाल टेलिकमको टोल फ्रि नम्बर १०९४ मा फोन गरेर गुनासो राख्न पाउने व्यवस्था मिलाइएको छ। एन्ड्रोइड मोबाइल प्रयोगकर्ताले हेलो सिएम एन्ड्रोइड एप्स डाउनलोड गरी सोही एपमार्फत गुनासो राख्न सक्ने छन्। यसैगरी हेलो मुख्यमन्त्री कार्यक्रमको वेभसाइटमा मेल गरेर वा कार्यालयमै गएर पनि गुनोसो राख्न पाइने व्यवस्था गरिएको मुख्यमन्त्री गुरुङले बताए। हेलो मुख्यमन्त्री को कक्षमा गण्डकी प्रदेशका नागरिकले राखेको गुनासो विहान १० बजेदेखि बेलुकी ५ बजेसम्म कर्मचारीले टिप्ने छन्। त्यस्तै गुनासो रेकर्ड हुने व्यवस्था पनि मिलाइएको छ। गुनासोका प्रकृति हेरि तत्काल समाधान गर्न सक्ने विषयलाई तत्कालै र तत्काल गर्न नसकिनेलाई योजनाबद्ध रुपमा समाधान गर्ने मुख्यमन्त्री गुरुङले बताए।"
भारतले दिने डेढ अर्ब केमा खर्च गर्ने ?,"जनकपुरधाम : भारतीय प्रधानमन्त्री नरेन्द्र मोदीले सहयोगस्वरूप घोषणा गरेको डेढ अर्बभन्दा बढी बजेट खर्चिने विषयमा प्रदेश सरकारले सुझाव संकलन गरेको छ। प्रदेश २ को भौतिक पूर्वाधार तथा विकास मन्त्रालयले सोमबार आयोजना गरेको अन्तक्र्रिया कार्यक्रममा स्थानीय सरकारका प्रतिनिधि, विभिन्न दलका नेता, मन्दिरका महन्थ, उद्योगी व्यापारी र सञ्चारकर्मीसँग सुझाव संकलन गरिएको हो। आर्थिक सहयोगको व्यवस्थापन के कसरी गर्ने भन्ने विषयमा छलफल केन्द्रित भएको थियो। मोदीले जनकपुर भ्रमणका क्रममा यस क्षेत्रको धार्मिक पर्यटन विकासका लागि १ सय करोड भारु (१ सय ६० करोड रुपैयाँ) सहयोगको घोषणा गरेका थिए। मोदीले उद्घोष गरेको आर्थिक सहयोगमा सबैको अपनत्व र स्वामित्व बोध गराउने अभिप्रायले अन्तक्र्रियामार्फत योजना चयन र सुझाव संकलन गर्न लागिएको भौतिक पूर्वाधार तथा विकासमन्त्री जितेन्द्र सोनारले बताए। हामीले मन्त्रालयमा बसेर पनि योजना बनाउन सक्थ्यौं तर त्यसो गर्दा जनताको भावना र चाहना समेट्न गाह्रो हुन्थ्यो, मन्त्री सोनारले भने, त्यसैले खुला छलफलमा यो प्रस्ताव राखिएको हो। मुख्यमन्त्री मो लालबाबु राउतले भारतीय प्रधानमन्त्रीले सो रकम प्रदेश २ को विकासभन्दा पनि जनकपुरलाई केन्द्रित गरेर दिएको सुनाउँदै त्यसबाट जनकपुरकै विकासका कार्यलाई प्राथमिकतामा पारेर अघि बढ्नुपर्ने सुझाव दिए। यो रकमबाट जानकी मन्दिरको सौन्दर्यीकरण, जनकपुरको पर्यटकीय उत्थानका लागि ठोस योजना बनाउनु उपयुक्त हुनेछ, मुख्यमन्त्री राउतले भने। प्रदेश २ का मुख्य न्यायाधिवक्ता दीपेन्द्र झाले भारतीय आर्थिक सहयोगबाट प्रदेश सरकार, केन्द्र र स्थानीय तहले समन्वय गरी ठोस परियोजना बनाउनुपर्ने बताए। यस्तो परियोजना बनोस्, जुन जनताका लागि उपयोगी होस्, मुख्य न्यायाधिवक्ता झाले भने, सरकारको पाँचवर्षे कार्यकालमा सम्पन्न भई एउटा उपलब्धिका रूपमा स्थापित होस्। नेकपाका नेता झल्कु यादवले मोदीको भ्रमणपछि जनकपुरमा भारतीय पर्यटकको संख्यामा उल्लेख्य वृद्धि भएको बताए। तर, यहाँ पर्यटकका लागि व्यवस्थित धर्मशाला र सभा, गोष्ठी गर्न कम्तीमा हजार जना अटाउने सभाकक्ष नभएकाले सो बजेटबाट यी दुई कार्य गरिँदा उपयुक्त हुने उनको सुझाव थियो। कांग्रेस नेता सन्तोष यादवले धर्मशाला निर्माणका साथै रामजानकी रंगशालाका लागि केही रकम छुट्याउन प्रदेश सरकारलाई सुझाव दिए। पत्रकार महासंघ धनुषाका अध्यक्ष अनिल मि श्रले भारत र नेपाललाई जोड्ने धार्मिक स्थलको उत्थान र मिथिला मध्यमा परिक्रमालाई व्यवस्थित बनाउन सहयोग रकम खर्चिनुपर्ने धारणा व्यक्त गरे। जनकपुर भ्रमणमा आउने पर्यटकका लागि सुविधासम्पन्न बसको व्यवस्था गर्दा राम्रो हुन सक्ने उनको भनाइ थियो। अधिकांशले जनकपुरमा सुविधासम्पन्न धर्मशाला, प्रवेशद्वार, सीताको जन्मदेखि विवाहसम्मको झल्को आउने संग्रहालय निर्माणलगायत योजना बनाइनुपर्ने सूझाव दिएका थिए। यही सुझावका आधारमा कार्ययोजना बनाई रकम प्राप्त गर्ने प्रक्रिया अघि बढाउने मन्त्रालयले जनाएको छ।"
कांग्रेसको प्रश्न : प्रधानमन्त्री ओलीले प्रदेशसभालाई किन ढाँटे ?,"जनकपुरधाम : प्रधानमन्त्री केपी शर्मा ओलीले प्रदेश नम्बर २ को प्रदेशसभा बैठकलाई गरेको सम्बोधनमा केही आपत्तिजनक र भ्रामक सन्देश दिइएको भन्दै नेपाली कांग्रेसका नेताहरुले आपत्ति जनाएका छन् । भदौ २ गते प्रधानमन्त्री ओलीले प्रदेशसभालाई सम्बोधन गर्दै २०७३ फागुन २३ गते सप्तरीको मलेठमा एमालेको आमसभाका क्रममा भएको झडप र हत्याबारे जानकारी नै नरहेको बताएका थिए । ओलीले आफू राजमार्गमा पुगिसकेको बेला सुनियोजितरुपमा गोली प्रहारपछि झडप भएको कुरासमेत उनले सम्बोधनमा उल्लेख गरेका थिए । तर, उनले भनेका यी कुराहरु पूर्णरुपमा असत्य र जनतालाई भ्रमित पार्ने रहेकोे नेकां संसदीय दलका नेता रामसरोज यादवले आरोप लगाएका छन् । यादवले जनकपुरमा पत्रकार सम्मेलन गरेर ओलीले प्रदेशसभामा दिएको मलेठ घटनासम्बन्धी भाषणबाट उनको झुट स्पष्ट भएको जिकिर गरे । उनले मधेसी जनतालाई मात्र नभई देशभर भ्रामक सन्देश दिन खोजेको आरोप पनि लगाएका छन् । सप्तरीमा घटना भएको एक दिनपछि २०७३ फागुन २४ गते नेकपा एमालेका महासचिव ईश्वर पोखरेलले विज्ञप्ती जारी गरी मेचीमहाकाली राष्ट्रिय अभियानको क्रममा राजविराजमा कार्यक्रम गर्न खोज्दा मधेसी मोर्चासम्बद्ध नेता कार्यकर्तालेसभा विथोल्न खोजेको र आफूहरुलाई घेराबन्दी गरि सामूहिक हत्या गर्ने प्रयास गरिएको उल्लेख थियो । आफ्नै पार्टीको विज्ञप्तीलाई भुल्दै प्रधानमन्त्री ओलीले मलेठ घटनाको विषयमा गलत भाषण दिनु पदीय गरिमाविपरित रहेको भन्दै नेता यादवले खेद जनाएका छन् । त्यसैगरी प्रधानमन्त्री ओलीले प्रदेश २ मा रहेको विश्वविद्यालयबाट काम सञ्चालन हुन नसकिरहेको अवस्थामा यस प्रदेशमा नयाँ विश्वविद्यालय खोल्ने कुरा समेत गरेका थिए । तर, प्रदेश २ मा २०७४ कार्तिक १२ गतेनै स्थापित रहेको राजर्षि जनक विश्वविद्यालयलाई ओझेलमा पार्ने अभिप्रयाले प्रम ओलीले यस्तो वक्तव्य दिएको समेत नेता यादवको आरोप छ । राजर्षि जनक विश्वविद्यालयमा उपकुलपति, रजिष्टार, सेवा आयोगका अध्यक्ष तथा सदस्यको समेत नियुक्ति भइसकेको अवस्था छ, उनले भनेका छन्, विश्वविद्यालयको लागि ५ महिनाको ५ करोड बजेट अर्थ मन्त्रालय तथा विश्वविद्यालय अनुदान आयोगबाट गत अािर्थक वर्षमै स्वीकृत भइसकेको छ । विश्वविद्यालयलाई प्रदेश सरकारबाट समेत १ करोड आर्थिक अनुदान प्रदान गरिएको छ । हाल यस विश्वविद्यालयबाट १६ वटा टेक्निकल विषय पढाउने अनुमति प्रदान भइसकेको र कार्यालय सञ्चालन गर्न सरकारबाट घर तथा जग्गा प्राप्त नभएको अवस्थामा रामानन्द चौकमा घर भाषामा लिई कार्यालय समेत संचालन भइरहेको छ । पाठ्यक्रम निर्माणका लागि पाठ्यक्रम विकास केन्द्रको निर्देशकको नियुक्ति भइसकेको र विभिन्न विषयहरुको पाठ्यक्रम समेत निर्माण भइसकेको छ । आगामी सत्रदेखि बीबीए, बीएमएलटी र बीएससीआईटीको पठनपाठन समेत शुरु गर्ने निर्णय भइसकेको अवस्थामा प्रमले प्रदेश २ मा नयाँ विश्वविद्यालय खोल्नुपर्ने बताउनु निन्दनीय रहेको नेता यादवको भनाई थियो । उनले प्रदेश सभाको मर्यादाविपरित प्रम ओलीले आफ्ना सुरक्षा गार्डलाई पोशाकमै प्रदेशसभामा उभ्याउनुले समेत उनले प्रदेशसभालाई नियन्त्रण गर्न खोजेको नियत प्रष्ट भएको बताए । उनले सदनमा समेत आफूहरु प्रधानमन्त्री ओलीको गैरसंसदीय क्रियाकलापको बारेमा आफ्नो अभिव्यक्ति राख्ने तयारीमा रहेको बताएका छन् ।"
नेकपाको समायोजन : कैलालीमा तीब्र असन्तुष्टि,"धनगढी : तत्कालीन नेकपा एमाले र माओवादी केन्द्रबीच भइहेको एकीकरणबारे कैलालीमा तीब्र असन्तुष्टि देखिएको छ । कैलालीमा पार्टीको पद्दतिविपरित समायोजन भएको भन्दै ब्यापक असन्तुष्टि देखिएको हो । कैलालीको नेतृत्व तत्कालिन नेकपा एमालेको भागमा र सचिव माओवादी केन्द्रको भागमा परेको छ । दुवै पार्टीले गठन गरेको कार्यदलले कैलालीबाट अध्यक्षका लागि पार्टीका जिल्ला सचिवलाई बाइपास गरेर पुराना नेता दिनेशचन्द्र सुवेदीको नाम सिफारिस गरेपछि असन्तुष्टि देखिएको हो । कैलालीमा तत्कालिन एमालेका पार्टी अध्यक्ष दीर्घ सोडारी प्रदेशका सामाजिक विकास मन्त्री भएका छन् भने पार्टीका उपाध्यक्ष रतन थापा प्रदेश सभा सदस्य भएका छन् । यस्तै पार्टीका सहसचिव नेपालु चौधरी समेत प्रदेश सभा सदस्य भइसकेका छन् । अहिले एकीकृत पार्टीको अध्यक्षका लागि निर्विकल्प पार्टी सचिव रणबहादुर चन्द हुँदाहँुदै प्रदेश सचिवालयका सचिवलाई पार्टी अध्यक्षको जिम्मेवारी दिन लागिएपछि कैलालीका चार केन्द्रीय सदस्य नै रुष्ट भएका हुन् । सुवेदी एमालेको प्रदेश सचिवालयका सचिव हुन् । पार्टीको जिल्ला कमिटिका अध्यक्ष, उपाध्यक्ष र सहसचिवले मन्त्री र प्रदेश सभा सदस्यको स्थान पाइसकेपछि पार्टीको जिम्मा अहिलेसम्म लाभको कुनै पनि पदमा नबसेका पार्टी सचिव रणबहादुर चन्दले पाउनु पर्थ्यो, तर कार्यदलले पार्टीको पद्दती विपरित सिफारिस गर्यो, एमालेका केन्द्रीय सदस्य दीपकप्रसाद देवकोटाले भने । चन्दलाई यसअघिको स्थानीय तहको चुनावमासमेत धनगढी उपमहानगरपालिकाको मेयरमा पनि टिकट दिइएको थिएन । मेयर पदका प्रवल दाबेदार चन्दको सट्टा जिल्ला कमिटी सदस्य दुर्गाप्रसाद जोशीलाई मेयरको टिकट दिइएपछि स्थानीय तहमा जितेको एमाले तेस्रो पोजिसनमा पुगेको थियो । नेकपाले प्रदेश ७ को पार्टी एकीकरणका लागि तत्कालिन एमालेका प्रदेश संयोजक भीम रावल र सह संयोजक कर्णबहादुर थापा, तत्कालिन माओवादी केन्द्रका ईञ्चार्ज लेखराज भट्ट र सह ईञ्चार्ज लक्ष्मीदत्त जोशी सम्मिलित चार सदस्यीय कार्यदल बनाएर जिल्ला कमिटी मिलाउने जिम्मा दिएको थियो । एमाले केन्द्रीय सदस्य देवकोटाले चारजना केन्द्रीय सदस्यहरु महेश्वर पाठक, लिला भण्डारी, आफु र नारदमुनि रानाले पार्टी अध्यक्षमा रणबहादुर चन्दको नाम सिफारिसका लागि लिखित अनुरोध गरेपनि कार्यदलले उक्त सुझाव लत्याएको बताए । पार्टीका लागि अहोरात्र खटेर लागेपनि अहिले आएर ममाथि अन्याय भयो, लाभको पदमा अहिलेसम्म बसेको छैन, तर पार्टीको जिम्मेवारी नदिँदा दुःख लागेको छ चन्दले भने । चन्द साविकको एमालेमा केपी ओली पक्षधर हुन् । उनलाई नेपाल पक्षधर रहेका प्रदेश इञ्चार्ज भीम रावलले यसअघि पनि टिकटबाट बञ्चित गरेको चर्चा चलेको थियो ।"
पेचिलो बन्दै प्रदेश राजधानी र नामकरण,"धनगढी : प्रदेश ७ को स्थायी राजधानी र नामको मुद्दा पेचिलो बन्दै गएको छ। प्रदेशको स्थायी राजधानी र नामका लागि सुझावसहित प्रतिवेदन पेस गर्न भन्दै प्रदेशसभाले साउन १४ गते गठित विशेष संसदीय समितिले तीन पटक म्याद थप्दा पनि प्रतिवेदन बुझाउन सकेको छैन। भदौ ५ गतेसम्मका लागि समितिको म्याद तीन दिन थपिएको संसद् सचिवालयले जनाएको छ। नाम र स्थायी राजधानीका लागि सुझाव संकलन गरी रायसहित प्रतिवेदन बुझाउन भन्दै साउन १४ गते प्रदेशसभाले नेकपाका प्रमुख सचेतक तारा लामा तामाङ (तत्कालीन एमाले) को संयोजकत्वमा प्रदेशसभा सदस्य प्रेमप्रकाश भट्ट (तत्कालीन माओवादी केन्द्र) बलदेव रेग्मी (तत्कालीन एमाले), चुनकुमारी चौधरी (तत्कालीन एमाले) र कांग्रेसका श्यामलाल राना सदस्य रहेको पाँच सदस्यीय संसदीय समिति गठन गरेको थियो। समितिलाई पहिलो पटक साउन २४ गतेभित्र प्रतिवेदन बुझाउने कार्यादेश दिइए पनि समितिले प्रतिवेदन बुझाएन। त्यसपछि सभामुख अर्जुनबहादुर थापाले २९ गते सम्मका लागि पाँच दिन समय थप गरे। त्यो मितिमा पनि प्रतिवेदन आएन। त्यसपछि समितिले माग गरेको १० दिनको समय घटाएर सभामुखले भदौ २ गतेसम्म समय तोके। समितिले प्रतिवेदन बुझाउन नसकेपछि भदौ ५ गतेसम्मका लागि तेस्रो म्याद थप गरिएको प्रदेश संसद् सचिवालयका सचिव बालाराम शर्माले जानकारी दिए। शेरबहादुर देउवा नेतृत्वको सरकारले प्रदेश ७ को अस्थायी राजधानी धनगढी तोकेको थियो। प्रदेश राजधानी र नाम टुंगो प्रदेशसभाको दुईतिहाइले लगाउने संविधानमा व्यवस्था छ। प्रदेश ७ को संसद्मा नेकपाको दुईतिहाइ बहुमत छ। तर, सबैको भावना समेटेर निर्णय गरेपछि राम्रो हुने भएकाले संसदीय समितिलाई सुझाव संकलन गरेर रायसहित प्रतिवेदन माग गरिएको सभामुख अर्जुनबहादुर थापाले बताए। अस्थायी राजधानी तोक्ने बेला पनि प्रदेश ७ का तीन ठुला नेता तत्कालीन प्रधानमन्त्री शेरबहादुर देउवा, तत्कालीन एमाले नेता भीम रावल र तत्कालीन माओवादी केन्द्रका नेता लेखराज भट्टबीच सहमति पछि मात्रै धनगढी अस्थायी राजधानी तोकिएको हो। अस्थायी राजधानी तोकिएका बेला एक महिनासम्म आन्दोलन गरेका साविकको क्षेत्रीय सदरमुकाम रहेको डोटीका दल, प्रदेशसभा सदस्य, प्रतिनिधिसभा सांसदहरूले प्रदेशको राजधानीको चर्चा चलाएसँगै धनगढी आएर आन्दोलन, प्रदर्शन र ज्ञापन बुझाएकाले पनि राजधानीको मुद्दा अझ पेचिलो बनेको हो। प्रदेशसभामा नेकपाको स्पष्ट दुईतिहाइ मत भए पनि डोटीबाट जितेका संघीय सांसद, प्रदेशसभा सदस्यहरू पनि धनगढी राजधानी बनाउनमा राजी छैनन्, त्यसले अझ समस्या गरेको छ, विशेष समितिका एक सदस्यले भने। डोटीबाट संघीय सांसद प्रेम आलेमगर, प्रदेशसभा सदस्य पुर्णा जोशी, प्रदेशसभा सदस्य अर्चना गहतराजलगायत डोटी राजधानी हुनपर्ने पक्षमा छन्। प्रदेश सरकार गठन हुनुअघि मुख्यमन्त्री त्रिलोचन भट्टले स्थायी राजधानी डोटी हुनुपर्छ भनेर त्यहाँका जनताले दिपायलमा गरेको अनशनमा सहभागिता जनाएका थिए। डोटीबासी उनलाई डोटी राजधानीको पक्षमा खुलेर लबिङ गर्न माग गरिरहेका छन्। यद्यपि, मुख्यमन्त्रीले डोटीबासीलाई त्यो कुरा अब संसदको हातमा रहेको भन्दै टार्दै आएका छन्। थारूहरूको मुद्दा सम्बोधन गर्न तराईमा राजधानी, सेती अञ्चलबाट मुख्यमन्त्री र नाम महाकाली प्रदेश हुनुपर्ने सुझाव आएका छन्, विशेष समितिका एक सदस्यले भने। प्रदेशको नामका लागि पश्चिम प्रदेश, सुन्दर पश्चिम, महाकाली प्रदेश र खप्तड प्रदेशबारे बढी सुझाव आएको विशेष समिति स्रोतले जनाएको छ।"
करमा सरकारले थाल्यो स्थलगत अध्ययन,"काठमाडौं : सरकारले गठन गरेको उच्चस्तरीय समितिले सोमबार स्थानीय तहमा लगाइएका करसम्बन्धमा अध्ययन सुरु गरेको छ।सरकारले संघीय मामिला तथा सामान्य प्रशासन मन्त्रालयका सचिव दिनेशकुमार थपलियाको संयोजकत्वमा राजस्व सचिव शिशिर ढुंगाना र वित्त आयोगका सचिव बैकुण्ठ अर्यालसहितको कर अध्ययन समिति गठन गरेको थियो। समितिको सोमबार बसेको पहिलो बैठकले धेरै कर तोकेका र विवादित स्थानीय तहमा स्थलगत अध्ययन गर्ने निर्णय गरेको छ। बैठकमा स्थानीय तहले कार्यपालिकाको निर्णयविपरीत आफूखुसी कर बढाएको, आर्थिक ऐन पनि आफूखुसी संशोधन गरेको तथा जिल्ला समन्वय समितिले अधिकार क्षेत्र बाहिर गएर कर उठाइरहेको लगायत विषयमा गम्भीर छलफल भएको थियो। समितिले सबै स्थानीय तहका आर्थिक ऐन ७ दिनभित्र मगाउने निर्णयसमेत गरेको छ। बैठकले धेरै विवाद उत्पन्न भएका तहको स्थलगत अध्ययन गरी यथार्थ वस्तुस्थिति पत्ता लगाउने निर्णय गरेको समितिका संयोजक सचिव थपलियाले जानकारी दिए। सबै स्थानीय तहको आर्थिक ऐन मागेका छौं, त्यसबाट पनि करमा भएको बेथितिको अध्ययन गर्छौं, उनले भने। समितिले स्थानीय तहमा पहिलेको र अहिले भइरहेको कर व्यवस्थापनको पनि तुलनात्मक अध्ययन थालेको छ। बैठकले स्थलगत अध्ययन गर्न सहसचिवहरू पुरुषोत्तम नेपाल, गोपीकृष्ण खनाल तथा संघीय मामिला, अर्थ र वित्त आयोगका एकएक जना उपसचिव समाविष्ट सहजीकरण समितिसमेत गठन गरेको छ। समितिले तीनै तहका कर अनुगमन गर्न छुट्टै कानुन आवश्यक हुने नहुने अध्ययनसमेत गरी निष्कर्ष निकाल्नेछ। बैठकमा हालसम्म ८० स्थानीय तहले बजेट नै पारित नगरेको तर कर उठाइरहेको सम्बन्धमा पनि अध्ययन गर्नुपर्ने निष्कर्ष निकालिएको छ। जनप्रतिनिधि आफैंले डोजर किनेर सञ्चालन गरिरहेको विषयमा प्रधानमन्त्री केपी ओलीले चासो देखाएपछि बैठकमा त्यस सम्बन्धमा पनि छलफल भएको बताइएको छ। समितिले कर र अन्य विषयमा स्थानीय तह, प्रदेश र संघ (केन्द्र) मा देखिएका समस्यासम्बन्धमा पनि अध्ययन गर्नेछ। स्थानीय, प्रदेश र संघबीच करका विषयमा विवाद रहँदै आएको छ। तीनै तहबीच करसम्बन्धमा क्षेत्राधिकार निर्धारण नहुँदा समस्या उत्पन्न भएको काठमाडौं महानगरपालिकाका सहप्रवक्ता नमराज ढकाल बताउँछन्। हिजो पनि गाविस, जिल्ला र केन्द्रले कर लिइरहेका थिए, अहिले स्थानीय तहले त्यही कर उठाइरहेको हो, उनले भने, तर संघ र प्रदेशसँग समन्वय एवं क्षेत्राधिकार विवादले गर्दा बढी होहल्ला भएको छ। कतिपय स्थानीय तहले खारेज भइसकेको एकीकृत सम्पत्ति करसमेत उठाइरहेका छन्। उनीहरूले बहाल कर, सम्पत्ति कर, भूमि कर, घरजग्गा रजिस्ट्रेसन शुल्क, सेवा शुल्क र व्यवसाय कर लिइरहेका छन्। कतिपयले गरिब सिफारिस, जीवित सिफारिस, बाख्रामा कर र माछा मार्न जाल दर्ता गर्नेसमेत शुल्क लिइरहेका छन्। जथाभावी कर लिँदा पछिल्लो समय स्थानीय तहले काम नगरी कर मात्र असुलेको भन्दै चर्को आलोचना भइरहेको छ। डोजरको तथ्यांक छैन सडक निर्माणलाई विकास ठानेर देशभरका स्थानीय तहले डोजर चलाइरहेका छन्। देशका अधिकांश स्थानीय तहमा विकास निर्माणमा डोजर प्रयोग भइरहेका छन्। जनप्रतिनिधि स्वयंले डोजर किनेर विकास निर्माणमा लगाइरहेका छन्। मेयरदेखि वडाध्यक्षसम्म ठेकेदार छन्। विगतमा ठूलाठूला सडक, सिँचाइ आयोजनामा मात्र नेपालमा डोजरको प्रयोग हुने गरेको थियो। पछिल्लो समय गाउँमा डोजर छन्। कति प्रयोग भइरहेका छन् भन्ने तथ्यांक छैन। स्थानीय तहले डोजर किनेर चलाउने भएकाले संघीय मामिला मन्त्रालयसँग त्यसको तथ्यांक नहुने प्रवक्ता एवं सहसचिव अधिकारीले बताए। स्थानीय तहले डोजर किन्न सक्ने अधिकार छ। तर केन्द्रले स्थानीय तहलाई डोजर दिएको छैन, उनले भने, त्यसैले हामीसँग त्यसको तथ्यांक पनि छैन। अधिकांश स्थानीय तहले सडकलगायत पूर्वाधार निर्माणमा डोजर प्रयोग भने गरिरहेको उनको भनाइ छ। ६ महानगर, ११ उपमहानगरपालिका, २ सय ७६ नगरपालिका र ४ सय ६० गाउँपालिका गरी ७ सय ५३ मध्ये अधिकांश स्थानीय तहमा डोजर चलिरहेका छन्। सरकारको ध्यानाकर्षण गराउँछु : सभामुख सभामुख कृष्णबहादुर महराले संसद्मा केही समययता उठिरहेको करको विषयमा सरकारको विशेष ध्यानाकर्षण गराउने रुलिङ गरे। उनले भने, करलगायत संसद्मा उठेका समसामयिक विषयमा सरकारको ध्यानाकर्षण गराउँछु। स्थानीय तहमा भएको कर वृद्धि सम्बन्धमा केही दिनयता संसद्मा सत्तापक्षीय र प्रतिपक्षी सांसदहरूले आक्रोशित अभिव्यक्ति दिँदै करकै कारण संघीयता नै संकटमा पर्ने त होइन भन्दै सरकारलाई सचेत गराइरहेका छन्। प्रतिनिधिभाको आइतबारको बैठकमा पनि संसदहरूले कर बढाएर सरकारले स्थानीय, प्रदेश र संघीय संसद्का लागि प्राप्त जनमतको उपहास गरेको धारणा राखेका छन्। सत्तापक्षीय सांसद पम्फा भुसालले करको भ्रमपूर्ण खबरले संघीयता विरोधीले शिर उठाउने मौका पाइरहँदा सरकार मौन बस्नु उचिन नभएको बताइन्। कांग्रेस सांसद पुष्पा भुसालले सानो पुँजी लगाएर जीविकोपार्जन गर्नेहरू करका कारण व्यवसाय र पेसा नै छाड्नु पर्ने अवस्थामा पुगेको बताइन्। उनले भनिन्, संघीयताको अर्थ जनताको रोजीरोटी खोस्नु होइन। नेकपा सांसद कृष्णभक्त पोखरेलले स्थानीय तहले जानाजान यस्ता कर नलगाएको भए तत्काल रोक्न सरकारसँग आग्रह गरे। उनले अहिले करसम्बन्धी भ्रम सृजना गर्न सञ्चारमाध्यम पनि संलग्न रहेको आरोप लगाए। राष्ट्रिय जनमोर्चाका सांसद दुर्गा पौडेलले करको रकम जनप्रतिनिधिको तलबभत्ताका लागि नभएर राज्य सञ्चालन र विकास निर्माणमा खर्च गर्न माग गरिन्। अन्धाधुन्द कर नबढाउन उनले सुझाव दिइन्। कांग्रेस सांसद अमरेशकुमार सिंहले करका कारण राजनीतिप्रति नै वितृष्णा उत्पन्न भइरहेको बताए। मकै पोल्नेलाई, ठेलावालालाई र खोला तर्दासमेत कर लिइएको भन्दै उनले स्थानीय तहको करमा एकरूपता हुनुपर्ने बताए। उनले भने, जथाभावी लगाइएका करमा कांग्रेस सहमत हुनै सक्दैन। तत्काल कर खारेज गराउन सभामुखबाट रुलिङ गरियोस्। कांग्रेसकै अर्का सांसद भरत शाहले सिंह गाउँमा रहेको र दरबार सहरमा भएकाले सरकार खुलेआम करको उदण्डता मच्चाएर जनतालाई सताउन लागिपरेको आरोप लगाए। नेकपाका सांसद शेरबहादुर तामाङले सार्वजनिक पद धारण गर्नेहरूले अविलम्ब आफ्नो सम्पत्ति सार्वजनिक गर्दै जनताको सेवामा जान आग्रह गरे। उनले भने, सार्वजनिक पद धारण गर्नेले गत ०४८ देखि अन्धाधुन्द कमाएकाले आज स्थानीय स्तरमा कर आतंक सिर्जना भएको हो। समृद्ध नेपाल र सुखी नेपालीको नाराले मात्र देश भ्रष्टाचारमुक्त हुन नसक्ने धारणा उनले राखे।"
अब पीडितलाई क्षतिपूर्ति,"काठमाडौं : सरकारले पीडितको हकहित संरक्षणसहित क्षतिपूर्ति दिन कानुन निर्माण गरेको छ। अपराधबाट पीडितको संरक्षणसम्बन्धी विधेयक सरकारले संघीय संसदमा लगेको छ। पीडितलाई क्षतिपूर्ति दिन बन्न लागेको कानुनमाथि संघीय संसद्को माथिल्लो सदन राष्ट्रिय सभामा सोमबारदेखि छलफल पनि सुरु भइसकेको छ। नेपालको संविधानको मौलिक हकमा पीडितलाई क्षतिपूर्ति दिनेसहितको व्यवस्था राखिएको छ। सर्वोच्च अदालतले यस्तो कानुन निर्माणका लागि सरकारलाई निर्देशनात्मक आदेश दिएको थियो। विश्वका थोरै मुलुकमा मात्र अपराध संरक्षण गर्ने कानुन बनेको वरिष्ठ अधिवक्तासमेत रहेका नेकपा सांसद रामनारायण बिडारीले जनाए। उनले भने, यो हाम्रा लागि नविनतम हो। संसारमा न्यायको पछिल्लो अवधारणा पनि हो यो। साँच्चिकै पीडितले न्याय नपाउने गरेको विगतको अवस्थाबाट मुक्त हुन यो कानुनले काम गर्नेछ। उनले विधेयकको स्वागत गर्दै अहिले देखिएका विकृति हटाउन यो कानुन आवश्यक रहेको दाबी गरे। संसारमा कहीँ नभएको विकृति हामी कहाँ भित्रिएको छ। माइतिघरमा नांगै नाच्नेहरू नेपाली हुन सक्दैनन्, सांसद बिडारीले भने, तर साँच्चिकै पीडितहरू त्यसरी सडकमा आउन सक्दैनन्। बेपत्ता नागरिक, अंगभंग भएका, मारिएका परिवार, अपहरणमा परेका पीडितलाई न्याय दिन, पुनर्वहाली गर्न र क्षतिपूर्तिको व्यवस्था गर्न यसले सम्बोधन गर्छ। विधेयकमा पीडितलाई सम्मानजनक व्यवहार, गोपनीयताको अधिकार, अनुसन्धानसम्बन्धी सूचनाको अधिकार, कानुन व्यवसायी राख्न पाउने अधिकार, सुनुवाइमा उपस्थितिका साथै सहभागिता हुन पाउने अधिकार सुनिश्चि गरिएको छ। यस्तै सुनुवाइको सिलसिलामा छुट्टै कक्षमा रहन पाउने अधिकार, सम्पत्ति फिर्ता पाउनेलगायतका अधिकार व्यवस्था गरिएको छ भने क्षतिपूर्तिको पनि स्पष्ट व्यवस्था गरिएको छ। बरिष्ठ अधिवक्ता एवं कांग्रेस सांसद राधेश्याम अधिकारीले पीडितले क्षतिपूर्ति पाउने बारे संसारभर बहस भइरहेका बेला नेपालमा कानुनमार्फत् पीडितलाई न्यायको सुनिश्चिता गरिएको बताए। उनले भने, यसमा क्षतिपूर्तिसम्बन्धी दुईवटा व्यवस्था छ, पहिलो कसुरदारबाटै क्षतिपूर्ति भराउने र दोस्रो कसुरदारको कुनै सम्पत्ति नभइ पीडितले क्षतिपूर्ति नपाउने व्यवस्था भए सरकारले नै क्षतिपूर्ति दिने। निरन्तरको दबाब, सर्वोच्चको आदेश र नेपालद्वारा हस्ताक्षरित अन्तर्राष्ट्रिय सन्धिअनुसार सरकारले विधेयक ल्याएको भन्दै कांग्रेस सांसद अनिता देवकोटाले सरकारले प्रभावकारी कार्यान्वयन गर्नुपर्नेमा जोड दिइन्। सांसदहरूले अपराध पीडितलाई दिइने राहत र कसुर वर्गीकरणमा पुनर्विचार गर्नुपर्ने धारणा राखेका छन्। कानुन, न्याय तथा संसदीय मामिलामन्त्री भानुभक्त ढकालले विधेयकमाथि आवश्यक संशोधन गरी यसलाई कार्यान्वयनमा लगिने प्रतिबद्धता जनाए। विधेयकमा कसुरपीडितको हकहित संरक्षण गर्ने सम्बन्धमा सरकारलाई सुझाव दिने सम्बन्धमा एक समिति पनि गठन गरिने व्यवस्था छ। महान्यायाधिवक्ताको संयोजकत्वमा गठन हुने समितिमा नेपाल कानुन आयोगका अध्यक्ष, अर्थ मन्त्रालयका सचिव, कानुन मन्त्रालयका सचिव, प्रहरी महानिरीक्षक, पीडित न्यायशास्त्र वा फौजदारी न्यायको क्षेत्रमा योगदान दिएको व्यक्तिबाट सरकारले तोकेको एकजना विज्ञ गरी पाँचजना सदस्य रहने छन्। उनीहरूको कार्याकाल पाँच वर्षको हुने व्यवस्था छ।"
लम्बिँदै नेकपाका तल्ला कमिटी एकता,"काठमाडौं : नेपाल कम्युनिस्ट पार्टी (नेकपा) को प्रदेश तथा जिल्ला कमिटी एकता लम्बिएको छ। एकता कार्यदलमध्ये दुई प्रदेशले अझै प्रतिवेदन बुझाइ नसकेको र बुझाइएका प्रतिवेदनबाट पनि नेतृत्व चयनका लागि अझै गृहकार्य गर्नुपर्ने देखिएपछि नेकपाले तल्ला कमिटीको एकता प्रक्रियालाई लम्बाउन चाहेको हो। भदौ १४ र १५ गते वहुपक्षिय प्राविधिक तथा आर्थिक सहयोगका लागि बंगालको खाडी राष्ट्रहरूको प्रयास (बिमस्टेक) को काठमाडौंमा सम्मेलन हुने भएकाले पार्टी अध्यक्ष तथा प्रधानमन्त्री केपी ओलीलगायत नेता ब्यस्त रहनु पर्ने भएकोले पनि नेकपाले एकता प्रक्रिया केहीपछि धकेल्न लागेको हो। उसले प्रतिवेदन नबुझाएका कार्यदललाई तीन दिन प्रतिवेदन बुझाउन समय थप गरेको छ भने पार्टी स्थायी समिति बैठक भदौ १९ र २० का लागि सारेको छ। यसअघि साउन मसान्तसम्म कार्यदललाई प्रतिवेदन बुझाउन नेकपाले सर्कुलर गरेको थियो। सोमबारको सचिवालय बैठकले कार्यदललाई नै ७ भदौभित्र प्रतिवेदन बुझाउन समय थप गरेको छ। स्थायी समिति वैठक १० दिन पछि सारेको छ। सात मध्ये ५ ओटा प्रदेशले मात्र प्रतिवेदन बुझाएका छन्। अहिलेसम्म केन्द्रीय कार्यालयमा प्रदेश १ र २ वाट प्रतिवेदन नआएको र जनवर्गीय संगठनको पनि अवस्था उस्तै रहेकोले तीन दिनभित्र प्रतिवेदन बुझाउन निर्देशन दिइएको नेकपाका प्रवक्ता नारायणकाजी श्रेष्ठले बताए। सोमबारको सचिवालय बैठकमा महासचिव विष्णु पौडेलले अहिलेसम्म प्राप्त प्रतिवेदन सचिवालय बैठकमा पेश गरेका थिए। प्रदेश ३, गण्डकी प्रदेश, ५ नम्बर प्रदेश, कर्णाली प्रदेश र ७ नम्बर प्रदेशले प्रतिवेदन बुझाएका छन्। कुन जिल्ला कसलाई ? भूगोलका ७७, विशेषका ५ गरी नेकपाले बनाउन लागेका ८२ पार्टी जिल्ला कमिटीमध्ये जिल्ला तथा प्रदेश तहमै ४८ जिल्ला कमिटीको भागवन्डा टुंगो लागेको छ। टुंगिएकामध्ये २७ वटामा पूर्व एमाले र २१ वटामा पूर्वमाओवादीले जिल्ला अध्यक्षको जिम्मेवारी पाउने भएका छन्। भागवन्डा भएका जिल्लामध्ये कतिपयमा सम्बन्धित घटकले आफ्नातर्फबाट नामसमेत सर्वसम्मत पठाएका छन् भने कतिपयमा दुईदेखि ५ जना सम्मका नाम जिल्ला तथा प्रदेश कार्यदलले सिफारिस गरी केन्द्रमा बुझाएका छन्। नेकपाको पूर्वघटक एमालेले काठमाडौं, ललितपुर, भक्तपुरसहित मकवानपुर, धादिङ, रसुवा, सिन्धुपाल्चोक, दोलखा, सुर्खेत, दैलेख, डोल्पा, जुम्ला, बाजुरा, अछाम, डोटी, कैलाली छन्। त्यस्तै, बैतडी, दाङ ,प्यूठान, कपिलवस्तु, अर्घाखाँची रुपन्देही, गुल्मी, पाल्पा, मुगु जिल्ला अध्यक्षको जिम्मेवारी पाउने छ। पूर्ववतः माओवादीले रोल्पा, रुकुमका पूर्वी पश्चिम दुवै जिल्ला, बर्दियालगायत काभ्रेपलाञ्चोक, चितवन, सिन्धुली, रामेछाप, नुवाकोट, सल्यान, जाजरकोटमा अध्यक्ष पाउनेछ। त्यस्तै, हुम्ला, बझाङ, डडेलधुरा, दार्चुला, कञ्चनपुर, बाँके, नवलपरासी र कालिकोट जिल्लाको अध्यक्ष पाउनेछ। विशेष जिल्ला अन्र्तगत युवाविद्यार्थी विशेष जिल्ला र मजदुर विशेष जिल्लाको अध्यक्ष पनि पूर्ववतः माओवादीले पाउने भएको छ। विशेष अन्र्तगतको प्रदेश सम्र्पक विशेष जिल्ला कमिटीको भने अहिलेसम्म पूर्व घटक मध्ये कुन पक्षले अध्यक्ष लिने भन्ने टुंगिएको छैन। प्रदेश १ का मोरङ र झापाको अध्यक्ष पूर्व एमालेले पाउने सहमति भएपनि ताप्लेजुङ, पाँचथर, इलाम, संखुवासभा, तेहथुम, धनकुटा, भोजपुर, खोटाङ, सोलखुम्बु, उदयपुर र सुनसरी तथा प्रदेश २ का सप्तरी, सिराहा, धनुषा, महोत्तरी, रौतहट, बारा, पर्सा र सर्लाहीको नेतृत्वको विषयमा अझै सहमति बनिसकेको छैन। आठ जिल्लामध्ये ४४ वटा भागवन्डा लगाउने सहमति भने कार्यदलले गरिसकेको छ। नेकपा केन्द्रीय सदस्य प्रभु सहले प्रदेश तथा जिल्लामा दुवै पूर्ववत् घटकका संख्या टुंग्गिएर नाम छनोटको काम भइरहेको वताए। जिल्ला भागवन्डा भने मंगलबारको बैठकबाट लगाइने साहले वताए। त्यस्तै गण्डकी प्रदेश भित्रका ११ जिल्लामध्ये मुस्ताङमा पूर्व एमालेले अध्यक्ष लिने सहमति भएपनि गोरखा, लमजुङ, तनहुँ, कास्की, मनाङ, स्याङजा, बाग्लुङ, नवलपुर र म्याग्दी भने कुन पक्षले नेतृत्व लिने भन्ने टुंगिएको छैन। गण्डकी प्रदेशका कार्यदल सदस्य तथा नेकपा केन्द्रीय सदस्य हरि अधिकारीले प्रदेशका ११ वटौ जिल्लाको नेतृत्व टुंगो लगाउन केन्द्रीय सचिवालयलाई सिफारिस गरिएको बताए। नेकपाका दुई अध्यक्षको गृह जिल्लाको पार्टी अध्यक्षको जिम्मेवारी अध्यक्षद्वयका पूर्ववतः पार्टीकै नेतालाई दिइने भएको छ।"
चोकैभरि सीसी क्यामेरा,"ललितपुर : कुन ठाउँमा के भइरहेको छ ? कार्यालयमै बसेर सीसी क्यामेराको माध्यमबाट गतिविधि नियाल्छन् ललितपुर महानगरपालिका ३ का अध्यक्ष श्रीगोपाल महर्जन। आपराधिक घटना नियन्त्रण र सामाजिक सुरक्षालाई ध्यानमा राखेर वडाका पच्चीसवटै चोकमा सीसी क्यामेरा जडान गरेको जानकारी उनले दिए। महर्जनका अनुसार सानेपानजिकै रहेको प्रधानसेनापति निवासदेखि वडाका विभिन्न चोकमा क्यामेरा जडान गरिएको हो। उनको वडामा भीआइपीको बसोबास र राजदूताबासहरु छन्। सबैको सुरक्षामा केन्द्रित हुँदै गतवर्षको बजेटबाट १० लाख ८५ हजार रुपैयाँ खर्च गरेर सीसीक्यामेरा राखें, महर्जनले भने। सीसी क्यामेरा जडान गरेपछि वडामा अपराध नियन्त्रण भएको उनको दाबी छ। महर्जनले भने, क्यामेरा छ भन्ने थाहा पाएपछि मान्छे नियम उल्लंघन गर्न डराउने रहेछन्। कहाँनिर दुर्घटना भयो कार्यालयबाटै नियमन गर्छन् उनी। सीसी क्यामेरामा दुर्घटना, चोरीजस्ता घटनाका फुटेज हेर्न प्रहरी आउने गरेको महर्जनको भनाइ छ। दुर्घटना गराएर भागेका थुप्रै सवारी भिडियो फुटेज हेरेर पक्राउ गरिएको उदाहरण सुनाउँदै उनले भने, ट्याक्सीमा छोडीएको सामान भेटाउन पनि सहयोग गरेको छ। महानगनरीय प्रहरी परिसर जाउलाखेलका प्रहरी उपरीक्षक शेखर खनालले सीसी क्यामेराले अपराध नियन्त्रणमा धेरै सहयोग पुर्याएको बताए। वडा नम्बर ३ ले जस्तै अन्य स्थानीय तहले पनि सामाजिक सुरक्षामा चासो राख्न आवश्यक रहेको बताउँदै भने, प्रविधिमैत्री हुनुपर्छ भनेर नगरका प्रमुख, वडाका अध्यक्ष लगायतसँग समन्वय गरेर धेरै ठाउँमा सीसी क्यामेरा थप्ने प्रयत्न गरिरहेका छौं। सीसी क्यामेरा राखेपछि अपराध रोकथाम हुने र अपराध भएको खण्डमा पनि अनुसन्धान गर्न सजिलो हुने उनको विश्वास छ। ललितपुरमा प्रहरी आफैंले कुपण्डोल, पुल्चोक, लगनखेल लगायतका सडकमा सीसी क्यामेरा जडान गरेको बताए। खनालले भने, पछिल्लो समय गाडीले हानेर भाग्ने (हिट एन्ड रन) घटना बढेकाले चक्रपथका धेरै ठाउँमा सीसी क्यामेरा थपेका छौं। गृह मन्त्रालयको सिसी क्यामेरा जडान तथा सञ्चालन सम्बन्धी कार्यविधि २०७२ ले सार्वजनिक क्षेत्रमा अपराध न्यूनिकरण गर्न, अनुसन्धानमा सहयोग लिन, सवारी व्यवस्थापन सहज गराउन, सडक उल्लंघनका कार्य निरुत्साहित गर्न तथा विशिष्ट व्यक्तिको सुरक्षा व्यवस्था लगायतका कामका लागि आमनागरिकलाई सुरक्षाको प्रत्याभूत गराउन सिसीटिभी जडान गर्न अनुमति दिएको छ। जडानको अनुमति भने जिल्ला प्रशासन कार्यालयबाट लिनुपर्नेछ। जनप्रतिनिधि आएको वर्ष दिन बितिसक्दा पनि धेरै ठाउँमा कार्यालय व्यवस्थापन हुन सकेका छैनन्। गोदावरी र महालक्ष्मी नगरपालिकाले आफ्नो कार्यालय स्थापना गर्न सकेका छैनन् भने महानगरका वडाहरु प्रायः कार्यालयविहीन छन्।"
सैंवधानिक निकायको प्रतिवेदन र सुझाव कार्यान्वयन गरिने,काठमाडौं : सरकारले संवैधानिक निकायका प्रतिवेदनमा औंल्याइएका समस्याको समाधान र र सुझाव कार्यान्वयन गर्ने भएको छ। प्रधानमन्त्री तथा मन्त्रिपरिषद् कार्यालयले संवैधानिक निकायबाट आएका प्रतिवेदन र सुझाव कार्यान्वयन गर्न सम्बन्धित निकायलाई निर्देशन दिएको सचिव केदारबहादुर अधिकारीले जानकारी दिए। उनका अनुसार कार्यालयले प्रतिवेदन र सुझाव कार्यान्वयन गर्ने सम्बन्धमा सोमबार अख्तियार दुरुपयोग अनुसन्धान आयोगका प्रतिनिधिहरूसँग छलफल गरेको छ। अख्तियारले विभिन्न सरकारी निकायमा हुने अनियमितता रोक्न चाल्नुपर्ने आवश्यक कदमबारे दर्जनौं सुझाव दिँदै आए पनि सरकारले हालसम्म सुझाव कार्यान्वयन गर्न सकेको थिएन। प्रधानमन्त्री कार्यालयले लोकसेवा आयोग र महालेखापरीक्षकको कार्यालयको प्रतिवेदन र सुझाव कार्यान्वयन गर्न दुवै निकायसँग छलफल गर्ने भएको छ। संवैधानिक निकायहरूले आफ्नो वार्षिक प्रतिवेदन राष्ट्रपतिसमक्ष बुझाउने गरेका छन्। राष्ट्रपतिले त्यस्ता प्रतिवेदन संसद्मार्फत सरकारलाई उपलब्ध गराई कार्यान्वयन गराउन निर्देशन दिने कानुनी व्यवस्था छ। राष्ट्रपतिले प्रतिवेदनहरू कार्यान्वयन गर्न निर्देशन दिए पनि विगतमा सरकारले ती प्रतिवेदन त्यसै थन्क्याउँदै आएका थिए। अब सबै प्रतिवेदन र सुझाव गम्भीरतापूर्वक अध्ययन गरी कार्यान्वयन थालिएको प्रधानमन्त्री कार्यालयका सचिव अधिकारीले जानकारी दिए। प्रधानमन्त्री कार्यालयले लोकसेवा आयोग र महालेखापरीक्षकको कार्यालयको प्रतिवेदन र सुझाव कार्यान्वयन गर्न दुवै निकायसँग छलफल गर्ने भएको छ। लोकसेवाले निजामती प्रशासनका तत्काल सुधार गर्नुपर्ने विषय तथा अहिले देखिएका विसंगतिको अन्त्य गर्न सरकारलाई विभिन्न सुझाव दिँदै आएको छ। महालेखापरीक्षकको कार्यालयले पनि सरकारी कार्यालयका रकम खर्चमा हुने विसंगति रोक्न आफ्नो प्रतिवेदनबाट सरकारलाई सचेत पार्दै आएको छ। लोकसेवा र महालेखाले औंल्याउँदै आएका समस्या समाधान गर्न सरकारले बेवास्ता गर्दै आएका गुनासो गर्दै आएका छन्। प्रधानमन्त्री कार्यालयका सचिव अधिकारीले संवैधानिक निकायले अब कुनै पनि गुनासो नगर्ने गरी उनीहरूले औंल्याएका समस्या समाधान गर्ने गृहकार्य थालिएको जानकारी दिए।
प्रधानमन्त्री र राष्ट्रपतिसँग प्रदेश सभामुखहरूको यस्तो गुनासो,"काठमाडौं : सातवटै प्रदेशका सभामुख र उपसभामुखले कर्मचारी व्यवस्थापन र भौतिक पूर्वाधारको कमीले प्रदेशसभा सञ्चालनमा कठिनाई भएको गुनासो गरेका छन् । संघीय संसद सचिवालयको पहलमा काठमाडौं आएका उनीहरुले संघीय संसदका पदाधिकारी, प्रधानमन्त्री र राष्ट्रपतिसँगको छुट्टाछुट्टै भेटमा प्रदेशसभाका लागि कर्मचारीको दरबन्दी निकै कम भएको र सरकारले अनुभवी कर्मचारी नखटाउँदा प्रदेशसभा सञ्चालनमा कठिनाई भएको गुनासो पोखेका हुन् । सोमबार साँझ राष्ट्रपति विद्यादेवी भण्डारीसँगको भेटपछि प्रदेश १ का सभामुख प्रदीपकुमार भण्डारीले अन्नपूर्णसँग कुरा गर्दै भने, प्रदेशमा संसदीय अभ्यासमा अनुभव भएका कर्मचारीको कमी छ, कर्मचारीको सरुवा छिटो छिटो हुँदा काम गर्न हामीलाई कठिनाई भएको छ । पूर्वाधारको समस्याबारे पनि हामीले अवगत गरायौं । कर्मचारीको दरबन्दीमा पनि कमी भएको भन्दै सातवटै प्रदेशसभाका सभामुख र उपसभामुखले प्रदेशसभाका लागि स्थायी र अनुभवी कर्मचारीको व्यवस्था मिलाइदिन आग्रह गरेका हुन् । प्रदेश ७ का सभामुख अर्जुनबहादुर थापाले भने, दरबन्दी अनुसार हामीले कर्मचारी पाएका छैनौं भने दरबन्दी संख्या पनि पर्याप्त भएन भनेर हामीले प्रधानमन्त्री र राष्ट्रपतिज्यूको ध्यानाकर्षण गराएका छौं । प्रदेश संसदलाई सरकारले ३६ जना कर्मचारीको दरबन्दी दिएको छ । तर दरबन्दी कम हुँदा विगयगत समिति र संसदीय दललाई कर्मचारी दिन नसकिएको उनीहरुको भनाइ छ । सातै प्रदेशका सभामुख उपसभामुखले प्रदेशसभाको बैठक कक्ष, समिति सभाहल, सचिवालय र संसदीय दलका लागि उपयुक्त पूर्वाधार नभएको बताए । प्रदेश ५ का सभामुख पूर्णबहादुर घर्तीले भने, सबै प्रदेशमा संसद बैठक सञ्चालन गर्न भौतिक पूर्वाधारको निकै अभाव छ । प्रदेशसभामा अडियो, भिडियो रेकर्डजस्ता प्रविधिहरुको पनि अभाव भएको कुरा अवगत गरायौं । जनप्रतिनिधिको सम्मानजनक मर्यादाक्रम नभएको भन्दै वर्तमान प्रोटोकलमा सच्याउन पनि उनीहरुले माग गरेका छन् । मौलिक अधिकार, संविधानमा उल्लेखित साझा अधिकार सूची लगायतका विषयमा संघीय संसदबाट छिटो कानुन बनाउन आफूहरुले सुझाव दिएको प्रदेश पाँचका सभामुख घर्तीले बताए । हामी नयाँ प्रणालीमा गएका छौं, सबैले सिक्दै त्यसलाई बलियो बनाउँदै जाने हो । यसलाई परिपक्व बनाउने जिम्मा तपाईहरुकै काँधमा आएको छ । केपी ओली, प्रधानमन्त्री आफूहरुका समस्याप्रति राष्ट्रपति सकारात्मक देखिएको प्रदेश १ सभामुख भण्डारीले बताए । राष्ट्रपतिको भनाई उद्धत गर्दै उनले भने, तपाईहरुको समस्याको सहजीकरणका लागि म लाग्छु । प्रधानमन्त्री ओलीले संघीयता सबैका लागि नौलो अभ्यास भएकाले यसलाई सुधार्दै लैजाने बताए । उनले भने, हामी नयाँ प्रणालीमा गएका छौं, सबैले सिक्दै त्यसलाई बलियो बनाउँदै जाने हो । यसलाई परिपक्व बनाउने जिम्मा तपाईहरुकै काँधमा आएको छ । उनले संघीयतालाई कमजोर बनाउने अभ्यासहरु हुन थालेको भन्दै सबै मिलेर यसको सवलीकरणमा लाग्नुपर्नेमा जोड दिए । कलिलो अवस्थाको हाम्रो संघीयताको टेको खुस्काउन अहिलेदेखि नै प्रयास भएका छन् । यस्ता प्रयासलाई सबै मिलेर परास्त गर्नुपर्दछ, प्रधानमन्त्री ओलीले भने, तपाईहरुका माग सम्बोधन गर्दै प्रदेश सरकारलाई बलियो बनाउन संघीय सरकार प्रतिवद्ध छ । प्रधानमन्त्री ओलीले करका विषयमा अनावश्यक प्रचारबाजी भएको जिकीर गरे । आइतबार सातवटै प्रदेशका सभामुख उपसभामुखले प्रधानमन्त्रीसँग बालुवाटारमा भेटवार्ता गरेका थिए भने दिउँसो संघीय संसदका सभामुख, उपसभामुख, राष्ट्रिय सभाका अध्यक्ष र उपाध्यक्षका साथै पूर्वसभामुखसँग अन्तक्र्रिया गरेका थिए । संसद सचिवालयले संघीय संसद र प्रदेश सभाका पदाधिकारीबीच संसदीय प्रक्रिया र अनुभवका आदानप्रदान गर्न पहिलोपटक अन्तक्र्रिया कार्यक्रमको आयोजना गरेको हो ।"
