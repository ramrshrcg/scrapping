शीर्षक,विवरण
मेलम्चीमा महाभूल,"मेलम्ची खानेपानी आयोजना पुनः एकपटक कुशासनको सिकार भएको छ। खानेपानीमन्त्री बिना मगरको अक्षमताका कारण उपत्यकामा यही वर्ष आइसक्ने मेलम्चीको पानी अब ठेक्का रद्द गराएर अनिश्चित तुल्याइएको छ। खानेपानी सचिव गजेन्द्र ठाकुर र मेलम्चीका कार्यकारी निर्देशक सूर्यराज कँडेलको नियत सफा नभएका कारण यो आयोजनाले दुःख पाएको हो। मन्त्री मगर समस्याको मूल चुरोतर्फ कहिल्यै गम्भीर भइनन्। सचिव र कार्यकारी निर्देशकको उक्साहटमा लागेर उनीहरूले जे भने त्यसैमा साथ दिइन्, जसले गर्दा ९७ प्रतिशत काम पूर्ण भइसकेको मेलम्ची अब पुनः नयाँ ठेक्काको सँघारमा पुगेको छ। ठेकेदार सीमएसीले पाउनैपर्ने भुक्तानी सचिव ठाकुरले विनाकारण रोके। उसले दाबी गरेको रकम विवाद निरूपण बोर्ड (डीआरबी) ले छिनोफानो गरिसकेको छ। बोर्डले गरेको निर्णयमाथि चित्त नबुझे त्योभन्दा उपल्लो निकायमा पुनरावेदन गर्न सकिने प्रावधान थियो। बोर्डको निर्णय सरकार र ठेकेदार दुवैले शिरोपर गरे। तर भुक्तानी दिने बेलामा सचिव ठाकुरले न्यूनतम मर्यादा पनि पालना गरेनन्। ठेक्का सम्झौता कुनै एक पक्षले मात्र पूर्ण पालना गरेर हुँदैन, दुवै पक्षले पालना गर्नुपर्छ। यो प्रकरणमा सरकार चुकेको छ, दिनुपर्ने भुक्तानी विनाकारण रोकेर। ठेकेदारले गर्नुपर्ने प्रक्रिया पूरा गरेकाले उसको हात माथि छ। भोलि अन्तर्राष्ट्रिय अदालतमा गएर उसले ब्याज, जरिवाना र क्षतिपूर्ति भराउने सम्भावना उत्तिकै छ। एउटा सचिवको सनकको कारण राज्यले मेलम्ची ठेकेदारलाई बिनाअर्थ अर्बाैं रुपैयाँ तिर्नुपर्ने अवस्था आउन सक्छ। कदाचित यो अवस्था आएमा निर्णय नगर्ने सचिव, कार्यकारी निर्देशक र खानेपानीमन्त्रीलाई राज्यले दण्ड दिनुपर्छ। उनीहरूको अकर्मण्यता र गलत नियतको सजाय निर्दाेष नेपालीले तिरेको करबाट भड्ताल हुनु हुँदैन। मेलम्चीमा मन्त्री, सचिव र कार्यकारी निर्देशकलाई दण्डित नगर्ने हो भने यो रोग अन्य आयोजनामा पनि सर्दै जान्छ। राष्ट्रिय गौरवका आयोजनामा मेलम्चीको रोग सर्यो भने सरकारले घोषणा गरेको समृद्ध नेपाल र सुखी नेपालीको नारा कागजमै सीमित हुन्छ। दण्ड र पुरस्कारले नै थिति बसाउँछ। ऐनकानुनको पालना हुन्छ। मेलम्ची प्रकरणमा मन्त्री र सचिवले कानुनको पूर्ण उल्लंघन गरेका छन्। त्यसैले प्रधानमन्त्री केपी शर्मा ओलीले काम गर्न अक्षम खानेपानीमन्त्रीलाई तत्काल बर्खास्त गर्नुपर्छ। सरकारी नीति कार्यान्वयनमा असहयोग गरी नेपाललाई अन्तर्राष्ट्रिय क्षेत्रमा बदनामी र बेइज्जती गराउने सचिव ठाकुरलाई पनि निजामती सेवा ऐनअनुसार कारबाही गर्न जरुरी छ। मन्त्री र सचिवको सुरुदेखिको दाउ सीएमसीलाई हरहालतमा हटाई नयाँ ठेक्का गराउने देखियो। नयाँ ठेक्का गर्दा उनीहरूलाई केही आर्थिक लाभ होला तर राज्यलाई अर्बाैं रुपैयाँको भार पर्ने निश्चित छ। सीमएसीले सात अर्ब रुपैयाँमा सुरुङ र मुहान निर्माणको ठेक्का लिएको थियो। पाँच वर्षअघिको मूल्य र अहिले पुनः ठेक्का गराउँदा मुहान निर्माण मात्रै घटीमा तीन अर्ब रुपैयाँ पर्ने देखिन्छ। सीएमसीले नै गर्न पाएको भए सात अर्ब रुपैयाँभित्र सबै समेटिने थियो। ठेक्का नियुक्त र प्रक्रिया पूरा गर्दा र निर्माण सम्पन्न गर्दा अब तीन वर्ष लाग्नेछ। छिटो काम गराउने नाममा मन्त्रिपरिषद्बाट ठेकेदार नियुक्त गर्ने हो भने त्यो सीधै भ्रष्टाचार हो, कुशासन हो। मेलम्चीलाई अहिलेकै ठेकेदारबाट गराउन उपयुक्त हुन राय विज्ञहरूले दिँदै आएका छन्। तर यसका लागि सीएमसीलाई तयार गराउनुपर्छ। सीएमसीले काम गर्ने वातावरण नभएको, सुरक्षा नभएको भन्दै सिंगापुरमा वार्ताका लागि बोलाएको त्यसै होइन। अहिलेको खानेपानी नेतृत्व तत्काल परिवर्तन गरी व्यावसायिक, सक्षम र अनुभवी नेतृत्व स्थापना गरी सीएमसीलाई निरन्तरता दिनुको विकल्प छैन। झन्डै एक वर्षको अवधिमा सरकारले जनताका लागि केही गर्न नसकिरहेको बेलामा मेलम्ची प्रकरणले सरकारको अकर्र्मण्यता र अक्षमतालाई पनि उजागर गरेको छ। तसर्थ मेलम्चीलाई अनिर्णयको बन्दी बनाउन हुन्न। पुरानै ठेकेदारले काम पाएमा मात्र राज्यलाई क्षति नभई उचित निकास निस्कनेछ। यसो गरेमा पनि मेलम्ची पूर्णरूपमा सम्पन्न हुन डेढ वर्ष लाग्छ।"
१५ हजार घुससहित नायब सुब्बा पक्राउ,"काठमाडौ :नेपाल विद्युत प्राधिकरण, पुरानोबानेश्वर वितरण केन्द्र, नयाँ ग्राहक शाखामा कार्यरत सुपरभाइजर (नायब सुब्बा) महेन्द्र प्रधान घुससहित पक्राउ परेका छन्। मिटरको क्षमता वृद्धि गरिदिने प्रयोजनको लागि सेवाग्राहीसँग १५ हजार लिइरहेको अवस्थामा कार्यालय परिसरबाटै पक्राउ परेका हुन्। अख्तियार दुरुपयोग अनुसन्धान आयोगको कार्यालय, टङ्गालबाट खटिई गएको टोलीले नायव सुब्बा प्रधानलाई नियन्त्रणमा लिई अनुसन्धान भइरहेको छ।"
ठूलो मात्रामा सुर्तीजन्य पदार्थ बरामद,"बुटवल : राजश्व अनुसन्धानले ठूलो मात्रामा सूर्तीजन्य पदार्थ पक्राउ गरेको छ । राजश्व छली गरेको आशंकामा कपिलवस्तुको चन्द्रौटाबाट सुर्तीजन्य पदार्थ पक्राउ गरिएको हो । राजश्व अनुसन्धान बुटवल कार्यालयले कपिलवस्तु, भैरहवा तथा बुटवलमा बजार छड्के गरेको थियो । सो क्रममा कपिलवस्तुको चन्द्रौटाका बिभिन्न पसलबाट भोला गुट्का १६ बोरा, जीत सुर्ती ३ बोरा र पातवाला सूर्ती २१ बोरा बरामद भएको हो । चन्द्रौटाको बण्जाडे किराना स्टोर्सबाट १४ बोरा, ओमसाई स्टोर्सबाट ३ बोरा, न्यौपाने किरानबाट १ बोरा, भावना किरानाबाट १ बोरा, पशुपति ट्रान्सपोर्टबाट पात सूर्ती बरामद गरिएको हो । राजश्व अनुसन्धान कार्यालयले बीलबीजक नभएको आशंका ती सामान बरामद गरेको जनाएको छ । सुर्तीजन्य पदार्थमा राजश्व छली भएको सूचनाका आधारमा केन्द्रीय विभागबाट नै दुईजनाको टोली अनुगमनमा आएको स्रोतले जनाएको छ । राजश्व अनुसन्धान कार्यालयले बरामद गरेको सूचना भने गोप्य राखेको छ । भैरहवा र बुटवलबाट पनि सूर्तीजन्य पदार्थ पक्राउ गरेको बताइएको छ ।"
मालपोतका सुब्बाविरुद्ध मुद्दा,"काठमाडौं : भूमिसुधार तथा मालपोत कार्यालय, ललितपुरका नायव सुब्बा कुमारबहादुर राजभण्डारी र बिचौलिया बाबुराजा शाक्यविरुद्ध मुद्दा दायर भएको छ। जग्गा हालसाविक गर्ने प्रयोजनको लागि विभिन्न बहाना बनाई सेवाग्राहीसँग ६ हजार घुस रकमसहित पक्राउ परेका उनीहरुलाई अख्तियार दुरुपयोग अनुसन्धान आयोगले विशेष अदालतमा मु्द्दा दायर गरेको हो । भ्रष्टाचार निवारण ऐन बमोजिम उनीहरुलार्इ जरिवाना र कैद सजाय मागदाबी गरिएको छ ।"
अपहरित भनिएका युवा बलात्कारी ? यसरी खुल्यो पोल,राजविराज : अपहरणमा परेको भनिएका यहाँको तिलाठी कोइलाडी गाउँपालिका७ का २२ वर्षीय शिवदत्त मण्डलविरुद्ध आइतबार जबरजस्ती करणीको उजुरी दर्ता भएको छ । प्रहरीले बाँधिएर राखिएका मण्डललाई गएराति उद्धार गर्यो त्यसपछि अपहरणकारी भनिएका दुईजना गिरफ्तार पनि भए । तर बाँधेर राख्नु पर्ने कारण खुलेपछि उनै अपहरणमा परेका भनिएका मण्डलविरुद्ध जबरजस्ती करणीको उजुरी दर्ता गर्नुपरेको जिल्ला प्रहरी कार्यालयका डिएसपी भावेश रिमालले बताए । एक २० वर्षीया युवतीमाथि बलात्कार गरेर फरार हुने क्रममा पीडितका परिवारले मण्डललाई नियन्त्रणमा लिएर रातभर डोरीले बाँधेर राखेका थिए । आरोपितका बुवाले आफ्नो छोरालाई बन्धक बनाएको भन्दै पीडित परिवारका सदस्यविरुद्ध जिल्ला प्रहरी कार्यालयमा अपहरण तथा शरीर बन्धकको उजुरी गरे । प्रहरीले बाँधिएर राखिएका मण्डललाई उद्दार गर्नुका साथै पीडितका काका र दाजुलाई नियन्त्रणमा लिएर प्रहरी कार्यालयमा दिनभरी थुन्यो । यसैबीच बलात्कृत किशोरी स्वास्थ्य जाँचका लागि राजविराजस्थित अञ्चल अस्पताल आइन् । अस्पताल आएकी उनलाई अस्पतालमा खटिएका प्रहरी र कर्मचारीले पहिले प्रहरीमा उजुरी गर्न र प्रहरी कार्यालयको सिफारिसमा स्वास्थ्य जाँचका लागि अस्पताल आउन सल्लाह दिए । अस्पताल बिटका प्रहरी हवल्दार रामशंकर यादवका साथ पीडित जिल्ला प्रहरी कार्यालयमा पुग्दा आरोपित र उनका आफन्तहरु प्रहरी कार्यालय परिसरमा घुमिरहेका थिए भने उनका काका र दाजु प्रहरी हिरासतमा थिए । पीडितले घटनाबारे जानकारी गराएपछि आरोपितलाई प्रहरीले नियन्त्रणमा लियो । त्यसपछि पीडितका काका र दाजुलाई रिहा गर्यो । पीडितका दाजुका अनुसार फागुन ७ गते पीडित किशोरीको विवाह पक्का भइ तिलक (दाइजो) स्वरुप केटा पक्षलाई चार लाख रुपैयाँ दिइसकिएको छ । स्वास्थ्य परीक्षणका लागि गएराति अस्पताल लगिएका आरोपितले अस्पतालमा घटना स्वीकार्दै किशोरी राजी भइ आफू विवाह गर्न तयार भएको बताएका छन् । यता पीडितकी आमाले दिएको उजुरी दर्ता भई आवश्यक कारवाही प्रकृया चलिसकेकाले कानुनबमोजिम नै कारवाही हुने र अदालतले फैसला गर्ने डिएसपी रिमालले बताए ।
हिउँको घेरामा राजधानी (फोटो फिचर),"काठमाडाैं : राजधानीमा आइतबार मौसम सफा छ। तीन दिनदेखि परेकाे पानी शनिबार दिउँसोबाट रोकिएसँगै आकाश खुलेकाे हाे । आकाश खुलेसँगै राजधानी वरिपरीका हिमालमा हिउँ टल्किएकाे छ । वर्षापछि शनिबार काठमाडौं नजिकैका फूलचोकी, चन्द्रागिरि, शिवपुरी, नागार्जुन, कपन गुम्बा, बूढानीलकण्ठसहितका उच्च क्षेत्रमा समेत बाक्लो हिमपात भएको थियो। आइतबार राजधानीबाट देखिएका दृष्य :"
जिप दुर्घटनाकी घाइते गर्भवतीको हेलिकाप्टरबाट उद्धार,बेनी : म्याग्दीमा जिप दुर्घटना हुँदा घाइते भएकी गर्भवतीको हेलिकोप्टरबाट उद्धार गरिएको छ। बेनीदेखि भगवतीतर्फ जाँदै गरेको ग १ ज ५८९९ नम्बरको जिप राहुघाट खण्डको उकालोमा दुर्घटना हुँदा १३ जना घाइते भएका थिए। दुर्घटनामा घाइते भएकी पिप्लेकी ३६ वर्षीया गर्भवती सरस्वती परियार (काली)लाई हेलिकप्टरबाट उद्धार गरिएको हो। उनको पोखराको मणिपाल शिक्षण अस्पतालमा उपचार भइरहेको प्रहरी निरीक्षक लोकबहादुर गुरुङले जानकारी दिए। रघुगंगा गाउँपालिकाको विपद् व्यवस्थापन कोषमार्फत् परियारलाई हेलिकप्टरमार्फत् पोखरा लगिएको हो। घाइते सातजनाको बेनी अस्पतालमा उपचार भइरहेको छ भने चारजना साँझ जिस्चार्ज भएका छन्। गाडी उकालोमा ब्रेक फेल भएर दुर्घटना भएको प्रहरीको अनुमान छ। जिप सडकबाट एक सय मिटर तल खसेको छ।
हिमपातको अवराेध,"मकवानपुरको सिमभन्ञ्याङमा हिमपात भएपछि रोकिइएका गाडीलाई गन्तव्यमा लैजान सडकको हिउँ पन्छाउँदै चालक । तस्बिर : नारायण ढुङ्गाना, रासस"
'एचआईभी सफलता शिक्षा सदन' पहिचानसहितको विश्वकै पहिलो स्कुल,"काठमाडौः आठ वर्षदेखि कीर्तिपुरको भत्केपाटीमा सञ्चालित एचआईभी स्कुल विश्वको पहिलो पहिचानसहितको स्कुलको रुपमा प्रमाणित भएको छ । लन्डनमा 'वर्ल्ड बुक अफ द रेकर्डस्' संस्थाको सर्वेक्षणका आधारमा 'एचआईभी सफलता शिक्षा सदन' एचआईभी पहिचानसहितको पहिलो विद्यालय प्रमाणित भएको हो । २०६८ सालमा स्थापित यस विद्यालयलाई प्रधानमन्त्री केपी शर्मा ओलीले प्रमाणपत्र दिएका हुन् ।'सफलता' नाम भएको पहिचानसहितको यो विद्यालयले आफनो उद्धेश्य अनुसार मर्यादित र स्वस्थ्य नागरिक बनाउन लागीपरेको भन्दै प्रमले बधाई दिएका छन् । 'बेबी लाईफ होम' का रुपमा ०६७ सालमा स्थापित यस संस्थाले पश्चिम नेपालका दाङ, बैतडी, कैलाली, सल्यान, दैलेख, सुर्खेत, रोल्पा र कञ्चनपुरबाट एचआईभी संक्रमित बालबालिकाको उद्दार गरेर ल्याएको थियो । संस्थाका अध्यक्ष राजकुमार पुन र उमा गुरुङले बालबालिकाकालाई पढाउन विभिन्न स्कुलमा चहार्दा भर्ना लिन नमानेपछि आफैँले यो स्कुल खोल्नु परेको अनुभव सुनाए । हाल यस विद्यालयमा २२ जना संक्रमित बालबालिका र एकजना सामान्य बालक अध्ययनरत छन् । पहिचानसहितको विद्यालय स्थापना गर्न निकै सकस परेपनि बालबालिकाको उज्वल भविष्यका लागि चुनौती सहेर अघि बढेको पुनले बताए । सुरुमा सरकारले पनि अनुमति दिन आनाकानी गरेको थियो । तर बिस्तारै कक्षा बिस्तार गरिँदै लगेको उनले बताए । 'दर्ता गरेरै एचआईभी पहिचानसहितको विद्यालय खोलेका हौँ', पुनले भने । अफ्रिकन मुलुकहरुमा पनि एचआईभी स्कुलहरु सञ्चालित छन् तर कतै दर्ता गरिएको छैन ।संस्थाका अध्यक्ष सागर कटुवालले यसका लागि नेपालबाट सम्पूर्ण प्रक्रिया मिलाएका थिए । छनौट समितिमा लण्डनका एकजना सांसद थिए । जसले यो विद्यालयको संसारको पहिलो भएको प्रमाणित गरेका हुन् । सञ्चालन अनुमतिका लागि निकै संघर्ष गरेको विद्यालयले हाल दश कक्षासम्मको पढाई सुरु गरेको छ । २३ जना बालबालिकामध्ये प्रकाश, उर्मिला र मञ्जु १० कक्षामा पुगिसकेका छन् । उनीहरु बुझ्ने भइसकेकाले आफ्नो पहिचान खोज्न थालेका छन् ।"
बेटी सम्मेलन सुरु,"गाईघाट : नेपालकै पहिलो बेटी सम्मेलन उदयपुरको सदरमुकाम गाईघाटमा सुरु भएको छ। आइतबार पुर्व शिक्षा मन्त्री एवं पुर्व उपसभामुख चित्रलेखा यादवले सम्मेलनको उद्घाटन गरेकी छन्। तीन दिनसम्म सुञ्चालन हुने सम्मेलनमा छोरीहरुको शिक्षा, स्वास्थ्य र महिला हिंसाका सवालमा महत्वपूर्ण छलफल तथा कार्ययोजना तय हुने आयोजक मुलधार महिला सेवा केन्द्रकी अध्यक्ष नजवुल खानले बताइन्। समानता, समावेसी र मानव अधिकारका लागी सहन नपरोस् हिंसा र दुव्र्यवहार, स्वास्थ्य र शिक्षालाई बनाऔ चेलीबेटी शसक्तिकरणको हतियार भन्ने मुल नारा तय गरिएको छ। सम्मेलनमा छोरीहरुको शिक्षा, स्वास्थ्य, सहभागिता र आत्मानिर्भरताको मुद्दाहरुलाई उठान गरी सात वटै प्रदेशमा महिला अंकित स्तम्भ निर्माण गर्ने लक्ष्य रहेको छ।"
सहकारीले उद्योगमा लगानी गर्नुपर्छ : मन्त्री अर्याल,"पोखरा : भूमि व्यवस्था, सहकारी तथा गरिबी निवारण मन्त्री पद्माकुमारी अर्यालले अब सहकारी पूँजीलाई उद्योग व्यवसाय र उत्पादनमा लगानी गर्नुपर्ने बताएकी छन् । आमा मिलन बहुउद्देश्यिय सहकारी बचत तथा ऋण सहकारी संस्था पोखरा८ नागढुंगाको नवनिर्मित भवन आइतबार उद्घाटन गर्दै मन्त्री अर्यालले त्यस्तो बताएकी हुन् । सबैलाई उत्पादनशील बनाउने गरी अगाडि बढ्न आग्रह गर्दै मन्त्री अर्यालले श्रम र श्रमिकलाई हेला गरेर समृद्धिको सपना पुरा नहुने बताइन् । 'श्रम गर्ने मान्छेलाई सम्मान र प्रोत्साहित गर्नुपर्छ', अर्यालले भनिन्, 'अब सरकारले देशमै रोजगारीका सम्भावना सिर्जना गर्नेगरी काम गरिरहेको छ।' मन्त्री अर्यालले रोजागरी सिर्जनाका लागि सहकारीलाई माध्यम बनाइने बताइन् । 'अब हाम्रा सहकारी उद्योग, व्यवसाय, पर्यटन, जलस्रोत लगायतका विविध क्षेत्रमा जान्छन्', उनले भनिन्, 'जहाँजहाँ उत्पादन हुन्छन्, त्यहाँ अब सहकारीको उपस्थिति हुन्छ । त्यसपछि मात्रै मुलुकमा रोजगार सिर्जना गर्न सकिन्छ ।' सरकार बन्द उद्योग खुलाउने अभियानमा रहेको भन्दै मन्त्री अर्यालले गण्डकी प्रदेशको गोरखकाली रबर उद्योग सरकारले निकट भविष्यमै सञ्चालन गर्ने तयारी थालेको उल्लेख गरिन् । बेरोजगारी समस्या अन्त्य गर्न प्रधानमन्त्री रोजगार कार्यक्रम सरकारले घोषणा गरेको भन्दै उनले रोजगारी सिर्जना गर्दै अब विदेश जाने युवालाई स्वदेशमै रोक्ने गरी योजना अगाडि बढाउने बताए । 'हाम्रा दाजुभाइहरू दैनिक ५ हजारको संख्यामा अन्तराष्ट्रिय एअरपोर्टबाट बाइबाइ होइन, तिमी यहीँ बस तिम्रो भविष्यको ग्यारेन्टी हामी लिन्छौ, तिम्रो रोजगारीको ग्यारेन्टी लिन्छौ भन्ने विश्वास बनाउने गरी हामी जानुपर्नेछ।त्यही ढंगले अगाडि बढेका छौँ', उनले भनिन् ।"
हिउँ फालेर विमानस्थल खोलिंदै (फोटो फिचर),"दुनै, डोल्पा : निरन्तर हिमपातले पाँच दिनदेखि अबरुद्ध डोल्पाको जुफाल विमानस्थल हिउँ फालेर खोल्न लागिएको छ । विमानस्थलमा एक फिटभन्दा धेरै हिउँ जम्नु र बर्षाको कारण अबरुद्ध हवाइ सेवा हिउँ फालेर खोल्न लागिएको हो । ठुलीभेरी नगरपालिकाका प्रमुख गणेशबहादुर शाहीको नेतृत्वमा जनप्रतिनिधि, वडा अध्यक्ष, प्रहरीसहित सयौं स्थानीयहरुको सक्रियतामा विमानस्थलाको हिउँ फालिएको वडा अध्यक्ष बिरमल कुमार भण्डारीले जानकारी दिए । कुल पाँच सय ६० मिटर लम्बाइ रहेको जुफाल विमानस्थलको धावनमार्ग पूरै हिउँ फालेर सफा पारिएको नगरप्रमुख गणेशबहादुर शाहीले जानकारी दिए । शाहीका अनुसार स्थानीयले निकै ठुलो जाँगर र सहयोगमा विमानस्थलको हिउ फाल्न सएिको बताए । डोल्पाको भर पर्दो यातायातको माध्यम हवाइ सेवा भएको कारण हवाइ सेवा छिटो स्ुचारु गर्न जनप्रतिनिधि र स्थानीयसँग सहकार्य गरेर धावनमार्गको हिउ फालिएको प्रहरी नायव उपरिक्षक अबदेश बिष्टले जानकारी दिए । जनप्रतिनिधिले सुरुवात गरेको काममा स्थानीयले साथ दिँदा हिउँ पूरै फालिया,े मौसमले साथ दिएमा जहाज उडान भर्न सम्भव भएको छ, समिट एयरका स्टेशन इन्चार्ज पूर्णजँग शाहीले बताए । झण्डै एक सातादेखि वर्षा र हिमपातको कारण जहाज नउडेपछि यात्रुहरु जुफालमै थन्किएका छन् । आइतबारदेखि मौसममा केहस् सुधार भएपछि सोमबारदेखि जुफाल विमानस्थल खुल्ने आशा यात्रुहरुले गरेका छन् । हिमपातको कारण नाकाबन्दीमा परेको डोल्पा जिल्लाबाट बाहिर जाने र आउने बाटाहरु ठप्प भएका छन । जुफाल विमानस्थल खुलेमा नागरिकलाइ बाहिर जिल्ला जाने बाटो खुल्ने तालिममा नेपालगञ्ज जान लागेका योगेन्द्र बुढाले बताए । सामान्य रुपमा सड्कमा डोल्पा जोडिएको भए पनि जिल्लाका अधिकाश नागरिकले हवाइ यात्रा नै गर्ने गरेका छन । सुरक्षित छिटो र भरपर्दो यात्रा हुने भएको कारण पनि धेरैले जाहाज चढ्ने गरेको बिमानस्थल कार्यालय जुफालले बताएको छ । डोल्पाको जुफाल बिमानस्थलमा हाल तारा, सिता, गोमा र नेपाल यएरका ट्वीनअटर जहाजले उडान भर्ने गरेका छन ।"
हिउँमा रमाउने तरिका,"हिमालपारीको जिल्ला मुस्ताङको घरपझोङ गाँउपालिका ४ जोमसोममा भएको हिमपातमा हिउँभित्र पसेर तस्बिर लिँदै युवा । तस्बीरः निरज थकाली, रासस"
मेडिकल कलेजले बढी शुल्क असुलेपछि आन्दोलित विद्यार्थी अनशनमा,"पोखरा : तोकिएभन्दा बढी पैसा असुलेको भन्दै गण्डकी मेडिकल कलेजविरुद्ध विद्यार्थी आन्दोलनमा उत्रिएका छन्। कक्षाकोठा र कलेज प्रशासनमा तालाबन्दी गरेका विद्यार्थीले बढी पैसा फिर्ता माग्दै आन्दोलन सुरु गरेका हुन्। अघिल्लो सातादेखि आन्दोलित विद्यार्थीले कास्की प्रशासनमा उजुरी गरेका थिए। प्रशासनले विद्यार्थी र कलेज व्यवस्थापन दुवै पक्षसँग वार्ता गरे पनि समस्या सुल्झिन सकेको छैन। प्रशासनसँग हारगुहार गर्दा पनि सुनुवाइ नभएपछि विद्यार्थीले आइतबारदेखि गण्डकी शिक्षण अस्पतालमै रिले अनशन सुरु गरेका हुन्। यसअघि उनीहरुले १७ कक्षा कोठा र अस्पतालको बहिरंग सेवामा लगाएको ताला पनि खुलेको छैन। आन्दोलनको अगुवाइ गरिरहेका एक विद्यार्थी प्रवीण गौतमका अनुसार दुई सातादेखि आन्दोलन गर्दा पनि सुनुवाइ नहुँदा अनसन थाल्नुपरेको हो। प्रशासनले वार्तामा बोलाउने तर सहमतिबिनै झुलाइरहेको छ, उनले भने। गौतमले प्रशासनबाट माग पूरा गर्ने आश्वासनमात्रै आइरहेको तर काम नभएको पनि सुनाए। सन् २०१६ देखियताको ब्याचका विद्यार्थीले कलेजबाट बढी शुल्क उठाइएको बताउँदै आन्दोलन गरिरहेका हुन्। उनीहरुले तोकिएभन्दा २ देखि ७ लाख रुपैयाँ शुल्क कलेजले उठाएको बताउँदै आएका छन्। फेल गराइदिन्छु भन्ने धम्कीकै कारण कतिपय विद्यार्थी खुल्न चाहन्नन्। भन्छन्, हामी कतिलाई बिल दिइएको छैन। बढी शुल्क नदिएकालाई परिचयपत्र धरि दिइएको छैन। जाँच आउनै लाग्दा पैसा नदिए जाँच दिन पाइन्न, फेल गर्दिन्छु भन्दै फोनमा धम्की आउँछ। परिर्वतन भाटका अनुसार कलेजले कक्षा कोठामा क्षमताभन्दा बढी विद्यार्थी कोचेर पढाउँदै आएको छ। कुनै पनि कुरा राख्दा कलेजले धम्क्याउने गरेको उनी सुनाउँछन्। हाम्रो कुनै ठूलो माग छैन, सरकारले तोकेकोमात्रै फी लिनोस् भन्ने हो, उनले भने। विद्यार्थी रविना मिश्रले बस सेवा नलिए पनि यातायात शुल्क तिर्नुपरेको सुनाइन्। मकहाँ बस जाँदैन। तर शुल्क तिर्नुपरेको छ, उनले भनिन्। उनले दिनहुँ धम्की आइराखेको हुनाले कलेजमै सुरक्षित नभएको सुनाइन्। हालै कास्की जिल्ला प्रशासनमा छलफल हुँदा कलेजका प्रिन्सिपल डा रवीन्द्र श्रेष्ठले सरकारबाट तोकेको शुल्कमा पढाउन नसकिने बताएका थिए। मेडिकल कलेजहरुको शुल्क त्रिभुवन विश्वविद्यालय चिकित्सा शास्त्र अध्ययन संस्थानले तोकेको छ। संस्थानको डीनको कार्यालयले २०७२ असोज १ गतेको मन्त्रिपरिषदको निर्णयअनुसार चिकित्साशास्त्र शिक्षा पढाउने कलेजको फी निर्धारण भएको जनाएको छ। उसले उपत्यकाबाहिरका कलेजलाई ३८ लाख ५० हजार रुपैयाँ फी तोकेको छ। उक्त शुल्क पनि भर्ना हुने बेला ५० प्रतिशतमात्रै बुझाए हुने डीनको कार्यालयले जनाएको छ। दोस्रो किस्ता स्वरुप २५ प्रतिशत तेस्रो वर्षमा र तेस्रो किस्ता २५ प्रतिशत चौथों वर्षमा बुझाउनुपर्ने नियम संस्थानले बनाएको छ। तर गण्डकी मेडिकल कलेजका विद्यार्थीले त्यसभन्दा बढी फी तिर्नुपरेको भन्दै आन्दोलन गरेका हुन्। कलेजले भने पुरानो मितिमा तोकिएको फीअनुसार पढाउन नसकिने बताएको हो।"
ककनी गाउँपालिकामा हट्यो बाल विवाह,"ओखरपौवा : नुवाकोटको ककनी गाउँपालिका१ कागती गाउँमा श्रीपञ्चमीका दिन यो वर्ष बाल विवाह भएन। दशकअघिसम्म महालक्ष्मी मन्दिरमा लहरै बालबालिका राखेर विवाह गरिन्थ्यो। आइतबार गाउँमा बाल तथा अनमेल विवाह नभएको स्थानीयले बताए। स्थानीय युवाले गाउँलाई बाल विवाहमुक्त गाउँ घोषणा गर्ने तयारी गरेका छन्। यो गाउँमा नेवार समुदायका बलामीको बाहुल्य छ। वडाध्यक्ष चन्द्रबहादुर बलामीले गाउँलाई बाल विवाहमुक्त घोषणा गर्न युवा जुटेको बताए। उनका अनुसार पहिले उमेर नपुग्दै विवाह गर्ने चलन थियो। स्थानीयमा जागरण आएकाले उमेर पुगेपछि मात्र विवाह गर्ने क्रम बढेको उनले बताए। गाउँमा बाल विवाह हटेको साबिक ओखरपौवा गाविसका पूर्वअध्यक्ष जितबहादुर बलामीले बताए। उनका अनुसार विगतमा श्रीपञ्चमीका दिन ३६ भन्दा बढी जोडीको बाल विवाह गरिन्थ्यो। अब त गाउँमा विवाह गर्न उमेर पुगेका २० देखि २५ वर्ष उमेरका युवायुवतीको जमात पो बढिरहेको छ, उनले भने। खर्च कम हुने र चाँडै नातिनातिना खेलाउन पाउने जनाउँदै चाँडै विवाह गरिदिने चलन थियो। चाँडै विवाह गरे अहित हुने थाहा पाएकाले बाल विवाह हटेको महालक्ष्मी जनजागृति युवा क्लबका पदाधिकारीको भनाइ छ। शिक्षा र चेतना बढेका कारण कुरीति हटेको स्थानीय युवा समीर बलामीले बताए। बलामी समुदाय अधिकांशले थर श्रेष्ठ लेख्न थालेका छन्। यसबाट पहिचान गुम्ने खतरा बढेको वडाध्यक्ष बलामीको भनाइ छ। ७ सय ५० घरमा ९ हजार ५ सय ४६ जना बलामी छन्। १ सय ५० जनाले प्रवेशिका, ५० जनाले प्रवीणता प्रमाणपत्र तह, ३० जनाले स्नातक तह उत्तीर्ण गरेका छन्।"
जब फुटीको ज्योति फिर्यो,"ओखलढुङगा : १५ वर्षअघि आँखा देख्न छाडेकी फुटी शेर्पाले सल्यक्रियापछि ज्योती फिर्ता पाएकी छन्। खिजिदेम्वा गाउँपालिका ३ की ६५ वर्षीया शेर्पालाई आखाँ शिविरमा छोराले बोकेर ल्याएक थिए। तर, आँखाको अप्रेशनपछि उनी हिडेर घर फर्किइन्। खिजिदेम्वा गाउँपालिकासँग सहकार्य गरी तिरोल अष्ट्रिया हेल्पा चुप्लुङ नेपाल संस्थाको सहयोगमा माघ ९ गतेदेखि गाउँपालिकाको प्रत्येक वडामा निशुल्क शिविर आयोजना गरेको थियो। गाउँपालिकाले सहकार्य गरेको उक्त शिविर सम्पन्न भएको छ। शिविरमा ७९ जना विरामीको निशुल्क सल्याक्रिया भएको छ। त्यस्तै दुई हजार दुई सय ५० जना विरामीको निशुल्क आँखा जाँच गरिएको गाउँपालिकाका अध्यक्ष वेदबहादुर रोकाले जानकारी दिए। बोकेर शिविरमा ल्याइएका १० जना बृद्धबृद्धाको सफल सल्याक्रिया पछि हिडेरै घर फर्केए। तिलगंगा आखाँ प्रतिष्ठानको प्राविधिक सहयोगमा शिविर सञ्चालन भएको थियो। पहिलो चरणमा गाउँपालिकाका सबै वडामा विरामीको छनौटपछि खिजिफलाटेमा केन्द्र बनाएर आँखाको सल्याक्रिया गरिएको थियो।"
गजुरीबाट तीन सय ६० केजी चरेससहित तीन पक्राउ,"गजुरी (धादिङ) : पृथ्वीराजमार्गको नौबिसे मुग्लिन सडकखण्ड अन्तगरत धादिङको गजुरी गाउँपालिका १ घाटवेशीबाट ठूलो परिमाणमा अवैध लागुऔषध चरेससहित तीनजना भारतीय नागरिक पक्राउ परेका छन्। नेपाल प्रहरीको लागुऔषध नियन्त्रण ब्युरोबाट खटिएको प्रहरी टोलीले चरेसहित तीनजना भारतीयलाई नियन्त्रणमा लिएको हो।आइतबार बिहान काठमाडौँबाट चितवन हुँदै भारततर्फ जाँदै गरेको अवस्थामा गजुरीमा चेकजाँच गर्दा एच आर ५५ एम ९४८४ नम्बरको भारतीय कन्टेनरबाट चरेश बरामद गरिएको इलाका प्रहरी कार्यलय धादिङका प्रहरी निरिक्षक नवराज ढुङ्गेलले जानकारी दिए। बरामद चरेससँगै पक्राउ परेकालाई लागु औषध नियन्त्रण ब्युरोका प्रमुख डिआइजी दिनेश अमात्यकै उपस्थितिमा इलाका प्रहरी कार्यलय गजुरीमा सार्वजनिक गरिएको हो। ट्रकको चालक र सहचालक बस्ने क्याबिनको माथिल्लो भागमा फल्स बटम बनाएर प्लास्टिकको १५ वटा बोरा भित्र ७०२ वटा प्लास्ष्टिकका पोका पारी लुकाई राखिएको अवस्थामा चरेस भेटिएको डिआजी अमात्यले जानकारी दिए। पक्राउ पर्नेमा चालक भारतको मैनपुरी जिल्ला कुरावली थाना सरिफपुर उत्तर प्रदेश बस्ने ६४ वर्षीय ओम प्रकाश, मोतिहारी तुमरीया टोल ५ रक्सौल बस्ने ३४ वर्षीय गुलाब खान र सहचालक फरुखावाद दिउरा महसौना सिलसंडा उत्तर प्रदेश बस्ने २९ वर्षीय मोरपाल बर्मा रहेका छन्। गुलाब खाने विगत लामो समयदेखि चरेसको ओसारपसारमा संलग्न भएको प्रारम्भिक अनुसन्धानबाट खुलेको डिआइजी अमात्यको भनाइ छ। यसअघि पुस १९ गते २ सय ३५ केजी चरेशसहित दुई जनालाई इलाका प्रहरी कार्यलय गजुरीको टोलीले पक्राउ गरेको थियो।"
मेयरको मोटरसाइकलले ठक्कर दिँदा बालक घाइते,"भोजपुर : भोजपुर नगरपालिकाका मेयर कैलाशकुमार आलेको निजी नम्बर प्लेटको मोटरसाइकलले ठक्कर दिँदा बालक घाइते भएका छन्। स्कुलमा सरस्वती पुजा गरेर फर्कदैँ गरेका ११ वर्षीय सूर्य राई गम्भीर घाइते भएका हुन्। अरुण गाउँपालिका ३, प्याउली घर भएका २४ वर्षीय गोकुल भुजेलले चलाइरहेको मेयरको २९ प ३३५४ नम्बरको मोटरसाइकलले राईलाई ठक्कर दिएको हो। टेम्केमैयुङ गाउँपालिका ३, अन्नपूर्ण घर भएका राई सदरमुकाममा बसेर बढ्दै थिए। आइतबार अपरान्ह साढे ४ बजेतिर स्थानीय युनिक एण्ड युनाइटेड पब्लिक एकाडेमी कक्षा २ मा अध्ययनरत सूर्यलाई भोजपुर नगरपालिका ७, बैङ्करोडमा मोटरसाइकलले ठक्कर दिएको हो। भुजेलको टाउकोमा गम्भीर चोट लागेको जिल्ला प्रहरी कार्यालय भोजपुरका डिएसपी केशवकुमार थेबेले जानकारी दिए। आफुलाई मेयरको प्रेस सल्लाहकार बताउने भुजेलले चलाएको मोटरसाइकलले ठक्कर दिए लगत्तै बालकलाई उपचारका लागि नजिकैको फार्मेसीमा पुर्याइएको थियो। उपचारको क्रममा बालकको टाउकोमा ६ टाँका लगाइएको बालककी आमा गोमा राईले जानकारी दिइन्। भुजेल बालकलाई ठक्कर दिएर भागेको स्थानीयको भनाइ छ। दुर्घटनालगत्तै प्रहरीले मोटरसाइकल र चालक भुजेललाई मेयर आलेको निजी निवासबाट नियन्त्रणमा लिएको छ। सवारीचालक अनुमतिपत्र समेत नलिएका भुजेललाई थप अनुसन्धानका लागि प्रहरी कार्यालयमा राखिएको डिएसपी थेबेले जानकारी गराए।"
खैरो हेरोइनसहित पक्राउ परे सेनाका जवान,काठमाडौ : नेपाली सेनाका एकजना जवान अवैध लागूऔषध खैरो हेरोइनसहित पक्राउ परेका छन् । महानगरीय प्रहरी अपराध महाशाखाको टोलीले काठमाडौँ महानगरपालिका२६ स्थित सगरमाथा गेस्ट हाउसबाट खैरो हेरोइनसहित नेपाली सेनाका जवान एकेन्द्र शाही र कैलालीको घोडाघोडी नगरपालिका६ घर भएका कृष्ण भण्डारीलाई पक्राउ गरेको हो । २३ ग्राम खैरो हेरोइनसहित पक्राउ परेपछि कैलालीको बर्दगोरिया गाउँपालिका१ घर भएका शाहीले आफू सेनाको जवान भएको बयान दिएका थिए । शाही हाल नेपाली सेनाको ललितपुरस्थित एक ब्यारेकमा कार्यरत रहेको खुलेको छ। पक्राउ परेका दुवैले विक्री गर्ने उद्धेश्यले हेरोइन राखेको जानकारीका आधारमा अपराध महाशाखाको टोली छापा मारेको थियो । पक्राउ परेका दुवैजनालाई महाशाखाले थप कारबाहीका लागि काठमाडौँ परिसरमा बुझाएको छ ।
औषधि अभावले कालाजारका बिरामी उपचारविहीन,"राजविराज : सन् २०२० मा उन्मुलन लक्ष्य लिइएको कालाजारको संक्रमित सप्तरीमा चार वर्षपछि फेला परेको छ । उपचारका लागि राजविराजस्थित गजेन्द्रनारायण सिंह सगरमाथा अञ्चल अस्पताल आएका छिन्नमस्ता गाउँपालिका ७ हाटीका ३५ वर्षीय मधुराम सदा कालाजार संक्रमित रहेको अस्पतालले समेत पुष्टि गरेको छ । कुष्ठ रोगको शंका लागि उपचारका लागि धनुषाको लालगढ अस्पताल गएका उनलाई कालाजार भएको भन्दै सो अस्पतालले फर्काएपछि उनी उपचार गराउन गत सोमबार राजविराजस्थित अस्पताल आएका थिए । परीक्षणका क्रममा उनमा कालाजार भेटिएको अस्पतालका प्रमुख मेडिकल सुपरिटेन्डेन्ट डा चुमनलाल दासले बताए । शरीरका गिर्खाहरु परीक्षण गर्र्दै लालगढ अस्पतालले समेत कालाजारकै सम्भावना देखाई उपचारका लागि अञ्चल अस्पताल जान सल्लाह दिएकाले फर्केर राजविराज आएको मधुरामले बताए । पाँच वर्षको उमेरमै मधुरामलाई कालाजार लागेको जानकारी दिदै उनकी आमा ६० वर्षीया गेनादेवी सदाले उतिबेला सगरमाथा अञ्चल अस्पतालमै उपचार गराएपछि रोग निको भएको बताइन् । चार वर्षदेखि शरीरका अधिकांश भागमा गिर्खाहरु देखिन थालेपछि कुष्ठरोग लागेको भन्दै श्रीमतीले समेत सदालाई छाडेकी छिन् । कालाजारले ग्रसित उनको शरीरका अधिकांश भागमा गिर्खाहरु देखिएको छ । अस्पतालका मेडिकल रेकर्डर एवं हेल्थ असिस्टेन्ट रामकुमार दियालीले भने कालाजारको अन्तिम अवस्थामा पुगेका सदालाई तत्कालै विशेष उपचारको आवश्यक्ता भएकाले प्रारम्भिक उपचार गरी रेफर गरेका हौं । संक्रमित सदा भने उपचारविहीन भएर घरमै बसेका छन् । कालाजारको उपचार निशुल्क हुने थाहा पाएर अञ्चल अस्पताल आएको तर अस्पतालमा साधनस्रोत र औषधि नै नरहेको थाहा पाएपछि घर फर्किएको मधुरामले बताए । सरकारले सन् २०२० सम्ममा कालाजार उन्मूलन गर्ने लक्ष्यका साथ निःशुल्क उपचारको घोषणा गरेपनि अञ्चल अस्पतालमा विशेष जाँच र आवश्यक औषधिको अभावका कारण उनको उपचार हुन नसकेको हो । औषधिको अभावमा अस्पतालले उनलाई धरानस्थित बिपी कोइराला स्वास्थ्य विज्ञान प्रतिष्ठान रेफर गरे पनि आर्थिक अभावका कारण उनि घरमै बसेका छन् । मधुराम भन्दाअघि २०७२ बैशाख २२ गते बेल्ही चपेना ८ की २४ वर्षीया रीतादेवी राममा र ०७१ फागुन २ गते बैरयाही ७ का १९ वर्षीय जागेश्वर यादवमा कालाजारको संक्रमण देखिएको अस्पतालको तथ्यांकले देखाएको छ । तथ्यांकअनुसार ०६३ असार २५ देखि हालसम्म सप्तरीमा एक सय ५६ जना संक्रमित फेला परेका छन् । त्यसयता कालाजारको रोगी फेला नपरेकाले औषधि मगाउन छाडिएको हुन सक्ने भन्दै अस्पताल प्रशासनले बिरामी फेला परेकाले औषधि मगाइएको जानकारी दिएको छ । के हो कालाजार ? प्रोटोजोआको लिस्मेनिया परजीवी स्यान्ड फ्लाई नामको पोथी भुसुनाको टोकाईबाट मानिसमा कालाजार संक्रमण हुने गर्छ । कालाजार रोग सार्ने भुसुना माटोको घर, नमी भएको ठाउँमा राम्ररी हुर्किन्छ । पोथी भुसुनाले आफ्नो फुललाई पोषणका लागि जनावर वा मानिसको रगत चुस्छ र यसै क्रममा रोगको किटाणु एक रोगीबाट अर्कोमा सारेर संक्रमित पार्छ । विश्व स्वास्थ्य संगठन (डब्लूएचओ) का अनुसार लिस्मेनियासिसको तीनवटा मुख्य प्रकार छन् । यसअन्तर्गत कालाजारको नामले चिनिने सबैभन्दा गम्भीर रूप भेसरल बाहेक क्युटेनियस र म्युकोक्युटेनियस हो । क्युटेनिएस लिस्मेनियासिसले छालामा असर गर्छ, म्युकोक्युटेनिएसले मुख, नाक, घाँटीको आवरणमा असर गर्छ भने भिसरल लिस्मेनियासिस जसलाई कालाजार भनिन्छ । कालाजारले कलेजो, फियो जस्ता शरीरका भित्री अंगमा असर गर्दै शरीरको प्रतिरोधात्मक शक्ति घटाउँछ र उपचार नगरेको खण्डमा मृत्युसमेत हुन्छ । डब्लूएचओका अनुसार विश्वभरिमा बर्सेनी लिस्मेनियासिसको अनुमानित सात लाखदेखि १० लाख नयाँ केस देखिने गरेको छ भने २० देखि ३० हजार जनाको मृत्यु हुने गरेको छ । परजीवीका कारणले हुने मानिसको मृत्युका कारणहरू मध्ये कालाजार औलोपछिको दोस्रो स्थानमा आउँछ । यो रोगबाट प्रायःजसो गरिब, अशिक्षित, कुपोषित, प्रतिरोधात्मक शक्ति कमजोर भएका मानिसहरु पीडित हुन्छन् । कालाजारका लक्षण भुसुनाले टोकेपछि दुई देखि आठ महिनामा देखा पर्ने कालाजार हल्का ज्वरो, कमजोरी र भोकको कमीले सुरु हुन्छ र थुप्रै सातामा तीव्र ज्वरो, रक्तअल्पता, कलेजो बढ्ने, चिढिने, छाला कालो र खस्रो हुने, राति पसिना आउने, पेट फुल्ने, कमजोरी र पहेलो गाठो देखिने जस्ता लक्षणमा परिणत हुने जिल्ला जनस्वास्थ्य कार्यालयका प्रमुख निरन्जन यादवले बताए । अस्ट्रेलिया र अन्र्टाटिकाबाहेक नेपाल लगायत संसारभरि यो रोग पाइन्छ । तथापि यो रोगको ९० प्रतिशतभन्दा बढी बिरामी भारत, बंगलादेश, इथियोपिया, ब्राजिल र सुडानमा भेटिन्छन् । विशेषगरी तराईमा फैलिने रोगका रुपमा लिइएको कालाजार जलवायु परिवर्तनसँगै बढदो तापक्रम र यातायातको सुगमताले तराईबाट सामान गाडीमा पहाडमा लाने बढदो क्रमले पछिल्लो समय पहाडी जिल्लाहरूमा समेत कालाजारको असर देखिन थालेको विशेषज्ञहरू बताउँछन् । हालसम्म कालाजार लाग्नबाट बचाउने कुनै खोप वा औषधि छैन् । स्यान्ड फ्लाई नामको भुसुनाको टोकाइबाट बच्नु नै यसको संक्रमणबाट बच्ने प्रभावकारी उपाय हो । तर कालाजार लागेमा उपचार गरे निको हुन्छ । सरकारी स्वास्थ्य संस्थामा निःशुल्क पाइने एम्फोटेरेसिन बि, सोडिएम स्टिबोग्लुकोनेट, मिल्टेफोसिन आदि कालाजार विरुद्ध प्रयोग गरिने औषधि हुन् ।"
सांसद पालले लिइन् बालिका पढाउने जिम्मेवारी,"महेन्द्रनगर : प्रतिनिधि सभा सदस्य एवं संसदको महिला तथा सामाजिक विकास समितिका सभापति निरुदेवी पालले आर्थिक अवस्था कमजोर भएको परिवारकी बालिकालाई पढाउने जिम्मेवारी लिएकी छिन् । कञ्चनपुरको भीमदत्त नगरपालिका१७ मझगाउँस्थित महाकाली बाल विद्यालयमा अध्ययनरत एक ५ वर्षीया बालिकालाई कक्षा १० सम्म पढाउने जिम्मेवारी उनले लिएकी हुन् । स्थानीय बालिका प्रिया सुनारलाई कक्षा १० सम्म आफैँले पढाउने जिम्मेवारी उनले लिएकी हुन् । महाकाली बाल विद्यालयको २७ औं वार्षिकोत्सव एवम् अभिभावक दिवसमा प्रमुख अतिथस पालले उक्त जिम्मेवारी लिने निर्णय गरेकी हुन् । सार्वजनिक गुठी अन्तर्गत सञ्चालित महाकाली बाल विद्यालय संस्थागतमामा पर्दछ । बालिका सुनारको नर्सरीदेखि कक्षा १० सम्मको पढाईमा लाग्ने सबै खर्च व्यहोर्ने जिम्मेवारी लिएको सभापति पालले बताइन् । 'परिवारको आर्थिक अवस्था कमजोर रहेकी बालिकाले शिक्षाबाट वञ्चित हुन नपरोस भन्ने हो', सभापति पालले भनिन्, 'कक्षा १० सम्म बालिकालाई पढाउने जिम्मेवारी लिएको हुँ।' उनले उक्त वाल विद्यालयको विकासका लागि आफ्नो एक महिनाको तलबसमेत दिने घोषणा गरेकी छिन् । विद्यालयमा सामुदायिक पुस्तकालय निर्माण गर्ने प्रतिबद्वता पनि उनले गरेकी छिन् । विद्यालयकी प्रिन्सीपल यशोदा जोशीले सभापति पालले पुस्तकालयसमेत निर्माण गरिदिने घोषणा गरेको बताइन् । यस्तै आर्दश माविका प्रमुख डा भोजराज पन्तले समेत पुस्तकालय निर्माणका लागि १० हजार रकम दिने घोषणा कार्यक्रममा गरेका छन् सांसद पालले महेन्द्रनगरस्थित समाज कल्याण अञ्चल बाल अनाथालयमा आश्रित बालबालिकाको भरणपोषणका लागि मासिक ५ हजार प्रदान गर्दै आएकी छिन् । विद्यायल व्यवस्थापन समितिका अध्यक्ष निरन्जन प्रसाद बोहराको सभापतित्वमा भएको कार्यक्रममा सुदूरपश्चिमाञ्चल विश्वविद्यालयका पूर्व डीन डा टेकराज पन्त सहितका शिक्षाप्रेमी र अभिभावकहरुको सहभागिता थियो । कार्यक्रममा प्रिन्सिपल जोशीले विद्यालयको आर्थिक र शैक्षिक प्रतिवेदन प्रस्तुत गरेकी थिइन् । बालिकालाई पढाउने जिम्मेवारी लिँदै सांसद पाल। तस्बिर : विष्णुप्रससाद देवकोटा"
"मन्दिर शिलान्यास गर्दै सञ्चारमन्त्रीले भने : सरकारले काम गर्दैछ, डिस्टर्ब नगर्नू","काभ्रेपलाञ्चोक : सञ्चार तथा सूचना प्रविधिमन्त्री गोकुलप्रसाद बाँस्कोटाले सरकारको काममा अवरोध नपुयाउन सबैमा आग्रह गरेका छन् । 'सरकार क्रमैसँग विकास निर्माणका काम गर्दैछ', बनेपा नगरपालिका१० काङ्गलमा आज पञ्चकन्या मन्दिरको शिलान्यास गर्दै मन्त्री बाँस्कोटाले भने, 'सरकारको काममा डिस्टर्ब नगर्नुस् ।' उनले जनतासँग खाएको कसम केही पूरा भएको जिकिर गर्दै बाँकी क्रमैसँग पूरा गरिने प्रतिबद्धता व्यक्त गरेका छन् । मन्त्री बाँस्कोटाले नेपाली नागरिकलाई भूमिहीन नबनाउन गाँस, बास र कपासमा उनीहरुको अधिकार हुने गरी कानून ल्याइएको बताए । 'जब जनताका कानून बन्दै गर्छन्, आउँदै गर्छन्, जनता बलिया हुँदै जान्छन्', उनले भने, 'अनि सुखी नेपाली समृद्ध नेपालको सपना पूरा हुन्छ ।' बनेपा नगरपालिका र स्थानीयवासीको सहयोगमा मन्दिर बनाइने बताइएको छ । रासस"
मेरा साना हातले अक्षर लेख्न थालेपछि,"वसन्त पञ्चमीका दिन सरस्वतीको पूजा गरे विद्या र बुद्धि बढ्ने विश्वास छ। धार्मिक विश्वासका कारण आइतबार देशभरका सरस्वती मन्दिरमा पूजा आराधना गर्न श्रद्धालुको भीड लागेको हो। विद्यालय नपठाइएका साना बालबालिकालाई आजकै दिनदेखि अक्षरारम्भ गराउने चलन छ। आजका दिन लेखपढ गर्न सिकाए राम्रो विद्या आउने धार्मिक विश्वास छ। चन्द्रमाजस्तो गोरो वर्ण भएकी तथा हातमा वीणा र पुस्तक लिएकी विद्याकी देवी सरस्वतीलाई भक्तजनहरूले भारती, शारदा, हँसवाहिनी, जगन्माता, वागीश्वरी, कौमारी, वरदायिनी, बुद्धिदात्री, ब्रह्मचारिणी, चन्द्रघण्टा र भुवनेश्वरीजस्ता नामले पुकार्छन्। विद्या र सिर्जनाकी देवी भएकाले विशेष गरी साहित्यकार, कलाकार, पत्रकार, शिक्षक र विद्यार्थी आआफ्ना कलासाधनाका वस्तु कलम, कापी, कुची र वाद्ययन्त्र आदिलाई सरस्वतीका रूपमा पूजाआराधना गर्छन् भने तान्त्रिकहरू तन्त्र सिद्धिका लागि तारादेवीका रूपमा आराधना गर्छन्। सूर्य उत्तरतिर लागी दिन लामो हुने र वसन्त ऋतु प्रारम्भ हुने विश्वासका साथ आजका दिनलाई वसन्त पञ्चमी पनि भन्ने गरिन्छ। ऋग्वेदमा वाग्देवीका नामले प्रसिद्धि पाएकी ब्रह्माकी अर्धाङ्गिनी ब्रह्मायणीको पूजा उपासनाले सबै प्रकारको ज्ञान, सिद्धि र सद्बुद्धि प्राप्त हुने भएकाले सरस्वती पूजाको ठूलो महत्व छ। गान्धर्व पुराणमा आजका दिन सरस्वतीको पूजा गरी विद्यारम्भ गरेमा सर्वसिद्धि प्राप्त हुन्छ भन्ने उल्लेख छ। हेर्नुस, अन्नपूर्णकर्मी सरोज बैजूको लेन्समा अटेका केही तस्विर :"
"टिपरको लापरबाही उस्तै, फेरि लियो अर्को ज्यान","विराटनगर : मोरङको विराटनगर महानगरपालिका२ बरगाछीमा तीव्र गतिमा रहेको टिपरको ठक्करबाट आइतबार एक पुरुषको घटनास्थलमै मृत्यु भएको छ । मोरङको सुन्दरहरैंचामा टिपरको ठक्करबाट बालिकाको मृत्यु भएको घटना सेलाउन नपाउँदै विराटनगरमा टिपरकै कारण अर्को दुर्घटना भएको हो । पूर्वबाट बरगाछी चौकमा आइपुगेर दक्षिणतर्फ मोडिन खोजेको को १ ख ७०९२ नम्बरको टिपरको ठक्करबाट साईकलयात्री पुरुषको मृत्यु भएको प्रहरीले जनाएको छ । प्रहरीका अनसार मृतक अन्दाजी ४५५० वर्ष जतिका देखिने पुरुषको पहिचान खुलिसकेको छैन । उत्तरबाट साईकलमा दक्षिणतर्फ आउँदै गर्दा बरगाछी चोकैमा टिपरको पछाडिको चक्काले पुरुषलाई ठक्कर दिँदा घटना भएको जिल्ला ट्राफिक प्रहरी कार्यालय मोरङका प्रहरी सहायक निरीक्षक निलमणि पोखरेलले बताए । प्रहरीले शवलाई पोष्टमार्टमका लागि कोसी अञ्चल अस्पताल विराटनगरमा लगेको छ । अहिलेसम्म कोही पनि आफन्त सम्पर्कमा नआएका कारण शवको पहिचान खुल्न गाह्रो भएको प्रहरीले जनाएको छ । टिपरलाई नियन्त्रणमा लिए पनि चालक फरार रहेका कारण खोजी भइरहेको प्रहरीले जनाएको छ । मोरङको सुन्दरहरैंचा नगरपालिका९ मा गत माघ १३ गते टिपरको ठक्करबाट ११ वर्षीय बालिका लक्ष्मी ढकालको मृत्यु भएको थियो । घटनापछि आक्रोसित स्थानीय बासिन्दाले सातवटा टिपरमा आगजनी गरेका थिए । त्यो घटना भएको दुई साता पनि वित्न नपाउँदै विराटनगरमा टिपरकै कारण अर्का व्यक्तिको मृत्यु भएको हो । सडक किनारामा खेल्दै गरेका बालकको टिपरको ठक्करबाट मृत्यु टिपरले ठक्कर दिँदा मोरङमा बालिकाको मृत्यु, ठक्कर दिने टिपरमा आगजनी टिपरमा आगजनी गर्नेलाई कारवाही गरिने : मन्त्री कार्की टिपर व्यवसायीको आन्दोलनले कोसी राजमार्ग तनावग्रस्त"
यसरी ठड्याइयो काष्ठमण्डपको मूल थाम (फोटो फिचर),काठमाडौं : काष्ठमाण्डपको मूल थाम र निना ठड्याइएको छ । आइतबार परम्परागत पूजासहित मूल थाम र निना ठड्याइएको हो । काठमाडौ महानगरपालिकाका प्रमुख विद्यासुन्दर शाक्यको उपथितिमा काष्ठमण्डपको मुल थगाम ठड्याइएको हो । तस्बिर : सुनिता डंगोल
गाउँपालिका केन्द्रमै छैन बिजुली,"गोरखा : गोरखाको दुर्गम धार्चे गाउँपालिकाको केन्द्र माछाखोला बजार चार वर्षदेखि विद्युत्विहीन अवस्थामा छ। गाउँपालिकाको वडा नम्बर ५ स्थित माछाखोलामा विद्युत् सेवा नहुँदा कार्यालयको काम प्रभावित भएको गाउँपालिका प्रमुख सन्तोष गुरुङ बताउँछन्। कार्यालयमा कम्प्युटर छ, प्रिन्टर छ, फोटोकपी मेसिन छ। तर बिजुली नहुँदा सञ्चालन गर्न सकेका छैंनौं, उनले भने, गाउँपालिकालाई प्रविधिमैत्री एवं सञ्चारमैत्री बनाउने भनेर नीति तथा कार्यक्रम पास गरेका छौं। कर्मचारी पनि प्रविधिमैत्री छन्। तर बिजुली नहुँदा प्राविधिक सामान सञ्चालन गर्न पाइएको छैन। विद्युत् सेवा नहुँदा सेवाग्राही फोटो खिचाउन एक दिनको बाटो टाढा आरुघाट जानुपर्ने बाध्यता रहेको उनको भनाइ छ। भूकम्पले स्थानीय भालुखोला लघुजलविद्युत् आयोजना क्षतिग्रस्त भएपछि धार्चे गाउँपालिका५ माछाखोला, लप्सीबोट र खानीवेशी गाउँ विद्युत्विहीन बनेका हुन्। लप्सीबोटका करिब १ सय ५० घरधुरी, माछाखोलाको करिब ८० घर र खानीवेशीका करिब २० घरमा विद्युत् सेवा नभएको वडाध्यक्ष तुलबहादुर गुरुङ बताउँछन्। सबै लघुजलविद्युत् आयोजना भूकम्पका बेला क्षतिग्रस्त भएका थिए। अरू ठाउँको त करिब बनिसके। तर यहाँको बन्न सकेन, उनले भने, भूकम्पपछि आएका संघसंस्थाले घरघरमा सोलार त दिएको छ। तर कहिले घाम लाग्छ, कहिले लाग्दैन। घाम नलाग्दा बत्ती बाल्न पनि पाइँदैन। मोबाइल चार्ज गर्न नपाएर सञ्चार सम्पर्कसमेत बन्द हुन्छ। बिजुलीको अभावमा गाउँलेले धेरै सास्ती खेप्नुपरेको उनको भनाइ छ। माछाखोला बजार मनास्लु पर्यटन पदमार्गमा पर्ने व्यापारिक केन्द्र पनि हो। तर बिजुली नहुँदा यहाँका होटल व्यवसायी र पर्यटकले समेत सास्ती भोग्नुपरेको स्थानीय कान्छी गुरुङ बताउँछिन्। माछाखोलामा धेरै पर्यटकीय होटल छन्। तर बिजुली छैन, उनले भनिन्, कुनै होटल सोलारकै भरमा छन् भने कुनैले साँझ एकछिन जेनेरेटर चलाएर सेवा दिने गरेका छन्। सुविधा दिएर पर्यटक आकर्षित गर्नुपर्ने बेलामा माछाखोलामा आउने पर्यटकलाई टीभी हेर्ने व्यवस्था गर्न पनि नसकिएको भन्दै उनले बताए। सोलारबाट मोबाइल चार्ज गर्दा मोबाइल पनि चाँडै बिग्रिने रहेछ। गाउँलेलाई घाटैघाटा छ, उनले भनिन्। बजार क्षेत्रमा धमाधम बन्दै गरेको नयाँ घरमा वेल्डिङ गर्न समस्या भएको उनको भनाइ छ। माछाखोला व्यापारिक केन्द्रका रूपमा विकास भइरहेको छ, उनी भन्छिन्, तर घर बनाउनेहरूले वेल्डिङ गर्न पाएका छैनन्। काठको उद्योग, फर्निचर उद्योग चलाउन पनि पाएका छैनन्। बादल लाग्दा सञ्चार सम्पर्कविच्छेद हुने उनको भनाइ छ। विद्युत् सेवा नहुँदा लप्सीबोट गाउँ र खानीवेशीका बासिन्दा रेडियो सुन्न तथा टेलिभिजन हेर्नबाट समेत वञ्चित भएको स्थानीयको गुनासो छ। लप्सीबोटका बासिन्दाको समेत नामावली समेटेर अर्को गाउँमा विद्युत् योजना आएको छ। यसले आफूहरू ठगिएको लप्सीबोटका बासिन्दाको गुनासो छ।"
अवधै हतियार बरामदमा प्रहरीको फड्को,"काठमाडौं : प्रहरीले गत साता दाङमा जितबहादुर बुढालाई धेरै हतियारसहित समात्यो। राजापुर गाउँपालिकाको भौवाका ५९ बर्से उनले घरमै हतियार बनाएर बेच्दै आएका थिए। प्रहरीले उनीबाट ७ भरुवा बन्दुक, बन्दुक बनाउन प्रयोग हुने २ दर्जन नाल, रिभल्वर र नलकटुवा पेस्तोल बरामद गरेको थियो। प्रहरीले यो अवैध हतियार बरामदलाई यस वर्षकै ठूलो फड्कोका रूपमा लिएको छ। उपत्यकासहित सातै प्रदेशमा प्रहरीले यस वर्ष १ सय ३७ अवैध हतियार बरामद गरेको छ। प्रहरी प्रधान कार्यालयको अपराध अनुसन्धान विभागका अनुसार अवैध हतियार किनबेच घटेको छ। पेस्तोल, रिभल्वर, कटुवा पेस्तोल, बन्दुक र भरुवा ५ खाले अवैध हतियार खरिदबिक्री हुँदै आएका छन्। हतियारसहित १ सय ६२ जना पक्राउ परेका छन्। हतियारसँगै १ सय ३३ राउन्ड गोली बरामद भएको छ। दाङमा भेटियो हतियार कारखाना विभागका अनुसार यस वर्ष पुससम्म उपत्यकाबाट ६ पेस्तोल, रिभल्वर र कटुवा पेस्तोल ११ गरी ८ अवैध हतियार बरामद भएका छन्। प्रदेश १ मा प्रहरीले ६ पेस्तोल, ३ कटुवा र २२ भरुवा बन्दुक गरी ३१ हतियार बरामद गरेको छ। प्रदेश २ मा प्रहरीले ९ पेस्तोल, एउटा रिभल्वर, १७ कटुवा पेस्तोल, ५ बन्दुक र २ भरुवा गरी ३४ अवैध हतियार बरामद गरेको छ। प्रहरीले प्रदेश ३ मा पेस्तोल, भरुवा र बन्दुक गरी १४ अवैध हतियार बरामद गरेको छ। प्रदेश ४ मा ८, प्रदेश ५ मा २८, प्रदेश ६ मा ५ र प्रदेश ७ मा ९ अवैध हतियार प्रहरीले बरामद गरेको छ। बरामद हतियारमध्ये केही घरेलु देखिए पनि पेस्तोल, रिभल्वर भने छिमेकी भारतको बिहारबाट भित्रिएको प्रहरीको आशंका छ। बिहारबाट १०१५ हजारमा किनेर नेपाली बजारमा ४०५० हजारमा अवैध पेस्तोल किनबेच हुने प्रहरी अनुसन्धानले देखाएको छ। प्रहरी रेकर्डअनुसार तत्कालीन सशस्त्र द्वन्द्वताका सुरक्षाकर्मीबाट लुटिएका केही हतियार बरामद भएका छन् भने तराईका सशस्त्र समूहले प्रयोग गरेका केही हतियार पनि छन्। एकखाले गिरोह अवैध हतियार देखाएर गुन्डागर्दी, धाकधम्की गरी चन्दा असुल्ने देखिएका छन्, प्रहरी मुख्यालयका प्रवक्ता एसएसपी उत्तमराज सुवेदीले भने, दो स्रो समूह भने हतियार देखाएर लुटपाट, डकैतीदेखि जंगलमा सिकार खेल्ने छन्। उनका अनुसार ०७२७३ मा विभिन्नखाले २ सय ७८ अवैध हतियार बरामद भएका थिए। ०७३७४ मा २ सय ४२ र ०७४७५ मा २ सय ८४ अवैध हतियार बरामद भएका छन्। प्रवक्ता सुवेदी भन्छन्, हतियारको सूचना त्यसै आउँदैन, यसका लागि प्रहरीले धेरै सुराकी राख्नुपर्छ। कहाँ जान्छन् बरामद हतियार ? प्रहरीले बरामद अवैध हतियार के गर्छ त ?मुख्यालयका प्रवक्ता एसएसपी सुवेदीका अनुसार बरामद हतियारको फोरेन्सिक परीक्षणपछि मुद्दा चल्ने तालुक निकाय अदालतसीडीओ कार्यालयको आदेशमा प्रहरीले नै राख्छ। अभियुक्त पक्राउ परेको भए अन्तिम फैसला नआउन्जेल हतियारको रेकर्ड राखेर सम्बन्धित प्रहरी कार्यालयको मुद्दा शाखामै राखिन्छ। अभियुक्त पक्राउ परी अन्तिम फैसला भएपछि प्रहरीको कोतघर (हतियार राख्ने ठाउँ)मा राखिन्छ। सुवेदीका अुनसार कामै नलाग्ने र खिया लागेका हतियार भने धुल्याउने प्रक्रिया पुर्याएर डिस्पोज गरिन्छ।"
धरानमा नयाँ बसपार्क विवादमा : स्थानीयको विरोधपछि प्रहरी खटाएर शिलान्यास,"धरान : धरान उपमहानगरपालिकाले विस्तृत अध्ययन प्रतिबेदन (डिपिआर) तयार नगरी तीनकुने सुन्दर बस्ती आयोजनास्थलमा नयाँ बसपार्क शिलान्यास गरेपछि जग्गाधनी विरोधमा उत्रेका छन् । प्रदेश नम्बर १ सरकारले बसपार्कका लागि एक करोड रुपैयाँ दिएपछि धरान उपमहानगरपालिकाले आइतवार तीनकुनेमा नयाँ बसपार्कको शिालन्यास गरेको छ । स्थानीय जग्गाधनीको सहमतिबिना बसपार्क निर्माण थालेको भन्दै विरोधमा उत्रधेपछि उपमहानगरपालिकाकी कार्यवाहक मेयर मञ्जु भण्डारीले आइतवार प्रहरी लगाएर नयाँ बसपार्कको शिलान्यास गरिन् । उपमहानगरपालिकाले बसपार्क शिलान्यास तयारी गरिरहँदा स्थानीय जग्गाधनीहरु कालोझण्डा, माइक र व्यानरसहित धरानका जनप्रतिनिधिविरुद्ध विरोधमा उत्रिएका थिए । तर आन्दोलनकारीलाई प्रहरीले घेरा हालेपछि बसपार्क शिलान्यास शान्तिपूर्वक सम्पन्न भएको छ । बसपार्कको शिलान्यास डीपीआरबिना हचुवाको भरमा गरेको भन्दै उपमहानगरपालिका नेतृत्व गरेको नेकपाकै नेताहरुलेसमेत आलोचना गरेका छन् । उपमहानगरले नयाँ बसपार्कको शिलन्यास प्रदेश १ का सभामुख प्रदीपकुमार भण्डारीबाट गराउने तयारी गरेको थियो । तर उनी नआएपसछि कार्यबाहक मेयर भण्डारीले आफै गरेकी हुन् । बसपार्क शिलान्यास गर्दै भण्डारीले विरोधमा उत्रिएका जग्गाधनीलाई सहमतिमा ल्याउने प्रयास भइरहेको बताइन् । उनले बसपार्क निर्माण हुँदा आसपासका बासिन्दाको घरजग्गाको मूल्य बढ्ने, बाटो कालोपत्रे हुने, ढलनिकास हुने भएकाले विरोध गर्नु गलत भएको बताइन् । धरान१५ का वडाअध्यक्ष नरेशकुमार इवारमले सपार्क निर्माणले धरानका सबैको हित हुने बताउँदै आसपासका बासिन्दालाई बढी लाभ हुने भएकाले विरोध गर्न छाडेर सहमतिमा आउन जग्गाधनीहरुलाई अनुरोध गरेका छन् । नेकपाका स्थानीय नेता चोत्लुङ लिम्बुले जग्गादातालाई उठिवास लगाएर उपमहानरपालिकाले बसपार्क बनाउन उचित नहुने धारण राखेका छन् । उनले जग्गाधनीहरुका माग समबोधन गरी मुअब्जा दिएर बसपार्कको निर्माण अगाडि बढाउन जनप्रतिनिधिलाई सुझाव दिए । तीनकुनेस्थित रेडियो नेपालको टावर नजिकै धरान उपमहानगरपालिकाले बसपार्क बनाउन भएपछि स्थानीय जग्गाधनीहरुले पाँच बिघा जग्गा निःशुल्क दिएका थिए । तर, कर्मचारीले झुक्याएर स्थानीयलाई हस्ताक्षर गर्न लगाई उठिबास हुने गरी सबै जग्गा उपमहानगरको नाममा पारेपछि जग्गा धनीहरुले ५० प्रतिशत जग्गा फिर्ता माग राखेर बसपार्क निर्माणको विरोध गर्नुपरेको स्थानीय तुलसा गुरुङले बताइन् ।"
एक मात्र जीवित कम्युन,"बर्दिवास : कोही तरकारी काटिरहेका छन्। एकथरी भाँडा माझिरहेका छन्। चामलको जोहो गर्ने र सामान यताउति गर्नेहरूको चहलपहल छ। सानोतिनो भीड नै देखिन्छ। झट्ट हेर्दा लाग्छ, कुनै बिहेकार्जे वा सामाजिक कर्मको चाँजो हुँदैछ। तर न यो बिहेकार्जे हो, न कुनै भोजभतेरको तयारी। महोत्तरीको बर्दिबास गौरिडाँडास्थित आधारशिला कम्युनमा हरेक बिहानबेलुका देखिने दृश्य हो यो। कम्युनिस्टहरूले लामो समयदेखि समाज र जीवन बदल्ने सपना देख्दैदेखाउँदै आएका छन्। यही विचारसँग सहमत १३ परिवार आधारशिलामा सामूहिक बसोबास गर्छन्। यसको स्थापना २०५९ सालमा गरिएको थियो। आधारशिला पुग्ने जोसुकैले महसुस गर्न सक्छ, यहाँको जीवन अन्यत्रभन्दा फरक छ। सामूहिक जीवनशैली छ। फरकफरक जातका मानिस एकै ठाउँ बस्छन्। उनीहरूको व्यक्तिगत सम्पत्ति छैन। कामको बाँडफाँड गरिएको छ। सदस्यले विभिन्न उत्पादनमूलक काम गर्छन् र कम्युनको खर्च धान्छन्। तत्कालीन एकता केन्द्र मसालको राजनीतिक कार्यदिशाअनुसार यो कम्युन सुरु गरिएको थियो। शिक्षा, विज्ञान तथा प्रविधिमन्त्री गिरिराजमणि पोखरेलले यो अभियानको नेतृत्व गरेका थिए। १३ वटै परिवारका सदस्यको गाँस, बास र कपासको आधार भएकाले कम्युनलाई आधारशिला नाम दिइएको छ। आधारशिलाका संस्थापक पोखरेलका अनुसार यहाँ बस्न आउनेले सुरुमै आफूसँग भएको सबै पैत्रिक सम्पत्ति अभियानलाई बुझाएका छन्। हामीसँग कुनै बेला ४८ जनासम्म सदस्य थिए, पोखरेलले भने, अहिले कुनै परिवारका सदस्य हुर्केर उच्च शिक्षाका लागि स्वदेश तथा विदेशका अन्य ठाउँमा गएकाले संख्या घटेको छ। सुरुमा कम्युनिस्ट दर्शनबाट प्रभावित भएर सिरहाको गोलबजारमा १८ जना बालबालिका जम्मा गरेर कम्युनको सुरुवात गरिएको थियो। तर बालबालिकाको पढाइ र लवाइखवाइको व्यवस्थाले मात्र कम्युनको मर्म पूरा नहुने नदेखिएको पोखरेल बताउँछन्। त्यसपछि एकैपटक १३ परिवारका सदस्यलाई भेला गरेर महोत्तरीको बर्दिबासमा सामूहिक बसोबासको सुरु गरियो। दैनिक खर्च चलाउन आधारशिलाका सदस्यले विभिन्न व्यवसाय चलाइरहेका छन्। भाडामा जग्गा लिएर सामूहिक खेती गरेका छन्। जनमुखी स्वास्थ्य विकास सहकारी संस्था चलाएका छन्। महोत्तरीमै दर्पण एफएम सञ्चालनमा छ। रुचि मसला उद्योग पनि थियो। सिराहामै कम्प्युटर पसल पनि चलाएका थियौं। तर यी व्यवसाय नाकाबन्दीपछि बन्द भयो, पोखरेलले भने। कम्युनमा बस्ने मामिलामा कम्युनिस्ट विचारधारासँग सहमत व्यक्तिलाई प्राथमिकता दिइन्छ। सहिद परिवारका सदस्यलाई कुनै रोकटोक छैन। हरेक परिवारलाई एकएक वटा कोठा दिइएको छ। थारु, यादव, महतो, तामाङ, बाहुन, क्षेत्री लगायतका जाति र समूदायका मानिस यहाँ छन्। यहाँका सबैले सादा जीवन बिताउँछन्। तडकभडक हुँदैन। सबैथोक आधारशिला नै हो भन्ने ठान्छन्। म पनि यसमै रमाइरहेकी छु, आधरशिलाकी पुरानो सदस्य पुष्पलता कोइरालाले भनिन्। आधारशिलाका संरक्षक तथा नेकपाका प्रवक्ता नारायणकाजी श्रेष्ठले यस्तै सामूहिक बसोबासको मोडललाई अन्य ठाउँमा पनि विस्तार गर्नुपर्ने बताए। यसलाई पार्टीको एजेन्डा बनाउनुपर्ने हो। तर नेकपाकै सात लाख सदस्य जिम्मेवारीविहीन रहेको अवस्थामा अभियानको कुरा गर्न अलि कठिन भएको छ, श्रेष्ठले भने। सशस्त्र युद्धका क्रममा माओवादीले रुकुम, रोल्पालगायत आफ्नो पकड बलियो रहेको ठाउँमा यस्तै कम्युन चलाएको थियो। तर ती अहिले निष्क्रिय छन्।"
