शीर्षक,विवरण
बत्ती बालौं,"सोमबारदेखि विद्युत् प्राधिकरणले आफ्नो प्रसारण लाइन पुगेका सबै क्षेत्रमा लोडसेडिङ नगर्ने घोषणा गरेको छ। २०७३ सालको लक्ष्मीपूजाका दिनदेखि प्राधिकरणले उपत्यकालगायत देशका प्रमुख सहरहरूमा विद्युत् आपूर्ति क्रमिक रूपले सहज बनाउँदै लगेको थियो। त्यतिबेला उद्योगलाई लोडसेडिङको दायरामा राखी गार्हस्थ्य उपभोक्तालाई निरन्तरत बिजुली उपलब्ध गराएको थियो। अहिले आएर उद्योगलाई पनि लोडसेडिङमुक्त तुल्याएको प्राधिकरणले विगतमा नेपालमा लोडसेडिङ अन्त्यहीन रहने उद्घोष र अनुमानलाई गलत सावित गरिदिएको छ। अहिलेको युगमा बिजुलीबिनाको अवस्था कल्पना पनि गर्न सकिँदैन। विगतमा बिजुली आपूर्तिमा अनियमित तवरले व्यवस्थापन गर्दा प्राधिकरण सधैं आलोचित हुने गथ्र्याे। सोर्सफोर्स र प्रभावका भरमा अनियमित तवरले उद्योगहरूलाई बिजुली दिएर सर्वसाधारणलाई दैनिक ११ घन्टासम्म लोडसेडिङ गरेको प्राधिकरणमा कुलमान घिसिङ आएपछि बिजुली व्यवस्थापन सहज हुँदै आयो। अब औद्योगिक क्षेत्रमा नियमित बिजुली आपूर्तिले हाम्रा उद्योगको प्रतिस्पर्धी क्षमता पक्कै बढ्नेछ। मध्य वर्षायाममा समेत दैनिक ६ घन्टा लोडसेडिङको मार खेपेका सर्वसाधारणलाई २०७३ कात्तिकदेखि लोडसेडिङको अनुभव गर्नुपरेको छैन। यसले मुलुकको आर्थिक र सामाजिक क्षेत्रलाई नै सकारात्मक प्रभाव पारेको छ। हाल खोलामा जलस्तर वृद्धि भएको छ, अर्धजलाशययुक्त विद्युत् गृहको कुशल व्यवस्थापनका साथ सञ्चालन गरिएको छ र विद्युत् चुहावट नियन्त्रण प्रयास गहन रूपमा अघि बढाइएको छ। यी कारणले उद्योगलाई पनि लोडसेडिङमुक्त गर्न सकिएको प्राधिकरणको तर्क छ। अझ प्राधिकरणलाई उसले भनेअनुसार कम बिजुली खपत हुने चिम (एलईडी) खरिद गर्न दिइएको भए भारतबाट बिजुली आयातमा दबाब पर्ने थिएन। हाल झन्डै साढे चार सय मेगावाट बिजुली भारतबाट आयात भइरहेको छ। प्राधिकरणले सरकारी तवरबाट खरिद गर्न लागेको एलईडी चिमलाई रोक्न कम गुणस्तरका एलईडी भित्र्याएका व्यापारीहरूका स्टक नरित्तिने देखिएपछि अनेक तिकडम अपनाएर असफल तुल्याएको कसैले बिर्सेका छैनन्। प्राधिकरणले तोकेको मापदण्ड र गुणस्तरयुक्त ब्रान्डेड, जुन भारतीय बजारभन्दा आधा सस्तोमा प्राधिकरणका उपभोक्ताले घरघरमा पाउँथे, एलईडी खरिद गर्न पाएको भए प्रणालीमा चाप कम पर्ने, उपभोक्ताको बिल कम आउने र अन्ततः आयात घटाउने कार्य गथ्र्याे। एलईडीडीका माफियाहरूले अनेक लबिङ गराएर राज्यलाई अर्बाैं रुपैयाँ घाटा पारिदिए। प्राधिकरणको अबको चुनौती भनेको आयात प्रतिस्थापन गर्ने हो। हिउँदयामको अति आवश्यक बिजुली व्यवस्थापन हो प्राधिकरण मात्र नभई राज्यकै समस्याको रूपमा रहेको छ। यसका लागि भारतीय बिजुलीमा बाध्यात्मक निर्भरतालाई अन्त्य गर्न राज्यले नै ठूला जलाशययुक्त आयोजना निर्माण गर्नुपर्छ। ७६२ मेगावाटको तमोरजस्ता जलाशययुक्त आयोजना युद्धस्तरमा निर्माण गर्न लागि सरकारले तत्काल प्रक्रिया सुरु गर्नु आवश्यक छ। ठूला जलाशययुक्त आयोजना निर्माण नगरेसम्म भारतीय बिजुली आयात जारी रहने मात्र होइन, आगामी हिउँदयामको गर्जाे टार्नै निकै चुनौतीपूर्ण हुनेछ। किनभने हाल निर्माण भएका र निर्माण पूरा हुने क्रममा रहेका सबै आयोजना नदी प्रवाही छन्, जसले हिउँदयाममा एकतिहाइ मात्र उत्पादन गर्न सक्छन्। माथिल्लो तामाकोसीजस्ता आयोजना पूरा भएपछि पनि हिउँदयाममा जडित क्षमतामा उत्पादन गर्न नसक्ने भएकाले जलाशययुक्तको जरुरी परेको हो। वर्षायाममा बिजुली खेर जाने र हिउँदयाममा नपुग्ने विरोधाभासपूर्ण अवस्था छ। यसका लागि भारतसित विद्युत् आदानप्रदान गर्ने प्रक्रिया अविलम्ब थालिहाल्नुपर्छ। गत साता भारतीय प्रधानमन्त्री नरेन्द्र मोदीको नेपाल भ्रमणका क्रममा सरकारले यो विषयलाई उठाउन सकेन। जतिबेला हामीकहाँ बिजुली धेरै उत्पादन हुन्छ, भारतमा माग बढेको हुन्छ। यहाँ अपुग भएका बेला उता बिजुलीको माग घटेको हुन्छ। यस्तो परिस्थितिजन्य अनुकूलतालाई नेपालले आफ्नो पक्षमा पार्न सकेन वा भारतलाई विश्वस्त गर्न सकेन। अहिलेको बिजुलीको मुख्य मुद्दा नै यिनै हुन्। क्रमशः आन्तरिक खपत वृद्धि र प्रसारण लाइन विस्तार अर्कै नगरिनहुने कार्य हुन्।"
प्रदेश सांसद कुशवाहलाई पक्राउ गर्न अदालतको पत्र,"गौरः अवैधरुपमा वनपैदवार ओसारपसार गरेको आरोपमा तत्कालीन पुनरावेदन अदालत हेटौँडाबाट जेल सजाय सुनाइएका प्रदेशसभा सांसद कुन्दनप्रसाद कुशवाहलाई पक्राउ गरी दण्ड जरिवाना गर्न अदालतले प्रहरीलाई पत्राचार गरेको छ । जिल्ला अदालत गौरले जिल्ला प्रहरी कार्यालयलाई केही दिनअघि पत्र पठाएको हो । संसद कुशवाह माओवादी केन्द्रबाट रौतहट क्षेत्रनम्बर ३ को ख मा प्रदेशसभा सदस्य भएका थिए। सांसद कुशवाहले भने सर्वोच्चमा विचाराधीन मुद्दाको दण्ड जरिवाना गर्न भन्दै पक्राउ गर्ने पत्र आएकोमा आश्चर्य प्रकट गरेका छन् । पुनरावेदन अदालतको फैसला अनुसार पाँच लाख ५५ हजार ८ सय बराबरको धरौटी राखेर म्याद भित्र नै सर्वोच्चमा अपिल गरेको संसद कुशवाहको भनाइ छ । बिनाइजाजत वन पैदवार ओसारपसारमा संलग्न रहेको भन्दै पुनरावेदन अदालत हेटौडाको २०७२ साउन २५ गतेको फैसलाले संसद कुशवाहलाई एक वर्ष कैदको फैसला सुनाएको थियो । जिल्ला अदालत रौतहटले गएको वैशाख १९ गते जिल्ला प्रहरी कार्यालय रौतहटलाई पत्राचार गरेको हो । बाराको साविक पिपरासिमरास्थित पथलैया चोकमा सवारी चेकजाचका क्रममा २०६९ असोज २ गते बिहान रौतहटको कटहरियाबाट पोखरा जाँदै गरेको ना ४ ख ४६४० नम्बरको ट्रकमा अवैध सालको चिरान काठ दुई सय ६५ थान र ८ क्विन्टल स्ट्रिप (चिरान दाउरा) बरामद भएको थियो । बरामद काठ कटहरियास्थित न्यू एभरेष्ट समिलका सञ्चालक कुन्दनप्रसाद कुशवाहको भएको चालक इन्द्र बहादुर मानन्धरले बयान दिएपछि संसद कुशवाह काठ तस्करीमा मुछिएका थिए । वन कार्यालयले अनुसन्धान गरी जिल्ला सरकारी वकिलको कार्यालयमा राय पेश गर्दा ट्रक धनी रौतहटका बिन्देश्वर साह, चालक मानन्धर र काठ धनी कुशवाहले अवैधरुपमा काठ ओसारपसार गरेको भन्दै जिल्ला अदालत बारामा मुद्दा दर्ता भएको थियो । जिल्ला अदालत बाराले २०७१ असार २२ गते चालक मानन्धरलाई दोषी ठहर गर्दै ट्रकधनी साह र काठधनी कुशवाहलाई सफाइ दिएपछि मुद्दा पुनरावेदन अदालत हेटौँडामा दर्ता भएको थियो । पुनरावेदन अदालत हेटौँडाले एकजना चालकले त्यति धेरै परिणामको काठ ओसारपसार गर्न नसक्ने भन्दै जिल्ला अदालत बाराको फैसला उल्टाएर २०७२ साउन २५ गते समिल संचालक कुश्वाहलाइ समेत एक वर्षको सजाय सुनाइएको थियो । पुनरावेदनको फैसलापछि आफूले २०७३ साउन १६ गते सर्वोच्चमा अपिल गरेपछि विचाराधीन मुद्दामा अदालतले दण्ड जरिवाना गर्ने भन्दै पत्राचार गरेको सुन्दा आफू अचम्ममा परेको संसद कुशवाहको भनाइ छ । अदालतबाट पत्र प्रहरी कार्यालयमा आएको जानकारी दिँदै प्रहरी प्रमुख प्रहरी उपरीक्षक रविन्द्र केसीले पक्राउ या दण्ड जरिवाना भन्नेबारे बुझ्ने काम भइरहेको बताए ।"
प्रदेश सांसदको प्रश्न : मोदी जनकपुर आउँदा किन गाईजात्रा ?,"जनकपुरधाम : भारतीय प्रधानमन्त्री नरेन्द्र मोदीको जनकपुर भ्रमणको क्रममा आयोजित नागरिक अभिनन्दन समारोहमा प्रदेश २ का मुख्यमन्त्री लालबाबु राउतले दिएको अभिव्यक्ति प्रति सदनमा चर्को आलोचना गरेका छन्। मंगलबार बसेको प्रदेससभा बैठकमा प्रतिपक्षी दल कांग्रेस, एमाले र माओवादी केन्द्रका सांसदले विशेष समय लिएर बोल्दै मुख्यमन्त्री राउतको अभिव्यक्तिप्रति आपत्ति जनाएका हुन्। मुख्यमन्त्री राउतले नागरिक अभिनन्दनको क्रममा गुलामीको गन्ध दिएको आरोप समेत सांसदले लगाएका छन्। विशेष समय लिएर बोल्दै कांग्रेस सांसद शिवचन्द्र चौधरीले अभिनन्दन कार्यक्रमलाई गाईजात्रा बनाइएको आरोप लगाए। उनले भने, संविधान संशोधनको मुद्दा बोकेर सत्तामा पुगेको फोरम नेपाल अहिले सत्ताको खेलमा अल्झिएर केन्द्रमा संशोधन विरोधी सरकारलाई समर्थन गर्ने र प्रदेशमा पनि सोही पार्टीको समर्थन लिने कुरा सबैलाई थाहा छ। संशोधनको मुद्दा प्रदेशसभाको बैठकमा समेत कहिले नउठाएका फोरमका सांसदले छिमेकी देशका प्रधानमन्त्री सामु यस बारे भाषण गरेर जात्रा गरेको उनको भनाइ छ । भारतीय प्रधानमन्त्रीले संविधान संशोधन नगर्ने बताउँदै उनले आफ्नो आन्तरिक मामिलालाई यसप्रकार प्रस्तुत गर्नु उचित नहुने प्रष्ट पारे। नागरिक अभिनन्दन समारोहमा पदीय मर्यादालाई समेत ख्याल नगरी स्थानीय सरकारलाई अभिनन्दन गर्न लगाउने र प्रदेश सरकारका मुख्यमन्त्रीले कार्यक्रमको अध्यक्षता गर्नु पूर्णतया गलत रहेको सांसद चौधरीको भनाइ छ। कार्यक्रमको अन्तमा अध्यक्षले मन्तव्य दिनु पर्नेमा बीचमै मुख्यमन्त्रीले आफ्नो भाषण दिनु पदीय मर्यादा विपरितको कार्य रहेको उनको भनाइ थियो। माओवादी केन्द्रकी सांसद ज्वाला कुमारी साहले कूटनीतिक मूल्य मान्यता विपरीत मुख्यमन्त्री राउतले संशोधन र विभेदको कुरा छिमेकी देशका प्रधानमन्त्री सामु राख्नु उचित नरहेको बताइन्। उनले भनिन्, संविधान संशोधनको पक्षमा हाम्रो पार्टी पनि छ। तर, त्यो हामीले आफैं गर्नुपर्ने हुन्छ नकी अरुको अगाडि दुखेसो पोखेर आफ्नो आन्तरिक समस्या समाधानको आश राख्नु पर्दछ ? सांसद दिलीपकुमार चौधरीले नागरिक अभिनन्दन कार्यक्रमको व्यवस्थापन फितलो भएको आरोप लगाए। उनले भने, हामी अतिथी देवो भवः लाई पूर्णता मान्छौं। तर, सत्कारको नाममा गुलामी गर्नु कदापी उचित होइन। एमालेका तर्फबाट प्रदेशसभा सांसद सुन्दरबहादुर विश्वकर्माले संविधानलाई टेकेर मन्त्री तथा मुख्यमन्त्री बनेका व्यक्तिले आफ्नो पदीय गरिमा विपरित अभिव्यक्ति राख्नु निन्दनीय रहेको बताए। अभिनन्दन मञ्चमा एकजना महिलालाई पनि स्थान नदिइएको भन्दै सत्ता पक्ष र विपक्षका महिला सांसदले प्रदेश सरकारको आलोचना गरे। एमाले सांसद मन्जु यादवले भनिन्, नारी शक्तिकै सम्मान स्वरुप भारतीय प्रधानमन्त्री मोदी जनकपुर आएर जानकी मन्दिरको पुजा गरेका हुन्। तर, बेटी पढाउऊ बेटी बचाऊ नारा दिने प्रदेश सरकारले एकजना महिलालाई पनि मञ्चमा अटाउन नसक्नु निन्दनीय हो। मुख्यमन्त्री राउतको अभिव्यक्तिको पक्षमा बोल्दै फोरमका सांसद रामअशिष यादवले मधेसको पीडा छिमेकी समक्ष अभिव्यक्त गर्नु गलत नरहेको बताए। यादवले भने, संविधानमा सबैको मौलिक हक छ, अभिव्यक्ति स्वतन्त्रता छ। तसर्थ मुख्यमन्त्रीले आफ्नो कुरा राख्दा धेरै विवाद सिर्जना गर्नुपर्ने आवश्यकता छैन्। त्यसैगरी राजपा सांसद डिम्पल झाले मधेसी जनतासँग हुँदै आएको विरोध र विभेदको बारेमा मुख्यमन्त्रीले बोल्नु जायज रहेको र यो उनको साहसिक कदम भएको भन्दै मुख्यमन्त्री राउतलाई धन्यवाद दिइन।"
गुजरातीपछि मैथिलीमा प्रधानमन्त्रीको ट्वीटः प्रदेश २ लाई भनेजति बजेट,"काठमाडौँ: प्रधानमन्त्री केपी शर्माले आगामी सरकारको नीतिकार्यक्रम तथा बजेटमा प्रदेश २ को विकास र समृद्धिको चाहनाको सम्बोधन गर्ने प्रतिवद्धता जनाएका छन् । प्रदेश २ का सांसदहरुको प्रतिनिधि मण्डलसँगको भेटघाटपछि सामाजिक सञ्जालमा मैथिली भाषामा ट्वीट गर्दै प्रधानमन्त्री ओलीले सरकारको नीतिकार्यक्रम र बजेटमार्फत तराई मधेसको विकास र समृद्धिका चाहनाको सम्बोधन गर्ने प्रतिवद्धता जनाएका हुन् । प्रदेश २ का सांसदले शिक्षा, स्वास्थ्य, कृषि, सडक, सिचाई तथा डुबान समस्याको समाधानबारे देखाएको अग्रसरता प्रति पनि प्रधानमन्त्रीले ट्वीटमार्फत् सांसदहरुलाई धन्यवाद दिएका छन् । उनले ट्वीटमा लेखेका छन्,म विश्वास दिलाउन चाहन्छु आगामी आर्थिक वर्षको सरकारको नीतिकार्यक्रम तथा बजेटमार्फत तराईमधेसको विकास र समृद्धिको चाहनाको सम्बोधन हुन्छ । उनले थप लेखेका छन्, प्रदेश २ का माननिय सदस्यहरुको सर्वदलीय प्रतिनिधि मण्डलसँग भेट्दा खुसी लागेको छ, शिक्षा, स्वास्थ्य, कृषि, सडक,सिचाई तथा डुवान समस्या समाधानको दिशामा उहाँहरुले देखाउनु भएको अग्रसरता प्रति धन्यवाद दिन चाहन्छु । प्रधानमन्त्री ओलीले प्रदेश २ का सांसदसँग भेटघाटपछि २ वटा मैथली र १ एउटा नेपाली भाषामा ट्वीट गरेका छन् । यसैबीच प्रदेश नं २ का सांसदहरुले प्रधानमन्त्रीसँगको भेटमा तराई मधेशको समृद्धिसँग प्रधानमन्त्री कार्यक्रम ल्याउन माग गरेका छन् । प्रदेशबाट संघीय संसद्मा प्रतिनिधित्व गर्ने सबै दलका सांसदहरुले प्रधानमन्त्री ओलीलाई भेटी देशको अर्थतन्त्रमा महत्वपूर्ण योगदान गर्दै आएको प्रदेश नं २ को सामाजिक र आर्थिक विकासका लागि प्राथमिकता दिन आग्रह गरे । शिक्षा, स्वास्थ्य, कृषि र उद्योगको विकास, बाढी पहिरो नियन्त्रण, सडक, खानेपानी, नदी तटबन्ध तथा व्यवस्थापन, चुरे संरक्षणका विषयमा पनि आगामी नीति, कार्यक्रम र बजेटले सम्बोधन गर्नुपर्ने माग राखेको प्रतिनिधि मण्डलका सदस्य एवं राष्ट्रिय जनता पार्टीका नेता लक्ष्मणलाल कर्णले जानकारी दिए । नेकपा एमालेका सांसद सुमनराज प्याकुरेलका अनुसार प्रधानमन्त्री ओलीले मागहरु जायज, आवश्यक भएको र आफू तराई मधेससहित सिङ्गो मुलुकको विकासका लागि गम्भीर रहेको बताउँदै सुझाव कार्यान्वयन गर्ने विश्वास दिएका छन् ।"
"मेयरमाथि आक्रमण विप्लवका कार्यकर्ताबाट, एक नेता पक्राउ","भक्तपुरः मध्यपुर थिमी नगरपालिकाका प्रमुख मदनसुन्दर श्रेष्ठमाथि सांघातिक हमला गर्नेमध्ये एकजनालाई प्रहरीले नियन्त्रणमा लिएको छ । आक्रमण भएको २४ दिनपछि महानगरीय अपराध महाशाखाको प्रहरी टोलीले काठमाडौंको बागबजारबाट एकजनालाई पक्राउ गरेको हो । महाशाखाबाट खटिएको प्रहरी टोलीले कालीकोट निवासी वर्ष ३० का कुशल बोगटीलाई मेयर आक्रमणमा प्रत्यक्ष संलग्न भएको आरोपमा पक्राउ गरेको हो । उनी नेत्रविक्रम चन्द विप्लव नेतृत्वको नेपाल कम्युनिष्ट पार्टी भक्तपुरका जिल्ला सेक्रेटरी रहेको प्रहरीको दावी छ । बोगटी पक्राउ परेको पुष्टि गर्दै महानगरीय प्रहरी परिसर भक्तपुरका प्रमुख प्रहरी उपरीक्षक हिमालयकुमार श्रेष्ठले उनलाई बुधबार भक्तपुरमा सार्वजनिक गरिने जानकारी दिए । मध्यपुर थिमी नपाका प्रमुखमाथि भएको आक्रमणमा संलग्न एकजना पक्राउ परेका छन्, प्रहर उपरीक्षक श्रेष्ठले भने, पक्राउ परेकालाई बुधबार भक्तपुरमा सार्वजनिक गर्छौं । बोगटीको साथबाट एउटा मोटरसाइकलसहित पाँचवटा मोबाइल र १४ विभिन्न टेलिकम कम्पनीका सिमकार्ड बरामद भएको परिसरले जनाएको छ । नगर प्रमुख श्रेष्ठमाथि गत वैशाख ८ गते शनिबार साँझ घरमै आक्रमण भएको थियो । प्रमुख श्रेष्ठमाथि दुईजनाले सांघातिक हमला गरेको उनको घरमा राखिएको सीसीटीभी क्यामेराको फुटेजबाट पुष्टि भएको थियो । आक्रमणकारीहरुले बा ८ च ८७२० नम्बरको प्रमुख श्रेष्ठको कारमा समेत तोडफोड गरेका थिए ।नेकपा एमाले भक्तपुरले पत्रकार सम्मेलन गरेर प्रमुख श्रेष्ठमाथि आक्रमण गर्नेहरुलाई छिटोभन्दा छिटो पक्राउ गर्न चेतावनी दिएको दुई दिनपछि आक्रमणकारी पक्राउ गर्न प्रहरी सफल भएको हो । एमालेले प्रमुख श्रेष्ठको आक्रमणमा विप्लव समूहको संलग्नता भएको हुनसक्ने बताउँदै आएको थियो ।"
प्रदेश तीनको बर्खे अधिवेशन सुरु,"हेटौंडा : प्रदेश तीनको प्रदेशसभा बैठकको बर्खे अधिवेशन मंगलबादेखि सुरु भएको छ। बर्खे अधिवेशनको पहिलो बैठकमा आर्थिक मामिला तथा योजनामन्त्री कैलाश ढुंगेलले विनियोजन विधेयकका सिद्धान्त र प्राथमिकताका सम्बन्धममा (कर प्रस्ताव बाहेक) प्रस्ताव टेबल गरेका छन्। प्रदेशसभा सदस्य हरिशरण लामिछानेको असमायिक निधन भएपछि मंगलबारको बैठकमा पूर्व बजेट सम्बन्धि प्रस्ताव टेवलमात्र भएको हो। बैठक लामिछानेप्रति श्रद्धाञ्जलि ब्यक्त गर्दै सकिएको छ। त्यस अघि प्रदेश प्रमुखको कार्यालयबाट आएको अधिवेशन आह्वान र विधेयक प्रमाणिकरण सम्बन्धिपत्र सभामुख सानुकुमार श्रेष्ठले पढेर सुनाएका थिए। मंगलबारको बैठक बुधबार बिहान ११ बजे बस्नेगरी स्थगित भएको छ। पर्यटन,कृषि र जलविद्युत्मा प्राथमिकता विनियोजन विधेयकका सिद्धान्त र प्राथमिकताको प्रस्तावमा पर्यटन, कृषि र जलविद्युत् छलफलको प्रमुख प्राथमिकतामा रहेको आर्थिक मामिला तथा योजनामन्त्री ढुङ्गेलले बताए। हामीले प्रदेश सभाबाट बजेटको प्राथमिकताक्रमलाई टुङ्गो लगाउँछौं, उनले भने, मन्त्रालयको तर्फबाट पर्यटन, कृषि र जलविद्युत्लाई पहिलो प्राथमिकता दिएर बजेट बनाउन प्रस्ताव गरेका छौं। प्रदेश सरकारले असार १ गते प्रत्येक वर्षको बजेट ल्याउनुपर्ने संवैधानिक व्यवस्था अनुसार ३ नम्बर प्रदेशको बजेट अधिवेशन जेठ १ गतेबाट सुरु भएको हो। आगामी आर्थिक वर्ष २०७५७६ को बजेट ल्याउन प्रदेश तीनको आर्थिक मामिला तथा योजना मन्त्रालयले १३ जिल्लाका स्थानीय तहसम्म पुगेर छलफल गरिरहेको मन्त्रालयका सचिव वसन्त अधिकारीले बताए। केन्द्रबाट कुनकुन योजना र केकति योजना हस्तान्तरण हुने भन्ने एकिन नभएको कारण प्रदेशको आगामी वर्षको बजेट कतिको हुने भन्ने भने निश्चित भइ नसकेको उनको भनाइ छ। प्रदेश तीनको पहिलो पूर्ण बजेट न्युनतम २५ अर्बदेखि ५० अर्बसम्म जानसक्छ, सचिव अधिकारीले भने।"
एकता अघि नबढेपछि दाहालले नेपाललाई फेरि भेटे,"काठमाडौँ: दुई वाम पार्टीबीचको एकता प्रक्रिया सुस्ताएका बेला नेकपा माओवादी केन्द्रका अध्यक्ष प्रचण्ड र नेकपा एमालेका वरिष्ठ नेता माधवकुमार नेपालबीच भेटवार्ता भएको छ । मंगलबार बिहान नेपाललाई भेट्न दाहाल खुमलटारटबाट एमाले वैदेशिक मामिला विभागको कार्यालय, तुल्सीलाल स्मृति भवन ललितपुरमा आइपुगेगका थिए । नेता नेपालका स्वकीय सचिव मोहन गौतमका अनुसार दुईजनाबीच नेताबीच एक घण्टासम्म छलफल भएको हो । भेटका क्रममा नेता नेपालले दाहाललाई एकता प्रक्रियालाई अब गति दिनुपर्ने बताएका थिए । 'अब यसरी सुस्ताएर अघि बढ्न सकिँदैन', नेता नेपालको भनाइ उधृत गर्दै नेपालनिकट श्रोतले भन्यो, 'अब सक्रियता बढाएर दुई पार्टीबीचको एकता सक्नुपर्यो ।' गौतमका अनुसार पछिल्लो समय सुस्ताएको पार्टी एकतालाई गति दिनेबारेमै कुरा भएको बताए । 'सुस्ताएको पार्टी एकतालाई गति दिन दुई नेताबीच लामो छलफल भएको छ', गौतमले भने, 'त्यसैगरि मे ३० र ३१ मा हुने कार्ल मार्क्सको द्विसतवार्षिकी सन्दर्भको अन्तर्राष्ट्रिय गोष्ठीलाई प्रभावकारी बनाउने विषयमा पनि दुई नेताबीच वार्ता भएको छ।' दुई पार्टीबीचको एकताका धेरै विषय मिलिसकेको अवस्थामा एमालेमाओवादी एकताप्रक्रिया लम्बिँदा कार्यकर्ता निराश भएका छन् । यो अवस्थामा नेता नेपालले अब एकतालाई गति दिएर टुंग्याउन पनि सुझाव दिए । नेपा नेपालले दाहाललाई पार्टी एकता संयोजन समितिको बैठक चाँडै राखेर मिलेका कुरा टुंग्याउँदै अघि बढ्न पनि आग्रह गरेका छन् । भेटबारेमा दाहालनिकट स्रोतले पनि जानकारी दिँदै दुई नेताबीच अनौपचारिक छलफल भएको बताएको छ। दुई नेताबीच पार्टी एकताबारेमा नै कुरा भएको स्रोतले जनाएको छ । भेटका क्रममा एकता प्रक्रियामा देखिएको निर्णय प्रक्रियामा नेता नेपालले गुनासो गरेका थिए भने दाहालले प्रधानमन्त्री तथा एमाले अध्यक्ष केपी शर्मा ओलीको कार्यशैलीले एकतामा अन्योल बढेको गुनासो राखेका थिए । गत २०७४ मंसिरमा भएका प्रदेश तथा प्रतिनिधि सभा निर्वाचनमा गठबन्धन बनाएका दुई दलबीच वैशाख ९ गते नै एकता हुने चर्चा थियो । त्यसपछि वैशाख २२ मा पनि एकताको मिति घोषणा नहुँदा कार्यकर्ता निराश भएका छन् । दुवै कार्यदलले संगठानिक संरचना र सैद्धान्तिक नीतिबारेको प्रतिवेदन दिँदै वैशाख ९ को लेनिन जयन्तीमा एकता गर्न सुझाए पनि त्यो सम्भव भए । त्यसपछि वैशाख २२ मा घोषणा गर्ने भनिएको एकताको मिति पनि टरेर गएपछि दुई दलबीच खटबट बढेको अनुमान सर्वसाधरणले लगाउन थालेका छन् । एमाले अध्यक्ष ओली र नेता नेपालबीच सम्बन्ध राम्रो भएर सहकार्य बढाएपछि प्रचण्ड सशंकित भएका थिए । नवौँ महाधिवेशनमा पराजित नेपाल दशौँ महाधिवेशनमा अध्यक्षको दौडमा छन् भने दाहाल पनि पार्टी एकतापछि अध्यक्ष पद आफूले पाउनुपर्ने अडानमा छन ।"
बजेट समानुपातिक विनियोजन गर्न बाँकेबर्दियाका जनप्रतिनिधिको माग,"काठमाडौं : प्रदेश ५ को बाँकेबर्दियामा समानुपातिक ढंगबाट बजेट विनियोजन गर्न माग गरिरहेको छ । बाँकेबर्दियाका जनप्रतिनिधिहरुले बजेट विनियोजन समानुपातिक ढंगले गर्न माग गरेका हुन् । साविकको मध्य तथा सूदुरपश्चिमको केन्द्रको रुपमा रहेका बाँकेबार्दियाको विकासमा राज्यको विशेष ध्यान जानु पर्ने उनीहरुको माग छ । बाँके बर्दियाका संचारकर्मीको संयोजनमा काठमाडौं भएको छलफलमा बोल्दै नेपालगन्ज उपमहानगरपालिकाका मेयर डा धवलशम्शेर राणाले बाँकेबर्दियाको विकासमा केन्द्रको प्राथमिकता पर्नु पर्ने बताए । उनले भारतबाट हवाई यात्राको लागि सबै भन्दा उपयुक्त रहेको नेपालगन्ज विमानस्थललाई अन्र्तराष्ट्रिय विमानस्थल बनाउन पर्ने बताए । उनले विमानस्थल, भेरी अञ्चल अस्पतालको स्तरोन्ति,अन्तराष्ट्रियस्तरको सभागृह तथा प्रदर्शनी स्थल निर्माण यस वर्षको बजेटमा पार्नु पर्ने बताए । प्रतिनिधि सभाका सांसद इस्तियाक राईले नेपालगन्जमा प्राविधिक शिक्षालय स्थापनाको लागि पहल भइरहेको बताए । बर्दियाका सांसद एवं पूर्व सिचाईमन्त्री संजय गौतमले बाँके र बर्दियाको विकासमा सबै जनप्रतिनिधि एक हुनु पर्ने बताए । उनले बाँकेबर्दियामा रहेका राष्ट्रिय गौरवका आयोजनालाई समय सक्न सरकारले प्रयाप्त बजेट छुट्याउनु पर्ने बताए । बर्दियाका सांसद बिष्णु चौधरीले राप्ती, बबई र कर्णाली नदीबाट हुने डुवान कम गर्न एकीकृत नदी नियन्त्रण आयोजना आवश्यक रहेको बताए । उनले राष्ट्रिय निकुञ्जबाट उत्पन्न हुने समस्या समाधान गर्न आवश्यक रहेको बताए । खजुरा गाउँपालिकाका अध्यक्ष किस्मतकुमार कक्षपतिले सुशिल कोइराला प्रखर क्यान्सर अस्पताललाई पश्चिम नेपालको क्षेत्रीय अस्पताल बनाउन बजेट विनियोजनमा प्राथमिकतामा पार्न आग्रह गरे । उक्त कार्यक्रममा नेपाल उद्योग वाणिज्य महासंघका अध्यक्ष भवानी राणा, निवर्तमान अध्यक्ष पशुपति मुरारका, नेपाल पत्रकार महासंघका पूर्वमहासचिव पोषण केसी, एमाले नेता लक्ष्मण ज्ञवाली, प्रतिनिधि सभाका सदस्य नन्दलाल रोकाय पूर्णाकुमारी सुवेदी, महेश्वर गहतराज, प्रदेश सभा सदस्य आइपी खरेल, कृष्णा केसी नमूना, तिलक राम शर्मा हिमाल, उद्योग वाणिज्य महासंघका केन्द्रीय सदस्य कृष्णप्रसाद श्रेष्ठ लगायतको सहभागिता रहेको थियो ।"
जनता प्रदेश सरकारको विरोधमा उत्रिने मुख्यमन्त्रीलाई डर,"काठमाडौं : खानेपानी मन्त्री बिना मगरलाई भेटेर ७ नम्बर प्रदेशका मुख्यमन्त्री त्रिलोचन भट्टले संविधानमा लेखिएका अधिकार प्रदेश सरकारमा तत्काल पठाउन माग गरेका छन्। मंगलबार सिंहदरबारस्थित खानेपानी मन्त्रालयमा मन्त्री मगरसँग भएको भेटमा मुख्यमन्त्री भट्टले अधिकार प्रदेशमा पठाउन ढिलाइ भइरहेकोमा गुनासो गरे। उनले जनताको अपेक्षाअनुसार काम नभए नागरिक प्रदेश सरकारको विरोधमा उत्रिने समेत बताए। प्रदेश सरकार बनेपछि जनताको आकर्षण प्रदेशमै छ, त्यसलाई २३ महिनामै व्यवहारिक रुपमा कार्यान्वयन गर्न नसके प्रदेश सरकारप्रति जनतामा वितृष्णा जाग्ने छ र जनता प्रदेश सरकारको विरोधमा उत्रने छन्, मन्त्री मगरको सचिवालयले मुख्यमन्त्री भट्टलाई उद्धृत गरेको छ। संघीय सरकारले अधिकार बाँटबाँडबारे स्पष्ट कानुन बनाउन नसक्दा कर्मचारी परिचालन र बजेट विनियोजनमा समस्या भइरहेको मुख्यमन्त्री भट्टले बताए। कर्मचारी कानूनी रुपमै प्रदेश मातहत नआउँदा काम गर्दैनन्, उनले भने, बजेट विनियोजन र कार्यक्रम निर्माणमा समेत अलमल देखिएको छ। प्रधानमन्त्री र संघका मन्त्रीहरूसँग भेटवार्ता गर्न मंगलबारै काठमाडौं आएका मुख्यमन्त्री भट्टले मन्त्री मगरलाई भेटेर ७ नम्बर प्रदेशको समग्र विकासका विषयमा समेत छलफल गरेका छन्। विगतका सरकारको प्राथमिकतामा पर्न नसकेको सुदूरपश्चिम अर्थात् ७ नम्बर प्रदेशको तीब्र विकासका लागि पहल गर्न मुख्यमन्त्री भट्टले संघीय सरकारका मन्त्री मगरसँग आग्रह गरे। संघ र प्रदेश सरकार दुबैलाई मिलाउन सके मात्रै प्रदेशको विकास गर्न सकिन्छ। त्यसैले केन्द्र सरकारमा मन्त्री ज्यूले महत्वपूर्ण भूमिका खेल्नुपर्ने आवश्यकता छ, भेटमा मुख्यमन्त्री भट्टले भने। संघमा रहने तथा प्रदेश र स्थानीय तहमा जाने बजेट र कार्यक्रमबारे छलफल भइरहेकाले यो विषय चाँडै टुंगिने मन्त्री मगरले बताइन्। ७ नम्बर प्रदेशबाटै संघीय सरकारमा प्रतिनिधित्व गरेकाले प्रदेशको विकासका लागि आवश्यक भूमिका सशक्त रुपमा निर्वाह गर्ने मन्त्री मगरले आश्वासन दिइन्। भेटवार्तामा ७ नम्बर प्रदेशका सीमा समस्या समाधान, सडक सञ्जाल, खानेपानी, शिक्षा, स्वास्थ्य पूर्वाधार लगायतका विषयमा समेत छलफल भएको मन्त्री मगरको सचिवालयले जनाएको छ। काठमाडौंमा रहँदा संघीयताको प्रभावकारी कार्यान्वयनका लागि पहल गर्न माग गर्दै प्रधानमन्त्री, मन्त्री र राजनीतिक दलका शीर्ष नेतृत्वलाई भेट्ने कार्यक्रम रहेको मुख्यमन्त्री भट्टले जानकारी दिए। अधिकार स्पष्ट नहुँदा काम गर्न असहज भइरहेको मुख्यमन्त्री भट्टको गुनासो छ।"
अराजकीय 'राजकीय भ्रमण',"नेपालमाथि लगाएको नाकाबन्दीका कारण भारतीय प्रधानमन्त्री नरेन्द्र मोदीलाई नाकाबन्दी अपराध थियो भनेर सम्झना दिलाए पनि नेपाल सरकारले मोदीको भव्य स्वागत गरेर उनलाई स्वदेश फिर्ता पठाएको छ। स्वागत र सम्मान आफ्नो ठाउँमा छ तर परराष्ट्र मन्त्रालय, सरकार र देशको प्रतिष्ठा आफ्नो ठाउँमा छ। हाम्रो पक्षबाट हुने भारतको भ्रमण र भारतीय पक्षबाट हुने नेपालको भ्रमणका बेला हरेकपटक हाम्रो परराष्ट्र मन्त्रालय, सरकार र देशले नराम्रोसँग आफ्नो प्रतिष्ठा गुमाउने गरेका छन्। आफ्नो सम्मान आफैं राख्न नजान्ने हाम्रा नेताहरूका कारण परराष्ट्र मन्त्रालयका अधिकारीहरूले बारम्बार लज्जाजनक स्थिति बेहोर्नु परेको भूतपूर्व राजदूत तथा अन्य पदाधिकारीहरू बताउँछन्। प्रसंग, योपटक प्रधानमन्त्री मोदीको राजकीय भनिएको भ्रमणबाट सुरु गरौं। राजकीय भ्रमण सरकार या राष्ट्रप्रमुखहरूको भ्रमणको विशिष्टतम् रूप हो। कूटनीतिक मर्यादाअनुरूप राजकीय भ्रमणका केही राजकीय विशेषताहरू हुन्छन्। सबभन्दा पहिले, राजकीय भ्रमणको मिति दुवै देशको सरकार या राष्ट्रप्रमुखको अनुकूलतामा निर्धारण गरिन्छ तर त्यसो भएको देखिएन। पहिला त, प्रधानमन्त्री केपी ओलीलाई भारतको राजकीय भ्रमणमा यस्तो समयमा बोलाइयो जसले गर्दा उनी सधैं नेपालका प्रधानमन्त्री या राष्ट्रप्रमुखले भाग लिने गरेको चीनको हाइनान टापुमा हुने अन्तर्राष्ट्रिय महत्वको बोआवो सम्मेलनमा जान सकेनन्। ओलीले बोआवो सम्मेलन मात्र छोडेनन्, यसपटक त्यहाँ नेपालको प्रतिनिधित्व नै भएन, जसलाई अर्थपूर्ण रूपमा लिन सकिन्छ। ओलीले दिल्ली भ्रमणका बेला कूटनीतिक चलनअनुसार समकक्षी मोदीलाई राजकीय भ्रमणकै निम्ता दिए। मोदीले त्यसलाई स्वीकार मात्र गरेनन्, भ्रमणको मिति नै दिल्लीबाट चुहाएर नेपाललाई बोधार्थ दिए। त्यसमा नेपालको अनुकूलता थियो या थिएन भनेर सोच्ने मौका नै दिइएन र हाम्रा प्रधानमन्त्रीले त्यो मौका माग्न पनि सकेनन्। मितिको साथसाथै भारतीय पक्षले लगभग भ्रमण तालिका पनि निर्धारण गरिदियो। मोदी जनकपुर आउने, त्यसपछि काठमाडौं उत्रिने अनि मुक्तिनाथ जाने निश्चित नै गरिएको थियो। दोस्रो, राष्ट्रप्रमुख र सरकारप्रमुखको विदेश भ्रमणका केही मर्यादाहरू हुन्छन्। राजकीय भ्रमण हुन्छ, औपचारिक भ्रमण हुन्छ, कार्यगत भ्रमण हुन्छ र व्यक्तिगत भ्रमण हुन्छ। अपवादहरू नहुने होइन तर यी सबै भ्रमणका आआफ्नै प्रकृतिहरू हुन्छन्। अमेरिकालगायत कतिपय देशमा राजकीय भ्रमण, अपवादलाई छोडेर, राष्ट्राध्यक्षको तहमा मात्र हुन सक्छ र त्यो पनि हरेक वर्ष तोकिएको संख्यामा र तोकिएको दिनका लागि मात्र हुन्छ। राजा महेन्द्र र राजा वीरेन्द्रले एकभन्दा बढीपटक अमेरिकाको भ्रमण गरेका भए पनि सन् १९६७ मा राजा महेन्द्रले र सन् १९८३ मा राजा वीरेन्द्रले गरेकोको भ्रमणलाई मात्र राजकीय भ्रमणको संज्ञा दिइएको थियो। त्यस्तै कयौं अमेरिकी राष्ट्रपतिहरूले बेलायतको भ्रमण गरेका भए पनि सन् २००३ मा जर्ज बुसले गरेको बेलायतको भ्रमणलाई मात्र पहिलोपटक बेलायतले राजकीय भ्रमणको संज्ञा दिएको थियो। तर, राजकीय भ्रमणको त्यो कडा परिभाषा धेरै देशहरूका हकमा खुकुलो भइसकेका छन् र सरकारप्रमुखको भ्रमणलाई पनि राजकीय भ्रमणको मान्यता दिइने गरिएको छ। तर पनि राजकीय भ्रमणका केही विशिष्ट विशेषता हुन्छन्। राजकीय भ्रमणको खर्च, भेटघाट, भ्रमण र अन्य सबै गतिविधिको जिम्मेवारी आतिथेय देशको हुन्छ, त्यो उच्चतम् प्रकृतिको हुन्छ र सामान्यतया राजकीय भ्रमणमा आउने पाहुनाको पहिलो गन्तव्य देशको राजधानी नै हुन्छ, जहाँबाट उनी अन्य ठाउँको भ्रमणमा जान सक्छन्। यद्यपि, त्यसमा पनि अपवाद नहुने होइन। उदाहरणका लागि सन् २०१४ मा चिनियाँ राष्ट्रपति सी जिन फिङको भारतको राजकीय भ्रमण गुजरातबाट सुरु भएको थियो। तर, त्यो गन्तव्य राष्ट्रपति सीले निर्धारण गरेका थिएनन्। प्रधानमन्त्री मोदीले आफू गुजरातको मुख्यमन्त्री हुँदा त्यहाँ गरेको तीव्र विकास चिनियाँ नेतालाई देखाउन चाहेका थिए। त्यसैले आतिथेय देश भारतकै अनुरोधमा सी दिल्ली जानुअगाडि गुजरात गएका थिए। मोदी आतिथेय देश नेपालको अनुरोधमा पहिले जनकपुर गएका होइनन्। ओलीले दिल्ली भ्रमणका बेला कूटनीतिक चलनअनुसार समकक्षी मोदीलाई राजकीय भ्रमणकै निम्ता दिए। मोदीले त्यसलाई स्वीकार मात्र गरेनन्, भ्रमणको मिति नै दिल्लीबाट चुहाएर नेपाललाई बोधार्थ दिए। तेस्रो, राजकीय भ्रमणको विशिष्ट उद्देश्य जहिले पनि दुई देशबीचको सम्बन्धलाई अझ हार्दिक र दरिलो तुल्याउने हुन्छ। त्यसै भएर राजकीय भ्रमणका बेला सामन्यतया विवादित मुद्दाहरूमा नेताहरू तर्कवितर्क र बहस गर्दैनन्। राजकीय भ्रमणलाई सकभर विवादित पनि बनाइँदैन। नेपालको वर्तमान संविधान निर्माणको क्रममा त्यसबाट मन दुखेका तराईका दाजुभाइदिदीबहिनीहरूले आफ्नो चित्त दुखाइ देशको केन्द्र काठमाडौंसँग पोख्नु स्वाभाविक थियो त्यो उनीहरूको कर्तव्य र अधिकार दुवै हो। तर, त्यो चित्त दुखाइमा छिमेकीले खेल्नु स्वाभाविक थिएन। भोलि नेपाल समृद्ध र शक्तिशाली भयो भने गोर्खाल्यान्ड आन्दोलन र काश्मीरको भावनामा खेल्नु कति उपयुक्त होला ? तर, मोदीले नेपालीनेपालीबीचको आपसी भावनाहरूमा असमझदारी उन्पन्न भएका बेला त्यसैको निहुँमा नाकाबन्दी लगाइदिँदा भूकम्पको पीडा भोगिरहेका नेपालीले ६ महिनासम्म थप पीडा भोग्नु पर्यो। हिन्दू धर्मको कट्टर अनुयायी र आध्यात्मिक नेताले मानवता नै बिर्सेर गर्नै नहुने काम गरेका थिए। तर, नेपाल सरकारले दुईदुई ठाउँमा नागरिक अभिनन्दनलाई स्वीकृति दियो। नागरिक अभिनन्दन जनताले आभार प्रकट गर्न दिने विशिष्ट सम्मान हो। त्यस्ता नागरिक सम्मानहरू आवश्यक नपर्ने होइन, तर, मोदीलाई केका लागि आभार प्रकट गर्ने ? त्यो राजकीय सम्मान होइन, लज्जाजनक लम्पसार थियो। चौथो, परराष्ट्र सम्बन्ध र मामिला संघीय सरकारको जिम्मेवारी हो। तर, मोदीको स्वागतको तयारीमा परराष्ट्र मन्त्रालय र संघीय सरकार छायामा पर्यो र दिल्लीले सिधै प्रदेश सरकारसँग समन्वय गरेर काम गरिरहेको प्रतीत भयो। तयारीका क्रममा जनकपुरका एकजना वरिष्ठ पत्रकारले मलाई भनेका थिए, सुरक्षाको हकमा मात्र होइन, व्यवस्थापनको हकमा पनि ९० प्रतिशत काम त सीधै भारतीय पक्षबाटै भइरहेछ। एकातिर संघीय सरकार ओझेलमा परेको थियो भने अर्कोतर्फ मुख्यमन्त्री लालबाबु राउतलगायत प्रदेश नम्बर २ का कयौं नेताहरू मोदीको स्वागतका लागि भन्दै झाडु लिएर सरसफाइका लागि बाटोमा उत्रिएका थिए। मोदी आउने दिन बिहान संयोगले मैले एकजना संघीय संसद्मा निर्वाचित मधेसी सांसदलाई भेटेँ। भेट्नेबित्तिकै सोध्न पुगेछु, तपाईं मोदीको स्वागत गर्न जानुभएन ? उनले भने, के मेरो इज्जत छैन ? हाम्रा प्रधानमन्त्री भारतको कुनै सहर गए भने के त्यहाँ मुख्यमन्त्री झाडु लिएर बाटो सफा गर्न निस्कन्छन् ? के त्यहाँ संघीय संसद्का सबै सांसद जम्मा हुन्छन् ? म किन जाने ? उनको कुरा ठिकै थियो। अरू बेला पनि सफाइ अभियानमा लागेकाहरूले पाहुना आउँदा सफाइ गर्नु हुन्न भन्ने होइन तर कूटनीतिमा मर्यादाको ख्याल गर्नुपर्छ, मन लाग्यो भन्दैमा जे पनि गर्नु हुँदैन। विदेशी पाहुनाको स्वागतका लागि सरसफाइ भन्दै मुख्यमन्त्री आफैं झाडु लिएर निस्कनु कूटनीतिक मर्यादाका दृष्टिकोणबाट उपयुक्त होइन किनभने उनले आफैं धुलो सोहोर्न जाने होइन, सफाइको व्यवस्थापन गर्ने हो। त्यतिमात्र होइन, मुख्यमन्त्री राउतले अभिनन्दन कार्यक्रममा संविधानप्रतिको आफ्नो असन्तुष्टिलाई उजागर गरिदिए अर्थात् जिम्मेवार पदमा बसेर घरभित्रको मतभेदलाई छिमेकीका सामु औपचारिक कार्यक्रममै छताछुल्ल पारिदिए। विदेशी पाहुनाको स्वागतका लागि सरसफाइ भन्दै मुख्यमन्त्री आफैं झाडु लिएर निस्कनु कूटनीतिक मर्यादाका दृष्टिकोणबाट उपयुक्त होइन किनभने उनले आफैं धुलो सोहर्न जाने होइन, सफाइको व्यवस्थापन गर्ने हो। पाँचौं, कूटनीतिक मर्यादाको ख्याल राखेको भए, नेपाल सरकारले मोदीलाई पहिले काठमाडौंमा सम्मानगारद लिएर मात्र अन्यत्र जाने व्यवस्था गरौं भन्नै पथ्र्यो र त्यसमा अड्डी लिनै पथ्र्यो जसरी प्रधानमन्त्री ओलीले पहिलोपटक प्रधानमन्त्री भएपछि गरेको भारत भ्रमणमा कुरा नमिलेपछि संयुक्त वक्तव्यमा हस्ताक्षर गर्न अस्वीकार गरेका थिए। यसपटक मोदीलाई काठमाडौं उतार्नैपर्ने अर्को कारण पनि थियो। नेपाल संविधानतः संघीयतामा प्रवेश गरेपछि भारतीय प्रधानमन्त्रीको यो पहिलो भ्रमण थियो। र, त्यस्ता प्रधानमन्त्री नेपाल आउँदै थिए जसले नाकाबन्दीताका प्रदेश नम्बर २ को जनसंख्याको ठूलो हिस्साले अभिव्यक्त गरेको पीडा र असन्तुष्टिमा कूटनीतिक मर्यादाविपरीत हाँ मा हाँ मिलाउँदै संविधानलाई अनुमोदन गर्ने ८० प्रतिशत जनताको मन नराम्रोसँग दुखाएका थिए। त्यस्तो विवादास्पद पृष्ठभूभि हुँदाहुँदै उनले संघीय राजधानीभन्दा पहिले प्रदेश २ कै राजधानीमा पदार्पण गर्न खोज्नु अर्थपूर्ण र कूटनीतिक दृष्टिकोणबाट असन्तुलित कदम थियो। यो भारतीय पक्षले नबुझी चालेको कदम होइन, जसलाई नेपाल सरकारले बदल्न सक्थ्यो तर बदलेन। प्रधानमन्त्री मोदीको भ्रमणको चरित्र कुनै पनि दृष्टिकोणबाट राजकीय थिएन। तर, त्यसको दोष मूल रूपमा नेपालले नै लिनुपर्छ। देश सानोठूलो, धनीगरिब जे भए पनि कूटनीतिक मर्यादाका दृष्टिकोणबाट सबै राष्ट्र समान हुन्छन् र त्यो समानतामा विशेष ध्यान जहिले पनि कमजोर पक्षले दिनुपर्ने हुन्छ किनभने अन्तर्राष्ट्रिय राजनीतिमा जहिले पनि हेपिने कमजोर पक्ष नै हुन्छ। तर, नेपाली पक्ष त्यसमा एकदुईपटक होइनस सधैं नै चुक्ने गरेको छ। अब नेपाली पक्षको भारत भ्रमणको एकाध कुरा गरौं। भारतले नेपालको राजदूतावासलाई अत्यन्तै ठूलो महत्व दिन्छ। नेपालका लागि पनि भारत अत्यन्तै महत्वपूर्ण राष्ट्र भए पनि त्यहाँ २०४६ सालयता डा भेषबहादुर थापाबाहेक कसैले पनि राजदूतका रूपमा पूर्ण अवधि काम गर्न पाएका छैनन् या काम गरेका छैनन्। भारतमा राजदूत नै नभएको समय त कति रह्यो, रह्यो। कयौंपटक त प्रधानमन्त्रीको भ्रमणका बेलासमेत भारतमा नेपाली राजदूत नै थिएनन्। पछिल्लो उदाहरणका रूपमा प्रधानमन्त्री केपी ओलीको राजकीय भ्रमणलाई लिन सकिन्छ, जुन राजदूतबेगर नै सम्पन्न गरिएको थियो। राजकीय भ्रमणमा नेपालको अराजकीयपन त्यहीँबाट सुरु हुन्छ। त्यसबाहेक नेपाली प्रधानमन्त्री या राष्ट्रपतिको भारतको राजकीय भ्रमण हुँदा नेपाली कूटनीतिज्ञले सहनुपर्ने अत्यन्त अपमान र लज्जाजनक व्यवहारबारे परराष्ट्र मन्त्रालयका भुक्तभोगीहरूबाट सुन्दा मन काटिएर आउँछ। भारतीय विदेश मन्त्रालयको राजकीय भ्रमणबारे केही निर्देशिका छन् जसअनुसार भ्रमण टोली कतिजना सम्मको हुने भन्ने उल्लेख गरिएको हुन्छ। त्यसलाई उनीहरू १० प्लस १ प्लस १ भन्छन्। त्यसको अर्थ हो १० जना भ्रमण टोलीको सदस्य, एकजना सरकार या राष्ट्रप्रमुख र अर्का एकजना उनका श्रीमान्, श्रीमति या सहयात्री। तर, भ्रमण नजिकै आइसक्दा पनि काठमाडौंबाट जसरी पनि मिलाउनु भन्ने कडा निर्देशनका साथ दिल्लीस्थित नेपाली दूतावासमा भ्रमण टोलीका सदस्यहरू थप्ने क्रम चली नै रहेको हुन्छ। उद्योगीव्यवसायीहरूले सामान्यतया आफ्नो खर्च आफैं गर्छन् तर जम्बो भ्रमण टोलीका अन्य सदस्यहरूको व्यवस्थापन गर्न राजदूत या कार्यवाहक राजदूतले भारतीय विदेश मन्त्रालयमा शिष्टाचार विभागलाई गुहार्नुपर्छ। त्यो आफैंमा अपमान र लज्जाजनक स्थिति हो। एकजना भूतपूर्व राजदूत तथा करिअर कूटनीतिज्ञका अनुसार, दिल्लीस्थित नेपाली दूतावासका अधिकारीहरूले घाउमा नुनचुक त्यति बेला दलिदिएको महसुस गर्छन् जति बेला भारतीय विदेश मन्त्रालयका आफूभन्दा तल्लो दर्जाका अधिकारीले नियमले यति जनाभन्दा बढी सदस्यलाई हामीले खर्च गर्न मिल्दैन, फेरि त्यसका लागि बजेट पनि छैन तर अब यसरी मिलाउनु पर्ला भनेर टिठलाग्दो आवाजमा जवाफ दिन्छन्। नेपाली पक्षले सो समस्या अपमानित भएर पनि हल गर्छन् तर अपमान त्यहाँ रोकिँदैन। राजकीय भोजमा पाहुनाको संख्या तोकिएको हुन्छ तर त्यहाँ पनि मान्छे थप्न माथिल्लो तहबाट दबाब आउँछ। अर्कोतर्फ जम्बो भ्रमण टोलीको व्यवस्थापनमा देखिने समस्या आफ्नो ठाउँमा छँदै छ। दिल्लीस्थित नेपाली दूतावासमा काम गरेका एकजना पूर्वकूटनीतिज्ञले यतिसम्मको स्थिति सुनाए जहाँ भ्रमण टोलीका सदस्यले मनपरी होटेलको फोन र मिनीबार प्रयोग गरिदिँदा होटेललाई भ्रमण टोलीका सदस्यका लागि दुवै सेवा बन्द गर्न निर्देशन दिनु परेको थियो। त्यसपछि आउँछ, अन्तर्राष्ट्रिय प्रचलनअनुरूप सरकारप्रमुख या राष्ट्रप्रमुखहरूबीच हुने वन टु वन अर्थात् एक्लाएक्लै भेटको कुरा। नेपालबाट चाहिँ राजदूत, परराष्ट्रमन्त्री या अभिलेख राख्ने नोट टेकर कोही पनि राखिँदैन तर भारतका लागि एकजना भूतपूर्व राजदूतका अनुसार भारतीय पक्षबाट चाहिँ स्पष्टै भनिएको हुन्छ, इन आवर सिस्टम द प्राइममिनिस्टर इज नट अथोराइज्ड टु मिट एनिवन अलोन (हाम्रो प्रणालीमा प्रधानमन्त्रीलाई कसैसँग पनि एक्लै भेट्ने अधिकार दिइएको छैन।) नेपाली पक्ष अवाक् रहन्छ। परिणामस्वरूप एक्लाएक्लै वार्तामा भारतीय पक्षबाट उनीहरूका आवश्यकता अनुसारका थप अधिकारीहरू बसेका हुन्छन् भने नेपाली पक्षबाट कोही पनि बसेको हुँदैन। आफ्नो इज्जतमा बस्न नजान्नेलाई अपमानित भएँ भन्ने अधिकार हुँदैन। हाम्रो कोटपाइन्ट यसरी नफुस्किने भए कार्टुनिस्ट वात्स्यायनले भारतीय विदेशमन्त्रीलाई द्वारिकाज् होटेलमा लाइन लागेर फुस्किएको सुरुवाल मास्तिर तान्दै भेट्न उभिएका भूतपूर्व प्रधानमन्त्री र नेताको कार्टुन नै बनाउने थिएनन्। नामले मात्रै भ्रमण राजकीय हुने होइनस काम, व्यक्तित्व र व्यवहारमा पनि त्यो झल्कनु आवश्यक हुन्छ। हाम्रा विचारहरू अलगअलग होलान् तर जुनसुकै पार्टीको भए पनि हाम्रा नेताको सुरुवाल फुस्कनु भनेको सबै नेपालीको सुरुवाल फुस्केसमान हो। हाम्रा नेताले इज्जत गुमाउँदा हामीले इज्जत कमाउने प्रश्नै उठ्दैन। हामी अति नै धेरै नांगिसक्यौं। यसतर्फ सम्बन्धित सबैको ध्यान जाओस् र परराष्ट्र मन्त्रालयले निश्चित विषयहरूमा कडिकडाउ अडान लेओस्। मिश्र विवेकशील साझा पार्टीका संयोजक तथा बीबीसी नेपाली सेवाका पूर्वप्रमुख हुन्।"
जनगुनासो सुन्न प्रदेश ७ मा 'हेलो सीएम' को तयारी,"धनगढी : प्रदेश ७ को सरकारले एक हप्ताभित्र हेलो सीएम प्रयोगमा ल्याउने तयारी गरेको छ। सोमबार बसेको बैठकले यस्तो निर्णय गरेको हो। बैठकले विभिन्न आर्थिक मन्त्रालयको प्रस्तावमा तीनवटा निर्णयसहित हेलो सीएम कार्यक्रमको कार्यविधि मस्यौदा स्वीकृत गरेको छ। मुख्यमन्त्री कार्यालयमा हेलो सीएम सञ्चालनमा ल्याउन टिम नै खडा गर्ने तयारी गरिएको छ। गुनासोको प्रकृति हेरेर चार घण्टादेखि सात दिनभित्र समाधान गर्ने गरी व्यवस्था गरिनेछ। हेलो सीएम कार्यक्रमले सुशासन कायम गर्न सहयोग पुग्ने आर्थिक मामिलामन्त्री झपटबहादुर बोहराले जानकारी दिए। बैठकले आर्थिक मामिला तथा योजना मन्त्रालयको प्रस्तावमा बाँकी चारवटा निर्णयलाई सैद्धान्तिक सहमति दिएको छ। जसमा प्रदेश विनियोजन विधेयक, २०७५ र प्रदेश आर्थिक विधेयक, २०७५ तर्जुमा गर्न सैद्घान्तिक स्वीकृति प्रदान गर्ने निर्णय गरेको छ। प्रदेशको कर तथा गैरकर उठाउने सम्बन्धमा व्यवस्था गर्न बनेको विधेयक २०७५ तर्जुमा गर्न सैद्घान्तिक सहमति प्रदान गर्ने तथा आर्थिक वर्ष २०७५०७६ को विनियोजन विधेयकको प्रस्ताव सिद्घान्त र प्राथमिकता स्वीकृत गर्ने निर्णय गरेको आर्थिक मामिलामन्त्री बोहराले जानकारी दिए। बैठकमा आन्तरिक मामिलामन्त्री प्रकाशबहादुर शाह र सामाजिक विकासमन्त्री दीर्घ सोडारी अनुपस्थित थिए।"
ओलीको राष्ट्रवादमा गगनको शंका,"काठमाडौं : प्रमुख प्रतिपक्षी दल कांग्रेस नेता गगन थापाले प्रधानमन्त्री केपी ओलीको राष्ट्रवाद नांगिएको दाबी गर्दै देख्नेलाई लाज लाग्ने चरणको पुगेको टिप्पणी गरेका छन्। भारतीय प्रधानमन्त्री नरेन्द्र मोदीको नेपाल भ्रमण बारे संसद्मा सोमबार आफ्नो धारणा राख्दै कांग्रेस नेता थापाले स्वघोषित राष्ट्रवादी सरकारले मोदीको स्वागतमा अनावश्यक चाकडी गरेको आरोप लगाए। कांग्रेस नेता थापाले भने, निर्वाचनका बेला ओलीजी राष्ट्रवादको जिम्मा मैले मात्रै लिएको छु भन्ने दाबी गर्नु हुन्थ्यो। अन्य पार्टी र नेता नेपाल बेच्न उद्धत छन् भन्दै आरोप लगाउनु हुन्थ्यो। हिजो अरूलाई कुरीकुरी गर्ने तपाई आज नाङगै हिड्नु भएको हामीले देखाउनु परेको छ। आगामी दिनमा भारतले नाकाबन्दी लगाउँदैन भन्दै प्रधानमन्त्रीले दिएको अभिव्यक्तिमाथि उनले आक्रोश पोख्दै भने, तपाईले भारतको जिम्मा लिएर बोलिरहँदा प्रधानमन्त्रीको घुँडामा भ्वाङ पर्यो भनेर सोध्न पाउने कि नपाउने ? विगतमा शेरबहादुर देउवा र पुष्पकमल दाहालको भ्रमणलाई सिंगडा खाँदै घुडा टेक्दै लम्पसार पर्न भारततर्फ लागेको तपाईको आरोपलाई स्मरण गर्ने की नगर्ने ? एमाले युवाले भारतीय दूतावास अगाडि गएर प्रदर्शन गर्न पाउने तर, आज कसैले आफ्नो पार्टीको कार्यालयमा ब्यानर राख्न नपाउने ? कसैले शान्तिपूर्ण प्रदर्शन गर्न नपाउने ? यो कस्तो लम्पसारदवाद हो ? यो कस्तो चाकडी हो ? ओलीसँग थापाको प्रश्न थियो। कांग्रेस नेता थापाले भने, हिजो अरूलाई लम्पसारवादी भन्ने ओलीलाई आज सुपर लम्पसारवादी भन्न पाइने कि नपाउने ? गर्जने बादल बर्सदैन भन्ने नेपाली उखान आज मोदी भ्रमणमा ओलीले प्रमाणित गरेको थापाको आरोप थियो। भारतीय प्रधानमन्त्रीको भ्रमणबारेमा ओलीले आइतबार संसद्मा स्पष्टिकरण दिनुको अर्थ उनमा रहेको हिनताबोधबाहेक केही हुन सक्दैन थापाले भने। तत्कालीन प्रधानमन्त्री सुशील कोइरालाको अडानले मात्रै संविधान जारी भएको स्मरण गर्दै थापाले भने, संविधान दिनेलाई अप्ठ्यारो पार्न नाकाबन्दी लाग्यो, आज त्यही सुशीललाई लम्पसारवादी भन्नु गलत हो। एमाले सांसद महेश बस्नेतले भारतीय प्रधानमन्त्री मोदीको सुरक्षा चुनौतीपूर्ण भएकाले भारतीय सुरक्षाकर्मी नेपाल आएको प्रष्टीकरण दिए। विराटनगर सम्पर्क कार्यालय र सीमा समस्या किन उठाइएन : भुसाल माओवादी सांसद पम्फा भुसालले विराटगरमा रहेको भारतीय दूतावासको सम्पर्क कार्यालय हटाउने, सीमा समस्यालगायतका राष्ट्रिय एजेण्डाले किन स्थान नपाएको भन्ने प्रश्न गरिन्। दुई देशका प्रधानमन्त्रीको भ्रमणको तिथि, मिति, एजेण्डा सार्वजनिक गर्दा कुटनीतिक कमजोरी भएको आरोप उनको थियो। यस्तो कार्य परराष्ट्र मन्त्रालयमार्फत हुनुपर्नेमा भुसालको जोड थियो। भारतीय सांसद कीर्ति आजादाको धारणाको सरकारले तत्काल खण्डन गरी भारत सकारलाई खवरदारी गर्नुपर्ने उनले बताइन्। भारतीय सुरक्षाकर्मीको नेपालमा सहज अवतरण बारेमा जानकारी दिनु माग गरिन्। विगतमा चीनका प्रधानमन्त्री पनि आएका थिए त्यस्तो त भएन। नेपाली सेनालगायतका सुरक्षाको सक्षमता, भूमिकालाई न्यूनिकरण गरिनु राष्ट्रवाद हुन सक्दैन। भारतीय सुरक्षाकर्मीको कमाण्डो घेराका कारण जनकपुरमा मन्त्री समेत जान नकसेकोमा भुसालले आपत्ति जनाइन्। कांग्रेसका सांसद अमरेशकुमार सिंहले दुबै देशका प्रधानमन्त्रीका भ्रमण पारदर्शी नभएकोमा आपत्ति जनाए। सिंहले दुवै भ्रमणले नेपालको राष्ट्रियता र स्वाभिमान विपरित कार्य गरेकोमा उनले दुःख व्यक्त गरे। परराष्ट्र मन्त्रालयले भ्रमणका क्रममा देखाएको तदारुकता र अरुण तेस्रोमा ऊर्जा मन्त्रीलाई बाइकट गरेकाले संस्थाहरूलाई कमजोर पार्ने र व्यक्ति बलियो पार्ने भएको आरोप सिंहले लाए। राष्ट्र हितमै परराष्ट्र नीति परराष्ट्रमन्त्री प्रदीपकुमार ज्ञवालीले संविधानले नै नेपालको परराष्ट्र नीतिलाई निर्देशित गरेको बताए। उनले भने, राष्ट्रिय हितलाई ध्यानमा राखी नेपालको परराष्ट्र नीति अगाडि बढ्छ, नेपालको आन्तरिक विषय द्विपक्षीय छलफलको विषय हुन सक्दैन। उनले भने, भारतीय प्रधानमन्त्रीको जनकपुर भ्रमणका बेला प्रदेश २ का मुख्यमन्त्री लालबाबु राउतले दिएको अभिव्यक्ति खेदजनक छ। प्रधानमन्त्री ओली र प्रधानमन्त्री मोदीका बीचमा भएका कुराकानी विषयलाई विवादको विषय नबनाउन तथा सुरक्षाका विषयलाई विवादमा नतान्न उनले आग्रह गरे।"
मोदी अभिनन्दनमा स्वतन्त्र मधेस माग्ने रिहा,"काठमाडौं : गत शुक्रबार जनकपुरमा भारतीय प्रधानमन्त्री नरेन्द्र मोदीको नागरिक अभिनन्दन भइरहँदा दर्शकदीर्घामा रहेका केही व्यक्तिले अखण्ड नेपालविरुद्ध नाराबाजी गरे। अवाञ्छित गतिविधि गर्दै आएका सीके राउतका कार्यकर्ताले अभिनन्दनमा उपस्थित रक्षामन्त्री ईश्वर पोखरेल, प्रदेश २ का मुख्यमन्त्री लालबाबु राउत, संघका र प्रदेशका अन्य मन्त्री तथा सुरक्षा अधिकारीसामु देशको सार्वभौमसत्तालाई चुनौती दिँदै स्वतन्त्र मधेसका ब्यानरसमेत देखाए। भारतबाट सिधै जनकपुरधाम उत्रिएका भारतीय प्रधानमन्त्री मोदीले समारोहलाई सम्बोधन गर्दा कतै पनि मधेस शब्द उल्लेखसमेत गरेनन्। उनले नेपालको आन्तरिक मामिलामा आफू तटस्थ र सचेत रहेको सन्देश दिए। मोदीले जनकपुरधामका लागि गरेको आर्थिक सहयोगसमेत केन्द्रीय सरकारमार्फत लिन भनेर नेपालको अखण्डताप्रति आफ्नो प्रतिबद्धता दोहोर्याए। प्रहरीले स्वतन्त्र मधेसका पक्षमा नाराबाजी गर्ने र मधेस देशमें स्वागत है जस्ता देशविरोधी ब्यानर प्रदर्शन गर्नेमध्ये केहीलाई नियन्त्रणमा लिए पनि कुनै अनुसन्धान र छानबिन नगरी रिहा गरेको छ। राजनीतिक अध्येता राजेश अहिराज जनकपुरमा सम्बोधनका क्रममा भारतीय प्रधानमन्त्रीले मधेसी, दलित, जनजाति, महिला र पछाडि परेका क्षेत्रलगायत शब्द प्रयोग नगरी सरकारको प्राथमिकता नै भारतको पनि प्राथमिकता रहेको सन्देश प्रष्ट भाषामा दिएको बताए। उनले भने, तर स्वतन्त्र मधेसका नाममा भारतीय प्रधानमन्त्री मोदीको स्वागत गर्ने समूह रोक्न नसक्नुले भने सुरक्षा संयन्त्रमाथि नै प्रश्न उठाएको छ। प्रदेश २ का आन्तरिक मामिलामन्त्री ज्ञानेन्द्रकुमार यादवले केही भूमिगत समूह र स्वतन्त्र मधेसको माग गरिरहेका समूहले चुनौती दिँदै आएको दाबी गरे। उनले भने, राष्ट्रिय अखण्डताविरुद्ध गतिविधि गर्ने उनीहरूलाई कुनै हालतमा छाड्दैनौं। तर प्रदेश सरकारले स्वतन्त्र मधेसका पक्षमा प्रदर्शन क्रममा पक्राउ २५ जनालाई रिहा गरिसकेको छ। देशविरोधी प्रदर्शनको आरोपमा पक्राउ परेकालाई बिनाछानबिन छाडेकोबारे सोध्दा उनले भने, संविधानले विचार र अभिव्यक्ति स्वतन्त्रताको अधिकार सुनिश्चित गरेकाले एक पटकलाई कडा चेतावनी दिई उनीहरूलाई छाडेका हौं। दोहोर्याएर त्यस्ता गतिविधिमा संलग्न भए कडा कारवाही गर्छौं। नेपाल इन्स्टिच्युट फर स्ट्राटेजिक स्टडिज (निस)मा आबद्ध सेनाका अवकासप्राप्त सहायक रथी सुरेश शर्मा मोदीको नागरिक अभिनन्दनमा स्वतन्त्र मधेसका पक्षमा आवाज उठ्नु आपत्तिजनक ठान्छन्। सुरक्षा चुनौती पहिचान गरी त्यस्ता गतिविधि गर्नेलाई पहिल्यै रोक्नुपथ्र्यो, उनले भने, संविधानलाई चुनौती दिने र उल्लंघन गर्नेलाई बेलैमा कानुनी दायरामा ल्याउनुपर्छ।"
फोरम चाँडै सरकारमा सहभागी हुन्छ : नारायणकाजी,पर्सा : नेकपा (माओवादी केन्द्र)पार्टीका नेता नारायणकाजी श्रेष्ठले संघीय समाजवादी फोरम नेपालसँग सरकारमा सहभागी हुने सहमति भएको बताएका छन् । प्रेस चौतारी नेपाल र प्रेस सेन्टर नेपाल पर्साले मंगलबार संयुक्त रुपमा वीरगञ्जमा आयोजना गरेको पत्रकार सम्मेलनमा उनले फोरमलाई चाँडै सरकारमा सहभागी गराइने तर सरकारमा सहभागिताबारे राष्ट्रिय जनता पार्टीसँग भने छलफल नभएको जानकारी दिए । पूर्वउपप्रधानमन्त्री श्रेष्ठले मधेशका विषयमा संसद्मा दर्ता भएको संशोधन प्रस्तावका पक्षमा माओवादी केन्द्रको अडान अहिले पनि कायम रहेको प्रष्ट पारे । उनले समृद्धिकोे बाटालाई अंँगाली सामाजिक न्यायसहितको नेपाल निर्माण गर्न सरकार र सबै राजनीतिक दलको मुख्य कार्यभार भएकाले यसतर्फ सबैले ध्यान केन्द्रित गर्न आवश्यक रहेको विचार व्यक्त गरे । सञ्चारकर्मीको जिज्ञासामा पूर्वपरराष्ट्रमन्त्री श्रेष्ठले भारतीय प्रधानमन्त्री नरेन्द्र मोदीलाई जनकपुरमा स्वागत गर्ने क्रममा मुलुकभित्रको विषयलाई विदेशीका अगाडि राख्ने तरीका दुःखद् भएको टिप्पणी गरे ।
