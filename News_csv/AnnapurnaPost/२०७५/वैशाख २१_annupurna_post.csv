शीर्षक,विवरण
कस्तो हुनुपर्छ सहर ?,"सिन्ध नदीको किनारमा उठेको मोहनजेदारो र हडप्पा सभ्यता होस् वा युफ्रेटस् र टिग्रिसको किनारमा सिर्जना भएको मेसोपोटामियाको सभ्यता, ३५ सय वर्षभन्दा पहिलादेखि मानव जातिले सुरु गरेको नगर सभ्यताको यात्रा आधुनिक सहरीकरणसम्म विकास र विस्तार भएको छ। झुण्डझुण्डमा सिकार र अन्न संकलनबाट सुरु भएको मानव विकासको यात्रामा सहर उत्पादन, उपभोग र पुनः उत्पादनको उच्च रूप हो। सभ्यताको यो सहर यात्रा वर्तमान विश्वमा समृद्धि, विकास, उन्नति र सिर्जनाको प्रतिविम्ब बनेको छ। भविष्य सहरको हो। आर्थिक समृद्धि र विकासको नारासँगै नेपाली अर्थराजनीतिमा सहरीकरणको तीव्रताले स्थान पाएको छ। सँगसँगै सहरीकरणको बहस पनि स्थापित भएको छ। सिंगो संसार सहरीकरण उन्मुख भएको सन्दर्भमा सहर बहसको विषय बन्नु स्वाभाविक मात्र नभई अपरिहार्य पनि हो। सहरीकरणको बहसले सहरबारे हाम्रो बुझाइ, सहरीकरणको नेपाली यात्राको साँचो तस्बिर, हाम्रा चुनौती, जटिलता र सम्भावना उजागर गर्नेछ। सहरको मानक के हो ? सहरिया जीवनको न्यूनतम मापदण्ड के हो ? सहरका विशेषता के हुन् ? सहरीकरणको यात्रामा हरेक मोडमा खडा हुने प्रश्न यिनै हुन्। सहर केवल संरचना र मानिसको भीड होइन। सहर मान्यता र धारणाहरूको समष्टि पनि हो। विद्वानहरूले सहरलाई आआफ्नो कोणबाट परिभाषा दिएका छन्। अर्थराजनीतिका ज्ञाताको नजरमा सहर उत्पादन प्रणालीको अभिव्यक्ति हो भने योजनाविद्को नजरमा व्यवस्थित बस्ती र सेवाको सहजप्राप्ति। एक कविको निम्ति सहर अभिव्यक्तिको उन्मुक्त मैदान हो भने एक गृहणीको निम्ति भ्याइनभ्याइको दैनिकी। सहरप्रतिको धारणा फरक हुन सक्छ। तर, कुनै पनि गलत हुन सक्दैन। सहर आफैंमा विशाल आयतनसहितको विम्ब हो। यद्यपि नेपाली सहरीकरणको यात्रा भने त्यो हदसम्मको सुन्दर छैन। इटालीका क्रिस्टोफर कोलम्बस अमेरिकी महादेशमा पुग्नुअघि सुनको द्वार बनाइसकेको नेपाली नगरसभ्यताको यात्रा मध्यविन्दुमा बाटो बिर्सिएको यात्रीको स्थितिमा छ। सहर सबैभन्दा पहिला भूमिको समुचित व्यवस्थापन हो। भूमिको व्यवस्थापनले उपयोगिताअनुसार भूमिको वर्गीकरणलाई जनाउँछ। तर, मेट्रोपोलिटन भनिएका नेपालका महानगरपालिकादेखि हालसालै घोषणा गरिएका ग्रामीण नगरपालिकासम्म भूमिको वर्गीकरण भएको छैन। बसोबास र व्यावसायिक क्षेत्र एकै ठाउँमा भएको, सहरको बीचोबीच इँटाभट्टादेखि उद्योगको चिम्नि पुत्ताइरहेको चित्र नेपाली सहर हो। सहरमा जनसंख्या बढेको छ तर त्यो अव्यवस्थित छ। नेपाली सहरीकरणको अर्को ठूलो समस्या हो, उपभोगमुखी उत्पादन प्रणाली। कृषिजन्य अर्थतन्त्रमा अतिरिक्त उत्पादन प्रणाली भएसँगै संसारभर नगरसभ्यताको थालनी भएको हो। नगरराज्यको अवधारणा पनि त्यति नै प्राचीन हो। औद्योगिकीकरणले नगरसभ्यताको त्यो यात्रालाई छलाङ दियो। मूलतः युरोपमा उद्योगमा आधारित सहरीकरणले तीव्रता पायो। यद्यपि सहरीकरणको यो कथा आँसु र पीडामुक्त छैन। ग्रामीण भूभागहरूको चक्लाबन्दी, भूमिबाट किसानहरूको बेदखल र श्रमशक्तिबाहेक अन्य सबैथोक गुमाएका बेरोजगारहरूको भीडले औद्योगिक सहरको जन्म गराएको हो। औद्योगिक पुँजीको विस्तार, लगानी र पुनःउत्पादनले वित्तीय पुँजी जन्माएसँगै सहरले सेवा प्रवाह र वित्तीय मैदानको रूप पनि पायो। कृषिअर्थतन्त्र र औद्योगिकीकरण जति उत्पादनमूलक नभए पनि वित्तीय सहर पूर्णतः परनिर्भर भने हुँदैन। विडम्बना, नेपाली सहरहरू अहिले सबैजसो उपभोगमुखी छन्। सेवा व्यापार यहाँको अर्थतन्त्रको मेरुदण्ड भए पनि सहरहरूले पुँजीको पुनःउत्पादन गर्न सकेका छैनन्। सहर केवल संरचना होइन यो सभ्यता पनि हो। स्वछन्दता र स्वतन्त्रता यसका विशेषता हुन्। साथसाथै आत्मानुशासन पनि सहरको अर्को चिनारी हो। फुटपाथ, फाहोरदानी र फोहोर व्यवस्थापन, खुला स्थान, पुस्तकालय, जमघट हुने पब्लिक स्पेसहरू सहरका आत्मा हुन्। विडम्बना यी सबै नहुँदा नेपाली सहर आत्माविहीन बनेका छन्। भएका सार्वजनिक जग्गा मासेर, अव्यवस्थित बसोबास बढाएर, उपभोगमा सीमित नेपाली सहरलाई आत्मा दिनु नै सहरीकरणको नेपाली यात्राको गन्तव्य हुनेछ।"
"सिन्डिकेट प्रतिस्पर्धाको दुश्मन हो, यसलाई नष्ट गर्नुपर्छ : बाबुराम","काठमाडौं : नयाँ शक्तिका संयोजक बाबुराम भट्टराईले सिन्डिकेट प्रतिस्पर्धा र विकासको दुश्मन भएकाले यसलाई नष्ट गर्नुपर्ने बताएका छन् । पूर्व प्रधानमन्त्री समेत रहेका बाबुरामले सबै दल र नागरिक एक भएर सबै क्षेत्रमा रहेको सिन्डिकेटको अन्त्य गर्नुपर्नेमा समेत जोड दिएका हुन् । सरकारले यातायात क्षेत्रमा रहेको सिन्डिकेट खारेज गर्ने विषयमा गरेको निर्णयविरुद्ध शुक्रबार यातायात व्यवसायीले सार्वजनिक सवारी साधन ठप्प पारेपछि बाबुरामले यस्तो बताएका हुन् । सँगै उनले समाजवादमा पुग्ने बाटो प्रतिस्पर्धात्मक र औद्योगिक पुँजीवाद भएकाले पनि सिन्डिकेट गर्ने प्रवृत्तिविरुद्ध झुक्नु नहुने बताएका छन् । सामाजिक सञ्जालमा सक्रिय बाबुरामले ट्विटमा लेखेका छन्, समाजवादमा पुग्ने बाटो भनेको प्रतिस्पर्धात्मक औद्योगिक पुँजीवाद हो। सबै खाले सिन्डिकेट,कार्टेल,एकाधिकार, क्रोनिज्म प्रतिस्पर्धा र विकासका दुश्मन हुन्। यिनलाई नष्ट गर्दै अघि बढ्न सबै दल, नागरिक एक हौं । गलत प्रवृत्ति र तत्वसँग नझुकौं ।"
"कांग्रेस केन्द्रीय समिति बैठक, रामचन्द्र समूहद्वारा बहिष्कार","काठमाडौँः पदाधिकारी मनोनयनका लागि नेपाली कांग्रेस केन्द्रीय समितिको बैठक सुरु भएको छ । पार्टी कार्यालय सानेपामा सुरु भएको यो बैठकलाई वरिष्ठ नेता रामचन्द्र पौडेल पक्षले भने बहिष्कार गरेको छ । पौडेल समूहले उपसभापति, महामन्त्री र सहमहामन्त्री पदमा विधान विपरित मनोनयन गर्न लागेको जनाउँदै बैठक बहिष्कार गरेको हो । पार्टी सभापति शेरबहादुर देउवाले पार्टी उपसभापतिमा विमलेन्द्र निधि, महामन्त्रीमा पूर्णबहादुर खड्का र सहमहामन्त्रीमा डा प्रकाशशरण महतलाई मनोनयनको तयारी गरेको स्रोतले जनाएको छ ।"
नेपाली कांग्रेसले भन्यो: यातायात व्यवसायीमाथि हस्तक्षेप बन्द गर्नू,"काठमाडौँ: प्रमुख प्रतिपक्षी दल नेपाली कांग्रेसले यातायात व्यवसायीमाथि सरकारले गरेको हस्तक्षेप र धरपकड तत्काल बन्द गर्न माग गरेको छ । नेपाली कांग्रेसका मुख्यसचिव कृष्णप्रसाद पौडेलले शुक्रबार एक विज्ञप्ति जारी गर्दै आफ्नो हितका लागि व्यवसायीहरूले गरेको आन्दोलनमाथि सरकारको धरपकड बेठीक भएको जनाउँदै तत्काल वार्ता गर्न पनि आग्रह गरेका छन् । सार्वजनिक सवारीको रुट परमिट खारेज गरेकोमा आपत्ति जनाउँदै कांग्रेसले यातायात व्यवसायीहरुले गरेको बन्दमा धरपकड नगरी वार्ताबाट समस्याको समाधान खोज्न सरकारलार्इ अपिल गरेको हो । कांग्रेसले आन्दोलनरत पक्षबाट यातायात बन्द गरिएको गम्भीर ध्यानाकर्षण भएको पनि जनाएको छ । वार्ताका माध्यमबाट सबैखाले समस्याको समाधान खोज्ने हाम्रो स्थापित परम्परा स्मरण गराउँदै सरकार एवम् आन्दोलनरत व्यवसायी सबैमा गम्भीरताका लागि अपिल गर्दछौं, कांग्रेसले भनेको छ ।"
प्रशासन पुनर्संरचनाका महत्ववपूर्ण काम नै बाँकी,"काठमाडौं : कर्मचारी व्यवस्थापनमा अल्झिएको सरकारले प्रशासन पुनर्संरचनाका महत्ववपूर्ण कामको थालनी गर्न सकेको छैन। साथै सेवा प्रवाह प्रभावकारी बनाउने विषयमा पनि सरकारको ध्यान जान सकेको छैन। साथै कर्मचारी समायोजन र व्यवस्थापनको महत्ववपूर्ण आधारका रूपमा रहेका संघीय निजामती सेवा ऐन, स्थानीय सेवा ऐन, प्रदेश निजामती सेवा ऐन बनाउने काम सुरु गर्न पनि नसकेको देखिएको छ। प्रशासनिक पुनर्संरचनाका कैयौँ काम बाँकी रहेको अधिकारसम्पन्न संघीय प्रशासनिक पुनर्संरचना सहजीकरण समितिका अध्यक्ष काशीराज दाहालले जानकारी दिए। कर्मचारी समायोजनको काम सुरु हुन नसकेकाले प्रशासनिक संक्रमण अन्त्य हुन नसकेको उनको भनाइ छ। प्रशासन पुनर्संरचनाका कैयौँ काम थाती रहेकाले तिनलाई जतिसक्दो छिटो अघि बढाउनुपर्छ, उनले भने। संघीय मामिला तथा सामान्य प्रशासन मन्त्रालय अहिले कर्मचारी व्यवस्थापनमै रुमल्लिएको उनले बताए। सरकारले कर्मचारी समायोजन ऐन जारी गरेको ६ महिना बितिसक्दासमेत प्रक्रिया थाल्न नसकेकाले समस्या भएको कर्मचारीहरूको गुनासो छ। राजनीतिक परिवर्तन भइरहँदा संघ, प्रदेश र स्थानीय तहको कर्मचारी प्रशासनलाई व्यवस्थित गर्ने प्रमुख कानुनका रूपमा रहेको संघीय निजामती सेवा ऐन छिटोभन्दा छिटो जारी गर्नुपर्ने देखिएको प्रशासकहरूको भनाइ छ। संघीय निजामती सेवा ऐन समयमै जारी हुन नसक्दा कर्मचारी व्यवस्थापनमा गम्भीर समस्या देखिएको लोकसेवा आयोगका प्रवक्ता सहसचिव लक्ष्मीविलास कोइरालाले बताए। संघ, प्रदेश र स्थानीय तहका जनप्रतिनिधि अहिले अनुभवी कर्मचारीको खोजीमा छन्। तर संघीय निजामती सेवा ऐन जारी गर्न नसक्दा कर्मचारी व्यवस्थापनमा गम्भीर समस्या देखिएका छन्, उनले भने। प्रशासनिक पुनर्संरचनामा थाती रहेका काम संघीय निजामती सेवा ऐन र प्रदेश निजामती सेवा ऐन निर्माण स्थानीय सेवा ऐन निर्माण निजामती सेवाको राष्ट्रिय नीति निर्माण ८६ हजार कर्मचारीको अद्यावधिक विवरण लिने कर्मचारी समायोजन संघीय निजामती सेवा ऐन संघ, प्रदेश र स्थानीय तहको निजामती प्रशासन सञ्चालन गर्ने प्रमुख मार्गदर्शक ऐन हो। संघीय ऐनमा संघ, प्रदेश र स्थानीय तहको निजामती सेवा र निजामती कर्मचारीको व्यवस्थापनका लागि सिद्धान्त, सेवाका सर्त, सुविधा तथा संघ, प्रदेश र स्थानीय तहमा रहने पद र श्रेणीको मर्यादाक्रम स्पष्ट खुलेको हुन्छ। प्रशासन पुनर्संरचनाका सानातिना काममै सरकार अल्झिएको र महत्ववपूर्ण कामको थालनी गर्न नसकेको पूर्वसचिव शारदाप्रसाद त्रितालले बताए। कर्मचारी समायोजन प्रक्रिया वैज्ञानिक एवं व्यवस्थित गराउन नसक्दा अहिले स्थानीय एवं प्रदेश तहमा कर्मचारी अभाव भइरहेको र सेवा प्रवाह पनि कमजोर देखिएको उनको भनाइ छ। संघमा रहने विभाग तथा अन्य केन्द्रीय निकायको पनि अन्तिम टुंगो लाग्न नसकेको संघीय मामिला तथा समान्य प्रशासन मन्त्रालयको भनाइ छ। संघअन्तर्गत प्रदेश तथा जिल्ला तहसम्म रहने कार्यालय तथा तिनले गर्ने कामको समेत टुंगो लाग्न सकेको छैन। यसैगरी कर्मचारी समायोजनको स्पष्ट मोडालिटीसमेत सरकारले बनाउन नसकेको बताइएको छ। कर्मचारी समायोजनको विस्तृत कार्ययोजनासमेत बनाइएको छैन। संघीय मामिला तथा सामान्य प्रशासन मन्त्रालयका प्रवक्ता सुरेश अधिकारीले पनि प्रशासनिक पुनर्संरचनाका महत्ववपूर्ण काम समयमै सुरु गर्न नसकिएको स्विकारे।"
"'एमालेमाओवादी विघटन भइसके, अब केही दिनमै एकता'","काठमाडौँ: नेकपा माओवादी केन्द्र का अध्यक्ष पुष्पकमल दाहाल प्रचण्ड ले कम्युनिष्ट पार्टीहरुको एकतामा ढिलाइ गर्न नहुने बताएका छन् । कार्ल मार्क्स जन्म द्विशतवार्षिकी समारोह समिति ले गरेको आजको मार्क्सवाद, लोकतन्त्र, समृद्धि र समाजवाद विषयक राष्ट्रिय गोष्ठीको उद्घाटन गर्दै उनले नेकपा एमालेसँगको एकता केही दिनभित्रमा नै हुने बताए । अध्यक्ष दाहालले एकतामा ढिलाइ भए मुलुक पुनः अराजकता र असफलताको भूमरीमा फस्ने बताउँदै कतिपय विदेशी वुद्धिजीवीले नेपाल राष्ट्र नै असफल हुनसक्छ भनी गर्ने गरेका विश्लेषणलाई गलत सावित गर्न एकता गरेर विश्वलाई नयाँ सन्देश दिने बताए । 'पार्टी एकतापछि नेपाल राष्ट्र झन् शक्तिशाली भएर समृद्धिको यात्रामा अगाडि बढ्नेछ, हामी एमाले र माओवादी केन्द्र विघटन गरेर नयाँ पार्टी निर्माणको चरणमा छौँ', उनले भने, 'पुरानो आग्रह र पूर्वाग्रहबाट मुक्त भई नयाँमा रुपान्तरण हुन आवश्यक छ ।' अध्यक्ष दाहालले एमालेसँगको एकतामा एकाध बाहेक सबै कम्युनिष्ट केन्द्रित हुन आइपुग्ने अवस्था आउने पनि बताए । एमालेका वरिष्ठ नेता झलनाथ खनालले उपभोक्तावादी चिन्तन र बुर्जुवा संस्कृतिलाई अन्त्य गर्दै समाजवादको आधारशीला खडा गर्न कम्युनिष्ट एकीकृत हुनुको विकल्प नभएको बताए । एमालेका नेता माधवकुमार नेपालले शान्तिपूर्ण रुपान्तरण र समाजवाद उन्मुख प्रणालीमार्फत् समृद्धि हासिल गर्ने विचार, मूल्य, मान्यता र सिद्धान्तमा कुनै विवाद नभएकाले एकतामा अवरोध नआउने धारणा व्यक्त गरे । एमालेका उपाध्यक्ष वामदेव गौतमले नेपालमा आजको मार्क्सवादको सम्मान नै पार्टी एकता भएको बताए । समितिका अध्यक्ष एवं एमालेका उपमहासचिव घनश्याम भुषालले दुई दिनसम्म चल्ने गोष्ठीमा मार्क्सवाद, लोकतन्त्र, समृद्धि र समाजवादबारे विषय विज्ञहरुले कार्यपत्र प्रस्तुत गर्ने जानकारी दिए । उनले १० हजार युवालाई मार्क्सवादबारे प्रशिक्षण दिने तयारी भएको पनि बताए ।"
"कांग्रेस पदाधिकारी मनोनयन : उपसभापतिमा निधि, महामन्त्रीमा खड्का र सहमहामन्त्रीमा महत","काठमाडौं ः नेपाली कांग्रेसका सभापति शेरबहादुर देउवाले महाधिवेशनको २६ महिनापछि पदाधिकारी मनोनयन गरेका छन् । देउवाले उपसभापतिमा विमलेन्द्र निधि, महामन्त्रीमा पूर्णबहादुर खड्का र सहमहामन्त्रीमा प्रकाशशरण महतलाई मनोनयन गरेका हुन् । शुत्रबार बसेको केन्द्रीय समितिको बैठकले पदाधिकारी मनोनयनलाई बहुमतले अनुमोदन गरेको छ । महाधिवेशनबाट निर्वाचित केन्द्रीय सदस्यबाट सभापतिको प्रस्तावलाई अनुमोदन गर्नु पर्ने कांग्रेसको विधानमा व्यवस्था छ । बैठकमा उपस्थित पौडेलपक्षधर केन्द्रीय प्रकाशमान सिंह र महेश आचार्यले विधान विपरित भएको भन्दै पदाधिकारी मनोनयन असहमति जनाएका छन् । कांग्रेस नेता रामचन्द्र पौडेल भने बैठकमा उपस्थित भएनन् ।"
सांसद निलम्बनबारे एमाले र माओवादीबीच विवाद : सभामुखको प्रयास असफल,"काठमाडौं : फौजदारी अभियोगमा पक्राउ पर्ने सांसदको पद निलम्बन हुुने कि नहुुने भन्नेमा सत्तासीन एमाले र माओवादी केन्द्र नै विभाजित भएका छन् । तीन वर्षभन्दा बढी कैदको मागसहित फौजदारी अभियोगमा पक्राउ पर्ने सांसदको पद स्वतः निलम्बन हुनुपर्ने पक्षमा एमाले छ भने माओवादी केन्द्र त्यसको विपक्षमा उभिएको छ । दलहरूबीच बढ्दो विवाद समाधान गर्न सभामुख कृष्णबहादुर महराले गरेको प्रयास पनि असफल भएको छ । प्रतिनिधिसभा नियमावलीमा निलम्बनको प्रस्तावप्रति दलहरूबीच दूरी बढेपछि सभामुख महराले बिहीबार सर्वदलीय बैठक बोलाएका थिए । सत्तासीन एमाले र माओवादी केन्द्र नै निलम्बन प्रस्तावको पक्षविपक्षमा उभिएपछि सर्वदलीय बैठक निष्कर्षविहीन बनेको थियो । प्रमुख विपक्षी कांग्रेस र मधेस केन्द्रित दल पनि निलम्बनको विपक्षमा छन । सर्वदलीय बैठकमा माओवादी केन्द्रका नेता देव गुरुङले सांसद पद स्वतः निलम्बन हुन नहुने अडान लिएका थिए । सांसद पक्राउ परे सुविधा रोक्न सकिने तर पद निलम्बन गर्न नहुने उनको अडान थियो । माओवादी केन्द्र नै विपक्षमा उभिएपछि मतदानद्वारा यो विवाद अन्त्य गर्ने एमालेको प्रयास सफल हुन सकेको छैन । माओवादी केन्द्रले साथ नदिए नियमावली मस्यौदा समितिमा एमाले एक्लैको बहुमत पुग्ने अवस्था छैन । समिति सभापति एमाले सांसद कृष्णभक्त पोखरेलले दलहरूबीच सहमतिको प्रयास भइरहेको र शनिबार समितिको बैठकबाट टुंगो लगाइने बताए । आइतबार संसद्को दोस्रो अधिवेशन सुरु हुँदै छ । सभामुख महराले प्रतिनिधिसभाको पहिलो बैठकमै नियमावली प्रस्तुत गर्ने कार्यसूची सार्वजनिक गरिसकेका छन । सर्वसाधारण अभियोग लागे जेल जाने, तर सांसद भने सबै सुुविधा प्रयोग गर्न पाउने भन्ने हुँदैन, उनले भने, कुुनै पनि जनप्रतिनिधि नैतिक आचरणबाहिर नजाओस् भन्ने मान्यता हो । एमाले सांसद खिमलाल भटराई राष्ट्रियसभा नियमावली पनि यही विवादका कारण टुुंगोमा पुग्न सकेको छैन । राष्ट्रियसभा नियमावली मस्यौदा समितिको बैठक शुक्रबार बोलाइएको छ । मस्यौदा समिति सदस्य एवं एमाले सांसद खिमलाल भट्टराईले जनप्रतिनिधि उच्च आचरणमा बस्नुुपर्ने मान्यताअनुुसार फौजदारी अभियोगमा पक्राउ परेका सांसदको पद निलम्बन हुुनुुपर्ने प्रस्ताव एमालेले गरेको बताए, सर्वसाधारण अभियोग लागे जेल जाने, तर सांसद भने सबै सुविधा प्रयोग गर्न पाउने भन्ने हुँदैन, उनले भने, कुुनै पनि जनप्रतिनिधि नैतिक आचरणबाहिर नजाओस् भन्ने मान्यता हो । माओवादी केन्द्रका सांसद रामनारायण बिडारीले सांसद निलम्बन भन्ने शब्दमा दलहरू अडिरहेका कारण अर्को विकल्प खोज्ने प्रयास भइरहेको बताए । निलम्बन भन्ने शब्दलाई दलहरूले प्रतिष्ठाको विषय बनाए, विडारीले भने, निलम्बनको सट्टा अर्को कुनै शब्द राखेर सहमति जुटाउन सकिन्छ । राष्ट्रियसभा नियमावलीमा सांसद पदका लागि हुने गोलाप्रथाको प्रक्रिया पनि विवादमै छ । एमालेमाओवादी प्रदेशअनुसार गोला हालेर सांसदको पदावधि २, ४ र ६ वर्ष निर्धारण हुनुपर्ने पक्षमा छन् भने कांग्रेस ५९ जना सांसदको एकसाथ गोला हारेर पदावधि निर्धारण हुनुपर्ने अडानमा छ । एमाले सांसद भट्टराई भौगोलिक समानता र राजनीतिक अवसरको न्यायोचित बाँडफाँटका लागि प्रदेश प्रदेशको क्लस्टर बनाएर गोलामार्फत पदावधि निर्धारण हुनुपर्ने तर्क गर्छन् ।"
सहमति उन्मुख ओलीदाहाल,"काठमाडौं : पार्टी एकतामा देखिएका गतिरोध अन्त्य गर्दै एमालेमाओवादी पार्टी एकताको अन्तिम चरणमा पुगेका छन्। एमालेमाओवादी शीर्ष नेतृत्वबीच एकीकृत पार्टीको संगठनात्मक हिस्सेदारी, चुनाव चिह्न, माओवादी जनयुद्धको स्वीकारोक्तिलगायत विषयमा सहमति जुट्न नसक्दा एकता अन्यौलमा पुगेको थियो। प्रधानमन्त्री तथा एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालबीच बिहीबार बिहान र मध्याह्न दुईपटकसम्म भएको छलफल सहमतिउन्मुख भएका कारण एकता प्रक्रिया निष्कर्षतिर पुग्न थालेको नेताहरूले बताएका छन्। यी दुई नेता ४ वैशाखयता एक्लाएक्लै वार्तामा बस्दै आइरहेका छन्। बिहीबार पनि पार्टी एकतालाई वारपार लगाउने उद्देश्यले सघन वार्तामा बसेका थिए। बिहीबारको छलफलमा संगठनात्मक हिस्सेदारी कसरी मिलाउने र कार्यदल प्रतिवेदनका आधारमा एकीकृत पार्टीको केन्द्रीय समितिको आकार कस्तो बनाउने भन्नेमै छलफल केन्द्रित रहेको स्रोतको भनाइ छ। छलफलमा पार्टी एकता संयोजन समितिले बनाएको अन्तरिम विधान कार्यदलले दिएको प्रतिवेदनभन्दा केही संख्या बढाएर एकीकृत पार्टीको केन्द्रीय समिति बनाउने कुरामा दुई अध्यक्षबीच समझदारी भएको छ। एमालेको अहिलेका केन्द्रीय समितिका सबै सदस्यलाई समेटने र माओवादीका झण्डै बराबरी संख्याका नेतालाई पनि समेट्दा केन्द्रीय समितिको आकार बढ्ने भएपछि दुई नेताहरू कार्यदल प्रतिवेदनको सुझावभन्दा बढाएर केन्द्रीय समिति बनाउने समझदारीनिकट पुगेका छन्। कार्यदलले दुई सय ९९ सदस्यीय केन्द्रीय समिति बनाउने प्रस्तावसहितको प्रतिवेदन एकता संयोजन समितिमा बुझाएको थियो। आकार बढ्ने भएपछि केन्द्रीय समिति तीन सय ५१ देखि तीन सय ९९ को बीचमा रहनेछ। तीन सय ५१ देखि तीन सय ९९ सदस्यीयसम्मको एकीकृत पार्टीको केन्द्रीय समिति बन्ने गरी छलफल छ, माओवादी केन्द्रका एक वरिष्ठ नेताले अन्नपूर्णसँग भने, तीन सय ५१, तीन सय ७५ र तीन सय ९९ सदस्यीयमध्ये कुन आकारको बनाउने भन्ने तीन विकल्पमा छलफल भइरहेको छ। एमालेका दुई सय र माओवादीका एक सय ७५ सदस्यीय कमिटी बनाउने गरी दुई अध्यक्षबीच छलफल बढीकेन्द्रित छ। एमालेका दुई सय ६ केन्द्रीय समिति सदस्यमध्ये छाडेका, लाभको पदमा पुगेका कारण केही पद रिक्त छ। संख्या बराबरी नै हुने भन्ने त हँुदैन, १०२० सिट माओवादीका तर्फबाट भन्दा एमालेका बढी हुन्छन्, त्यसो हँुदा दुई सय एमाले हुँदा एक सय ७५ सम्म माओवादीका हुन सक्छन्, माओवादीका ती नेताले भने। दाहालओलीबीच जिल्ला तथा प्रदेश तहका पार्टी कमिटीमा भने प्रभाव क्षेत्रका आधारमा समायोजन गरिने विषयमा पनि करिब करिब समझदारी बनेको छ। पार्टी एकताको विवादित अन्य विषयमा पनि नेताहरूले दुवै पक्षलाई मान्ने गरी समझदारी गर्ने गरी छलफल अघि बढाएका छन्। माओवादी जनयुद्धलाई अन्तरिम राजनीतिक प्रतिवेदनमा झैं विधानको प्रस्तावनामै समेट्ने, चुनाव चिह्नका सवालमा एमालेको सूर्य चिह्नलाई नै एकीकृत पार्टीको चुनाव चिह्न बनाउने विषयमा पनि नेताहरू सहमति नजिक छन्। बिहीबारको छलफल सकारात्मक देखिएकोले पुनः एकचरण छलफल गरी पार्टी एकता संयोजन समिति बैठक बोलाएर एकता मिति घोषणा गरिने पक्षमा दाहालओली देखिएका छन्। प्रधानमन्त्री ओलीको शुक्रबार चितवन र धनगढी जाने कार्यक्रम रहे पनि दाहालसँगको बिहीबारको छलफल सकारात्मक बनेपछि धनगढी कार्यक्रम ओलीले स्थगित गरेका छन्। चितवनबाट ओली फर्केपछि दुई नेता थप छलफलमा बस्नेछन्। समयमै प्रधानमन्त्री काठमाडौं आउनुभयो भने भेटघाट हुन्छ, दाहालको निजी सचिवालयले भन्यो, थप छलफलले एउटा निष्कर्ष निकाल्छ। अझै पनि दुई अध्यक्षको छलफलमा एकले अर्काे पक्षलाई कतिसम्म गलाउन सकिन्छ भन्नेतिरै केन्द्रित छ, तर एकताबाट टाढा दुवै अध्यक्ष छैनन्, छलफल सकारात्मक हुँदै गएको छ, एमालेका एक नेताले भने। प्रधानमनत्रीका प्रमुख सल्लाहकार विष्णु रिजालले पनि छलफल सकारात्मक भएको प्रतिक्रिया दिए। तर, उनले दुई अध्यक्षबीच मात्रै कुराकानी भएको र कुराकानी दुवै अध्यक्षले बाहिर ल्याइनसकेकाले यसै भएको भन्न नसकिने जनाए। निरन्तर छलफल भइरहेको छ। छलफल सौहार्दपूर्ण रूपमा भएको छ, रिमालले अन्नपूर्णसँग भने, तर छलफलमा यही भयो भन्ने अवस्था छैन, उहाँहरू दुई जनामात्र छलफलमा हुनुभएकोले जानकारी पनि हामीलाई दिई नसक्नुभएकोले भन्न सक्ने कुरा भएन। ओलीसँगको छलफलपछि दाहाल एमाले वरिष्ठ नेता तथा पूर्वप्रधानमन्त्री माधव नेपालसँगको परामर्शमा थिए। एकता महाधिवशेनमा दाहालनेपाल दुवै अध्यक्षका प्रत्याशी देखिएका कारण पनि एकतामा दाहालले सुरक्षित अध्यक्षको ग्यारेन्टी अहिले खोजेको बताइँदै आएको छ। माओवादीले उठाउँदै आएको समानता र न्यायोचित एकताको विषयमा एमालेभित्रका नेताकै बीचमा पनि समान धारणा नरहेको र यस विषयमा ओली नरम र नेता नेपाल पक्ष गरम रहेको बुझाइमा माओवादी छ। माओवादीको ९ वैशाखमा बसेको पार्टी केन्द्रीय कार्यालयको बैठकले एमालेभित्र ओलीसँग मात्र नभई नेपालसँग पनि सम्बन्ध बढाएर एकताका विषयमा छलफल गरेर जानुपर्ने धारणा उठेपछि दाहालले दुवै नेतासँग छलफल बढाएका हुन्। तर, एकीकृत पार्टीको एकता महाधिवशेनमा पार्टी अध्यक्षको रुचि नेपालले पनि देखाएपछि भने दाहालनेपालबीच संवाद पातलिएको थियो। बिहीबारको छलफलमा दुई नेताबीच पार्टी एकता केन्द्रित छलफल भएको नेपालका स्वकीय सचिव मोहन गौतमले जानकारी दिए। माओवादी नेता अग्नि सापकोटाले छलफल सकारात्मक नै रहेकोले अब एकताका लागि आवश्यक मिलाउनुपर्ने प्राविधिक विषयमा दुवै अध्यक्ष कसरी जान सकिन्छ भन्ने गम्भीर बहसमा रहेको बताए। अध्यक्षका बिफ्रिङ र भएका छलफल बुझ्दा सकारात्मक नै सुनिन्छ, तर दुई अध्यक्षबीच मात्र छलफल भइरहेकोले यथेष्ट जानकारी हुन सकेको छैन। नेता सापकोटाले भने।"
ओलीदाहाल : वृहत् कार्यगत एकताको गृहकार्यमा,"काठमाडौं : वाम गठबन्धनबाहिर रहेका संघीय समाजवादी फोरम र नयाँ शक्तिसँग एमालेमाओवादीले बृहत् कार्यगत एकताका लागि छलफल थालेका छन् । प्रधानमन्त्री तथा एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालले फोरम अध्यक्ष उपेन्द्र यादव र नयाँ शक्तिका संयोजक डाबाबुराम भट्टराईसँग केही सातायता छुट्टाछुट्टै छलफल गरी बृहत् कार्यगत एकताका विषयमा छलफल चलाएका हुन् । ओलीदाहाल दुवैले यादव र डाभट्टराईसँग एकताकै प्रक्रियामा सहभागी गराउँदै लैजान तत्काललाई बृहत् कार्यगत एकताको छलफल गर्ने समझदारीअनुसार नै छलफल भएको हो । शीर्ष नेताबीच केही सातायता पटकपटक छलफल भइरहेको नयाँ शक्ति पार्टीका नेता गंगानारायण श्रेष्ठले खुलाए । बिहीबार पनि नेताहरूबीच छलफल भएको थियो । चार दलका शीर्ष नेताबीच परिवर्तनका एजेन्डाका आधारमा कार्यगत एकता गर्ने गरी अनौपचारिक वार्ता भइरहेको छ, नयाँ शक्तिका नेता श्रेष्ठले अन्नपूर्णसँग भने, बिहीबार मात्रै पनि दुई पार्टीका नेताहरूबीच भेट भएको छ । शीर्ष नेताबीच भइरहेका अनौपचारिक संवादका विवरण डाभट्टराईले नयाँ शक्ति पार्टीमा शुक्रबार बिफ्रिङ गर्नेछन् । शुक्रबार नयाँ शक्तिले पार्टी सचिवालय बैठक बोलाएको छ । माओवादी केन्द्रका अध्यक्ष दाहालले पनि बुधबार केन्द्रीय नेताको अनौपचारिक बैठकमा नयाँ शक्ति र संघीय समाजवादी फोरमसँग बृहत् कार्यगत एकताका विषयमा छलफल भइरहेको बताएका थिए । उपेन्द्रजी सरकारमै पनि आउनुहुन्छ, भट्टराईजी अलमलमा जस्तो देखिनुहुन्छ, तर कार्यगत एकतामै आउनुपर्छ भन्नेमा देखिनुभएकोछ, दाहालले बुधबार भनेका थिए, उहाँहरू (उपेन्द्र र बाबुरामजी) लाई बृहत् कार्यगत एकतामा ल्याउन केही दिनयता ओलीजी र म दुवै छलफलमा छौं । संघीय समाजवादीका वरिष्ठ नेता अशोक राईले पनि नेताहरूका बीचमा भेटघाट र छलफल हुने गरेको विषय अस्वाभाविक नभएको बताउँछन् । नेताहरूबीच भेटघाट हुन्छ, हुनुपर्छ, राईले भने, यो नयाँ र अस्वाभाविक विषय होइन । एमाले र माओवादीसँग कुनै प्रकारको एलायन्स हुनका लागि उनीहरूले मधेसका मुद्दामा लिखित सहमति जनाउनुपर्छ । डाभट्टराईसँग कार्यगत एकतामा अझै आशंका रहे पनि यादव सरकारमा आउने कुरामा भने दाहाल ढुक्क छन् । समाजवादी फोमरका अध्यक्ष यादवले पनि आफ्नो पार्टीको जारी केन्द्रीय समितिको बैठकमा वर्तमान सरकारमा सहभागी हुने विषयमा आफूहरू तयार रहेको बताएका छन् । एमाले संविधान संशोधन एजेन्डामा लिखित सम्झौता गर्न अनिच्छुक देखिएको छ, यादवको भनाइ उद्धृृत गर्दै फोरमका एक नेताले भने, संविधान संशोधनबिना सरकारमा सहभागिता हुने कुरा करिबकरिब अहिलेलार्ई टुंगिएको छ ।"
कांग्रेसमा सहमतीय प्रयास,"काठमाडौं : पदाधिकारी मनोयनका लागि शुक्रबार बस्ने नेपाली कांग्रेस केन्द्रीय सदस्यहरूको बैठकअघि सभापति शेरबहादुर देउवा र वरिष्ठ नेता रामचन्द्र पौडेलबीच सहमतिको प्रयास भइरहेको छ । महामन्त्री शशांक कोइरालाको मध्यस्थता भइरहेको छलफलले शुक्रबारको बैठक बस्नुअघिसम्म सहमति निकाल्ने योजनाका साथ भइरहेको कांग्रेस नेताहरूले बताएका छन् । कांग्रेस प्रवक्ता विश्वप्रकाश शर्माका अनुसार बिहीबार महामन्त्री कोइरालाले सभापति देउवा र वरिष्ठ नेता रामचन्द्र पौडेललाई अलगअलग भेटी सहमति प्रयास गरेका थिए । देउवालाई भेटेपछि कोइरालाले पौडेललाई भेटेका थिए । त्यस्तै कोइरालाले अर्का नेता कृष्णप्रसाद सिटौलासँग पनि बिहीबारै छलफल गरेका छन् । सहमतिमै शुक्रबारको बैठकबाट पदाधिकारी छान्ने प्रयास भइरहेको छ, प्रवक्ता शर्माले भने, अनौपचारिक तहमा सबै पक्ष संवादमै छन् । गत सोमबार सभापति देउवाले पदाधिकारी मनोयनका लागि बैठक डाक्दा वरिष्ठ नेता पौडेलले बैठक बहिष्कार गर्ने जनाएपछि बैठक शुक्रबारसम्मका लागि स्थगित भएको थियो । शुक्रबारको बैठकमा सहभागी हुनेनहुनेमा पौडेल पक्षले ठोस धारणा बनाइसकेको छैन । उक्त पक्षले शुक्रबार बिहान आन्तरिक छलफल गरेपछि मात्र यस विषयमा ठोस धारणा बनाउने तयारी गरेका छन् । देउवाले मनोनीत गर्ने उपसभापति, महामन्त्री र सहमहामन्त्रीमा पौडल पक्षले सहमहामन्त्री आफ्नो समूहले पाउनुपर्ने दाबी गर्दै आइरहेका छन् । गएको आइतबार मात्रै सकिएको केन्द्रीय कार्यसमिति बैठकमा पौडेल र सिटौला पक्ष सभापति देउवाविरुद्ध आलोचनामा उत्रिएका थिए । देउवानिकट केन्द्रीय सदस्य डा प्रकाशशरण महतका अनुसार शुक्रबार बस्ने बैठकमा देउवाले पदाधिकारी मनोनयनको प्रस्ताव ल्याउनेछन् । महतले भने, संवाद सबै पक्षसँग भएकै हो, उहाँले विधानअनुसार पदाधिकारीहरू मनोयन गर्नुहुन्छ । कांग्रेसको विधानअनुसार सभापतिमा निर्वाचित भएपछि सभापतिले दुई महिनाभित्र उपसभापति, महामन्त्री र सहमहामन्त्री नियुक्त गर्नुपर्ने छ । त्यसलाई निर्वाचित कन्द्रीय सदस्यको बहुमतले पारित हुनुपर्ने हुन्छ ।"
