शीर्षक,विवरण
अख्तियारको जालो मा ठूला माछा,"तदर्थवादबाट गुज्रिरहेको अख्तियार दुरुपयोग अनुसन्धान आयोगले बल्ल प्रमुख आयुक्त पाएको छ। अख्तियार प्रमुखमा नवीन घिमिरेको नियुक्तिसँगै लामो समयसम्म नेतृत्वविहीन राख्ने रोगबाट हाललाई मुक्ति मिलेको छ। राज्य सञ्चालकहरूकै मिलेमतोमा हुने गम्भीर प्रकृतिका भ्रष्टाचार र आर्थिक अपराध नियन्त्रण गर्ने संवैधानिक अंगमा लोकतन्त्र बहालीपछि समयमै नियुक्तिसमेत नगर्ने दृश्य सामान्य बनिरहेको छ। नियुक्तिको दायित्व बोकेको संवैधानिक परिषद्, जहाँ राज्यका उपल्ला पात्रहरू रहन्छन्, तिनीहरूको चरम उदासीनता मा राज्यका अंगहरू थिलथिलो हुँदै गएका छन्। यसखाले तीतो पृष्ठभूमिमा आठ महिनाभित्रै प्रमुख आयुक्त नियुक्ति हुनुलाई पनि सकारात्मक मान्नुपर्ने दुर्भाग्यपूर्ण परिस्थिति छ। लामो प्रशासनिक पृष्ठभूमिका घिमिरेविरुद्ध संसदीय सुनुवाइ समितिमा कुनै उजुरी परेन भने त्यहाँबाट सहजै उनको अनुमोदित भयो। उनी अख्तियारमै २०७१ चैतयता आयुक्त र सात महिनादेखि कार्यवाहक प्रमुख थिए। घिमिरेले सुनुवाइ समितिमा भ्रष्टाचार नियन्त्रण मामलामा स्मरणयोग्य काम गर्ने प्रतिबद्धता सुनाउँदै मुलुकलाई आशावादी बनाएका छन्। घिमिरले भने झैं मुलुकमा भ्रष्टाचारको आयतन अत्यासलाग्दो गरी विस्तारित भएको छ। राजनीतिकर्मी र प्रशासकहरूको घाँटी डन, माफिया, बिचौलिया, तस्कर, अपराधी र मसलधारी एजेन्टहरूसँग जोडिएको छ। तिनकै साथ र संरक्षणमा खतरनाक तवरले भ्रष्टाचार मौलाउँदो छ। ठूला भ्रष्टाचार काण्ड र प्रकरणमा सत्ता र विपक्ष दुवै चरम मौनता साँध्न पुग्नुका कारण त्यही हो। कम्तीमा संसदीय कालखण्डमा विपक्षीहरू संसद्देखि सडकसम्म विरोधी आवाज उठाउँथे। अचेल त्यस्ता दृश्य बिरलै मात्र देख्न पाइन्छ। गएको दशकभरि अख्तियार खालि खुद्रे घुसखोरीमा केन्द्रित रहेपछि ठूला माछा शब्द खुब प्रयोगमा आयो। शक्तिसम्पन्न पात्रहरूबाट हुने बृहत् प्रकृतिका भ्रष्टाचार प्रकरणसँग अख्तियार आफैं डराएको टीकाटिप्पणी व्याप्त रह्यो। त्यो पृष्ठभूमि चिर्न अख्तियारको तातो तावामा ठूला माछा फ्राइ भएको हेर्ने आमचाहना जागृत भएको हो। किनभने ठूला भ्रष्टाचारी र आर्थिक अपराधीहरू सजायको फन्दामा नपरेसम्म दण्डहीन संस्कृतिको अन्त्य हुँदैन। जब अख्तियारले २०५९ साउनपछि राजनीतिकर्मी र प्रशासकहरूको अकूत सम्पत्ति जाँच गर्ने र भ्रष्टाचार मुद्दा लगाउने अभियान छेड्यो, त्यसपछि भ्रष्टाचारी सकिनेछन् आशा जगाउँदै थियो। तर अख्तियारको त्यो काम केवल तीन वर्षसम्म मात्र जारी रह्यो। तत्कालीन प्रमुख आयुक्त सूर्यनाथ उपाध्यायको बहिर्गमनसँगै अकूत सम्पत्ति छानबिन गर्ने र राज्यसंयन्त्रका भ्रष्ट पात्रहरूलाई सजाय दिलाउने काम ह्वात्तै घट्यो। मुलुकमा खतराको मात्रा कम भएपछि भ्रष्ट पात्रहरूको रजगज तीव्र हुन पुग्यो। जसरी घिमिरेले आफूलाई स्मरणयोग्य प्रमुख बनाउने योजनासहित संसदीय समितिलाई विश्वस्त तुल्याएका छन्, त्यसनिम्ति उनले अकूत सम्पत्तिका मालिक सरकारी सुविधाभोगीलाई सूर्यनाथ उपाध्यायले झैं कारबाही र सजायको रन्दा चलाउनुपर्छ। पहिला गोप्य तवरमा तिनको तथ्य संकलन गर्ने, यथेष्ट प्रमाण जम्मा गर्ने, अभियुक्त लगभग प्रमाणित हुने अवस्थामा मात्र बयान निम्ति पुर्जी लिनुपर्छ। अब अख्तियारले प्रारम्भिक चरणमै बयान पुर्जी काट्ने, आमसञ्चारका माध्यमबाट प्रचार गराउने र खुसुक्क तिनको अनुसन्धान फाइल तामेली मा राख्ने प्रवृत्ति अन्त्य गर्नुपर्छ। रातारात अकूत सम्पत्तिका मालिक भएकाहरूलाई अख्तियारले अनुसन्धानको दायरामा तान्न सक्यो भने स्वतः त्यस्ता भ्रष्ट पात्रहरू त्रसित हुँदै जान्छन्। त्यसमा पनि हाम्रा कानुनले स्रोत नखुलेका सम्पत्ति प्रकरणमा प्रमाणको भार शंकास्पद पात्रको शिरमा पारेको छ। शंकास्पद अभियुक्त स्वयंले आफूसँग भएको सम्पत्ति वैधानिक स्रोत र प्रमाण देखाउनुनपर्ने दायित्व हुन्छ। भ्रष्टाचारजस्तो संगीन अपराधको अनुसन्धान गर्नु सजिलो काम होइन। त्यसनिम्ति विशेष किसिमको अनुसन्धान विशेषज्ञता चाहिन्छ। त्यसअतिरिक्त अख्तियारमा सरकारी संयन्त्रबाट कर्मचारीहरू सरुवा हुँदै जाने र छोटो समयपछि फेरि अन्यत्र सरुवा हुने प्रवृत्तिले अनुसन्धान प्रभावकारी हुन सकेको छैन। त्यसो हुँदा भ्रष्टाचारमा अनुसन्धान गर्न सक्ने सक्षम विशेषज्ञ सेवाको व्यवस्था हुनुपर्छ। त्यसो त, अख्तियार अनुसन्धानका मामलामा पहिलाभन्दा निकै आधुनिक साधनसम्पन्न बन्दै गएको छ। निर्माण सामग्रीको गुणस्तर मापन गर्न सिभिल इन्जिनियरिङ, फरेन्सिक ल्याबदेखि जासुसी सूचनामा आधारित अनुसन्धान पद्धतिमा जाने उद्घोष भएको पनि लामो समय भइसकेको छ। आयोगले यस्ता उपकरण प्रयोग गरी कसैलाई कारबाहीको दायरामा पुर्याएको सुनिएको छैन। अब अख्तियार प्रचारबाजीमा उत्रने होइन कि गतिलो अनुसन्धान गरी त्यस्ता पात्रहरूलाई त्यस्ता अदालतबाट समेत उम्कने नसक्ने गरी प्रमाण जुटाउनुपर्छ। अख्तियारबाट दायर भ्रष्टाचार मुद्दा असफल कारण खोजिनुपर्छ। सतहमा आइसकेका र कुनै निष्कर्ष नपाएका बहुचर्चित भ्रष्टाचार काण्डको तत्काल अनुसन्धान गर्ने साहस देखाउनुपर्छ, नयाँ नेतृत्वले।"
फाँसीमा झुन्डिन पनि तयार छु : मुख्यमन्त्री गुरुङ,"पोखरा : गण्डकी प्रदेशका मुख्यमन्त्री पृथ्वीसुब्बा गुरुङले संघीय सरकारलाई प्रदेश सरकारले घेराबन्दी नगरेको बताएका छन्। संघले गर्नुपर्ने कुरा गर भनेको हो, कुनै घेराबन्दी गरेको होइन, कुनै विरोध गरेको पनि होइन, उनले भने। मुख्यमन्त्री गुरुङ गण्डकी प्रदेश सभाको बर्खे अधिवेशनको अन्तिम दिन आइतबार विशेष सम्बोधन गर्दै थिए। कसैले केही भन्छ भन्ने आधारका लागि होइन, प्रदेश सरकारको सफल कार्यान्वयनको लागि, प्रदेश सरकारको गौरव बढाउनको लागि, गण्डकी प्रदेशको जनताको विकासको चाहनालाई चाँडोभन्दा चाँडो पूरा गर्नको लागि फाँसीमा झुन्डिन पनि तयार छु, उनले भने, जनतालाई कसरी सुखसुविधा दिने ? संविधानमा भएको व्यवस्थाप्रति उदासीनता नदेखाइयोस्, चाँडोभन्दा चाँडो जनताको काम गर्न पाउनुपर्छ भनेको हुँ। संवैधानिक व्यवस्था बमोजिम नै मुख्यमन्त्रीको भेला डाकेर आफूले संघ सरकारलाई घच्घच्याएको प्रष्टोक्ति मुख्यमन्त्री गुरुङको छ। उनले भने, अरुले नगया हुनाले बिरालोको घाँटीमा घन्टी झुन्ड्याउने काममात्रै मैले गया हो। सोही प्रसंगमा उनले भेलामा प्रधानमन्त्रीलाई बोलाएको तर कार्यव्यस्तताले आउन नसकेको पनि जानकारी दिए। संविधान दिवसको दिन प्रधानमन्त्रीले संघीयता ठिक कि बेठिक भन्ने बहस अब सकिएको भनेर दिएको मन्तव्यप्रति मुख्यमन्त्री गुरुङले धन्यवाद ज्ञापन गरे। उनले भने, हो प्रधानमन्त्रीले ठिक भन्नुभयो त्यो बहस अब सकियो, किन कि संघीयता हामीले कार्यान्वयन गरिसक्यौं। मुख्यमन्त्री गुरुङले प्रदेश सरकारबाट भएगरेका कार्यप्रगतिबारे सदनलाई जानकारी दिने र आसन्न चीन भ्रमणबारे पनि बताउने उद्देश्यले आइतबार विशेष सम्बोधन गरेका थिए। सदन सुरु गर्नासाथ सभामुख नेत्रनाथ अधिकारीले प्रदेश प्रमुख कार्यालयबाट केही प्रदेश कानुन संशोधन गर्न बनेको विधेयक प्रमाणीकरण भएको जानकारी पत्र पढेर सुनाएका थिए। त्यसपछि मुख्यमन्त्रीलाई बोल्ने समय दिए। मुख्यमन्त्रीको सम्बोधनपछि अधिवेशन अन्त्यको जानकारी गराए। मुख्यमन्त्री गुरुङले यसबीचमा प्रदेश सरकारले १९ वटा कानुन बनाउन सकेको जानकारी विशेष सम्बोधनका क्रममा दिएका थिए। साउनभरि कार्यालयहरु खोल्ने र भदौ लाग्नासाथै बजेट कार्यान्वयन गर्ने प्रदेश सरकारको लक्ष्य र योजना हुँदाहुँदै संघ सरकारबाट कर्मचारी नआउँदा कार्यान्वयनमा समस्या भएको मुख्यमन्त्री गुरुङले सुनाए। कतिपय कार्यालय खारेज भएर कर्मचारी सेतोकागजमा हाजिर गरी बस्नुपरेको तर प्रदेश सरकारमा कर्मचारी र कार्यालय नै नपुगेको उनले बताए। संघीय सरकारले थोरै बजेट दियो भनेर कराइरहेको प्रसंग स्मरण गर्दै उनले प्राप्त बजेट पनि कार्यान्वयनमा शंका उत्पन्न भइसकेको बताए। बजेट कार्यान्वयन गर्ने त कर्मचारीले हो, तर स्वीकृत भएको दरबन्दी अनुसारका कर्मचारी आएका छैनन्, उनले भने, भौतिक पूर्वाधार पनि छैनन्। कार्यालय बाँडाफाँट गर्ने सवालमा संघीय शासन प्रणाली नसुहाउने प्रकारले निर्णयहरु भएको आरोप उनले लगाए। पहिलापहिला सबै जिल्लामा खानेपानीको कार्यालय थियो, स्वास्थ्यको कार्यालय थियो, उनले भने, तर अहिले एउटा कार्यालयले ३ जिल्ला हेर्ने भनेको छ। तर हामीले हिजो भएका सबै कार्यालय हुनुपर्छ भनेका छौं। स्थानीय तहले त्यो काम गर्ने संघले बताए पनि स्थानीयले गर्न नसक्ने उनको भनाइ थियो। स्थानीय तहका आफ्नै सीमा हुन्छन्, भूगोलको सीमा हुन्छ, स्रोतको सीमा हुन्छ, उनले भने। प्रदेश सरकारले अनुरोध गरेर पठाएका अधिकांश विषय संघले सम्बोधन नगरेको मुख्यमन्त्री गुरुङको गुनासो थियो। त्रिवेणी भन्सार स्तरोन्नति गर्न, कोरला नाकामा पूर्वाधार बनाउन संघ सरकारलाई अनुरोध गरी पठाएको जानकारी मुख्यमन्त्री गुरुङले सदनलाई गराए। उनले भने, सिगात्सेका अधिकारीसँग मेरो भेट भयो, उनीहरुले उता झन्डै नेपाली २ खर्ब रुपैयाँ खर्च गरेर धमाधम ठुल्ठूला पूर्वाधार बनाइरहेका छन्। हाम्रोतिर कुनै सुरसारै छैन। कोरला पुग्ने कालिगण्डकी करिडरको काममा भइरहेको ढिलाइप्रति पनि उनले असुन्तुष्टि पोखे। बजेट तिमी हाल कार्यान्वयन हामी गर्छाैं भनेका छौं, उनले भने, संघ सरकारका मन्त्री र सचिवको ध्यान यो सडकमा देखिएको छैन। कान्छो जिल्ला नवलपुरमा कार्यालयहरु नभएकाले खोल्न संघ सरकारलाई अनुरोध गरिएको जानकारी मुख्यमन्त्री गुरुङले दिए। उनले सुस्ता गाउँपालिकाको पहिलो बैठकले गण्डकी प्रदेशतिर बस्ने भनेर गरेको निर्णय कार्यान्वयनमा संघ सरकारको ध्यानाकर्षण गराए। उनले बर्दघाट सुस्तापूर्व नवलपरासी भन्ने ठाउँको नामकरण नवलपुर जिल्ला गरिनुपर्ने आवाज पनि उठाए। केही परिणाम नआउँदा प्रदेश सरकारको काम रैनछ भन्ने भान परेको भन्दै संवैधानिक व्यवस्था अनुसारका काम संघबाट नहुँदा त्यसो भएको मुख्यमन्त्री गुरुङले बताए। राष्ट्रिय स्रोत तथा वित्त आयोग छिटो गठन गरी न्यायिक तवरबाट राजस्व बाँडफाँट गरिनुपर्ने माग गरे। प्रदेशको समृद्धिका लागि आफूहरु हतारिएको बताउँदै उनले आवधिक योजना र गुरुयोजना तयार गरिरहेको जानकारी दिए। लगानी सम्मेलन गर्नुअघि प्रोजेक्ट बैंक तयार गर्ने पनि उनले सुनाए। मुख्यमन्त्री पृथ्वीसुब्बा गुरुङले ९ असोजदेखि १५ गतेसम्म चीनको हाइनान प्रान्त भ्रमणमा जान लागेको संसदलाई जानकारी गराए। प्राविधिक महाविद्यालय खोल्न भ्रमणका क्रममा छलफल गर्ने उनले बताए। पर्यटनमा लगानी गर्न चिनियाँहरुले चासो देखाएको जानकारी पनि मुख्यमन्त्री गुरुङले दिए। अहिले आफूलाई निम्तो पठाएका हाइनानका गभर्नरलाई आउँदो नोभेम्बरमा पोखरा डाक्ने र दुई प्रदेशबीच मितेरी साइनो लगाउने योजना रहेको उनले सुनाए। मुख्यमन्त्री गुरुङले यौनकर्मीलाई व्यवस्थित गर्नेबारे बहस गर्नुपर्ने भनेर भन्दा रेडलाइट एरिया खोल्नुपर्छ भन्यो भनेर समाचार आएको गुनासो गरे। उनले भने, यौन व्यवसायलाई प्रतिबन्ध लगाउने, नियमन गर्ने, अपराधीकरण गर्ने वा निर्मुल पार्ने विकल्प हुनसक्छ यसमा बहस गरौं भनेको हुँ। महिलालाई मात्रै आफूले लक्ष्य नगरेको भन्दै उनले समाजमा पुरुष, महिला र तेस्रोलिंगी गरी तीनथरी यौनकर्मी रहेको सुनाए।"
महिला सांसद जो प्रदेश सभामा दमदार बोल्छन्,"विराटनगर : प्रदेश १ की प्रदेश सभा सदस्य विष्णुमाया तुम्बाहाम्फे संसदको रोस्ट्रममा उपस्थित हुनुअघि आफ्ना विचार र विषयबारे मनन् गर्छिन् । बोल्ने कुराको पूर्व तयारीमा लाग्छिन् । तथ्य तंथ्याक भए टिपोट र त्यसको पुनः परीक्षण गर्छिन् । आफूले राख्नु पर्ने राजनीतिक विषयलाई बुँदागत रुपमा नोटबुकमा उतार्छिन् । गहन विषय भए पार्टीका सहकर्मीसँग छलफल र परामर्श गर्छिन अनि मात्र प्रदेश सभाको संसदमा प्रस्तुत हुन्छिन् । संघीय लोकतान्त्रिक राष्ट्रिय मञ्चकी यी सांसदको प्रस्तुति प्रदेश सभाको शुभारम्भ भएकै दिन दमदार थियो । सदनमा राम्रो र आफ्नो राजनीतिक अडान सुस्पष्ट राख्न सक्ने थोरै महिला सांसदमध्ये उनी पनि एक हुन । भन्छिन्,आफूँले सदनमा उठाउनु पर्ने विषय वस्तुमा थोरै पनि द्विविधा भयो भने बरु त्यो दिन रोस्ट्रमै जान्न अर्को दिनलाई तयारी गर्छु । नेकपाकी उमिता बराइली पनि शून्य समय र विधेयकमाथिको सैद्धान्तिक छलफलमा खरो उत्रिन्छिन् । विषयमाथि केन्द्रित रही नअल्मलिने स्वभावकै कारण बराइलीले यो ७ महिनाको अवधिमा सदनमा दिएको धेरै प्रस्तुति सम्झन लायक छन् । तयारीबिना बराइली पनि सदनका छलफलमा सहभागी हुन्नन् । प्रारम्भका दिनका केही कन्प्युजन जस्तो थियो, प्रदेश सभाको अनुभव हाम्रा लागि नौलो नै थियो, उनले भनिन्,तर, आफ्नो विषयमा व्यापक अध्यय्न अनि प्रस्ट हुने प्रयास गर्छु । सदनमा विधेयक दर्ता भई त्यो हात परेपछि दोहोयाएर, तेहेयाएर पढ्छु अनि मात्र सैद्धान्तिक छलफलमा भाग लिन्छु । राप्रपाकी इन्दीरा राईले अहिलेसम्म टिपोट नलिई रोस्ट्रमबाट बोलेकै छैनन्। सदनमा सभामुखले उपलब्ध गराएको समयलाई पूरापुर सदुपयोग गर्नेतर्फ उनको ध्यान केन्द्रीत हुन्छ । भन्छिन्,तीन मिनेटका शुन्य समय र सात मिनेटको सैद्धान्तक छलफलमा उपलब्ध समयमा कसरी आफ्ना विषयलाई प्रस्ट र चोटिलो ढंगले प्रस्तुत गर्ने नै ध्यान हुन्छ । म त आफूले बोल्ने विषय कागजमा टिपोट गरेर त्यसलाई व्याख्या गर्दै प्रस्तुति दिन्छु । उनले तयारीसाथ सदनमा प्रस्तुत हुँदा विषयान्तर र गल्ती हुने सम्भावना कम हुने बताइन् । काँग्रेसकी लीला सुब्बासँग प्रतिनिधि सभाको समेत अनुभव छ । धनकुटाबाट प्रदेश सभामा प्रतिनिधित्व गर्ने सुब्बा अनुभवले समेत खारिएकी सांसद हुन । प्रदेश सभामा उनको प्रस्तुति अन्य महिला सांसदका लागि समेत निकै चासोको विषय हुने गर्छ । सुब्बा भन्छिन्,सदनमा जोडदार ढंगले आफ्ना विषय उठान गर्नु चानचुने कुरा होइन । म हरेक विषयमा तयारी गरेर सदनमा उपस्थित हुने गर्छु । सुब्बाले जनता र उनीहरुको अधिकारसँग सम्बन्धित विषयलाई सदनमा प्रस्तुत गर्ने गरेको सुनाइन । नेकपाकी सावित्राकुमारी रेग्मी प्रायसो रोस्ट्रमा पुग्दा हातमा टिपोट गरिएको डायरी वा कागजसाथ प्रस्तुत हुन्छिन् । सटिक र सुस्पष्ट प्रस्तुत हुने रेग्मीका विषय वस्तुसमेत वजनदार हुने गर्छन । काँग्रेसकी नवोदिता चौधरी पनि सदनमा अब्बल विषयलाई प्रवेश गराउने महिला सांसद हुन् । भन्छिन्,अध्यय्न र तयारी बिना प्रस्तुत हुँदा अलमल हुन सक्छ त्यसैले तयारीसाथ जान्छु ।"
सूचना माग गर्दा नपाएपछि विद्यार्थी अनशनमा,"मलंगवा : सूचना माग गर्दै जिल्ला शिक्षा समन्वय इकाइ कार्यालय सर्लाहीमा लगाइएको ताला फुटाइएपछि आक्रोशित विद्यार्थीले रिले अनशन थालेका छन्। पटकपटक सूचना माग गर्दा पनि कार्यालय प्रमुखले आलटाल गरेपछि राष्ट्रिय विद्यार्थी संघले गत भदौ ३१ गते उनको कार्यकक्षमा ताला लगाएको थियो। आन्दोलनरत पक्षको सहमतिबिना ताला फुटाइएको भन्दै विद्यार्थी मलंगवाको सहिद चोकमा शनिबारदेखि रिले अनशनमा बसेका हुन्। ताला फुटाइएपछि उनीहरूले शुक्रबार दिउँसो कार्यालय अगाडि तीन घण्टा धर्नासमेत दिएका थिए। उनीहरूले प्रमुख जिल्ला अधिकारी द्रोण पोखरेल र शिक्षा समन्वय इकाइ प्रमुख चेतकुमार पोखरेलको सरुवा गरिनुपर्ने, विभिन्न मितिमा माग गरिएका सूचना उपलब्ध गराइनुपर्ने र जिल्लाको शैक्षिक अवस्थाको अध्ययन गर्न उच्चस्तरीय अनुगमन टोली गठन गरिनुपर्ने माग गरेका छन्। मागको सुनुवाइ नभएपछि आफूहरूले तालाबन्दी गरेको संघका केन्द्रीय उपाध्यक्ष मिथलेश यादवले बताए। तर, बिनासहमति ताला फुटाइएपछि बाध्य भएर रिले अनशनमा उत्रिएको उनले सुनाए। संघले सामुदायिक विद्यालय र मदरसामा कार्यरत राहत शिक्षकको नियुक्ति तथा विभिन्न छात्रवृत्तिको विवरणसहितको सूचना माग गरेको थियो।"
संसदीय समिति सक्रिय : कानुन बनाउन गहन छलफल,"विराटनगर : कानुन निर्माणमा मिनी संसद् मानिने संसदीय समितिको सक्रियता बढेको छ। सदनमा सहमति नजुटेका विधेयकमाथि दफावार छलफल गर्न समितिमा पठाइन्छ। प्रदेश १ को प्रदेशसभामा सातवटा विषयगत समिति छन्। प्राकृतिक स्रोत तथा पूर्वाधार विकास समितिमा सिँचाइसम्बन्धी व्यवस्था गर्न बनेको विधेयकउपर दफावार छलफल भई यसको प्रतिवेदन बनाउने निर्णय भएको छ। समितिका ज्येष्ठ सदस्य लोकप्रसाद संग्रौलाको सभापतित्वमा बसेको बैठकले दुई दिनसम्म विज्ञसमेत राखेर विधेयकमाथि परेका संशोधनलगायत विषयमा छलफल गरी प्रतिवेदन बनाउने निर्णय गरेको हो। आधा दर्जन संशोधनसहित प्रतिवेदन बनाउने निर्णय भएको संग्रौलाले जानकारी दिए। सिँचाइसम्बन्धी व्यवस्था गर्न बनेको विधेयकमा आधा दर्जनजति विषयमा संशोधन परेको थियो, उनले भने, हामीले विज्ञसमेत समितिको बैठकमा डाकेर छलफल गर्यौं। उनका अनुसार सिँचाइसम्बन्धी विषयमा नहरछेउ भएका खाली ठाउँमा वृक्षरोपण गर्ने, नहरनजिक कुलो नभए मोटर लगाएर पानी तानी सिँचाइ गर्न सक्नेलगायत कानुनी प्रावधान थप भएको छ। समितिका पदाधिकारी भने चयन भएका छैनन्, ज्येष्ठ सदस्यले नै सभापतित्व गर्दै आएका छन्। घरेलु हिंसासम्बन्धी व्यवस्था सामाजिक विकास समितिमा गई यसमा छलफल सकिएको छ। यसमा परेका संशोधनलगायत विषयमा सहमति भई प्रतिवेदन तयार गर्ने निर्णय भएको प्रदेशसभा सचिवालयकी कानुन अधिकृत मञ्जु खड्काले जानकारी दिएकी छन्। ज्येष्ठ सदस्य अगमलाल चौधरीको सभापतित्वमा बसेको बैठकले विधेयकमाथि दफावार छलफल गरेको थियो। प्रशासनिक कार्यविधि नियमित गर्न बनेको विधेयक समितिमै छलफल भई यसको प्रतिवेदन ज्येष्ठ सदस्य चन्द्रबहादुर श्रेष्ठले सदनमा पेस गरेपछि पास भएको छ। सामाजिक संघसंस्थासम्बन्धी विधेयकमाथि पनि समितिमा छलफल भएको जनाइएको छ। कानुन अधिकृत खड्काका अनुसार प्रदेशसभाबाट हालसम्म ६ वटा विधेयक छलफलका समितिमा पठाइएको छ। समिति सक्रिय हुने क्रम बढे पनि पदाधिकारी भने चयन भएका छैनन्। समितिका ज्येष्ठ सदस्यले नै सभापतित्व गर्दै आएका छन्। सभामुख प्रदीपकुमार भण्डारीका अनुसार समितिको बैठक राख्न प्रदेशसभामा पर्याप्त पूर्वाधार नभएकाले समस्या हुने गरेको छ। सातवटा समितिका कार्यालय राख्न प्रदेशसभा भवनमा ठाउँ अभाव देखिएको छ। बैठक प्रदेशसभाको सभाकक्ष र मन्त्रालयकै हलमा बस्ने गरेको छ। पर्याप्त ठाउँ नहुँदा पनि समस्या भएको छ, सभामुख भण्डारीले भने।"
कांग्रेसमा सभापति झन् बलियो बन्दै,"काठमाडौं : कांग्रेसको प्रस्तावित विधानले सभापतिलाई झन् शक्तिशाली बनाउने प्रावधान ल्याएको छ। विधान मस्यौदा समितिले तयार पारेको प्रारम्भिक मस्यौदामा नौ पदाधिकारीमा सात जना मनोनित हुने व्यवस्था छ। नयाँ संविधानअनुसार पार्टी संरचना बनाउन महामन्त्री पूर्णबहादुर खड्का नेतृत्वमा कांग्रेसले विधान मस्यौदा समिति गठन गरेको थियो। खड्का नेतृत्वको समितिले तयार पारेको प्रारम्भिक मस्यौदामा पार्टीको सभापतिसहित दुई उपसभापति, दुई महामन्त्री, तीन सहमहामन्त्री र एक कोषाध्यक्ष व्यवस्था गर्ने प्रस्ताव छ। पदाधिकारीमा सभापति र एक महामन्त्रीको मात्रै निर्वाचन गरिने उल्लेख छ। समिति सदस्य आनन्दप्रसाद ढुंगानाले केन्द्रदेखि तल्लो निकायसम्म कोषाध्यक्ष पनि मनोनित नै राख्ने प्रस्ताव गरिएको बताए। केन्द्रसँगै प्रदेश, जिल्ला, संघीय निर्वाचन क्षेत्र, प्रादेशिक निर्वाचन क्षेत्र र स्थानीय तहको गाउँटोल कमिटीसम्मको कांग्रेसको संरचना नयाँ संविधानअनुसार समानुपातिक समावेशिताको आधारमा हुने विधानमै उल्लेख छ। विधानको मस्यौदामा स्थायी अनुशासन समिति र निर्वाचन समितिको प्रस्ताव छ। पार्टी सदस्यतालाई पनि चार भागमा वर्गीकरण गर्ने प्रस्ताव छ। त्यसअनुसार कांग्रेसले साधारण, क्रियाशील, सम्मानित र विशेष सदस्यता व्यवस्था गर्न लागेको छ। विद्यमान विधानमा साधारण र क्रियाशील सदस्यताको व्यवस्था छ। क्रियाशील सदस्यताको टुंगो लगाउने जिम्मा महामन्त्रीले पाउने भएका छन्। विधान मस्यौदामा संघीय निर्वाचन क्षेत्रको समिति सभापति नेतृत्वमा प्रदेश समितिलाई समेट्दै महासमिति र महाधिवेशन प्रतिनिधि टुंगो लगाउन प्रस्ताव गरिएको छ। सोमबारदेखि सातै प्रदेशमा छलफल संशोधन समितिले ७ प्रदेशका १२ ठाउँमा प्रस्तावित मस्यौदामाथि छलफल चलाउने भएको छ। ती छलफलबाट आएका सुझाव समेटेर मस्यौदालाई अन्तिम रुप दिई केन्द्रीय कार्यसमितिमा प्रस्तुत गर्ने तयारी छ। छलफल असोज ८ देखि १३ गतेसम्म हुनेछ। छलफलमा सम्बन्धित प्रदेशका पार्टीबाट निर्वाचित सांसद, जिल्ला सभापति, महासमिति सदस्य, महाधिवेशन प्रतिनिधि र भ्रातृसंस्थाका प्रमुख उपस्थित हुनेछन्। समितिले शनिबार पत्रकार सम्मेलन गरी सातै प्रदेशका १२ ठाउँमा हुने दुई दिने विधान मस्यौदामाथिको छलफलमा पार्टीका शीर्ष नेताहरू सहभागी हुने जानकारी दियो। शीर्ष नेतासँगै समितिले विधान मस्यौदामाथि आउने सुझाव संकलनका लागि समितिका दुईजना सदस्य समेत खटिने पत्रकार सम्मेलनमा समिति संयोजक खड्काले जानकारी दिए। सभापति शेरबहादुर देउवा काठमाडौंमा, गोपालमान श्रेष्ठ इलाममा, चित्रलेखा यादव वीरेन्द्रनगरमा, कृष्णप्रसाद सिटौला जनकपुरमा जानेछन्। त्यस्तै पोखरामा महामन्त्री डाशशांक कोइराला, भैरहवामा विजय गच्छदार, विराटनगरमा महामन्त्री खड्का, धुलिखेलमा सीतादेवी यादव, धनगढीमा डाप्रकाशशरण महत, विरगन्जमा रामचन्द्र पौडेल, बाग्लुङमा अर्जुननरसिंह केसी तथा घोराहीमा विमलेन्द्र निधिले छलफलको नेतृत्व गर्नेछन्। पत्रकार सम्मेलनमा समिति प्रवक्ता रमेश लेखकले समितिले सर्वसम्मत तरिकाले मस्यौदा बनाएको बताए। केन्द्रीय समिति : १०१ देखि १३३ सदस्यीय २ उपसभापति, २ महामन्त्री, ३ सहमहामन्त्री र १ कोषाध्यक्ष कोषध्यक्ष मनोनित अनुशासन र निर्वाचन समितिको स्थायी व्यवस्था साधारण, क्रियाशील, सम्मानित र विशेष सदस्यताको व्यस्था"
मुलुकी संहितासम्बन्धी विधेयक राष्ट्रियसभाबाट पारित,"काठमाडौँ : राष्ट्रियसभाले 'मुलुकी संहितासम्बन्धी केही नेपाल ऐनलाई संशोधन गर्न बनेको विधेयक, २०७५ लाई पारित गरियोस्' भन्ने प्रस्ताव सर्वसम्मतिले पारित गरेको छ। 'विधायन व्यवस्थापन समितिको प्रतिवेदनसहितको मुलुकी संहितासम्बन्धी केही नेपाल ऐनलाई संशोधन गर्ने विधेयक, २०७५ माथि सदनमा छलफल गरियोस्' भन्ने प्रस्ताव कानुन, न्याय तथा संसदीय मामिलामन्त्री भानुभक्त ढकालले पेश गरेका थिए। राष्ट्रियसभाका अध्यक्ष गणेशप्रसाद तिमल्सिनाले निर्णायार्थ प्रस्तुत गरेको विधेयक सर्वसम्मतिले पारित भएको हो। प्रस्तावमाथिको छलफलमा भाग लिँदै सांसद रामनारायण बिँडारी, जीतेन्द्रनारायण देव र विमला राईले समितिको प्रतिवेदन बैठकअघि नै सांसदलाई वितरण गर्ने व्यवस्था मिलाउन माग गरे। त्यसैगरी शिक्षा, विज्ञान तथा प्रविधिमन्त्री गिरीराजमणि पोरखरेलले प्रस्तुत गरेको 'पारमाणविक विज्ञान तथा प्रविधिसम्बन्धी अनुसन्धान, विकास र तालीमका लागि सम्पन्न क्षेत्रीय सहयोग सम्झौतामाथि सामान्य छलफल गरियोस्' भन्ने प्रस्ताव सर्वसम्मतिले स्वीकृत गर्यो । राष्ट्रियसभाको अर्को बैठक यही असोज ९ गते अपराह्न ३ बजे बस्नेछ। रासस"
नेपाली दूतावासबाटै मानव तस्करी,"अन्नपूर्ण संवाददाता यूएई : ठूलो खर्च गराएर नक्कली कागजातका आधारमा यूएई ल्याउने धन्दामा नेपाली दूतावाससमेत सामेल भएको पाइएको छ। अन्नपूर्ण पोस्ट्ले गरेको अनुसन्धानमा सयौं यस्ता डकुमेन्ट भेटिएका छन्, जसमा प्रविधिको प्रयोग गरी भिजिट भिसालाई रोजगार भिसा बनाइएको छ। र, त्यसमा दूतावासले साथ दिएको छ। उदाहरणका लागि दुबईस्थित फाल्कोन फोर्स प्रोपर्टी गार्ड एन्ड सर्भिलिएन्स एलएलसीले यूएई ल्याएका केही व्यक्तिलाई हेरौं। उसले सेप्टेम्बर २०१७ देखि फेब्रुअरी २०१८ सम्म २ सय ७१ नेपाली यही विधिबाट ल्यायो। उसले ल्याउन चाहेका नेपालीको ३० दिने भिजिट भिसा निकाल्यो। त्यसलाई नक्कली रोजगार भिसा बनाई नेपाली दूतावासबाट प्रमाणित गरायो। दूतावासले चाहेको भए निःशुल्क डाउनलोड गर्न सकिने जीडीआरएफए दुबई नामक एप्सबाटै यसको परीक्षण गर्न सक्थ्यो। अनलाइन परीक्षण गर्ने यस्ता धेरै विधि छन्, जसले भिसा कस्तो हो भन्ने प्रस्ट देखाउँछन्। हामीले जीडीआरएफए दुबई र अन्य सफ्टवेयर प्रयोग गरी हेर्दा सयौं संख्यामा टुरिस्ट भिसा निकालेर नक्कली रोजगार भिसा बनाएको पाइएको छ। यसरी फसाइने नेपालीबाट पैसा भने प्रतिव्यक्ति ३ लाख रूपैयाँँभन्दा बढी लिइने गरिएको छ। त्यसको भागबन्डा वैदेशिक रोजगार र अध्यागमन विभाग हुँदै नेपाली दूतावाससम्म आइपुग्ने गरेको कागज उपलब्ध गराउने स्रोतले जनायो। सेटिङमा हुने मानव तस्करीको यो उपल्लो तरिका हो। यस्तै खाले नक्कली रोजगार भिसामा श्रम स्वीकृति लिएर त्रिभुवन अन्तर्राष्ट्रिय विमानस्थल हुँदै दुबई आएका निग्मा शेर्पाले यहाँ आएपछि ठगिएको थाहा पाए। तुरुन्त फिर्ता गर्न कडा कुरा गरे। उनलाई नेपाल पठाइयो। त्यति मात्र होइन, उक्त सेटिङबाट यूएई पठाउने एपोलो ओभरसिज सर्भिसेज म्यानपावरले गत वैशाख ७ गते ३ लाख ५० हजार रूपैयाँ फिर्ता गरिदियो। त्यसको कागज पनि गयो। सोही दिन उक्त म्यानपावरले पूर्णबहादुर आलेलाई ३ लाख ५ हजार रूपैयाँ, फुर्बा शेर्पा र निमा शेर्पालाई एकै चेकमार्फत ६ लाख ९० हजार रूपैयाँ फिर्ता गरेको छ। एपोलो म्यानपावर कम्पनीले यसरी ११ जनाको प्रतिव्यक्ति झन्डै ३ लाख ५० हजारका दरले ३८ लाख रूपैयाँभन्दा बढी रकम फिर्ता गरेको थियो। कानुनी झमेला र थप विवादबाट बच्न कामदारहरूबाट लिएको रकम चुपचाप फिर्ता गरिदिन ऊ तयार भएको थियो। पैसा किन धेरै लिइन्छ ? निग्मा, पूर्णबहादुर, फुर्बा र निमाका उदाहरणले भ्रमणका कागज बनाएर नेपालीलाई लाँदा ठूलो मात्रामा पैसा असुल्ने गरेको देखाएको छ। उनीहरूलाई सेक्युरिटी गार्डको काम भनेर नक्कली रोजगार भिसा बनाई ३० दिने भिजिट भिसामा दुबई ल्याइएको थियो। सेक्युरिटी गार्डको जागिरमा सुविधा राम्रो हुने भएकाले यति धेरै पैसा लिने गर्छन्। तर, उनीहरूलाई घुम्न जाने भिसामा छिराइएको थियो। यूएईमा रोजगार भिसामा बिचौलिया लाग्छन्। लिन महँगो गर्छ। त्यही अति सस्तोमा आउने भिजिट भिसा निकाल्छन्। फोटोसपमा बदलेर रोजगार भिसा बनाउँछन्। नेपाली दूतावासले छाप लगाइदिन्छ। त्यही आधारमा नेपालमा वैदेशिक रोजगार विभागले श्रम स्टिकर हानिदिन्छ। सम्बन्धित कामदारलाई नेपालको विमानस्थलमा एउटा, यूएईको विमानस्थलमा अर्कै कागज दिन सिकाइन्छ। जब ऊ नक्कली विधिबाट यूएई आइपुग्छ, काम पाउँदैन र ठगिएको थाहा पाउँछ। त्यतिन्जेल उसको ठूलो मात्राम पुँजी फसिसकेको हुन्छ। फाल्कोन फोर्सका नेपाली एजेन्ट धनुषा लगमागाढा गुठीका इसराफुल शाह यस्ता कार्यमा संलग्न रहेको पाइएको छ। शाह गत वर्ष नेपाली दूतावासले जारी गरेको प्रेष विज्ञप्तिमा ठग, दलाल र मानव तस्करको सूचीमा २२ औं नम्बरमा सूचीकृत छन्। दूतावास आफैले मानव तस्कर भनिएको व्यक्तिले ल्याएको डिमान्ड स्वीकृत गर्दै नक्कली भिसालाई प्रमाणित गरेको थियो। स्रोतका अनुसार गत वर्ष सेप्टेम्बरदेखि हालसम्म उक्त कम्पनीबाट ३० दिने भिजिट भिसालाई नक्कली इम्प्लोइमेन्ट बनाएर झन्डै ५ सय ५० नेपाली दुबई आएका छन्। नेपाली दूतावास अबुधाबीका कार्यवाहक राजदूत सागर फुँयालले आफूहरूले पहिले नै स्वीकृति दिएका डिमान्डहरूका आधारमा नयाँ भिसाको भेरिफिकेसन गर्ने गरेको बताए। पूर्व कार्यवाहक राजदूत नेत्रबहादुर टण्डनको समयदेखि गर्दै आएको कामलाई आफूले निरन्तरता दिएको फुँयालले बताए। शाहमार्फत फाल्कोन फोर्सका अर्का एजेन्ट भनेर चिनिएका शिशिरकुमार शाहीले सिनामंगलमा रहेको इम्प्लोइमेन्ट रिक्रुमेन्ट एजेन्सीलाई दिएको ३० दिने भिजिट भिसामा आएका नेपालीहरू दुबईबाट फर्केपछि यस्तो धन्दाको पर्दाफास भएको हो। यो मेनपावर कम्पनीले पनि दुबईबाट फर्केर गएकाहरूको पैसा फिर्ता गरेको थियो। वैदेशिक रोजगार विभागले युएईस्थित फाल्कोन फोर्स कम्पनीमा कामदार पठाउन साम इन्टरनेसनल प्राइभेट लिमिटेड, भीरकोट काली ओभरसिज, इभर ग्रिन इम्प्लोइमेन्ट, दिया रिक्रुमेन्ट र इम्प्लोइमेन्ट रिक्रुमेन्ट एजेन्सीलाई २०१७ सेप्टेम्बर र अक्टोबरमा मात्र २ सय ७१ भिसालाई स्वीकृति प्रदान गरेको थियो। तीमध्ये अबुधाबी दूतावासले प्रमाणित गरेका ३१ रोजगार भिसा हामीले जाँच्यौं। ती सबै ३० दिने पर्यटक भिसा भएको पुष्टि भएको हो। बहाना भिसा जाँच्ने संयन्त्र नेपाली दूतावास अबुधाबीका कार्यवाहक राजदूत सागर फुँयालले नियतवश आफूहरूले कुनै गल्ती नगरेको दाबी गरे। पूर्वस्वीकृति लिएका डिमान्डहरूका आधारमा भिसा भेरिफाई गरेको हो, उनले भने, युएई सरकारले जारी गरेको भिसाको अधिकारिता जाँच गर्ने हामीसँग कुनै संयन्त्र छैन। उनले भिजिट भिसालाई फोटोसप वा अन्य माध्यमबाट परिवर्तन गरी नक्कली इम्प्लोइमेन्ट बनाइएको पुष्टि भए कारबाही गर्ने उनले बताए। फुँयालले आफूले पूर्वस्विकृत डिमान्डको आधारमा भेरिफाई गरेको बताए पनि उनी कार्यवाहक भएपछि गत २९ जनवरी २०१८ मा साम ईन्टरनेसनल म्यानपावर कम्पनीलाई ६६ वटा भिसाको डिमान्ड स्वीकृत गरेका छन्। यसैगरी उनले फेब्रुअरी २ तारिखमा ३१ भिजिट भिसालाई इम्प्लोइमेन्ट भनेर प्रमाणित गरेका थिए। अघिल्ला कार्यवाहक राजदूत टण्डनले गरेको भिसाको भेरिफिकेसनको संख्या भने खुलेको छैन। सामान्यत दूतावासले यूएईमा कार्यरत नेपालीले आफन्तहरू भिजिट भिसामा ल्याउनु परेमा कारणसहित नेपाली दूतावासमा निवेदन दिएमा सिफारिस दिने गरिन्छ। डिमान्ड स्वीकृत भइसकेको वा विभागबाट भेरिफाई गर्ने भनेको बाहेक कुनै पनि ईम्प्लोईमेन्ट भिसा प्रमाणित गर्न आवश्यक हुन्न। तर पूर्व कार्यबाहक राजदुत नेत्र बहादुर टण्डनले तस्करको मिलेमतोमा ३० दिने भिजिट भिसालाई इम्प्लोइमेन्ट भिसा भनी प्रमाणित गरी दलालहरूलाई भिजिट भिसाको व्यापार सहज बनाइदिएका थिए।"
"मुख्यमन्त्रीको गुनासो : केन्द्रले षड्यन्त्र गर्याे, सिडिओले टेरेनन्","वीरगन्ज : प्रदेश नम्बर२ का मुख्यमन्त्री लालबाबु राउतले प्रदेश सरकारलाई असफल बनाउने षड्यन्त्रमा केन्द्र सरकार नै लागेको आरोप लगाएका छन् । संघीय सरकारको असहयोगका कारण प्रदेश सरकारका मुख्यमन्त्री, मन्त्री र सांसदको काम सरकारी तलब भत्ता मात्र खाने र सरकारी गाडीमा घुम्ने जस्तो मात्रै देखिएको उनले बताए । संघीय सरकारको असहयोगका कारण प्रदेश सरकारले सोचे अनुसारको काम गर्न नसकेको उनको भनाइ छ । भर्खरै जन्मिएको नवजात शीशुलाई आमाबुबाले बढी स्याहार गर्नु पर्ने हुन्छ तर संघीय सरकारले इच्छा विपरित जन्मिएको बच्चालाई गरिने जस्तो व्यवहार प्रदेश सरकारसँग गरिरहेको छ । वीरगन्जमा आइतबार संघीय समाजवादी फोरम नेपालको जिल्ला स्तरीय कार्यकर्ता प्रशिक्षण कार्यक्रमलाई सम्बोधन गर्दै मुख्यमन्त्री राउतले संघीय सरकारको असहयोगका कारण चाहेर पनि प्रदेश सरकारले काम गर्न नपाएको गुनासो गरे । प्रदेशलाई जति चाहिन्छ त्यसको आधा भन्दा पनि कम मात्र कर्मचारी संघीय सरकारले पठाएको छ, ऐन कानुन पनि बनाउन दिइरहेको छैन, उनले भने, प्रदेश सरकारले २९ अर्ब ७८ करोड रुपैयाँको बजेट त ल्यायो तर कर्मचारी अभावमा त्यो बजेट कार्यान्वयन हुन सकेको छैन । प्रदेश २ मा झण्डै तीन हजार कर्मचारी आवश्यक भएकोमा संघीय सरकारले अहिले आधा मात्र कर्मचारी पठाएको उनले बताए । अहिले प्रदेशमा पठाइएका कर्मचारी पनि दक्ष र जानकार नभएको उनको गुनासो छ । प्रमुख जिल्ला अधिकारी(सिडिओ)हरुलाई प्रदेश सरकारको मातहतमा राख्न संघीय सरकारलाई पटक पटक आग्रह गर्दा पनि कुनै सुनुवाइ नभएको भन्दै उनले भने, त्यही कारण सिडिओले प्रदेश सरकारको निर्णय कार्यान्वयन गर्न अटेरी गरिरहेका छन् । सिडिओलाई प्रदेश सरकारको मातहत नल्याइए प्रदेश सरकारले आफैँ छुट्टै प्रदेश प्रशासन ऐन बनाएर हरेक जिल्लामा सिडिओ भन्दा उपल्लो दर्जाको कर्मचारी पठाउने चेतावनी मुख्यमन्त्री राउतले दिए । प्रदेश २ मा प्रदेश प्रहरी भर्नाका लागि ऐन बनाउन खोज्दा पनि संघीय सरकारले पनि भाँजो हाल्दै आएको उनको गुनासो छ । संघीय सरकारले सहज रुपमा मानेन भने प्रदेश सरकारले आफै प्रदेश प्रहरी ऐन निर्माण गरेर प्रदेश प्रहरीको भर्ना सुरु गर्ने चेतावनी दिए । सँगै संघीय सरकारको असहयोग भइरहे पनि प्रदेश सरकार अहिले उपलब्ध श्रोत साधन र जनशक्तिलाई भरपुर उपयोग गरेर अगाडि बढिरहेको राउतले बताए।"
माल्दिभ्सले नेपालमा दूतावास खोल्ने,"काठमाडौं : दक्षिण एसियाली क्षेत्रीय सहयोग संगठन (सार्क)को संस्थापक राष्ट्रमध्ये एक माल्दिभ्सले काठमाडौंमा सार्क सचिवालयसँग समन्वय र द्विपक्षीय सम्बन्ध विस्तार गर्न आफ्नो दूतावास स्थापन गर्ने जानकारी सरकारलाई दिएको छ। सार्क सचिवालय रहेको काठमाडौंमा सबै सदस्य राष्ट्रको दूतावास राख्न नेपालले कूटनीतिक लबिङ गरे पनि सफल भएको छैन। पछिल्लो समय सार्कलाई ओझेलमा पार्दै भारतले बिम्स्टेक अघि बढाइरहेको सन्दर्भमा बिम्स्टेकको सदस्यसमेत नरहेको माल्दिभ्सले सबै सार्क राष्ट्रमा आफ्नो दूतावास स्थापानाको छलफल अघि बढाएपछि नेपालको धारणा मागेको परराष्ट्र मन्त्रालयका एक वरिष्ठ अधिकारीले बताए। माल्दिभ्स सार्कको सबैभन्दा थोरै जनसंख्या भएको टापु राष्ट्र हो। माल्दिभ्सनेपाल सम्बन्ध जलवायु परिवर्तनले नजिकिएको छ। पृथ्वीको तापक्रम बढेर नेपालका हिमाल पग्लिँदै गर्दा माल्दिभ्समा पानीको सतह बढ्दै गएकाले अस्तित्व नै जोखिममा छ। नेपालमाल्दिभ्सबीच जनस्तरीय सम्बन्ध र सहकार्य विस्तार हुँदै गएको छ। माल्दिभ्समा ५ हजारभन्दा धेरै नेपाली काम गर्छन् भने नेपालमा २ हजारभन्दा धेरै माल्दिभ्सका नागरिक छन्। नेपालमा कतिपय माल्दिभ्सका नागरिक चिकित्सा, होटल व्यवस्थापन, वाणिज्यशास्त्र अध्ययन गरिरहेका छन्। कतिपय नोकरी तथा व्यवसाय गरिरहेका छन्। मल्दिभ्सको मुख्य आयस्रोत पर्यटक र फिसरी (माछा उद्योग) हो भने नेपालको पनि पर्यटन र कृषि मुख्य आयस्रोत हो। सहकार्यले दुवैलाई माथि उठाउनेछ, नेपालका लागि गैरआवासीय राजदूत अहमद सलिमले भने, दुवैबीच दुईपक्षीय सहकार्यको प्रचुर सम्भावना छ। नेपाली पनि माल्दिभ्समा पानीजहाज र पर्यटन व्यवसायमा कार्यरत छन्। श्रीलंकास्थित नेपाली दूतावासले माल्दिभ्स हेर्ने गरेको छ। माल्दिभ्सले स्थापना गरे सार्कराष्ट्र भारत, पाकिस्तान, श्रीलंका, बंगलादेशपछि माल्दिभ्सको दूतावास नेपालमा थपिनेछ। भुटान, माल्दिभ्स र अफगानिस्तानको दूतावास काठमाडौंमा छैन। सार्र्क गतिशील बनाउन सबै सदस्य राष्ट्रले सबैमा दूतावास स्थापना गर्ने सहमति दुई दशकअघि नै भए पनि कार्यान्वयन भएको छैन। सार्कका पूर्वमहासचिव एवं नेपालका लागि माल्दिभ्सका गैरआवासीय राजदूत सलिमले भने, हामी सबै सार्क सदस्य राष्ट्रमा दूतावास स्थापना गर्न आवश्यक रहेको भन्दै छलफल गरिरहेका छौं। अहिले नै निर्णय भएको छैन। सरकारले यसबारे छलफल गरिरहेको होला। उनले सार्कको पूर्वमहासचिवका रूपमा पनि सार्कका सबै सदस्यले दूतावास स्थापना गरे सार्क थप प्रभावकारी बन्ने आफ्नो धारणा रहेको बताए। उनी गणतन्त्र दिवसमा सहभागी हुन नेपाल आएका हुन्। सार्कको महासचिवपछि पाकिस्तानका लागि राजदूत नियुक्त भएलगत्तै माल्दिभ्स सरकारले उनलाई नेपालका लागि गैरआवासीय राजदूत तोकेको थियो। भारतले मात्र सार्कका सबै सदस्य राष्ट्रमा दूतावास स्थापना गरेको छ। नेपालले पनि सार्कका भारत, बंगलादेश, पाकिस्तान र श्रीलंकामा मात्र दूतावास स्थापना गरेको छ। भुटान, अफगानिस्तान र माल्दिभ्समा नेपालको दूतावास छैन। सार्कका सबै ८ सदस्य राष्ट्रले एक अर्कामा दूतावास राखे सार्कमा नयाँ आयाम थपिने र गतिशील हुन सक्ने परराष्ट्रका अधिकारी बताउँछन्। भारतपाकिस्तान तनावले सार्क निष्क्रिय हुँदै जाँदा साना देशले आपसमा दूतावास खोल्दै सहकार्य बढाए दुवै देश पनि नजिकिन बाध्य हुने उनीहरू बताउँछन्। सार्कका सबै सदस्य राष्ट्रमा भारतीय दूतावास रहेकाले बाँकी सदस्यले पनि यस्तै गर्नुपर्ने उनीहरूको धारणा छ। माल्दिभ्सले नेपालमा दूतावास स्थापना गरे त्यहाँ दूतावास स्थापना गर्न नेपालमाथि दबाब पर्नेछ। नेपाल सार्कको अध्यक्ष हो भने सार्क सचिवालयसमेत यहीँ रहेकाले काठमाडौंलाई सार्कको राजधानीका रूपमा लिने गरिएको छ। पूर्वमहासचिव सलिमका अनुसार यस्ता विषयमा नेपालले ध्यान दिन आवश्यक छ। सार्कलाई सक्रिय पार्न र सदस्य राष्ट्र आपसमा नजिकिन पनि दूतावास चाहिने भन्दै यसका लागि पहल गर्नुपर्ने भए पनि सदस्य राष्ट्रहरूले चासो दिएका छैनन्। माल्दिभ्सलगायत अन्य राष्ट्रले यहाँ दूतावास स्थापना गरे नेपालको कूटनीतिक महŒव बढ्नेछ। पछिल्लो समय नेपालमा एसियाली देशले दूतावास खोलिरहेका छन् भने युरोपेली देशले बन्द गरिरहेका छन्। डेनमार्कले नेपालस्थित दूतावास बन्द गरेको छ भने फ्रान्सले आकार घटाएको छ। अन्य युरोपेली राष्ट्रका दूतावासले पनि यहीँबाटै दिँदै आएको भिसाको सुविधा भारतको राजधानी नयाँदिल्ली पुयाएका छन्। पछिल्लो समय कतार, युनाइटेड अरब इमिरेट्स, साउदी अरेबियालगायत खाडी राष्ट्रले यहाँ दूतावास स्थापना गरेका छन्।"
विद्यार्थी संघद्वारा वार्ता बहिस्कार,"मलंगवा : सुचनाको माग गर्दै रिले अनसनमा बसेका आन्दोलनरत राष्ट्रिय विधार्थी संघले छलफल गर्न आइतबार जिल्ला प्रशासन कार्यालयमा बोलाएको बैठक बहिष्कार गरेको छ । छलफल गर्नका लागि शनिवार नै प्रेस विज्ञप्ती निकाली जिल्ला प्रशासनले आन्दोलनरत पक्षलाई बोलाएको थियो । तर, आन्दोलनकारीहरुले आफूहरुमाथि दमन भएको भन्दै अन्य माग तेस्र्याएका छन् । सुचनाको माग गर्दै आन्दोलनमा बसेका उनीहरु वार्तामा बोलाएपछि प्रमुख जिल्ला अधिकारीले बल प्रयोग गर्न लगाएको भन्दै प्रजिअको सरुवा नभएसम्म आफुहरु बैठकमा नआउने बताएका छन् । प्रजिअ द्रोण पोखरेलले भने कसैले पनि आन्दोलनकारीलाई दमन नगरेको बताएका छन् । उनले प्रेस विज्ञप्ति सँगै मौखिक रुपमा पनि वार्तामा आउन आग्रह गरेको बताए । वर्तामा नआएसम्म समस्याको समाधान कसरी हुन्छ ?, उनले भने, उहाँहरुले प्रजिअले दमन गर्यो भनेर पनि कुरा झिक्नु भएको छ । तर, प्रहरीले केही पनि गरेको छैन । आन्दोलनको क्रममा कसैलाई पक्राउ गरेको भए वा कुटपिट गरेको भए दमन गरेको हो भन्न मिल्थ्यो । तर, केही पनि नगरेको अवस्थमा प्रजिअले दमन गरेको भनेर सुन्दा आश्चर्य लागेको छ । साथै आन्दोलनरत पक्षले मागेको सुचना उपलब्ध गराउन कार्यालय तयार रहेको शिक्षा विकास तथा समन्वय इकाइ प्रमुख चेत कुमार पोखरेलले बताएका छन्।"
कानुन व्यवसायीद्वारा दोहोरो संसदीय सुनुवाइ अन्त्य गर्न माग,"काठमाडौं : देशभरिका महिला कानुन व्यवसायीको राष्ट्रिय सम्मेलनले न्यायपालिका र संवैधानिक अंगका पदाधिकारीको संसद्मा दोहोरो सुनुवाइ अन्त्य गर्न संविधान संशोधन गर्ने प्रस्ताव पारित गरेको छ। दोहोरो सुनुवाइबाट स्वतन्त्र न्यायपालिकामाथि हस्तक्षेप निम्तिएको निष्कर्षसहित सम्मेलनले यस्तो प्रस्ताव पारित गरेको हो। दोहोरो सुनुवाइका कारण नै सर्वोच्च अदालतका वरिष्ठ न्यायाधीश दीपकराज जोशी प्रधानन्यायाधीश हुनबाट रोकिएका थिए। हाल सर्वोच्चको न्यायाधीश वा प्रधानन्यायाधीशका लागि दुईपल्ट संसदीय सुनुवाइ हुने गरेको छ। अख्तियार दुरुपयोग अनुसन्धान आयोगसहित संवैधानिक अंगमा पनि आयुक्त, सदस्य वा प्रमुखका लागि दोहोरो सुनुवाइ हुँदै आएको छ। महिला कानुन व्यवसायीको २७ औं राष्ट्रिय सम्मेलनले दोहोरो संसदीय सुनुवाइप्रति विरोध जनाउँदै संविधान संशोधनमार्फत अन्त्य गर्न माग गरेको हो। सम्मेलन उक्त प्रस्तावसँगै १८ बुँदे घोषणापत्र जारी गरी शनिबार सकिएको हो। स्वतन्त्र न्यायपालिकामाथि हुने कुनै पनि प्रकारको हस्तक्षेपको यो सम्मेलन विरोध गर्छ, घोषणापत्र जारी गर्दै सम्मेलनले भनेको छ, संविधानमा भएको दोहोरो संसदीय सुनुवाइको व्यवस्था अन्त्यका लागि संविधान संशोधन गर्न यो सम्मेलन जोडदार माग गर्छ। बार उपाध्यक्ष वरिष्ठ अधिवक्ता उषा मल्ल पाठकले सर्वोच्च अदालतबाटै संसदीय समितिमा दोहोरो सुनुवाइको अन्त्य गर्ने फैसला रहेकाले यस्तो प्रचलन अन्त्य हुनुपर्ने बताइन्। एकै संस्थामा एउटै व्यक्तिको किन दुईपल्ट सुनुवाइ गर्ने ? गर्न नहुने सर्वोच्चकै फैसला छ, पाठकले भनिन्, हामीले यही आवाज उठाएका हौं। सम्मेलनले न्यायपालिकालगायत राज्यका हरेक निकायमा महिला विभेद अन्त्य गर्र्दै ३३ प्रतिशत सहभागिता सुनिश्चित गर्न माग गरेको छ। मनोनयन, नियुक्ति र सिफारिसमा ३३ प्रतिशत सुनिश्चित नगरेको भन्दै सम्मेलनले खेद प्रस्ताव पारित गरेको छ। उच्च र सर्वोच्च अदालतमा ३३ प्रतिशत महिला सुनिश्चित हुने गरी नियुक्ति गर्न महिला कानुन व्यवसायीले माग राखेका छन्। संवैधानिक आयोगहरूमा पनि समावेशी समानुपातिक सिद्धान्तका आधारमा अनिवार्य महिला सहभागिता सुनिश्चित हुने गरी संविधान संशोधन गर्नुपर्ने माग उनीहरूको छ। सम्मेलनले सबै बारका अध्यक्ष वा महासचिव एक पदमा अनिवार्य महिला सहभागिताको मागसमेत गरेको छ। सम्मेलनले महिला र बालिकाविरुद्ध हत्या र बलात्कारका जघन्य अपराध बढेको भन्दै यस्तो अवस्था अन्त्य गर्न दोषीमाथि कडा कारवाही गर्न ध्यानाकर्षण गराएको छ। नागरिकतामा लैंगिक विभेद अन्त्य गर्न महिलापुरुष दुवैले आफ्ना सन्तानलाई वंशजका आधारमा र दम्पती दुवैलाई समान स्तरमा वैवाहिक नागरिकता प्रदान गर्न संविधान तथा नागरिकता ऐनमा संशोधन गर्नुपर्ने प्रस्ताव पारित गरेको छ। मौलिक हक कार्यान्वयन गर्न आवश्यक प्रादेशिक र स्थानीय कानुन तुरुन्त निर्माण गर्न, मानवअधिकार र लैंगिक न्यायसम्बन्धमा सर्वोच्चबाट भएका फैसला कार्यान्वयनका लागि अन्तर्राष्ट्रिय सन्धिअनुरूप कानुन निर्माण, फौजदारी र देवानी संहितामा देखिएका विवाद समाधानका सुझाव दिन विज्ञ समिति गठन, सत्यनिरुपण र बेपत्ता आयोगमार्फत द्वन्द्वपीडित महिलालाई अधिकार र न्यायको सुनिश्चिचता, महिला कानुनव्यवसायी कल्याणकारी कोष स्थापना, अपराधपीडितलाई क्षतिपूर्तिको प्रबन्ध र स्थानीय तहमा न्यायिक समितिको कामकारवाही प्रभावकारी बनाउन महिला कानुन व्यवसायीको अनिवार्य सहभागिताको मागसमेत सम्मेलनले गरेको छ। सम्मेलन उद्घाटन प्रधानन्यायाधीश ओमप्रकास मि श्रले गरेका थिए। सम्मेलनलाई सर्वोच्चका न्यायाधीश मीरामैयाँ खड्का, उपसभामुख डाशिवमाया तुम्बाहाम्फे, वरिष्ठ अधिवक्ता पुष्पा भुषाल, गीता संग्रौला पाठक, सुस्मितासिंह कार्की, उषा मल्ल पाठक, बारका पूर्वअध्यक्षलगायतले सम्बोधन गरेका थिए।"
"विराटनगर, पशुपतिनगर र हिल्सामा अध्यागमन नाका खुल्दै","काठमाडौं : सरकारले थप तीन स्थानमा अध्यागमन नाका खोल्ने निर्णय गरेको छ। मोरङको विराटनगर, इलामको पशुपतिनगर र हुम्लाको हिल्सामा अध्यागमन नाका खोल्ने निर्णय गरेको हो। सरकारले ती ठाउँमा खुल्ने अध्यागमन नाकामा कार्यालय र कर्मचारीको दरबन्दीसमेत कायम गरेको छ। गृह मन्त्रालयले तीनै स्थानमा अध्यागमन कार्यालय स्थापनाको तयारी पूरा गरिसकेको छ। प्रत्येक प्रदेशमा कम्तीमा एउटा अध्यागमन कार्यालय खोल्ने सरकारी नीतिअनुसार गृहले विराटनगर, पशुपतिनगर र हिल्सामा अध्यागमन कार्यालय खोल्ने प्रक्रिया अघि बढाएको थियो। तीन नाका थपिएसँगै देशभरि अध्यागमनका नाका १२ पुगेका छन्। त्यसमध्ये भूकम्पपछि बन्द तातोपानी नाका अझै खुल्न सकेको छैन। कास्कीको पोखरास्थित अध्यागमन कार्यालयले त्यस क्षेत्रमा विदेशी पर्यटकलाई सेवा प्रदान गर्दै आएको छ। पोखरा कार्यालय प्रवेश नाका भने होइन। विराटनगरमा जोगवनीवारि रानी भन्सार कार्यालयसँगै नयाँ अध्यागमन कार्यालय रहनेछ। पशुपतिनगर र विराटनगरमा अध्यागमन कार्यालय स्थापना भएपछि ती नाकाबाट नेपाल प्रवेश गर्ने तेस्रो देशका नागरिकलाई समेत सहज हुनेछ। अध्यागमन कार्यालय खुलेपछि ती स्थानबाट विगतमा खुला सीमाको फाइदा उठाउँदै नेपाल प्रवेश गर्दै आएका अवाञ्छित र शंकास्पद व्यक्तिहरूको आवागमनसमेत नियन्त्रण हुनेछ। भारतले लामो समयदेखि पशुपतिनगर र विराटनगरमा अध्यागमन नाका खोल्न प्रस्ताव राख्दै आएको थियो। भारतले पहिल्यै ती ठाउँमा अध्यागमन नाका सञ्चालन गरिसकेको छ। असोजभित्रै विराटनगर, पशुपतिनगर र हिल्सामा कार्यालय स्थापना गर्ने तयारी भइरहेको अध्यागमन विभागका महानिर्देशक ईश्वरराज पौडेलले जानकारी दिए। ती नाकामा कार्यालय स्थापना भएपछि सीमामा हुँदै आएका अवाञ्छित आवागमनसमेत रोकिन्छ, उनले भने, यसबाट सीमा सुरक्षासमेत सुदृढ हुनेछ। विभागअन्तर्गतका नाकामध्ये सिन्धुपाल्चोकको कोदारीबाहेक अन्य नाकाबाट प्रवेशाज्ञा (भिसा)लगायत अध्यागमनसम्बन्धी काम हुँदै आएको छ। भूकम्पपछि बन्द तातोपानी नाका सञ्चालनमा नआएपछि त्यहाँबाट हुने अध्यागमनसम्बन्धी सबै काम बन्द छन्। नयाँ अध्यागमन नाकामा शाखा अधिकृतको नेतृत्वमा ७ कर्मचारी रहनेछन्। ती कार्यालयमा शाखा अधिकृतसहित दुई जना नासु, कम्प्युटर सहायक, खरिदार, सहलेखापाल र कार्यालय सहयोगी रहनेछन्। हिल्सालाई तिब्बतको मानसरोवर दर्शन गर्न जाने मुख्य नाकाका रूपमा लिइन्छ। हिल्साबाट बर्सेनि भारतीय र नेपाली मानसरोवर जाने गर्छन्। कर्णाली प्रदेश सरकारले समेत हिल्सामा अध्यागमन नाका खोल्न पहल गर्दै आएको थियो। कर्णाली प्रदेशले हिल्सामा नयाँ भवन निर्माण गरी अध्यागमन, प्रहरी र क्वारेन्टाइन कार्यालय राख्ने तयारीसमेत अघि बढाएको छ। कर्णाली प्रदेशले अध्यागमन कार्यालय निर्माणका लागि ३ करोड रुपैयाँ विनियोजन गरेको छ। अहिले कञ्चनपुरको गड्डाचौकी, धनगढीको मोहना, बाँकेको जमुना, भैरहवाको बेलहिया, रसुवाको रसुवागढी, पर्साको वीरगन्ज, काठमाडौंको त्रिभुवन अन्तर्राष्ट्रिय विमानस्थल, झापाको काँकडभिट्टा र कास्कीको पोखरास्थित अध्यागमन कार्यालय सञ्चालनमा छन्। ती कार्यालयले भिसालगायत विदेशी नागरिकको अनुगमन गर्नुका साथै यात्रु आगमन र प्रस्थानलाई सहजीकरण गर्दै आएका छन्।"
कांग्रेसको झण्डा बाेकेर नाराजुलुसमा शिक्षक,"राजविराज : नेपाली कांग्रेस जिल्ला पार्टी कार्यालयबाट आइतबार निस्केको जुलुसमा जिल्लाका दर्जन भन्दा बढी शिक्षक पनि सहभागी भएका छन् । उनीहरु पढाउन छाडेरै पार्टीले आह्वान गरेको आन्दोलनमा आएका हुन् । निर्मला पन्तको हत्यारालाई दण्डित गर्न माग गर्दै उनीहरु नेपाली कांग्रेसको झण्डा सहित जुलुसमा सहभागी थिए । कांग्रेसको भ्रात्रृ संगठन नेपाल शिक्षक संघ र ट्रेड युनियनको नेतृत्वमा उनीहरुले गृहमन्त्रीको राजीनामा समेत माग गरेका थिए । कांग्रेसनिकट शिक्षक संघ र नेपाल ट्रेड युनियन संघ सप्तरीले निर्देशन गरेकाले जुलुसमा सहभागी हुन आएको राष्ट्रिय प्रावि राजविराज ८ का प्रधानाध्यापक रिता पाण्डेले बताइन् । जुलुसमा प्रअ पाण्डेसहित सोही विद्यालयका शिक्षक रन्जना यादव, राप्रावि रन्जितपुरकी शिक्षक जन्जिरादेवी यादव, जनता आधारभुत विद्यालयका शिक्षक मनोज मण्डललगायत एक दर्जन बढी शिक्षक आएका हुन् । उनीहरु अधिकांशले कांग्रेसको झण्डा बोकेरै नाराजुलुस गर्दै हत्यारालाई कारवाही गर्न र गृहमन्त्रीको राजिनामा माग्दै नारा लगाएका थिए । सप्तरी कांग्रेस सभापति दिनेश यादवको नेतृत्वमा निक्लिएको जुलुसमा २ नम्बर प्रदेशका सांसद गीतादेवी यादव, शम्भुनाथ नगरपालिका उपप्रमुख कविता सरदार, विष्णुपुर गाउँपालिका अध्यक्ष लिलाम्बर यादव, उपाध्यक्ष जन्जिरा यादव, राजगढ गाउँपालिका अध्यक्ष परमानन्द यादवसँगै विभिन्न जनवर्गीय संगठनका पदाधिकारी थिए।"
पर्यटन प्रवर्द्धन गर्न नेपालभारत साझेदारी,"सिलिगुडी : नेपाल र भारतमा मिलेर पर्यटन प्रवर्द्धनका लागि दुवै देशका व्यवसायीबीच सम्झौता भएको छ। भारतको सिलिगुडीमा भएको कार्यक्रममा संयुक्त रूपमा काम गर्नेलगायत १३ बुँदे सम्झौतापत्रमा हस्ताक्षर भएको छ। नेपालबाट नेपाल एसोसिएसन अफ टुर एन्ड ट्राभल्स एजेन्ट्स (नाटा) र भारतबाट इस्टर्न हिमालय ट्राभल्स एन्ड टुर अपरेटर्स एसोसिएसन (इथ्वा) का प्रतिनिधिले सम्झौतापत्रमा हस्ताक्षर गरेका हुन्। द्विदेशीय कार्यक्रम गर्दा संयुक्त रूपमा आयोजना गर्ने, दुवैतर्फका प्रतिनिधि रहने गरी पाँचदेखि सात सदस्यीय बोर्ड गठन गर्ने, पर्यटकको सुविधाका लागि संयुक्त रूपमा काम गर्नेलगायत सम्झौता भएको नाटाका अध्यक्ष भूपालराज श्रेष्ठले बताए। सम्झौतापत्रमा अध्यक्ष श्रेष्ठसहित महासचिव नवीन खरेल र इथ्वाका अध्यक्ष देवाशिष मैत्रा र महासचिव सन्दीपन घोषले हस्ताक्षर गरेका छन्। यो सम्झौतासँगै नेपालका पर्यटकीय र धार्मिक स्थल अवलोकन गर्न आउने भारतीय र भारतको बाटो भएर आउने पर्यटकको संख्या बढ्ने नाटाका प्रदेश १ महासचिव नवीन खरेलले बताए। नेपालमा भारतबाटै सोचेजति पर्यटक आउन सकेका छैनन्, अब दुवै देशका व्यवसायी बसेर विभिन्न कार्यक्रम बनाई प्रचार गरेपछि नेपालमा पर्यटकको संख्यामा वृद्धि हुन्छ, महासचिव खरेलले भने, भारतमा पनि नेपाली पर्यटक उत्तिकै जानेछन्। यो सम्झौताले प्रदेश १ लाई अझै फाइदा पुग्ने उनको भनाइ छ। प्रदेश १ मा अथाह प्राकृतिक क्षेत्र, पर्यटकीय तथा धार्मिक क्षेत्र छन् तर प्रचार र प्रवर्द्धन नगरिँदा धेरै पर्यटक काठमाडौं र जनकपुर पुग्छन्, उनले भने, अब हाम्रो योजनामा प्रदेश १ का पर्यटकीय र धार्मिक क्षेत्र पनि पर्छन्। यसले प्रदेश १ लाई धेरै फाइदा पुग्नेछ। नेपाल पर्यटन बोर्डका दक्षिण एसिया क्षेत्रका प्रबन्धक नवीन पोखरेलले यो ऐतिहासिक सम्झौता भएको बताए। यो सम्झौता दुई देशको पर्यटन प्रवर्द्धनका निम्ति कोसेढुंगा सावित भएको छ, प्रबन्धक पोखरेलले भने, दुई देशका व्यवसायीबीच राम्रो योजना बन्यो भने नेपालका लागि फाइदा लिने सम्भावित क्षेत्र धेरै छन्। यो सम्झौता गर्न बोर्डको महत्वपूर्ण भूमिका रहेको सुनाउँदै उनले व्यवसायीलाई योजना बनाउन सहयोग गर्ने बताए। भारतको पश्चिम बंगाल क्षेत्र र नेपालको प्रदेश १ क्षेत्रको संरचना उस्तै रहेको र यो क्षेत्रमा पर्यटकीय तथा धार्मिक क्षेत्र पनि प्रशस्त छन्, उनले भने, एकले अर्को देशको पर्यटन विकासको सिको गर्न सके दुवै देशलाई फाइदा पुग्छ। भारतीय पर्यटन बोर्डका क्षेत्रीय निर्देशक जेपी साहले नेपाल विश्वकै सुन्दर देश भएकाले पनि सबै भारतीयले एकपटक नेपाल घुम्नुपर्ने बताए। नेपाल र भारतबीचको भाइचारा र सांस्कृतिक सम्बन्धले पनि भारतीय नागरिकका लागि नेपाल भ्रमण गर्न सजिलो रहेको उनको भनाइ थियो। निजी क्षेत्रको प्रयासमा भारत सरकारका तर्फबाट सहयोग गर्ने प्रतिबद्धता उनले जनाए। इथ्वा अध्यक्ष मैत्राले यो सम्झौताले दुवै देशका पर्यटकको व्यवस्थापन सहज हुने विश्वास व्यक्त गरेका थिए। उक्त कार्यक्रममा दुवै संस्थाका सदस्यता आदानप्रदान गरिएको थियो। नाटाका १८ सदस्यलाई इथ्वाको सदस्यता प्रदान गरिएको थियो। त्यस्तै, इथ्वाका ८४ सदस्यलाई नाटाको सदस्यतासमेत प्रदान गरिएको संस्थाका पूर्वमहासचिव उदयकुमार श्रेष्ठले जानकारी दिए।"
