शीर्षक,विवरण
गाउँगाउँमा छोटे शासक,"स्थानीय सरकारका जनप्रतिनिधिमा सुविधा मोहको अनौठो र आश्चर्यजनक चरित्र उजागर हुने क्रम यथावत् छ। पछिल्लो उदाहरण बनेको छ, जाजरकोटको छेडागाउँ नगरपालिका। जहाँ मोटरबाटोको सुविधा छैन, त्यहींका जनप्रतिनिधिलाई स्कार्पियो गाडी मोह जागेको छ। त्यति मात्र होइन, कच्ची बाटोको सुविधासमेत नपुगेको जाजरकोटकै बारेकोट गाउँपालिकाले मोटरसाइकल खरिद गरेको छ। कहाँसम्म भने वडाध्यक्षहरू मोटरसाइकलमा ड्राइभर राखी सुविधा लिँदैछन्। अब मोटरसाइकल र ड्राइभरका निम्ति वडामा पुगेको बजेट नै खर्चिनुपर्ने हुन्छ। जनप्रतिनिधिहरूमा सुविधा मोहको चक्कर जाजरकोटमा मात्र होइन, मुलुकभर तडकभडकसहित प्रदर्शन हुँदैछ। एकातिर मुलुक आर्थिक स्रोतको हिसाबले धराशयी हुँदै गएको छ भने अर्कोतिर नागरिकमाथि करको भार अचाक्ली थोपर्दै स्थानीय तहका जनप्रतिनिधि र कर्मचारीहरूले भड्किलो सुविधा लिनु कत्तिको जायज हो ? यस्ता दृश्य मुलुकभरै देखिँदैछन्। तर केन्द्रीय, प्रदेश, स्थानीय सरकार र त्यहाँ प्रतिनिधित्व गराउने राजनीतिक दलहरूले यति गम्भीर सवालमा सामान्य छलफल गर्नसमेत जाँगर देखाएको पाइँदैन। स्थानीय सरकारको निर्माणसँगै मुलुकभर आशा, उमंग र विकासको ढोका खोल्छ भन्ने आमअपेक्षा थियो। सँगै गएको वर्ष स्थानीय सरकार निम्ति निर्वाचन हुँदै गर्दा उम्मेदवारहरूले मितव्ययी शासन पद्धति र विकासको नारा घन्काएका थिए। पन्ध्र वर्ष लामो सुविधाभोगी कर्मचारीतन्त्रको एकलौटी शासकीय राजबाट आजित नागरिकले राहतको सास फेर्दै सेवामुखी शासनको अपेक्षा गरेका थिए। आमनागरिक अपेक्षा थियो, जनप्रतिनिधिहरू कर्मचारीहरू जसरी नै अवसरवादी र सुविधाभोगी हुँदैनन्। जनप्रतिनिधिहरूको आगमनसँगै गाउँठाउँमा दृश्य बदलिने अपेक्षा जाग्नु अस्वाभाविक पनि थिएन। छोटो समयका निम्ति सरुवा हुँदै आएका कर्मचारीहरू स्थानीय जनभावनाअनुरूप भन्दा आफ्नो स्वार्थमा अल्झिएका थिए। सधैंभरि त्यही ठाउँमा रहनुपर्ने हुँदा स्थानीय जनप्रतिनिधिहरूबाट सुविधाभोगी चरित्र प्रदर्शित हुँदैन भन्ने मान्यता थियो। तर एक वर्ष नहुँदै सुविधातिर मात्रै हौसिएपछि जनआक्रोश चुलिँदो छ। निर्वाचनका बेला गाउँगाउँमा सिंहदरबारको नारा पुग्दा आमनागरिक हौसिनु अस्वाभाविक थिएन। एक वर्षकै अभ्यासले गाउँगाउँमा पहिला सिंहदबार होइन कि सिंहदरबारका शासक जसरी निर्दयी मानसिकता र सुविधाभोगी चरित्र पुगेको छ। जनप्रतिनिधिहरूले आफूलाई सेवक होइन कि छोटे शासककै रूपमा परिभाषित गराउँदैछ। संघीयतासँगै स्वतः शासकीय संरचना र दरबन्दीको आकार विस्तार हुँदो छ। यस्तो अवस्थामा स्रोतसाधन विकासतिर केन्द्रित गरी जनप्रतिनिधिहरूले मितव्ययी चरित्र प्रदर्शन गर्नुपथ्र्याे। जनप्रतिनिधिका खराब र अनुचित दृश्य मञ्चन भइरहँदा संघीयता र स्थानीय स्वायत्त शासनको जग बलियो हुन सक्दैन। नागरिकलाई चर्को कर लगाउँदै जनप्रतिनिधिहरूले सुविधा मात्र होइन, आफ्ना लाई पोस्न अनावश्यक विज्ञसल्लाहकार नियुक्त गर्दैछन्। स्थानीय तहमा कानुन, प्रेस सल्लाहकार, विकासविज्ञ, राजनीतिज्ञ विज्ञजस्ता बग्रेल्ती पदहरू सिर्जना भएका छन्। तिनीहरू कुनै परीक्षा लिएर नियुक्त भएका होइनन्। जनप्रतिनिधिहरूको ठाडो तोकआदेशमा नियुक्त भएकाहरू अधिकांशतः विज्ञभन्दा आफन्तजन, आसेपासे, कार्यकर्ता, स्थानीय स्रोतसाधनमा मस्तीमा रहेका बिचौलिया प्रवृत्तिका छन्। त्यहाँ त्यस्ता पात्रहरू आवश्यक हुन् या होइनन् भनी सामान्य विश्लेषणसम्म गरिएको छैन। हरेकजसो स्थानीय तहमा यस्ताखाले खराब प्रवृत्ति देखासिकी मा ह्वात्तै बढेका छन्। एकातिर स्थानीय तहमा पुगेका कर्मचारीले पर्याप्त काम नपाउनु र अर्कोतिर नागरिकसँग ढाड सेक्दै असुलिएको करमा सुविधाको खात लगाउँदै विज्ञसल्लाहकार नियुक्त गर्नु भनेको एक किसिमको भ्रष्टाचार गर्नु हो। स्थानीय सरकार र जवाफदेही र उत्तरदायी भएको आभास दिने हो भने तिनीहरूको पहिलो कर्तव्य हुन्छ, जनभावनाको ख्याल गर्नु। स्थानीय सरकारलाई आफ्ना लागि आवश्यक कानुन अधिकार छ। तर अधिकार जनप्रतिनिधिको स्वार्थ र सुविधा साँध्नेतिर केन्द्रित भएको खण्डमा संकटपूर्ण माहोल सिर्जना गर्छ। स्थानीय सरकारका निम्ति अनुचित सुविधा वृद्धि गर्ने शैलीमा नागरिक नियन्त्रण चाहिन्छ। स्थानीय सरकारलाई बलियो तुल्याउने हो भने नागरिकको सेवा र विकासनिम्ति स्रोतसाधन खर्चिने ती जनप्रतिनिधिहरू केन्द्रित हुुनुपर्छ। त्यसका अतिरिक्त स्थानीय सरकारमा कानुनी, प्रेससहित अनेकन पदधारी पात्रहरू नियुक्त गर्ने होडबाजी बन्द गर्नुपर्छ। निश्चित कानुन र मापदण्डबेगर नियुक्ति गरी सुविधा दिने जनप्रतिनिधिमाथि पनि तत्कालै छानबिन गरी समयमै रकम असुलिनुपर्छ।"
अख्तियारको प्रमुख आयुक्तमा नवीनकुमार घिमिरे सिफारिस,"काठमाडौं : संवैधानिक परिषद् बैठकले अख्तियार दुरुपयोग अनुसन्धान आयोगको प्रमुख आयुक्तमा नवीनकुमार घिमिरेलाई सिफारिस गरेको छ। बुधबार बसेको परिषद् बैठकले घिमिरेलाई अख्तियारको प्रमुख आयुक्त सिफारिस गरेको संवैधानिक परिषद् सचिवालय स्रोतले जानकारी दियो। प्रमुख आयुक्त सिफारिस घिमिरे गत फागुनदेखि आयोगको कार्यबाहक प्रमुख थिए। तत्कालीन प्रमुख आयुक्त दीप बस्न्यात गत माघ मसान्तमा सेवानिवृत्त भएयता अख्तियार नेतृत्वविहीन थियो। विसं २०१२ भदौ २९ मा जन्मेका घिमिरे २०३५ सालमा शाखा अधिकृतबाट निजामति सेवामा प्रवेश गरेका थिए। उनले विभिन्न जिल्लामा स्थानीय विकास अधिकारी र प्रमुख जिल्ला अधिकारी भएर काम गरेका थिए। विभिन्न सार्वजनिक निकायको नेतृत्व गरेका उनी मन्त्रालयहरूमा सचिव भएर काम गरेका छन्। उनले त्रिभुवन विश्वविद्यालयबाट जनप्रशासनमा स्नातकोत्तर गरेका छन्। नेपालको संविधानको धारा २३८ मा अख्तियार दुरुपयोग अनुसन्धान आयोगमा प्रमुख आयुक्त र अन्य चार जना आयुक्तहरू रहने व्यवस्था छ। प्रमुख आयुक्तले अख्तियार दुरुपयोग अनुसन्धान आयोगको अध्यक्ष भई काम गर्ने संवैधानिक व्यवस्था छ। राष्ट्रपतिले संवैधानिक परिषद्को सिफारिसमा प्रमुख आयुक्त र आयुक्तको नियुक्ति गर्ने र उनीहरूको पदावधि नियुक्तिको मितिले ६ वर्षको हुने व्यवस्था छ। संघीय कानून बमोजिम संसदीय सुनुवाई भएपछि सिफारिस भएका पदाधिकारी राष्ट्रपतिबाट नियुक्त हुने संवैधानिक व्यवस्था छ। संविधानको धारा २९२ उपधारा १ मा संविधान बमोजिम संवैधानिक परिषदको सिफारिसमा नियुक्त हुने प्रधान न्यायाधीश, सर्वोच्च अदालतका न्यायाधीश, न्याय परिषदका सदस्य, संवैधानिक निकायको प्रमुख वा पदाधिकारी र राजदूतको पदमा नियुक्ति हुनु अघि संघीय कानून बमोजिम संसदीय सुनुवाई हुने व्यवस्था छ।"
संसदमा प्रश्न : अमेरिकी सेनाको सम्मेलन नेपालमा किन ?,"काठमाडौँ : काठमाडौँमा तीन दिनसम्म चलेको विभिन्न २४ देशका सेनाका उच्च अधिकृतहरुको सम्मेलनबारेमा संसदमा प्रश्न उठेको छ। अमेरिकी सेनाको अगुवाइमा भएको यो सम्मेलनले उत्तरी छिमेकी चीनलाई बिच्काउन सक्ने भने सांसहरुले चिन्ता जनाएका हुन् । बुधवार बसेको संसदको शून्य समयमा बोल्दै सत्तारुढ दलकै सांसद देवप्रसाद गुरुङले अमेरिकी सेनाको अगुवाइमा नेपाली सेनासमेत संलग्न भएर यो किसिमको सम्मेलन गरिनु देशको भूराजनीतिक अवस्थालाई अफ्ठेरोमा पार्ने दाबी गरे । 'चीनसँगको सम्बन्ध सुध्रिरहेको बेलामा यस्तो तालिमले नेपालको भूराजनीतिक अवस्थालाई असर पार्दैन ?', उनले प्रश्न गरे, 'दुईतिर विशाल छिमेकीका बीचमा रहेको नेपालमा यस्तो गतिविधिले समस्या आउन सक्छ । यसबारेमा सरकारको ध्यानाकर्षण होस् ।' सोमबारबाट काठमाडौँको हायात रिजेन्सी होटलमा अमेरिका र नेपालसहित २४ देशका उच्च सैनिक अधिकृतहरुको भेला सम्मेलन भइरहेको छ। यो सम्मेलन बुधबार नै सकिँदैछ । नेपाली सेना र युएस इन्डो प्यासिफिक कमान्ड डाइरेक्टोरेट अफ इन्टेलिजेन्सको संयुक्त आयोजनामा सुरु भएको एसिया प्यासिफिक इन्टेलिजेन्स चिफ्स सम्मेलनको उद्घाटन कामु प्रधानसेनापति पूर्ण चन्द्र थापाले गरेका छन् । नेपालमा पहिलो पटक भइरहेको यो सम्मेलनमा २३ वटा छिमेकी देशका ८३ जना उच्च तहका सैनिक अधिकृत र नेपाली सेनाबाट २० जनासहित एक सय तीनजना सहभागी थिए ।"
सांसद् प्रेम सुवाल भन्छन् : भारतले नेपाललाई उपनिवेश बनाउँदैछ,"काठमाडौँ : नेपाल मजदुर किसान पार्टीका सांसद प्रेम सुवालले भारतको पुनेमा हुन लागेका बिम्स्टेक सदस्य राष्ट्रहरुको सैनिक अभ्यासबारे गम्भीर प्रश्न उठाएका छन् । बुधबार बसेको प्रतिनिधि सभाको बैठकमा विशेष समय लिएर बोल्दै सांसद सुवालले बिम्स्टेक राष्ट्रहरुको नामा हुन लागेको सैन्य अभ्यासलाई नेपालसहित साना राष्ट्रलाई उपनिवेश बनाउने खेल भएको दाबी गरे । बिमस्टेक सदस्य राष्ट्रको संयुक्त सैन्य अभ्यासको विरोध भइरहेका बेला सांसद सुवालले भारतले नयाँ उपनिवेश सुरु गरेको बताए । विश्वका धेरै राष्ट्रहरु असंलग्न र तटस्थ रहेर पनि अघि बढेका छन् । तर नेपाललाई भने बिम्स्टेक सैन्य अभ्यासमा भारतले घिसारेर लाँदैछ, उनले भने, पहिले उपनिवेश बनाउन सेना लगाउनुपथ्र्यो, देश कब्जा गर्नुपर्थ्यो, अहिले उपनिवेश बनाउन सत्ताका नेता किन मात्रै पुग्छ, अहिले भारतले त्यसै गर्दैछ । यही भदौ २५ गतेबाट हुने भनिएको सैन्य अभ्यासमा नेपाली सेनाले सहभागिता जनाउने टुंगो काठमाडौँमा भएको बिम्स्टेक सम्मेलन अघि नै भइसकेको । तर पुनेमा हुने यो सैन्य अभ्यासबारेमा मंगलबार मात्रै प्रधानमन्त्री केपी शर्मा ओलीले बोल्दै नेपालले असंलग्न नीतिबाट दायाँ बायाँ नगर्ने जबाफ दिएका थिए । भारतको पुनेमा आयोजना हुने सैन्य अभ्यासले नेपालको तटस्थ परराष्ट्र नीतिमा आघात पर्ने भन्दै बुधबार बसेको संसद बैठकमा पनि नेपाल कम्युनिस्ट पार्टीका सांसद भीम रावलले सरकारले यसबारे पुनर्विचार गर्नुपर्ने बताएका थिए ।"
पोखरामा सातै प्रदेशका मुख्यमन्त्री,"पोखरा : गण्डकी प्रदेशमा सातवटै प्रदेशका मुख्यमन्त्रीहरुको भेला हुने भएको छ । बिहीबार हुने भेलाका लागि अधिकांश मुख्यमन्त्रीहरु पोखरा आइसकेका छन् । गण्डकी सरकारका प्रवक्ता भौतिक पूर्वाधार विकास मन्त्री रामशरण बस्नेतका अनुसार प्रधानमन्त्री अध्यक्ष रहने अन्तर प्रदेश परिषदको बैठक २४ भदौमा बस्ने लागेको पूर्वसन्ध्यामा देशैभरको प्रदेशका सबै मुख्यमन्त्री पोखरामा भेला हुन लागेको हो। उनीहरुले अहिलेसम्म प्रदेश सरकारले भोग्नुपरेका समस्या, संघ सरकारसँगका अपेक्षा लगायत विषयमा छलफल गर्नेछन् । परिषद्मा सबै मुख्यमन्त्री सदस्य हुन्छन् । बैठकमा एकै स्वरमा प्रदेशको आवाज उठाउने गरी पोखरा भेलामा छलफल हुनेछ। संघ सरकारले कानुन निर्माण र कर्मचारी व्यवस्थापन नगरिदिंदा प्रदेशलाई काम गर्न अप्ठेरो परेको गुनासो मुख्यमन्त्रीहरुले गर्दै आएका छन् । यसअघि पोखरामा ७ वटै प्रदेशका मुख्य न्यायाधिवक्ताहरुको भेला भएको थियो । उनीहरुले पनि आफ्नो काम, कर्तव्य र अधिकारबारे साझा धारणा तय गरेका थिए।"
जिल्ला अदालतमा बयान दिँदै विप्लव प्रवक्ता प्रकाण्ड,"भोजपुर : नेत्रविक्रम चन्द विप्लव नेतृत्वको नेपाल कम्युनिष्ट पार्टी प्रवक्ता खड्गबहादुर विश्वकर्मा प्रकाण्ड लाई बुधबार जिल्ला अदालत भोजपुरमा बुझाइएको छ । ज्यान मार्ने उद्योग, विष्फोटक पदार्थ र आगजनी मुद्दा लागेका प्रकाण्ड लाई बुधबार बिहान करिब साढे ११ बजे बयानका लागि जिल्ला प्रहरी कार्यालयबाट अदालत ल्याइएको थियो । अहिले उनीको बयान चलिरहेको जिल्ला अदालतका सूचना अधिकारी मणिराम पोखरेलले जानकारी दिए । सर्वोच्च अदालतले थुनामुक्त गर्न आदेश दिएकै भोलिपल्ट उनलाई मोरङको विराटनगर विमानस्थल हुँदै प्रहरीको गाडीमा मंगलबार राति सवा ११ बजे भोजपुर ल्याइएको थियो । ज्यान मार्ने उद्योग र विष्फोट पदार्थ मुद्दा अन्र्तगत गत कात्तिक २८ गते प्रतिनिधि र प्रदेशसभा निर्वाचनको प्रचारप्रसारका लागि गोगनेतर्फ जाने क्रममा भोजपुरको प्रदेश ख का तत्कालीन एमाले र माओवादी केन्द्रका साझा उम्मेदवार शेरधन राईलाई लक्षित गरेर टेम्के मैयुङ गाउँपालिका ६ कोटको गुम्बास्थित सकेट बम विष्फोट गराइएको थियो । विष्फोटमा राईको सुरक्षामा खटिएका नेपाल प्रहरीका सहायक निरीक्षक (असई) डिल्ली देवकोटा घाइते भएका थिए । राईसहित पार्टी कार्यकर्ता चढेको बा १५ ज ५६०८ नम्बरको ल्याण्डरोवर जीप विष्फोटमा परेर क्षतिग्रस्त बनेको थियो । विष्फोटपछि असई देवकोटाले २१ राउण्ड जवाफी फाइरिङ समेत गरेका थिए । भोजपुरबाट निर्वाचित राई हाल प्रदेश १ का मुख्यमन्त्री छन् । यसअघि विप्लव समूहले विष्फोट गराएको प्रहरीले बताउँदै आएको थियो । यही घटनालाई लिएर प्रकाण्ड सहित विप्लवका नेता कार्यकर्ताविरुद्ध अदालतमा मुद्धा दर्ता भएको हो । नेकपा प्रवक्ता प्रकाण्डलाई प्रहरीले श्री एअरलाइन्सको हवाईजहाजमार्फत बिहान ११ः ५० बजे विराटनगर विमानस्थल ल्याई प्रहरीको गाडीमा मंगलबार राति भोजपुर ल्याएको हो । यसअघि उनलाई काठमाडौं, काभ्रे र नुवाकोटमा विभिन्न अभियोगमा मुद्धा चलाइएको थियो । उनी सहित विप्लव का उच्च तहका नेताहरु पदमबहादुर राई विकास, देवान राई दिपेश, किरण राई, चन्द्र बुढाथोकीविरुद्ध जिल्ला अदालत भोजपुरमा विष्फोटक पदार्थ, आगजनी र ज्यान मार्ने उद्योगको मुद्धा दर्ता भएको छ ।"
'प्रधानमन्त्रीका ठुला ठुला तस्बिर देख्दा राजा महेन्द्रको याद आयो',"काठमाडौँः नेपाली कांग्रेसका सांसद डा नारायण खड्काले सरकारको कार्यशैलीबारे संसद बैठकमा आलोचना गरेका छन् । प्रतिनिधि सभामा विशेष समय लिएर बोल्दै सांसद खड्काले ओली सरकारको कार्यशैलीले पञ्चायतकालिन राजाहरु महेन्द्र र वीरेन्द्रको झल्को दिएको भन्दै कटाक्ष गरे । सांसद खड्काले काठमाडौँमा हालै सम्पन्न बिम्स्टेकको सम्मेलनले नेपालको कुटनीतिक क्षमता देखिएको बताउँदै प्रमको कार्यशैली भने पञ्चायतकालिन जस्तो भएको बताए । बिम्स्टेकले नेपालको कुटनीतिक क्षमता देखाएको छ, तर राजधानी सहरमा ठुला ठुला बिलबोर्डमा प्रधानमन्त्री केपी शर्मा ओलीका ठुला ठुला तस्बिर देख्दा पञ्चायतकालको झल्को आयो, उनले अगाडि थपे, तस्बिरमा देखिएका रेल र विकासका तस्बिरले देश पुरै बद्लिए जस्तो ठानेको थिएँ, तर अहिले प्रमका तस्बिरअंकित बिलबोर्ड कहाँ गए केही दिनमै हराएछन् । बिम्स्टेक सम्मेलन सकिएलगत्तै बिलबोर्डसँगै देशको समृद्धि पनि हराएको भन्दै सांसद खड्कालले कटाक्ष गरे । बिलबोर्डमा प्रधामन्त्रीका ठुला ठुला तस्बिर देख्दा पञ्चायतकालका राजा महेन्द्र र वीरेन्द्रको झल्को दिन्थे, उनले भने, तर ती फोटाहरु फोटाहरु पाँच दिनमै गायब भएछन्, कता लगियो, के गरियो ?"
जिल्ला अदालतले रिहा गरे लगत्तै प्रकाण्ड फेरि पक्राउ: भोजपुरबाट दाङ लगियो,"भोजपुर : नेत्रविक्रम चन्द विप्लव नेतृत्वको नेपाल कम्युनिस्ट पार्टी (नेकपा)का प्रवक्ता खड्गबहादुर विश्वकर्मा प्रकाण्ड लाई बुधबार जिल्ला अदालत भोजपुरले धरौटीमा रिहा गरेको छ। ज्यान मार्ने उद्योग, विस्फोटक पदार्थ र आगजनी मुद्दा लागेका प्रकाण्ड लाई ६० हजार धरौटीमा रिहा गरेलगत्तै पुनः पक्राउ गरी बुधबार नै दाङ लगिएको छ। प्रकाण्डमाथि लागेको अभियोगमध्ये टेम्के मैयुङ गाउँपालिका ६, कोट गुम्बामा शेरधन राई चढेको गाडीमा बम विस्फोट गराइएको ज्यान मार्ने मुद्दामा थप प्रमाणबाट बुझ्दै जाने क्रममा ठहरे बमोजिम हुनेगरी २५ हजार नगद, षडानन्द नगरपालिका १३ तीनतले भिरथाप्लामा भएको बम विस्फोटको मुद्दामा २५ हजार नगद र साल्पासिलिछो गाउँपालिका २, कुलुङको सहकारी टोलमा बाम गठबन्धनको चुनावी सभामा बम विस्फोट गराएको प्रमाणबाट बुझ्दै जाने क्रममा ठहरे बमोजिम हुनेगरी १० हजार नगद गरी ६० हजार नगद धरौटीमा रिहा गरिएको जिल्ला अदालतका सूचना अधिकारी मणिराम पोखरेलले जानकारी दिए। जिल्ला प्रहरी कार्यालय भोजपुरका प्रमुख डीएसपी केशवकुमार थेबेले प्रकाण्डलाई बुधबार अदालतबाट रिहापछि तत्काल पुनः पक्राउ गरी दाङ लगिएको कारण नखुलेको बताए। ज्यान मार्ने उद्योग र विस्फोट पदार्थ मुद्दा अन्र्तगत गत कात्तिक २८ गते प्रतिनिधि र प्रदेशसभा निर्वाचनको प्रचारप्रसारका लागि गोगनेतर्फ जाने क्रममा भोजपुरको प्रदेश ख का तात्कालीन एमाले र माओवादी केन्द्रका साझा उम्मेदवार तथा हाल प्रदेश १ का मुख्यमन्त्री शेरधन राईलाई लक्षित गरेर टेम्के मैयुङ गाउँपालिका ६ कोटको गुम्बास्थित सकेट बम विस्फोट गराइएको थियो। विस्फोटमा राईको सुरक्षामा खटिएका नेपाल प्रहरीका सहायक निरीक्षक (असई) डिल्ली देवकोटा घाइते भएका थिए। राईसहित पार्टी कार्यकर्ता चढेको बा १५ ज ५६०८ नम्बरको जीप विस्फोटमा क्षतिग्रस्त बनेको थियो। विस्फोटपछि असई देवकोटाले २१ राउण्ड जवाफी फाइरिङ समेत गरेका थिए। यसअघि उनलाई काठमाडौं, काभ्रे र नुवाकोटमा विभिन्न अभियोगमा मुद्दा चलाइएको थियो। उनीसहित विप्लव का उच्च तहका नेताहरु पदमबहादुर राई विकास, देवान राई दिपेश, किरण राई, चन्द्र बुढाथोकीलगायतविरुद्ध जिल्ला अदालत भोजपुरमा विस्फोटक पदार्थ, आगजनी र ज्यान मार्ने उद्योगको मुद्दा दर्ता भएको अदालतले जनाएको छ। सर्वोच्च अदालतले थुनामुक्त गर्न आदेश दिएकै भोलिपल्ट उनलाई मोरङको विराटनगर विमानस्थल हुँदै प्रहरीको गाडीमा मंगलबार राति भोजपुर ल्याइएको थियो।"
राष्ट्रसंघीय महासभामा भाग लिन प्रधानमन्त्री न्यूयोर्क जाने,"काठमाडौं : संयुक्त राष्ट्र संघको ७३ औं महासभामा भाग लिन प्रधानमन्त्री केपी ओली असोज पहिलो साता न्यूयोर्क प्रस्थान गर्ने भएका छन् । महासभाको उच्चस्तरीय सम्बोधन सत्रमा प्रधानमन्त्री नेतृत्वको नेपाली टोली सहभागी हुनेछ । महासभाको औपचारिक आरम्भ असोज २ मा हुने भए पनि उच्चस्तरीय सम्बोधन भने असोज ९ बाट सुरु हुनेछ । प्रधानमन्त्री ओलीले असोज ११ मा सम्बोधन गर्ने कार्यक्रम छ । प्रधानमन्त्रीसँग २० जना आसपासको उच्चस्तरीय प्रतिनिधिमण्डल जाने एक अधिकारीले बताए । परराष्ट्रमन्त्री प्रदीपकुमार ज्ञवालीले प्रधानमन्त्री नेतृत्व उच्चस्तरीय टोली नै न्यूयोर्क जाने तयारी भइरहेको बताउँदै भने, नेपालले संविधान जारी गरेपछि सम्पन्न तीनै तहको निर्वाचनपछिको सरकार र राष्ट्रले समृद्धिका लागि चालेको कदमबारे विश्वसमुदायलाई जानकारी दिन प्रधानमन्त्रीस्तरमा नै महासभामा जान आवश्यक रहेको महसुस सरकारले गरेको छ । नेपालले आफ्नो आन्तरिक सफलतालाई विश्व समक्ष बाँड्न सक्नुपर्ने भन्दै त्यसको लागि राष्ट्रसंघ उपयुक्त मञ्च रहेकाले प्रधानमन्त्रीस्तरबाटै सम्बोधन हुने उनले बताए । राष्ट्रसंघ सबै नागरिकका लागि सापेक्ष बनाऔं : शान्त, समान र दिगो समाजको लागि विश्व नेतृत्व र जिम्मेवारी बाडफाड मूलमन्त्र तय गरिएको छ ।"
"मन्त्रीमाथि नेकपाको निगरानी, ओलीदाहाल गम्भीर छलफलमा","काठमाडौं : नेकपाले मन्त्रीहरूमाथि निगरानी सुरु गरेको छ । सरकार र मन्त्रीहरूका काम कारवाहीमाथि प्रधानमन्त्री तथा पार्टी अध्यक्ष केपी ओली र अर्का अध्यक्ष पुष्पकमल दाहालले निगरानी सुरु गरेका हुन् । सरकारका काम कारवाहीप्रति जनतामा देखिएको निराशा र मन्त्रीहरूका प्रस्तुतीमा दुई अध्यक्ष (ओलीदाहाल) गम्भीर समीक्षामा जुटेका छन् । आवश्यक पर्दा नेकपाका पूर्वघटकको सुविधा नछाडी जुनसुकै मन्त्रीलाई पनि कारवाहीको दायरामा ल्याउने गरी छलफल भएको अध्यक्ष पुष्पकमल दाहालले खुलासा गरेका छन् । खुमलटारस्थित निवासमा मंगलबार सीमित सञ्चारकर्मीसँग दाहालले पछिल्ला दिन सरकारका काम कारवाहीप्रति जनतामा निराशा ल्याउने काम देखिएको र मन्त्रीहरूको काम प्रभावकारी बन्न नसकेकोमा छलफल नै सुरु भई कडा कदम चाल्ने तयारी भइरहेको बताएका थिए । दुई अध्यक्षबीच अहिले गम्भीर छलफल गर्ने प्रक्रिया सुरु भएको छ । स्थिति अलिक गम्भीर बन्न खोजेको छ । जनतामा फ्रस्ट्रेसन बढ्ने संकेत देखिएका छन् । मिडियामा समाचारहरू जसरी आइरहेका छन्, त्यसबारे नेगेटिभली होइन, यसको अर्जेन्सी (विषयको गम्भीरता)लाई अध्ययन गरेर हामीले समीक्षा सुरु गरेका छौं, उनले भने । सरकार गठनको तीनचार महिनासम्म सरकार र मन्त्रीका काम कारवाही सम्बन्धमा दुई अध्यक्षबीच कुनै समीक्षा नभए पनि डागोविन्द केसी प्रकरणयता भने समीक्षा सुरु भएको दाहालले खुलाए । उनले भने, गोविन्द केसी प्रकरण, ठाउँ ठाउँमा भएका महिला हिंसाका घटनासँग सम्बन्धित वा अन्य विषयहरूमा दुई अध्यक्षबीच गम्भीर छलफल सुरु भएको छ । उनले सरकारको कामकाज, पार्टी एकतासम्बन्धी कामको समीक्षा गरी दुई अध्यक्षले प्रस्ताव तयार पारी सचिवालयमा अन्तिम रूप दिने र स्थायी समिति बैठकमा उक्त प्रस्ताव छलफलमा लगेर आवश्यक कदम चाल्ने तयारी भएको जानकारी दिए । नेकपाले २६ भदौमा पार्टी स्थायी समिति बैठक बोलाएको छ । सरकार, पार्टीलगायत विषयमा समीक्षा गरेर एउटा प्रस्ताव तयार पार्ने भनिएको छ दुई अध्यक्षबीच । त्यो प्रस्तावलाई सचिवालयले अन्तिम प्रस्ताव बनाउने, स्थायी समिति बैठकमा लगेर छलफल गराउने र हामीले केही न केही स्टेप चाल्नुपर्छ भन्ने दिशातिर नै अहिले हामीले छलफल केन्द्रित गरेका छौं, उनले भने । मंगलबार साँझ पनि प्रधानमन्त्री ओली र अध्यक्ष दाहालबीच बालुवाटारमा सरकारका काम कारवाही र पार्टी एकतासँग सम्बन्धित प्रस्ताव तयार पार्ने विषयमा छलफल भएको थियो । उनले सरकार र मन्त्रीहरूका सम्बन्धमा के गर्ने भन्ने तहमै दुई अध्यक्षबीच छलफल भएको पनि बताए । कुन विधिबाट लैजाने भन्नेमा आवश्यक परे हामीले स्ट्रङ (बलियो) कदम नै चाल्नुपर्छ, सरकारका सम्बन्धमा, मन्त्रीहरूका सम्बन्धमा भन्ने तहसम्म पनि छलफल भएका छन्, उनले पत्रकारसँग भने । जनताको हितमा काम नगर्ने जुनसुकै मन्त्री पार्टीको निसानामा पर्ने संकेत गर्दै उनले पूर्ववत् पार्टीका आधारमा यो पक्ष, ऊ पक्षका मन्त्री भनेर कसैलाई नछाडिने दाबी पनि गरे । यो मन्त्रीलाई नचलाऊ, ऊ मन्त्रीलाई चलाऊ भन्ने छलफल गर्ने स्थितिमा हामी छैनौं, उनले भने, जो सुकै परुन्, सरकार असफल हुने, पार्टीलाई असफल पार्ने र जनता निराश पार्ने गतिविधि देखिएको छ भने हामी बेलैमा नै स्ट्रङ स्टेप चाल्नुपर्ने गरी छलफलमा छौं । उनले व्यक्तिभन्दा देश ठूलो भएकाले व्यक्ति, पूर्वसमूह नभनी कोही रिसाउला भनेर नसोचिएको बताए । एउटा पक्षको मन्त्री चलाउँदा त्यो पक्ष रिसाउँछ कि भन्ने ढंगले अहिले सोचिएको छैन । जनतामा बढ्न थालेको फ्रस्टेसनको स्थिति हेर्दा हामीले जो सुकै होस् कडा कदम चाल्नुपर्छ भन्ने सोचेका र छलफल गरेका छौं, उनले थपे । पूरक बजेट ल्याउने संकेत सरकारले पूरक बजेट ल्याउने संकेत पनि दाहालले गरे । निर्वाचनताका जनतामाझ गरेका प्रतिबद्धता, जनताको अपेक्षा र आवश्यकता सम्बोधन गर्ने गरी पूरक बजेट आउन सक्नेतर्फ उनले संकेत गरे । तर उनले त्यसबारे खुलस्त नबताए पनि वृद्धभत्ता वृद्धिको चुनावी घोषणा व्याख्या गर्दै पूरक बजेट ल्याउने तयारीको संकेत गरेका हुन् । पूरक बजेट आउने बित्तिकै छुमन्तर हुन्छ भनेर सोचिएको छैन, उनले भने, जनतामाझ हिजो गरेका कमिटमेन्ट पूरा गर्नका लागि के गर्न सकिन्छ ? वृद्धभत्ता रकम बढाउनु ठूलो कुरा होइन तर मायामा बाँधिने भएकाले थपिदिन पाए राम्रो हुने थियो । भारतचीन भ्रमण : सरकार सफल बनाउने उपाय खोज्न दाहालले आफू दुई छिमेकी देशसँगको सम्बन्धमा सकारात्मक वातावरण बनाउन भ्रमणमा जान लागेको र भ्रमण सरकार सफल बनाउने उपायहरूको खोजीमा केन्द्रित हुने बताए । नेपालको राष्ट्रिय हित, विकासप्रति जनताको आकांक्षा सम्बोधन गर्ने र विगतका सहमतिसम्झौता कार्यान्वयनमा केन्द्रित रहेर छलफल गर्न भारत र चीन भ्रमणमा जान लागेको उनको भनाइ थियो । दाहाल बिहीबार भारत र भदौ ३० मा चीन भ्रमणमा जाँदै छन् । भारत र चाइना जान्छु नै । सबै सेड्डुल तयार भइसकेको छ । पर्सी इन्डिया जान्छु । त्यताबाट फर्केको ६ दिनपछि चाइना जान्छु, उनले भने, नेपालको राष्ट्रिय हित, विकासप्रति जनताको आकांक्षालाई सम्बोधन गर्ने गरी मैले भारतसँग पनि गम्भीर ढंगमा छलफल गर्नुपर्छ, चीनसँग पनि गम्भीर रूपमा केही कुरा गर्नुपर्छ भन्ने लागेर म छिमेकी मुलुकको भ्रमणमा जान लागेको हुँ । दुवै देशबाट भ्रमणको निम्तो पाएपछि जान लागेको भन्दै दाहालले भ्रमणमा सरकार वा कुनै विशेष उद्देश्यले जान नखोजेको बताए । हामीले पार्टी एकता गरेको र प्रधानमन्त्री तथा एउटा अध्यक्ष भ्रमणमा गइसकेको र अर्काे अध्यक्ष पनि आइदिए हुन्थ्यो भन्ने उहाँहरूको चाहना र चासो स्वाभाविक हो, उनले भने , अहिले म यता अथवा उता या सरकार भनेर जान लागेको होइन । बिहीबार भारत पुगेपछि दाहाल नेपाली राजदूतावासको सामान्य भेटघाट कार्यक्रममा सहभागी हुनेछन् । भोलिपल्ट उनले आईसीडब्लूएले आयोजना गर्ने कार्यक्रममा सम्बोधन गर्नेछन् । सोही दिन उनले भारतीय विदेशमन्त्री सुष्मा स्वराजसँग भेटवार्ता गर्नेछन् । त्यसपछि उनले राजनीतिक भेटघाट गर्नेछन् । उनले भारतीय प्रधानमन्त्री र अन्य राजनीतिक दलका नेताहरूसँग पनि भेटघाट गर्ने छन् । उनले त्यहाँका बुद्धिजीवी र पत्रकारसँग पनि भेटघाट गर्ने तय भएको छ । उनी भदौ ३० मा चीन जानेछन् । चीनमा उनको कार्यक्रमको तालिका भने बनिनसकेको उनले जानकारी दिए ।"
"फैसलाका नजिरमा भद्रगोल, अनुसन्धान गर्न बृहत् समिति","काठमाडौं : सर्वोच्च अदालतले प्रतिपादन गरेका नजिरमा बेथिति देखिएपछि समग्र फैसलाको अनुसन्धान हुने भएको छ । सर्वोच्चका नजिरमा एकरूपता हुनुको सट्टा भद्रगोल देखिएको भन्दै संविधान र कानुनविद्ले प्रश्न उठाएपछि खोज अनुसन्धानका लागि सर्वोच्च बार एसोसिएसनले वरिष्ठ अधिवक्ता महादेव यादवको नेतृत्वमा पूर्वन्यायाधीश र वरिष्ठ अधिवक्ता संलग्न नौ सदस्यीय समिति गठन गरेको छ। समितिमा विषय विज्ञताका आधारमा सदस्य चयन भएका छन् । अनुसन्धानलाई बलियो बनाउन सांसद एवं महान्यायाधिवक्तासमेत रहेका यादवलाई समिति संयोजक बनाइएको सर्वोच्च अदालत बारका अध्यक्ष खगेन्द्रप्रसाद अधिकारीले जानकारी दिए । अध्ययनअनुसन्धानको गम्भीरतालाई दृष्टिगत गरी समिति गठन भएको छ । बुधबार सार्वजनिक गर्नेछौं, वरिष्ठ अधिवक्ता रहेका बार अध्यक्ष अधिकारीले अन्नपूर्णसँग भने । यादव नेतृत्वको समितिमा सर्वोच्चका पूर्वन्यायाधीश प्रोफेसर पवनकुमार ओझा, नेपाल बार एसोसिएसनका पूर्वअध्यक्षद्वय हरिहर दाहाल र शम्भु थापा, वरिष्ठ अधिवक्ता श्याम खरेल, हरिप्रसाद उप्रेती, सविता भण्डारी बराल, सुष्मा बास्कोटा बराल र अधिवक्ता माधवकुमार बस्नेतलाई सचिवमा राखिएको छ । फौजदारी, देवानी एवं प्रशासनिक कानुनका ज्ञाता, न्यायाधीश र प्राध्यापनको अनुभव भएका सबैलाई दृष्टिगत गरी समिति बनाइएको हो, अधिकारीले भने, र समितिमा रिट क्षेत्राधिकारका विज्ञ पनि समावेश गरिएको छ । समितिमा रहेका यादव, थापा र दाहाल अन्तरिम संविधान, २०६३ का मस्यौदाकारसमेत हुन् । उक्त समितिलाई आगामी पुस मसान्तसम्म अनुसन्धान प्रतिवेदन बुझाउन जिम्मेवारी दिइएको छ । समितिले चाँडै स्पष्ट कार्यविधि बनाएर कार्य प्रारम्भ गर्ने भएको छ । सर्वोच्चमा संवैधानिक इजलास, बहृत् इजलास, पूर्ण इजलास, संयुक्त इजलास र एकल इजलासका फैसला आपसमा बाझिएका कारण कुन सही हो भनेर अन्योल उत्पन्न भएको छ । सर्वोच्चद्वारा प्रतिपादित नजिर कानुनसरह लागू हुन्छन् । एउटा इजलासले स्थापित गरेको नजिर अर्कोले उल्ट्याएर भिन्नै कायम गरेका कारण मुद्दा सुनुवाइका क्रममा कानुन व्यवसायीलाई अप्ठ्यारो परेको छ । पूर्ण इजलासले स्थापित गरेका कुन नजिरलाई मान्ने भनेर यतिबेला सर्वोच्चकै संयुक्त र एकल इजलास अन्योलमा छन् । उच्च, जिल्ला र विशेष अदालत तथा न्यायाधिकरण पनि मुद्दा फैसलामा कुन नजिर आकर्षित हुने भनेर दुविधाग्रस्त अवस्थामा छन् । एकै विषयमा दुईवटा नजिर हुँदा सरकार, संवैधानिक निकाय, समिति एवं संस्थानले आफूविरुद्ध परेका रिटमा प्रतिरक्षा गर्न आफू अनुकूल हुने गरी पेस गर्ने गरेका छन् । नजिर अनुसन्धानपछि सुझाव प्रतिवेदनका आधारमा बौद्धिक बहसमा लगिने सर्वोच्च बारका अध्यक्ष अधिकारीले जानकारी दिए । एउटै मुद्दामा दुई किसिमको धार पनि देखियो । निराकरण नभए बेन्च नै अन्योलमा पर्ने स्थिति छ, उनले भने। यसअघि पनि न्यायपालिकाका विकृति, विसंगति र बेथिति अनुसन्धानका लागि गठित वरिष्ठ अधिवक्ता श्रीहरि अर्याल नेतृत्वको समितिले पनि बृहत् प्रतिवेदन तय गरेको थियो । उक्त प्रतिवेदनले अदालतमा भ्रष्टाचार र अनियमितताका कारणसहित २९ किसिमका बिचौलियाको बिगबिगी औंल्याएको छ ।"
संवैधानिक परिषद् बैठक बस्दै : अख्तियार प्रमुख र वित्त आयोग पदाधिकारी सिफारिसको कार्यसूची,"काठमाडौं : संवैधानिक परिषद्को बैठक आज बस्दैछ। बैठक सिंहदरबारमा बिहान ११ बजे बस्ने कार्यसूची छ। बैठकमा अख्तियार दुरुपयोग अनुसन्धान आयोगका प्रमुख आयुक्त र राष्ट्रिय प्राकृतिक स्रोत तथा वित्त आयोगका पदाधिकारी नियुक्तिका लागि सिफारिस गर्ने कार्यसूची रहेको संवैधानिक परिषद् सचिवालय स्रोतले जानकारी दियो। तत्कालीन प्रमुख आयुक्त दीप बस्न्यात सेवा निवृत्त भएपछि अख्तियार लामो समयदेखि नेतृतवविहीन छ। नेपालको संविधानको धारा २८४ मा संविधान बमोजिम प्रधान न्यायाधीश र संवैधानिक निकायका प्रमुख र पदाधिकारीहरूको नियुक्तिको सिफारिस गर्न प्रधानमन्त्रीको प्रधान न्यायाधीश, प्रतिनिधि सभाका सभामुख, राष्ट्रिय सभाका अध्यक्ष, प्रतिनिधि सभाका विपक्षी दलका नेता र प्रतिनिधि सभाको उपसभामुख सदस्य रहेको संवैधानिक परिषद् रहने व्यवस्था छ। तर प्रधान न्यायाधीश पद हाल रिक्त रहेकोले संवैधानिक परिषद् पनि पूर्ण छैन। यस्तै संविधानको धारा २५० मा राष्ट्रिय प्राकृतिक स्रोत तथा वित्त आयोग सम्बन्धी व्यवस्था छ। आयोगमा अध्यक्ष सहित बढीमा पाँच जना सदस्य रहने संवैधानिक व्यवस्था छ। राष्ट्रपतिले संवैधानिक परिषदको सिफारिसमा राष्ट्रिय प्राकृतिक स्रोत तथा वित्त आयोगको अध्यक्ष र सदस्यको नियुक्ति गर्ने संविधानको व्यवस्था छ। यो आयोग गठन नहुँदा संघीय सरकारदेखि स्थानीय सरकारसम्मले तोकेका कर लगायतका आर्थिक विषय विवादित बनेका छन्। संविधानको धारा २५१ मा राष्ट्रिय प्राकृतिक स्रोत तथा वित्त आयोगको काम, कर्तव्य र अधिकार सम्बन्धी व्यवस्था छ। राष्ट्रिय प्राकृतिक स्रोत तथा वित्त आयोगको काम, कर्तव्य र अधिकार देहाय बमोजिम हुनेछः (क) संविधान र कानून बमोजिम संघीय सञ्चित कोषबाट संघ, प्रदेश र स्थानीय सरकारबीच राजस्वको बाँडफाँड गर्ने विस्तृत आधार र ढाँचा निर्धारण गर्ने, (ख) संघीय सञ्चित कोषबाट प्रदेश र स्थानीय सरकारलाई प्रदान गरिने समानीकरण अनुदान सम्बन्धमा सिफारिस गर्ने, (ग) राष्ट्रिय नीति तथा कार्यक्रम, मानक, पूर्वाधारको अवस्था अनुसार प्रदेश र स्थानीय सरकारलाई प्रदान गरिने सशर्त अनुदानको सम्बन्धमा अध्ययन अनुसन्धान गरी आधार तयार गर्ने, (घ) प्रदेश सञ्चित कोषबाट प्रदेश र स्थानीय सरकारबीच राजस्वको बाँडफाँड गर्ने विस्तृत आधार र ढाँचा निर्धारण गर्ने, (ङ) संघ, प्रदेश र स्थानीय सरकारको खर्च जिम्मेवारी पूरा गर्ने र राजस्व असुलीमा सुधार गर्नु पर्ने उपायहरूको सिफारिस गर्ने, (च) समष्टिगत आर्थिक सूचकहरूको विश्लेषण गरी संघ, प्रदेश र स्थानीय सरकारले लिन सक्ने आन्तरिक ऋणको सीमा सिफारिस गर्ने, (छ) संघ र प्रदेश सरकारको राजस्व बाँडफाँड आधारको पुनरावलोकन गरी परिमार्जनको सिफारिस गर्ने, (ज) प्राकृतिक स्रोतको परिचालन गर्दा नेपाल सरकार, प्रदेश सरकार र स्थानीय तहको लगानी तथा प्रतिफलको हिस्सा निर्धारणको आधार तय गरी सिफारिस गर्ने, (झ) प्राकृतिक स्रोतको बाँडफाँड सम्बन्धी विषयमा संघ र प्रदेश, प्रदेश र प्रदेश, प्रदेश र स्थानीय तह तथा स्थानीय तहहरू बीच उठ्न सक्ने संभावित विवादको विषयमा अध्ययन अनुसन्धान गरी त्यसको निवारण गर्न समन्वयात्मक रूपमा काम गर्न सुझाव दिने।"
सरकारले खोस्यो पूर्वमुख्यसचिवको पदक?,"काठमाडौं : सरकारले पूर्व मुख्यसचिव डा सोमलाल सुवेदीलाई दिने भनिएको पदक अन्तिम समयमा आएर खोसेको छ । उनले केही दिनअघि अन्नपूर्ण पोस्टमा एसियाली विकास बैङ्क (एडीबी)को वैकल्पिक कार्यकारी निर्देशकबाट आफूलाई फिर्ता गर्नुको कारणसहितको विचार अभिव्यक्त गरेका थिए । सरकारले सोही विचारका आधारमा पूर्वाग्रही भएर आफूले पाएको पदक खोसेको डा सुवेदीले बताए । राज्यले निरन्तर प्रतिशोध लिँदै जाँदा थ्रेट महसुस भयो, अब सुरक्षा माग्नुपर्ने अवस्था आयो, उनले भने । डा सुवेदी एक वर्षअघि मुख्यसचिव पद छाडेर एडीबीमा गएका थिए । दुई वर्षका लागि त्यहाँ गएका उनलाई सरकारले गत ३१ जेठमा फिर्ता गरेको थियो । गत वर्ष गणतन्त्र दिवसका अवसरमा तत्कालीन शेरबहादुर देउवा नेतृत्वको सरकारले डा सुवेदीसहित ३ सय ४५ जनालाई मानपदवी, अलंकार पदकद्वारा विभूषित गर्ने निर्णय गरेको थियो । एक वर्षअघि घोषित पदक सोमबार राष्ट्रपति विद्यादेवी भण्डारीमार्फत वितरण गरिएको छ । सोमबार पदक वितरण गर्दा सुवेदीलाई खबर नगरिएपछि मात्रै उनले पदक खोसिएको थाहा पाएका थिए । सुवेदीसहित सात जनाले प्रसिद्ध प्रबल जनसेवा श्री पदक पाएका थिए । राज्यले निरन्तर प्रतिशोध लिँदै जाँदा थ्रेट महसुस भयो । अब सुरक्षा माग्नुपर्ने अवस्था आयो ।, डा सोमलाल सुवेदी, पूर्व मुख्यसचिव सुवेदीको अभिव्यक्तिपछि मन्त्रिपरिषद्ले नै उनको पदक खोस्ने निर्णय गरेको गृह मन्त्रालय स्रोतको भनाइ छ । गृह मन्त्रालयका प्रवक्ता रामकृष्ण सुवेदीले भने सरकारको निर्णयअनुसार पदक पाउनेलाई वितरण गरिएको जानकारी दिए । प्रसिद्ध प्रबल जनसेवा श्री पाएकाको सूचीमा सुवेदीको नाम नभएकाले उनलाई नबोलाइएको गृह मन्त्रालयको आन्तरिक व्यवस्थापन महाशाखाको भनाइ छ । गृह स्रोतका अनुसार पछिल्लो मन्त्रिपरिषद् बैठकले उनको पदक खोस्ने निर्णय गरे पनि यसलाई गोप्य राखिँदै आएको थियो । तर गृह मन्त्रालयको वेबसाइटमा राखिएको पदक पाउने सूचीमा सुवेदीको नाम पाँचौं नम्बरमा छ । उच्च तहको विभूषण लिनेमा सरकारका अधिकांश सचिव, सहसचिव, उपसचिव तथा नेपाल प्रहरीका एआईजी, डीआईजी तथा नेपाली सेनाका जर्नेल कर्नेलको संख्या अधिक छ । सोमबार आयोजित कार्यक्रममा राष्ट्रपति विद्यादेवी भण्डारीद्वारा नेपाल रत्न १, राष्ट्रगौरव, १, महाउज्ज्वल राष्ट्रदीप ५, उज्ज्व कीर्तिमय राष्ट्रदीप १ जनालाई वितरण गरिएको छ । यस्तै प्रसिद्ध प्रबल जनसेवा श्री ६ , सुकीर्तिमय राष्ट्रदीप २१, सुप्रबल जनसेवा श्री १ सय १९, कीर्तिमय राष्ट्रदीप ५, प्रबल जनसेवा श्री १ सय ४० र जनसेवा श्री ४५ जनालाई वितरण गरिएको गृह मन्त्रालयले जनाएको छ ।"
बिम्स्टेक राष्ट्रबीच संयुक्त सैन्य अभ्यासको सम्झौता छैन : प्रधानमन्त्री,"काठमाडौं : प्रधानमन्त्री केपी ओलीले बिम्स्टेक सदस्य राष्ट्रबीच संयुक्त सैन्य अभ्यासको सम्झौता नभएको दाबी गरेका छन् । भदौ १४ र १५ मा काठमाडौंमा सम्पन्न बिम्स्टेक सम्मेलनबारे प्रधानमन्त्री ओलीले मंगलबार संघीय संसद्का दुवै सदनलाई जानकारी दिएका हुन् । प्रतिनिधिसभा बैठकमा प्रतिपक्षी दलका सांसदले बिम्स्टेकका सदस्य राष्ट्रबीच संयुक्त सैन्य अभ्यास गर्ने समाचार प्रकाशित भएको भन्दै प्रधानमन्त्री ओलीसँग प्रश्न गरेका थिए । बिम्स्टेक कुनै मिलिट्री प्याक्ट हो र ? जवाफमा ओलीले भने, नेपाल यस्तो मिलिट्री प्याक्टमा विश्वास गर्दैन । पस्दा पनि पस्दैन । भारत, पाकिस्तान, चीन, अमेरिकालगायत देशका सेना र नेपाली सेनाबीच संयुक्त सैन्य अभ्यास हुने गरेको प्रधानमन्त्री ओलीले बताए । नेपाली सेनाको सेनापति भारतीय सेनाको मानार्थ सेनापति र भारतको सेनापति नेपाली सेनाको मानार्थ सेनापति हुने परम्परा छ, उनले भने । कांग्रेसका पूर्वमन्त्री डा मीनेन्द्र रिजाल, राजन केसी, दिलेन्द्रप्रसाद बडूलगायतले संयुक्त सैन्य अभ्यासको सहमतिबारे प्रधानमन्त्री ओलीसँग प्रश्न गरेका थिए । विभिन्न देशका सेनासँग हाम्रो सेनाले सैन्य अभ्यास गरिरहेको छ, ओलीले व्यंग्य गर्दै भने, मन्त्री भइसकेका माननीयले यस्तो कुरा उठाएको देख्दा पो अचम्म लाग्छ । आतंकवादविरुद्ध सदस्य राष्ट्र मिलेर काम गर्ने बुँदा मात्र सम्झौतामा रहेको भन्दै ओलीले उक्त बुँदा पढेर सुनाएका थिए । बिम्स्टेक सम्मेलन सफलतापूर्वक सम्पन्न भएको दाबी गर्दै प्रधानमन्त्री ओलीले अन्तर्राष्ट्रिय जगत्मा नेपालको प्रभाव, प्रतिष्ठा र विश्वसनीयतामा वृद्धि भएको बताए । नेपालको सामथ्र्य बढेको छ । अन्तर्राष्ट्रिय जगत्मा प्रतिष्ठा बढेको छ, ओलीले भने, क्षेत्रीय कूटनीति थप प्रभावकारी भएको छ । बिम्स्टेकले नयाँ उत्साह र गति लिएको छ । क्षेत्रीय संगठनहरू गठन गर्ने र छाड्ने गर्न नहुनेमा आफू दृढ रहेको र बिम्स्टेकलाई प्रभावकारी बनाउनेबारे आफूले सदस्य राष्ट्रका प्रमुखसँग कुराकानी गरेको प्रधानमन्त्री ओलीले बताए । सार्कलाई क्रियाशील बनाउन मोदीसँग वार्ता प्रधानमन्त्री ओलीले बिम्स्टेकलाई सार्कको विकल्पमा रूपमा नबुझ्न आग्रहसमेत गरेका छन् । सार्कलाई क्रियाशील बनाउन आफूले भारतीय प्रधानमन्त्री नरेन्द्र मोदीसँग कुराकानी गरेको उनको भनाइ छ । पाकिस्तानले सार्कको आयोजना गर्नुपर्नेमा केही असमझदारी भए वार्ताबाट समाधान खोज्नुपर्ने ओलीले बताए । सार्कलाई गतिशील बनाउन भारतीय प्रधानमन्त्रीसँग पनि कुरा गरेको छु, ओलीले भने, सार्क राष्ट्रबीच असमझदारी छन् भने अल्झिनुहुँदैन । पाकिस्तानलाई पेल्ने उद्देश्यले बिम्स्टेक सम्मेलन नगरिएको दाबी गर्दै ओलीले भने, हाम्रो परराष्ट्रनीति वास्तवमै सन्तुलित छ । न कतैतिर ढल्किने, न कसैको पक्षविपक्षमा लाग्ने नै छ । गच्छेअनुसार सुरक्षाकर्मी लैजाने हो प्रधानमन्त्री ओलीले भारतीय प्रधानमन्त्री मोदीको सुरक्षामा भारतीय सेना नेपाल आएको विषयलाई अन्यथा लिन नहुने बताए । हामीले पनि सैन्य पोसाकसहित वा सैन्य पोसाकविहीन सुरक्षाकर्मी लैजाने गरेकै छौं, उनले भने, गच्छेअनुसार गर्ने हो । सुरक्षाकर्मीले कुनै पनि देश कब्जा गर्ने होइन । गोकर्णमा हिलो, सभागृह साँघुरो प्रधानमन्त्री ओलीले पानी परेर हिलो भएका कारण बिम्स्टेक सम्मेलनका पाहुनाको रिट्रिट कार्यक्रम गोकर्ण रिसोर्टमा गर्न नसकिएको बताए । पानी परेर चौरीमा कार्यक्रम गर्ने अवस्था भएन, ओलीले भने, पानी पर्नु र हिलो हुनु हाम्रो सामथ्र्यको अयोग्यता भयो र ? कांग्रेसका सांसद भरत शाहले गोकर्णमा रिट्रिट गर्न नसक्ने अवस्थामा नेपालको सामथ्र्य कसरी बढ्यो भनी प्रधानमन्त्रीसँग प्रश्न गरेका थिए । साइड मिटिङ गर्न साँघुरो भएका कारण राष्ट्रियसभा गृहमा बिम्स्टेक कार्यक्रम गर्न नसकिएको प्रधानमन्त्री ओलीको भनाइ छ ।"
