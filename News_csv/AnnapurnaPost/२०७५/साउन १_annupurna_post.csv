शीर्षक,विवरण
राजदूत मापदण्डको पालना,"सरकारले राजदूत नियुक्तिका लागि आवश्यक मापदण्डसहितको निर्देशिका तयार गर्नु स्वागतयोग्य छ। राजदूत नियुक्तिको सन्दर्भमा यसअघि देखापरेका तमाम बेथिति यसै निर्देशिकाको कार्यान्वयनसँगै नियन्त्रण हुने आशा अनुचित हुनेछैन। कम्तीमा स्नातक उत्तीर्ण, परराष्ट्र नीति र अन्तर्राष्ट्रिय राजनीतिको आयाम बुझेको, फौजदारी कसुरमा सजाय नपाएको जस्ता मापदण्ड जायज छन्। त्यस्तै कुनै पनि देशमा राजदूत पद रिक्त हुनुभन्दा तीन महिना पहिलेदेखि नवनियुक्तिको प्रक्रिया थाल्ने प्रावधान पनि स्वागतयोग्य छ। महिनौंदेखि राजदूत नियुक्ति नभइरहेको सन्दर्भमा यो प्रावधान उचित हो। निर्देशिकाका केही बुँदामा थप छलफल र बहस आवश्यक हुन सक्छ। तथापि मापदण्डसहितको निर्देशिका तयार हुनु पनि आफैंमा सुखद् प्रसंग हो। मापदण्ड तयार गर्नु पहिलो पाइला हो। अब त्यो मापदण्डको पालना हुन बलियो कार्यान्वयन हुनुपर्छ। राजदूत मित्रराष्ट्रमा देशकै प्रतिनिधि हुन्। उनले राज्यको प्रतिनिधित्व गर्छन्। दुई देशबीचको सम्बन्ध सौहार्द्रपूर्ण राख्न आवश्यक सबै अभ्यास गर्छन्। आवश्यक समयमा राज्यको तर्फबाट वार्तामा भाग लिन्छन्। देशको राष्ट्रिय हितलाई केन्द्रमा राखेर आवश्यक सहकार्यको पृृष्ठभूमि तयार गर्छन्। राजदूत कूटनीतिक अभ्यासको एक महत्वपूर्ण कडी हुन्। योग्य, सक्षम, उच्च चेतयुक्त, बफादार र स्वच्छ चरित्रको राजदूतले मात्र कूटनीतिको सही सञ्चालन गर्न सक्छन्। तर कतिपय सन्दर्भमा राजदूतहरू आफ्नो भूमिका स्थापित गर्न चुकेका प्रशस्त घटना छन्। योग्य र सक्षम राजदूत नियुक्त नहुँदा त्यो समस्या आएको हो। दलीयकरण नेपाली कूटनीतिक अभ्यासको मूल समस्या हो। दलीय आधारमा राजदूत जस्तो पदको भागबन्डा हुने निर्लज्ज अभ्यास मूलतः दोस्रो जनआन्दोलनपछि सुरु भएको थियो। जसको हामी एक दशकभर साक्षी बस्यौं। कुनै राजनीतिक दलले अमुक स्वार्थवश राजदूत नियुक्त गरेर पठाइदिने प्रवृत्ति यो सरकारले भुल्ने छैन र नदोहोर्याओस्। कूटनीति मूलतः कला हो। यसमा उच्च विद्वता, तीक्ष्ण चेत र धैर्य र सहनशीलता चाहिन्छ। इमानदारी यसको पहिलो सर्त हो। तर नेपाली कूटनीतिक अभ्यासमा यिनै पक्षहरूको कमी भइरह्यो। त्यसैले हामीले अौंलामा गन्न सकिनेमात्र योग्य राजदूत पायौं। नियुक्तिको बहीखातामा नाम लेखाउने राजदूत जति किन स्मरणयोग्य भएनन् भन्ने प्रश्नको जवाफले आगामी राजदूत नियुक्तिको रेखाचित्र कोर्न सघाउ पुर्याउनेछ। सरकारले नियुक्त गरी पठाएका राजदूत आफ्नो कार्यक्षेत्र र दायित्वबारे नै अस्पष्ट रहेको, गएको मुलुकको कानुन, चालचलन र रीतिरिवाज नबुझेको, आफ्नो कार्यक्षमता वृद्धि गर्नेमा उदासीन रहेको आदि गुनासो बारम्बार आउने गरेको हो। यी सबै परिदृश्यलाई ध्यानमा राख्दा राजदूतको नियुक्ति मापदण्डको आधारमा गरिनु प्रारम्भिक प्रक्रियामात्र प्रतित हुन्छ। राजदूत नियुक्तिमा नियुक्ति हुने व्यक्तिको पूर्णत वैयक्तिक छविले पनि ठूलो भूमिका खेल्छ। राजदूत र दूतावास पराई मुलुकमा विभिन्न कारणले बसोबास गरिरहेका स्वदेशी नागरिकको लागि आश्रयस्थल र घर पनि हो। खासगरी खाडी मुलुक र मलेसियालगायतका नेपाली श्रमिक बढी जाने देशमा राजदूत अभिभावक पनि हो। विडम्बना राजदूत अभिभावक बन्न नसकेको र उल्टो श्रमिकसँग आर्थिक मोलमोलाइ गर्ने गरेको समाचार पनि बेलाबखत प्रकाशित भयो। त्यस्ता कुप्रवृत्ति नियन्त्रण गर्न मापदण्डले सघाउ पुर्याउनेछ। सरकारले सोमबारमात्रै गरेको राजदूत नियुक्तिको सिफारिसले अब रिक्त दूतावास पूर्ण हुने संकेत दिएको छ। यो सन्दर्भमा यस निर्देशिकामापदण्डको महत्व झनै बढी छ। चौतर्फी निरासा छाइरहेको बेला सरकारले राजदूत नियुक्ति प्रक्रियाबाट आशाको झिल्को सञ्चार गर्नसक्छ। त्यसका लागि केवल मापदण्डको पालनामात्र पर्याप्त हुनेछैन दलीय स्वार्थभन्दा पर पुगेर योग्य र क्षमतावान् व्यक्तिको छनौट पनि आवश्यक हुनेछ।"
३० हजार सरकारी कर्मचारी हटाइँदै,"काठमाडौं : कुमार राउतले असार लागेपछि कार्यालयमा हाजिर गर्न पाएका छैनन्। महिला आयोगमा कार्यरत उनी नियमित कार्यालय जान्छन्, तर काम नगरी फर्कन्छन्। १७ वर्ष सवारी चालकको जिम्मेवारी निर्वाह गरेका राउतलाई यसरी कामबाट सरकारले हटाउला भन्ने लागेकै थिएन। मैले धेरै हाकिमलाई गाडीमा घर र कार्यालय ओसारें तर मेरो पिरमर्का बुझ्ने आज कोही भएनन्, उनले भने। परिवारमा एक्लो कमाउने राउतको जागिर नहुँदा छोराछोरी पाल्ने सुर्ताले उनी छटपटिएका छन्। निर्मला भुजेलले पनि कार्यालयमा हाजिर गर्न पाएकी छैनन्। मुद्रण विभागमा कार्यालय सहयोगी भुजेलले कार्यालयका टेबल पुछ्ने, चियाले सत्कार गर्ने, कार्यालय चिटिक्क पार्ने काममा ९ वर्ष बिताइन्। असार लागेपछि हाजिर गर्न दिइएको छैन, खाइरहेको जागिर एक्कासि छाड्नुपर्ला भन्ने सोचेकी थिइनँ। अब परिवारको खर्च कसरी धान्ने ? , उनले गुनासो गरिन्। कुमार र निर्मला मात्रै होइन, विभिन्न सरकारी निकायमा कार्यरत ३० हजारभन्दा बढी कर्मचारीलाई सरकारले एकैपटक हटाउने तयारी गरेको छ। अस्थायी, करार र ज्यालादारीमा रहेका तल्लो तहका कर्मचारीलाई सरकारले एकैपटक हटाउने गृहकार्य अघि बढाएको हो। संघीय मामिला तथा स्थानीय विकास मन्त्रालयसहित विभिन्न मन्त्रालय, विभाग तथा आयोगमा कार्यरतलाई बिदा गर्न लागिएको हो।जागिरबाट हट्नुपर्ने भएपछि प्रभावित कर्मचारीहरू पुनर्वहालीको माग गर्दै सरकारविरुद्ध आन्दोलित बनेका छन्। सरकारले भने संघीयतामा कतिपय कार्यालय खारेजीमा परेको र स्थायी कर्मचारीको दरबन्दी समेत कटौती भएकाले अस्थायी र करारका कर्मचारी आवश्यक नपर्ने भन्दै हटाउने निर्णय भएको बताउँदै आएको छ। कर्मचारीले आन्दोलन व्यापक पार्न थालेपछि उनीहरूको मागबारे छलफल गर्न मंगलबार प्रधानमन्त्री तथा मन्त्रिपरिषद् कार्यालयमा मुख्य सचिव लोकदर्शन रेग्मीको अध्यक्षतामा सचिव बैठक बसेको थियो। बैठकले अस्थायी तथा करार कर्मचारीका विषयमा अध्ययन गरी निकास निकाल्न संघीय मामिला तथा सामान्य प्रशासन मन्त्रालयका सचिव दिनेशकुमार थपलियाको संयोजकत्वमा विभिन्न मन्त्रालयका सचिवहरू सदस्य रहेको उच्चस्तरीय कार्यदल गठन गर्ने निर्णय गरेको छ। सो कार्यदलले ३ महिनासम्म कर्मचारीको समयावधि थपको प्रस्ताव गरे पनि कर्मचारीले भने आफूहरूलाई प्रक्रिया पुयाएर स्थायी गरिनुपर्ने माग अघि सारेका छन्। कार्यदलले अस्थायी तथा करार कर्मचारीबारेमा अध्ययन गरी जतिसक्दो चाँडो सरकार समक्ष प्रतिवेदन बुझाउने र सोही प्रतिवेदनका आधारमा आवश्यक निर्णय गरिने प्रधानमन्त्री कार्यालयका सचिव केदारबहादुर अधिकारीले जानकारी दिए। लामो समयदेखि सरकारका मन्त्रालय, विभाग, विभिन्न समितिहरू, आयोग, कार्यालय तथा विभिन्न स्थानीय तहमा अस्थायी, करार तथा ज्यालादारीमा काम गर्दै आइरहेका कर्मचारीहरूको जागिर खोसिने क्रम सुरु भएपछि उनीहरूले आन्दोलनलाई गर्दै आएका थिए। प्रायः सबै मन्त्रालयहरूले मातहतका विभाग तथा निकायमा पत्र लेख्दै अस्थायी तथा करारका कर्मचारीलाई १ साउनदेखि नै हाजिर गर्न रोक लगाउन सर्कुलर जारी गरेका छन्। मन्त्रालयको निर्देशनअनुसार अधिकांश विभाग तथा कार्यालयले १ साउन (मंगलबार) देखि नै अस्थायी र करारका कर्मचारीलाई हाजिर गर्न रोक लगाएका छन्। यसरी जागिर खोसिनेमा २० वर्षसम्म सरकारी सेवामा रहेर जागिर गरेका कार्यालय सहयोगी, सवारी चालक, हुलाकी, हल्कारा, माली, सूचीकार, कम्प्युटर अपरेटरलगायत छन्। सरकारले धमाधम कर्मचारीहरू हटाउने क्रम थालेपछि अखिल नेपाल सरकारी अस्थायी करार तथा ज्यालादारी कर्मचारी श्रमिक संघले सरकारविरुद्ध आन्दोलन गर्ने जनाएको छ। देशभरिबाट राजधानीमा जम्मा भएका जागिर खोसिएका कर्मचारीहरूले मंगलबार दिनभरि संघीय मामिला तथा सामान्य प्रशासन मन्त्रालयमा धर्ना दिई पुनर्वहालीको माग गरेका छन्। श्रमिक संघका उपाध्यक्षसमेत रहेका आन्दोलन परिचालन कमिटीका संयोजक कुमार राउतले भने, कर्मचारी हटाउने निर्णय फिर्ता लिनुपर्छ। हाललाई आन्दोलनका कार्यक्रम स्थगित गरेपनि स्थायी नगरिए पुन आन्दोलन गर्नेछौंं। आन्दोलनमा सहभागी कर्मचारीहरूले सरकारले आफूहरूको जागिर खोसेको टिप्पणी गरे। सरकारले जागिर खोस्ने भनेको छ, अब ससाना छोराछोरीलाई के खुवाउने ? कसरी पढाउने ? , विरोध कार्यक्रममा संलग्न कार्यालय सहयोगी रिता श्रेष्ठले प्रश्न गरिन्। चुनावमा तत्कालीन एमाले र माओवादी केन्द्रले कम्युनिस्टको नेतृत्वमा परिवर्तन र उपलब्धि, कम्युनिस्टकै योजनामा न्याय र समृद्धि नारा दिएका थिए। दुई पार्टी मिलेर बनेको नेकपा सरकारले भने अन्यायपूर्ण रूपमा साना तहका कर्मचारीको जागिर खोसेको भन्दै पीडित कर्मचारीले राजनीतिक नेतृत्वसँग भनसुन पनि गरिरहेका छन्। पुनर्वहाली माग गर्दै उनीहरूले प्रधानमन्त्रीका मुख्य सल्लाहकार विष्णु रिमाल, संघीय मामिला तथा सामान्य प्रशासनमन्त्री लालबाबु पण्डित, मुख्य सचिव लोकदर्शन रेग्मी तथा विभिन्न मन्त्रालयका सचिवहरूलाई याचनापत्र समेत बुझाएका छन्। निजामती कर्मचारीसम्बद्ध आधिकारिक ट्रेड युनियनका अध्यक्ष पुण्यप्रसाद ढकालले अस्थायी र करारका कर्मचारीलाई विकल्पबिना हटाउने निर्णय गर्नु गलत भएको बताउँदै हटाइएका सबै कर्मचारीलाई काममा फर्काउन माग गरे।"
सडकमा कांग्रेस,"काठमाडौं : नेकपा नेतृत्वको सरकारविरुद्ध प्रतिपक्षी दल कांग्रेसले आन्दोलन घोषणा गरेको छ। शिक्षा विधेयकविरुद्ध अनशनरत डा गोविन्द केसीका माग पूरा हनुपर्ने र सरकारले जनतालाई मूल्यवृद्धिको चौतर्फी भार बोकाएको भन्दै कांग्रेसले केन्द्रीय पदाधिकारी बैठक गरेर आन्लोलनका कार्यक्रम घोषणा गरेको हो। कांग्रेस उपसभापति विमलेन्द्र निधिको अध्यक्षतामा मंगलबार पार्टी कार्यालयमा बसेको पदाधिकारी बैठकअघि सभापति शेरबहादुर देउवाले प्रधानमन्त्री ओलीसँग भेटेर डा केसीका माग सम्बोधन गर्न आग्रह गरेका थिए। सभापति देउवाले सोमबार मात्रै सार्वजनिक वक्तव्य जारी गर्दै डा केसीको जीवन रक्षाको अपिलसमेत गरेका थिए। देउवाले प्रधानमन्त्री ओलीलाई भेटेलगत्तै पार्टी कार्यालयमा उपसभापति निधिको अध्यक्षतामा बसेको बैठकले साउन ३, ५ र ८ गते सरकारविरुद्ध प्रदर्शन गर्ने निर्णय गरेको हो। बैठकमा पार्टीका पदाधिकारीसँगै उपत्यका जिल्ला सभापति र भ्रातृसंगठन प्रमुखको समेत सहभागिता थियो। बैठकले गरेको निर्णयअनुसार ३ गते प्राध्यापक संघ, नेपाल र प्रजातन्त्रवादी चिकित्सक संघको अगुवाइमा काठमाडांैमा विरोध प्रदर्शन हुनेछ। त्यसैगरी ५ गते तरुण दल एवं ८ गते कांग्रेस जिल्ला कार्यसमिति, काठमाडौं, ललितपुर र भक्तपुरको अगुवाइमा विरोध प्रदर्शन हुनेछन्। बैठकलगत्तै महामन्त्री डा शशांक कोइरालाले एक विज्ञप्ति निकाल्दै १५ साउनमा ७७ ओटै जिल्ला कार्यसमितिलाई सरकारविरुद्ध विरोध प्रदर्शन गर्न आग्रह गरेका छन्। डा केसीका मागलाई सरकारले बेवास्ता गरेको र अधिनायकवादको बाटोमा अघि बढेका कारण त्यसविरुद्ध प्रदर्शन आह्वान गरेको विज्ञप्तिमा उल्लेख छ। कांग्रेसले घोषणा गरेका विरोध कार्यक्रम १५ गतेपछि पुनः सार्वजनिक गरिने उपसभापति निधिले बताए। डा केसीका मागको सन्दर्भमा कांग्रेसले सदनमा आफ्ना धारणा राख्दै आएको थियो, उनले भने, सदन अवरुद्ध पनि गरियो। त्यसलाई थप प्रभावकारी बनाउन सिंगो पार्टीलाई नै सडकमा समेत उतार्न लागिएको हो। सरकार एकपछि अर्को गरी निरंकुशतातर्फ गइरहेको सन्देश दिन पनि हामीले यस्तो निर्णय गरेका हौं। सरकारले ल्याउने भनिएको शिक्षा विधेयकविरुद्ध डा केसी जुम्लामा अनशन बसेदेखि नै कांग्रेसले उनका मागमा सर्मथन जनाउँदै आएको छ। यसअघि कांग्रेसको संसदीय दलको बैठकले औपचारिक रूपमै निर्णय गर्दै डा केसीको अनशनमा समर्थन जनाउने निर्णय गरेको थियो। कांग्रेस संसदीय दलले तीन जना सांसदलाई जुम्ला नै पठाएर केसीको अवस्थाबारे बुझेको थियो। डा केसीको माग सम्बोधन गर्न र सरकारले घोषणा गरेको निषेधित क्षेत्रको विरोध गर्दै मंगलबार नेपाल विद्यार्थी संघले माइतीघर मण्डलमा प्रदर्शनसमेत गरेका थिए। नेविसंघका अध्यक्ष नैनसिंह महरको नेतृत्वमा भएको प्रदर्शनमा प्रहरीसँग झडप भएको थियो। झडपमा महरसहित केही विद्यार्थी नेता घाइतेसमेत भएको कांग्रेसले जानकारी दिएको छ। सरकार समस्या सुल्झाउनेभन्दा पनि प्रदर्शनकारीसँग जुहारी खेल्न व्यस्त देखियो। कांग्रेस प्रवक्ता विश्वप्रकाश शर्माले भने, सरकारका पछिल्ला कदमविरुद्ध हामी देशव्यापी आन्दोलनमा जाँदै छौं।"
२०२२ को विश्वकप सुरक्षामा नेपाली लान कतार तयार,"काठमाडौँ : सन् २०२२ मा कतारमा हुने विश्वकप फुटबलको सुरक्षाका लागि ठूलो संख्यामा नेपाली सुरक्षागार्ड लान कतार तयार देखिएको छ। मंगलबार गृहमन्त्री रामबहादुर थापाबादलसँगको भेटमा नेपालका लागि कतारी राजदूत युसुफ बिन मोहम्मदले यस्तो संकेत गरेका हुन्। भेटमा गृहमन्त्री थापाले सुरक्षा र अन्य क्षेत्रमा समेत दुई देशबीच सहकार्यका लागि आग्रह गरेका छन्। राजदूत मोहम्मदले नेपाल र कतारबीच कूटनीतिक सम्बन्ध स्थापना भएको ४० वर्ष पुगेको र सो अवसरमा गृहमन्त्री थापालाई कतार भ्रमणको निम्तो दिएका छन्। भेटमा राजदूत मोहम्दले २०२२ मा विश्वकप फुटबलको आयोजना गर्न गइरहेको र विश्वकपको सुरक्षाका लागि ठूलो संख्यामा नेपाली लान कतार इच्छुक भएको बताए। उनले त्यसक लागि आवश्यक परे छुट्टै सम्झौता गर्न तयार रहेको धारणा राखेको गृहमन्त्रीका प्रेस संयोजक किरण भट्टराईले जनकारी दिए। गृहमन्त्रालयमा भएको भेटमा नेपालकतार द्विपक्षीय सम्बन्ध, आपसी हित र सहकार्यका विषयमा छलफल भएको छ। भेटमा गृहमन्त्री थापाले कतारमा कार्यरत नेपालीको सेवा, सुविधा तथा सुरक्षाका विषयमा राजदूतसँग चासो राखेका थिए।"
बजेट घट्दा जनप्रतिनिधिलाई चिन्ता,"भोजपुर : संघीय सरकारले भोजपुरका स्थानीय तहलाई आर्थिक वर्ष २०७५७६ का लागि १ अर्ब ९२ करोड ९५ लाख बजेट छुट्यायो। दुई नगरपालिकालाई ६२ करोड ४९ लाख र सात गाउँपालिकालाई १ अर्ब ३० करोड ४६ लाख बजेट छुट्याइएको हो। यो बजेट गत वर्षको तुलनामा कम रहेको जनाइएको छ। यसले सोचेअनुरूप योजना तथा कार्यक्रम अघि बढाउन गाह्रो हुने जनप्रतिनिधि बताउँछन्। स्थानीय सरकारको पहिलो वर्ष बित्नै लाग्दा पनि योजना तथा कार्यक्रमले गति लिन सकेको छैन। ठूला योजनालाई गति दिने तयारी गरिरहेका बेला बजेट घटेर आएपछि स्थानीय जनप्रतिनिधि चिन्तित देखिएका छन्। आमचोक गाउँपालिकाले केन्द्रबाट प्राप्त बजेटलाई विषयगत छलफलमा लैजाने तयारी गरिरहेको अध्यक्ष अशोक राईले बताए। घटेर आएको बजेटले अपेक्षाअनुसारका काम गर्न नसक्ने अवस्था रहेको उनको भनाइ छ। प्रारम्भिक चरण रहेकाले भएकै बजेटलाई गाउँसभामा पेस गर्ने गरी बजेट तर्जुमा र स्रोत अनुमान समितिको विषयगत शाखासँग छलफल भइरहेको छ, उनले भने। चालू आवमा कर्मचारी अभावका साथै आन्तरिक समस्याका कारण योजना तथा कार्यक्रम सोचबमोजिम अघि बढ्न नसकेको जनप्रतिनिधिको दाबी छ। स्थानीय सरकार भए पनि केन्द्रबाट अधिकार र कर्तव्यबारे स्पष्ट नीति नपठाइएकाले के गर्ने, कसो गर्ने भन्ने अन्योलले पनि काममा बाधा पुयाएको टेम्के मैयुङ गाउँपालिकाका अध्यक्ष धु्रवराज राईको गुनासो छ। भोजपुरका भोजपुर नगरपालिका र हतुवागढी गाउँपालिकाले मात्र परिषद् (नगरसभा) सम्पन्न गरिसकेका छन्। अन्य स्थानीय तहले नगरसभा, गाउँसभा र वडा परिषद् गर्ने तयारी गरिरहेको जनाइएको छ। हतुवागढी गाउँपालिकाले भौतिक योजनालाई पुनः प्राथमिकतामा राख्दै २६ करोड ८ लाख १९ हजार रुपैयाँको बजेट प्रस्तुत गयो। गाउँपालिका अध्यक्ष प्रेमकुमार राईले बजेटको आकार घटेर आए पनि सबै जनतालाई लाभ हुने गरी बजेट सार्वजनिक गरिएको बताए। भोजपुर नगरपालिकाले भने ससाना बजेटलाई नियन्त्रण गरी ठूला योजनामा लाग्ने ढंगबाट बजेट ल्याएको छ। नगरपालिकाले ३९ करोड ७१ लाख ९७ हजार रुपैयाँको बजेट विनियोजन गरेको छ। बजेटको आकार घटेर आएकाले ठूला योजनामा लगानी गर्ने हिसाबले बजेट पेस गरिएको मेयर कैलाशकुमार आलेको भनाइ छ। बढ्दो महँगीका कारण यसपटकको बजेट अपुग देखिन्छ, उनले भने। बजेट घटेर आएकाले गाउँका योजना तथा कार्यक्रम धान्न अपुग भएको साल्पासिलिछो गाउँपालिकाका अध्यक्ष महेश राईले बताए।"
नेकपा सचिवालय बैठकमा 'गोविन्द केसी' एजेन्डा,"काठमाडौं : नेपाल कम्युनिस्ट पार्टी (नेकपा) को सचिवालय बैठक प्रधानमन्त्रीको सरकारी निवास बालुवाटारमा बसिरहेको छ। बिहान ९ बजेदेखि सुरु भएको बैठकमा प्राध्यापक डा गोविन्द केसीले उठाएका मागबारे छलफल हुने स्रोतले जनाएको छ। यस्तो छ बहुचर्चित माथेमा कार्यदलको प्रतिवेदन (पूर्ण पाठ) चिकित्सा शिक्षा विधेयक संसदमा दर्ता गर्ने तयारी भए पनि प्रतिपक्षी दल नेपाली कांग्रेसको अवरोधका कारण त्यो सम्भव हुन नसकेका बेला नेकपाले सचिवालय बैठकमा त्यसलाई एजेन्डा बनाइएको हो। गोविन्द केसी माथेमा कार्यदलको प्रतिवेदनअनुसार चिकित्साशिक्षा विधेय संसदमा दर्ता गर्नुपर्ने माग गर्दै १९ दिनदेखि कर्णाली प्रदेशको जुम्लामा अनसन बसिरहेका छन्। उनको अनसन र उनले उठाएका मागबारे नेकपाभित्र नेताहरूबीच फरक फरक धारणा भएकोले त्यसमा समान धारणा बनाउनेगरी बैठक बसेको एक नेताले जानकारी दिए। यसैबीच, केसीका प्रतिनिधि र सोमबार गठित सरकारी वार्ता टोलीबीच शिक्षा मन्त्रालयमा सुरू भएको छ । सोमबार राति भएको पहिलो चरणको वार्तामा कुनै सहमति नजुटेपछि दोस्रो चरणको वार्ता शिक्षा मन्त्रालयमा बिहानदेखि सुरू भएको हो। सोमबार बसेको मन्त्रिपरिषद् बैठकले शिक्षा मन्त्रालयका सचिव खगराज बराल नेतृत्वको वार्ता टोली बनाएको थियो।"
मोदी भ्रमणमा कति भयो खर्च ? यस्तो आयो बिल,"जनकपुरधाम : भारतीय प्रधानमन्त्री नरेन्द्र मोदी जनकपुर भ्रमणमा आउँदा भएको व्यवस्थापन खर्चको बिल सार्वजनिक हुन थालेको छ।जनकपुर उपमहानगरपालिकाले मोदी भ्रमणमा १ करोड ८४ लाख ९८ हजार ५ सय ७९ रुपैयाँ खर्च भएको बिल तयार गरेको छ। उपमहानगरपालिका कार्यालयले यही असार ७ गते संघीय मामिला तथा सामान्य प्रशासन मन्त्रालयलाई यो रकम निकासाका लागि पत्राचार गरेको पाइएको छ। उपमहानगरपालिकाका प्रमुख प्रशासकीय अधिकृत उमेश ढुंगानाले मोदीको भ्रमण सिलसिलामा १ करोडभन्दा बढी खर्च भएको भन्दै उक्त रकम निकासा गरिदिन मन्त्रालयलाई अनुरोध गरिएको बताए। निर्माण तथा मर्मत (सडक एवं नाला)मा ७५ लाख ३४ हजार, मिथिला पेन्टिङ, रंगरोगन, चित्रकलासमेतमा ६७ लाख १० हजार खर्च भएको देखाइएको छ। नागरिक अभिनन्दन, सौन्दर्यीकरण, प्रचारप्रसार, सरसफाइ, पारि श्रमिक, विद्युतीकरण, झन्डा तथा सञ्चालन खर्चसमेत गरी ४२ लाख ५३ हजार खर्चिएको जनाइएको छ। उक्त रकम हालसम्म निकासा नभएको उपमेयर रीता झाले बताइन्। भारतीय प्रधानमन्त्रीको भ्रमणपूर्व नै संघीय सरकारका तर्फबाट पत्र पठाई हाल उपमहानगरपालिकाकै स्रोतबाट व्यवस्थापन गर्न र पछि संघीय सरकारले रकम निकासा दिने भनिएको थियो, उपमेयर झाले भनिन्, तर, हाल आएर निकासा माग्दा ढिलासुस्ती गरिएको छ। मोदी भ्रमण व्यवस्थापनका नाममा स्थानीय सरकारबाट अनियमितता भएको आरोपसमेत लाग्दै आएको छ। स्थानीय तहसँग मिलेर भ्रमण व्यवस्थापन गरेको अवस्थामा प्रदेश सरकारले एकै शीर्षकमा खर्च गरेको र सोही शीर्षकमा स्थानीय तहले पनि खर्च गरेको भन्दै दोहोरो रकम माग गरेको देखिन्छ। मोदीको स्वागतसत्कारमा प्रदेश सरकारले गरेका खर्चको यथार्थ विवरण उपलब्ध गराउन प्रदेशसभा बैठकमा सांसदले माग गरिसकेका छन् तर खर्च पारदर्शी भएको छैन। प्रदेश सरकारका मन्त्रीले खर्च विवरण संकलन भइरहेको बताउँदै आएका छन्। मोदीको स्वागतका लागि बाह्रबिघाबाट जानकी मन्दिरसम्म ५ सय मिटर सडक अस्थायी रूपमा कालोपत्रे गरिएको थियो। त्यसैगरी, बाह्रबिघा मैदानको चारैतिर केसरिया रंगले रंगाएर बाहिर मिथिला चित्रकला निर्माण गराइएको थियो। मोदीको नागरिक अभिनन्दनको थलो बाह्रबिघा मैदानलाई लाखौं खर्चिएर ग्राभेल हाली पुरिएको थियो भने खाल्डा पुरेर मञ्च बनाइएको थियो। तर, त्यसको दुई महिना नबित्दै बाह्रबिघा मैदान पानी जमेर पोखरीमा परिणत भएको छ। उपमहानगरपालिका र प्रदेश सरकारले मैदानबाट पानीको निकास गरी यसलाई सफा बनाउन ध्यान दिएका छैनन्। फोहोर उठाउन ट्र्याक्टर छैन, मेयरलाई करोडको गाडीट्र्याक्टर नभएर फोहोर उठाउन बिजोग भएका बेला जनकपुर उपमहानगरपालिकाले मेयरका लागि १ करोडभन्दा बढी मूल्यको गाडी खरिद गरेको छ। उपमहानगरपालिकालाई समृद्ध बनाउन प्रभावकारी योजना ल्याउनुको साटो १ करोड ३८ लाखको गाडी खरिद गरेको भन्दै आलोचना भएको छ। कार्यभार सम्हालेदेखि मेयर लालकिशोर साहले कार्यालयमा उपलब्ध गाडी चढ्दै आएका थिए तापनि उपपमहानगरपालिकाको रकमबाट फोर्ड कम्पनीको महँगो गाडी खरिद गरिएको हो। मेयरले जनकपुरस्थित सोरुमको मध्यस्थतामा राजधानीको थापाथलीबाट एक साताअघि डेनोभर ब्रान्डको गाडी खरिद गरेको उपमहानगरपालिकाको लेखा शाखाले जनाएको छ। उनले प्रयोग गर्दै आएको महिन्द्रा कम्पनीको गाडी उपमेयर रीता झालाई प्रयोग गर्न दिइएको छ। महँगो गाडी खरिदका विषयमा साहकै पार्टी राजपामा आलोचना हुन थालेको छ। राजपाका जिल्ला नेता धीरेन्द्रबहादुर सिंहले बिनाटेन्डर गाडी खरिद गरी नीतिगत भ्रष्टाचार गरेको आरोप लगाएका छन्। मेयरको यस्तो क्रियाकलापले विकास र समृद्धिको नारा भाषणमा सीमित हुने उनको जिकिर छ। उनका अनुसार विलासी गाडीको रकमबाट एक दर्जन ट्र्याक्टर खरिद गर्न सकिन्थ्यो। त्यसबाट नगरको सफाइमा सहयोग पुग्थ्यो।"
मन्त्रिपरिषद् विस्तारको तयारी,"विराटनगर : पाँच सदस्यीय रहेको प्रदेश १ को मन्त्रिपरिषद् विस्तार गर्ने तयारी भएको छ। प्रदेश सरकारले मन्त्रिपरिषद्लाई ११ सदस्यीय बनाउन छलफल थालेको हो। मुख्यमन्त्री शेरधन राईले सात सदस्यीय मात्र बनाउने योजना बनाए पनि सानो आकारको मन्त्रिपरिषद्बाट काम कर्न कठिनाइ भएको जनाइएको छ। सत्तारुढ नेकपाका धेरै सांसदले मन्त्रिपरिषद् विस्तार गरिनुपर्ने माग गरेका छन्। प्रदेशसभा सदस्य संख्याको हिसाबले यो प्रदेशमा १८ सदस्यीय मन्त्रिपरिषद् बन्न सक्ने अवस्था छ। संविधानको धारा १६८ (९) ले प्रदेशसभाको कुल सदस्य संख्याको २० प्रतिशत बढी नहुने गरी प्रदेश सरकारको मन्त्रिपरिषद् संख्या तोकेको छ। यो प्रदेशमा ९३ सांसद छन्। २० प्रतिशतले १८ जनासम्मको मन्त्रिपरिषद् विस्तार गर्न मिल्छ। तर, संघीय सरकारले स्रोतसाधन र व्यवस्थापनका दृष्टिले प्रदेशमा ११ सदस्यीयभन्दा बढीको मन्त्रिपरिषद् नबनाउने घोषणा सरिसकेको छ। संघीय सरकारले सातै प्रदेशमा एउटै नाम र कार्यक्षेत्र तोकिएका सात मन्त्रालय राख्ने निर्णय गरेको छ। प्रदेश सरकार गत फागुन ३ गते गठन भएको थियो। मुख्यमन्त्री राईले भौतिक पूर्वाधार विकास मन्त्रालय सम्हाले पनि भूमिव्यवस्था, कृषि तथा सहकारी मन्त्रालय खाली छ। सरकारका प्रवक्ता एवं आन्तरिक मामिला तथा कानुनमन्त्री हिक्मतकुमार कार्कीले मन्त्रिपरिषद् विस्तारका लागि छलफल भइरहेको बताए। प्रदेश सरकारको मन्त्रिपरिषद् विस्तारबारे हामीले छलफल सुरु गरे पनि के कति संख्यामा थपिने भन्ने टुंगोमा पुग्न समय लाग्छ, मन्त्री कार्कीले भने। पार्टीमा यसबारे चर्चा चलिरहेको सुनाउँदै उनले आकांक्षी धेरै भएकाले मिलाउन समय लाग्ने बताए। पाँच सदस्यीय प्रदेश मन्त्रिपरिषद्लाई ११ सदस्यीय बनाउने पहल भइरहेको छ। संघीय समाजवादी फोरम केन्द्र सरकारमा सहभागी भएसँगै प्रदेश १ मा पनि उसको प्रतिनिधित्व गराउने गरी कृषि मन्त्रालय खाली राखिएको थियो। फोरम संसदीय दलका नेता जयराम यादवले केन्द्रमा जस्तै प्रदेशमा पनि सहमति हुन सक्ने बताए। तर, यसबारे सरकारको तयारी अनि निर्णयमा भर पर्छ, उनले भने, हामी मरिहत्ते गरेर सरकारमा जाने होइन। मन्त्री कार्कीले दुई मन्त्रालयमा मन्त्री नहुँदा बजेट निर्माण र कार्यान्वयनमा समस्या भएको बताए। सामाजिक विकास र उद्योग, पर्यटन, वन तथा वातावरण सबैभन्दा धेरै कार्यादेश भएका मन्त्रालय भए पनि अहिलेसम्म एउटा पनि कानुन बनाउन सकेका छैनन्। नेकपाका प्रदेश सांसद लक्ष्मण तिवारीले मन्त्रिपरिषद् विस्तार गरेर अघि बढ्नुपर्ने बताए। केन्द्रले सात मन्त्रालयको अवधारणा दिएको छ। अहिलेसम्म पूर्ण हुन सकेको छैन, उनले भने, सरकार गठन भएको चार महिना भयो, पूर्णरूपमा काम गर्न पनि मन्त्रिपरिषद् विस्तार गर्नै पर्छ। संघीय सरकारले सात मन्त्रालयलाई मात्र कर्मचारी दिएकाले ११ बनाउँदा धेरै कर्मचारी चाहिने भएकाले संघीय सरकारसँग कर्मचारी व्यवस्थापनको सुनिश्चित गरेपछि मात्रै मन्त्रिपरिषद् विस्तार गर्दा उचित हुने उनको भनाइ छ। धेरै कार्यक्षेत्र भएका मन्त्रालय भएकाले त्यसलाई छिटोछरितो गर्न टुक्र्याएर अघि बढ्दा उचित हुन्छ, उनले भने, तर, संघीय सरकारसँग समन्वय गरेर मात्र निर्णय लिनुपर्छ।"
आलमका निधनमा शोक प्रस्ताव,काठमाडौं : राष्ट्रियसभाको आजको बैठकले संविधानसभाका पूर्वसदस्य मोहम्मद मुस्तक आलमको निधनमा सर्वसम्मतिले शोक प्रस्ताव पारित गरेको छ। नेपाल कम्युनिस्ट पार्टीका सदस्य एवं पूर्वराज्यमन्त्री आलमको ५३ वर्षका उमेरमा यही असार २९ गते हृदयरोगका कारण बाँसबारीस्थित गंगालाल अस्पतालमा निधन भएको थियो। उनी २०७० सालमा तत्कालीन मधेशी जनअधिकार फोरम नेपाल (लोकतान्त्रिक)का तर्फबाट रौतहट क्षेत्र नं २ बाट संविधानसभा सदस्यमा निर्वाचित भएका थिए। बैठकमा राष्ट्रियसभाका अध्यक्ष गणेश तिमिल्सनाले शोक प्रस्ताव पढेर सुनाए। साथै आलमको निधनमा एक मिनेट मौनधारण पनि गरिएको थियो। राष्ट्रियसभाको अर्काे बैठक यही साउन ८ गते बिहान ११ बजे बस्नेछ।
"फोहोर उठाउन ट्र्याक्टर छैन, मेयरलाई करोडको गाडी",जनकपुर : ट्र्याक्टर नभएर फोहोर उठाउन बिजोग भएका बेला जनकपुर उपमहानगरपालिकाले मेयरका लागि १ करोडभन्दा बढी मूल्यको गाडी खरिद गरेको छ। उपमहानगरपालिकालाई समृद्ध बनाउन प्रभावकारी योजना ल्याउनुको साटो १ करोड ३८ लाखको गाडी खरिद गरेको भन्दै आलोचना भएको छ। कार्यभार सम्हालेदेखि मेयर लालकिशोर साहले कार्यालयमा उपलब्ध गाडी चढ्दै आएका थिए तापनि उपपमहानगरपालिकाको रकमबाट फोर्ड कम्पनीको महँगो गाडी खरिद गरिएको हो। मेयरले जनकपुरस्थित सोरुमको मध्यस्थतामा राजधानीको थापाथलीबाट एक साताअघि डेनोभर ब्रान्डको गाडी खरिद गरेको उपमहानगरपालिकाको लेखा शाखाले जनाएको छ। उनले प्रयोग गर्दै आएको महिन्द्रा कम्पनीको गाडी उपमेयर रीता झालाई प्रयोग गर्न दिइएको छ। महँगो गाडी खरिदका विषयमा साहकै पार्टी राजपामा आलोचना हुन थालेको छ। राजपाका जिल्ला नेता धीरेन्द्रबहादुर सिंहले बिनाटेन्डर गाडी खरिद गरी नीतिगत भ्रष्टाचार गरेको आरोप लगाएका छन्। मेयरको यस्तो क्रियाकलापले विकास र समृद्धिको नारा भाषणमा सीमित हुने उनको जिकिर छ। उनका अनुसार विलासी गाडीको रकमबाट एक दर्जन ट्र्याक्टर खरिद गर्न सकिन्थ्यो। त्यसबाट नगरको सफाइमा सहयोग पुग्थ्यो।
कांग्रेसले सरकारविरुद्ध सडक र संसदमा आन्दोलन चर्काउने,"काठमाडौं: सरकारले दुईतिहाइ बहुमतका आडमा अधिनायकवाद लाद्न खोजेको भन्दै प्रमुख प्रतिपक्षी दल नेपाली कांग्रेसले देशव्यापी आन्दोलन घोषणा गरेको छ। कांग्रेसले संसद र सडकबाट आन्दोलनका कार्यक्रम घोषणा गरेको हो । चिकित्सा शिक्षा सुधार मागसहित अनसनरत प्रा डा गोविन्द केसीको आन्दोलनप्रति ऐक्यबद्धता जनाउँदै कांग्रेसले सरकारको अधिनायकवादी शैलीविरुद्ध साउन ३ गतेदेखि आन्दोलन गर्ने भएको हो । उसले साउन १५ गते ७७ जिल्लामै विरोध प्रदर्शन गर्ने भएको छ । मंगलबार बिहान पार्टी मुख्यालय सानेपामा पार्टीका भातृ र शुभेच्छुक संस्थाका प्रमुखसँगको बैठकमा उपसभापति विमलेन्द्र निधीले आन्दोलनका कार्यक्रम घोषणा गरेका हुन् । कांग्रेसले साउन ३ गते संसद अवरुद्ध गर्ने र त्यही दिन सडकमा प्रदर्शन गर्ने भएको छ । प्रतिनिधि सभा र राष्ट्रिय सभा तथा प्रदेश सभामा पनि माथेमा कार्यदलको प्रतिवेदनका आधारमा संसदमा दर्ता चिकित्सा शिक्षा विधेयक हुबहु पारित गर्नुपर्ने माग गर्दै कांग्रेसले बिरोध गरिरहेको छ। साउन ३ गते नै नेपाल चिकित्सक संघ र प्रजातन्त्रवादी प्राध्यापक संघले माइतीघर मण्डलाबाट विरोध प्रदर्शन गर्दै नयाँ बानेश्वरस्थित प्रतिनिधि सभा अगाडि कोणसभा गर्ने भएका छन् । विरोध प्रदर्शनमा कांग्रेसले आफ्ना सबै भातृ तथा शुभेच्छुक संस्थाका सदस्यलाई अनिवार्य उपस्थित हुन निर्देशन दिएको छ । कांग्रेसका उपसभापति निधिले सरकारले चिकित्सा शिक्षा प्रतिस्थापन विधेयक कसैको स्वार्थमा ल्याएको भन्दै त्यसविरुद्ध आन्दोलन गर्नुपरेको बताए । केसीको जीवनबारे सरकार गैरजिम्मेवार बनेको बताउँदै उनले केसीको स्वाथ्यमा तलमाथि भए सरकार नै जिम्मेवार हुनुपर्ने उल्लेख गरे। चिकित्सा शिक्षाको विरोधमा तरुण दलले साउन ५ गते काठमाडौँमा प्रदर्शन गर्ने कार्यक्रम तय भएको छ । यसैगरी, साउन ६ गते बिपी कोइरालाको स्मृति दिवसका अवसरमा केन्द्र र जिल्लामा कार्यक्रम गर्ने भएको छ।"
राप्रपा एकता अन्योलमा,"काठमाडौं : एक साताभित्रै दोस्रो चरणको वार्ता गर्ने निर्णय गर्दै पहिलो चरणको वार्ता सकिएको एक महिना बितिसक्दा पनि दुई राप्रपाद्वारा गठित वार्ता समितिको बैठक बस्न सकेको छैन। करिब एक वर्षअघि मात्र तीन चिरामा विभाजित राप्रपाबीच फेरि पार्टी एकताका लागि राष्ट्रिय प्रजातन्त्र पार्टी (राप्रपा) र राप्रपा प्रजातान्त्रिकले वार्ता समिति गठन गरेका थिए भने डा प्रकाशचन्द्र लोहनी नेतृत्वको एकीकृत राप्रपा राष्ट्रवादी पार्टी एकतामा सहभागी भएको छैन। लामो समयसम्म दोस्रो चरणको वार्ता हुन नसक्दा दुवै पार्टीभित्र एकतालाई लिएर संशय उत्पन्न भइरहेका बेला वार्तामा सहभागी नेता भने आन्तरिक गृहकार्यमा जुट्दा वार्ता हुन नसकेको जनाएका छन्। राप्रपाका वरिष्ठ उपाध्यक्ष एवं वार्ता समितिका संयोजक बुद्धिमान तामाङले एकताप्रति दुवै दल सकारात्मक रहेकाले ढिलोचाँडो एकता हुने दाबी गरे। उनले भने, पार्टी एकता हुनेमा कुनै शंका छैन, हतारमा एकता गर्नुभन्दा हामीले आन्तरीक गृहकार्यमा बढी समय दिएका हौं। एकीकृत पार्टीलाई सशक्त एवं प्रभावकारी बनाउनेबारे वार्ता समितिमा सदस्यबीच अनौपचारिक छलफल चलिरहेको उनले जनाए। राप्रपा प्रजातान्त्रिकका महामन्त्री एवं वार्ता समिति सदस्य सुनिलबहादुर थापाले आफ्नो पार्टीका तर्फबाट वार्ता समितिका संयोजक दीपक बोहोरा देशबाहिर गएका कारण वार्ता हुन नसकेको बताए। उनले भने, संयोजक नै बाहिर गएपछि वार्ता हुन नसकेको हो। उहाँ फर्किएपछि वार्ता समितिको बैठक बस्छ। उनले राप्रपासहित अन्य दलसँग पनि पार्टी एकताको प्रयास गरिने जनाए। राप्रपा पार्टी स्थापनाको तीन दशक नपुग्दै आधा दर्जनभन्दा बढी पटक विभाजित भइसकेको छ। पञ्चायत पृष्ठभूमि भएका अधिकांश नेता रहेको तीन वटै राप्रपामा सैद्धान्तिक र वैचारिक रूपमा खासै मतभिन्नता नरहे पनि शीर्ष नेताबीचको नेतृत्वको होडबाजी र व्यक्तिगत इगोका कारण राप्रपा विभाजन हुँदै आएको हो। दोस्रो संविधानसभा निर्वाचन परिणामले उत्साहित राप्रपाधारका दल गत वर्ष सम्पन्न प्रदेश र संघीय निर्वाचनमा नराम्ररी पराजित भएपछि भने फेरि एकताका लागि जुटेका हुन्। उनीहरूले पार्टी विभाजनलाई नै हारको प्रमुख कारण बताउँदै आएका छन्।"
यो सरकार कसैले थर्काएर थर्किदैनः प्रधानमन्त्री ओली,"काठमाडौं : प्रधानमन्त्री केपी शर्मा ओलीले सरकार देशलाई सही बाटोमा हिडाउन लागेकाले कसैले थर्काएर नथर्किने बताएका छन्। मंगलबार नेपाल कम्युनिस्ट पार्टी (नेकपा) केन्द्रीय कार्यलय धुम्बाराहीमा पार्टीका नेता, कार्यकर्ता र सर्वसाधरणसँग भेटघाट गर्दै प्रधानमन्त्री ओलीले यस्तो बताएका हुन्। संविधान, नियम, कानुन र विधि अनुसार सरकारले काम गर्छ, प्रधानमन्त्री ओलीले भने यो सरकारले जसले जे माग राख्यो त्यो पूरा गर्ने, कसैले थर्काउदा थर्किने वा दबाबमा परेर निर्णय लिने काम गर्दैन। अन्य सरकार भन्दा यो सरकार फरक रहेको बताए। यो सरकारका उद्देश्य अन्य सरकारका भन्दा फरक छन् प्रधानमन्त्री ओलीले भने, वर्तमान सरकारले देशलाई थितीमा हिडाउन चाहेको छ। जनताले सरकारलाई सुम्पिएको अभिभारा पूरा गर्नेमा कुनै सन्देह नभएको प्रधानमन्त्री ओलीको भनाइ छ। सरकारले जनताका आकांक्षा पूरा गर्छ भन्ने बुझेका विरोधी र सामाजिक न्याय हुन नदिनेले सरकारविरुद्ध अफवाह फैलाएका छन् प्रधानमन्त्री ओलीले भने, पार्टीका नेता कार्यकर्ता र सर्वसाधरणले यस्ता कुराको प्रतिवाद गर्नुपर्छ। दुईचार महिना मै समृद्धि हासिल गर्न नसकिने बताउँदै धैर्य गर्न ओलीले आग्रह गरे। चुनाव भन्दा अघिको सरकारले देशमा जथाभावी गरेकाले त्यसलाई सही ठाउँमा ल्याउन पनि समय लागेको छ, ओलीले भने, निर्वाचन आचारसंहिता लागेपछि जथाभावी नियुक्ति, निर्वाचन परिणाम आएको तीन महिनासम्म सत्ता हस्तान्तरण नगरेर कांग्रेसले विधि विधान विपरीत गयो। यस्ता विषयलाई हामीले कानुनी बाटोमा ल्याएका छौँ।"
कर्मचारीले हाले सरकारविरुद्ध सर्वोच्चमा रिट,"काठमाडौं : सकारले ऐन नियम विपरित स्वेच्छिक अवकाश कार्यक्रम रोकेको भन्दै निजामती कर्मचारीले सोमबार सर्वोच्च अदालतमा रिट दायर गरेका छन्। कर्मचारी समायोजन ऐनको व्यवस्था विपरित स्वेच्छिक अवकाश कार्यक्रम रोकेको भन्दै कर्मचारीले प्रधानमन्त्री कार्यालय र संघीय मामिला तथा सामान्य प्रशासन मन्त्रालयविरुद्ध रिट दायर गरेका हुन्। प्रदेश १ का मुख्यमन्त्री कार्यालयका नायब सुब्वा नारायणप्रसाद धमला, सर्वोच्च अदालतमा नासु शिवप्रसाद ढकाल, सञ्चार मन्त्रालयका नासु रेणुका लुईंटेललगायत १७ कर्मचारीले ऐन नियम अनुसार नै सरकारलाई स्वेच्छिक अवकाश कार्यक्रम अघि बढाउन परमादेशको माग गर्दै सर्वाेच्चमा रिट दिएका हुन्। तत्कालीन शेरबहादुर देउवा नेतृत्वको सरकारले ल्याएको कर्मचारी समायोजन ऐनमा २० वर्ष सेवा अवधि पुरा गरेका र ५० वर्ष उमेर पुगेका कर्मचारीलाई सात वर्षको सेवा सुविधासहित अवकाश दिने प्रावधान राखिएको थियो तर अहिलेको सरकारले यो प्रावधानलाई स्थगित गर्दै स्वेच्छिक अवकाश दिन नसकिने बताएपछि स्वेच्छिक अवकाशका लागि निवेदन दिएका ९ हजार भन्दाबढी कर्मचारी अन्यौलमा परेका छन्। संघीय मामिला तथा सामान्य प्रशासन मन्त्रालयले २०७५ जेठमा सार्वजनिक सूचना प्रकाशन गर्दै स्वेच्छिक अवकाशको कार्यक्रम स्थगित गरिएको जानकारी दिएको थियो। यसअघिको सरकारले २०७४ पुसमा सार्वजनिक सूचना प्रकाशन गर्दै समायोजन ऐन अनुसार स्वेच्छिक अवकाश कार्यक्रम सुरु गरेको थियो। कर्मचारीले सरकारले २०७५ जेठमा स्वेच्छिक अवकाश कार्यक्रम स्थगन गर्न निकालेको सूचना खारेज गर्न माग गरेका छन्। यो अवधिमा स्वेच्छिक अवकाशका लागि निवेदन दिएका कर्मचारीले सूचनाको हक सम्बन्धी कानुन प्रयोग गर्दै लिखित रुपमा नै सामान्य प्रशासन मन्त्रालयसँग स्वेच्छिक अवकाश कार्यक्रम रोक्नुको उचित कारण समेत माग गरेका थिए। तर सरकारले सूचना नदिएपछि कर्मचारी सरकारसँग आक्रोसित छन्। स्वेच्छिक अवकाशमा सहभागी प्रधानमन्त्री तथा मन्त्रिपरिषद् कार्यालयका अधिकृत मित्र खतिवडाले समायोजन ऐनलाई चुनौती दिएको सरकारले सूचना समेत नदिएर सूचनाको हकको समेत उल्लंघन गरेपछि अवकाशका सामेल कर्मचारी न्याय माग्दै सर्वोच्च अदालत पुगेको जानकारी दिए। देउवा नेतृत्वको सरकारले सुरु गरेको स्वेच्छिक अवकाश कार्यक्रम अनुसार निश्चित मापदण्ड पुगेका ९ हजार ६ सय ५६ कर्मचारीले अवकाशका लागि निवेदन दिएका थिए। सरकारले भने संघीयतामा कर्मचारी अभाव हुने भएकाले एकै पटक नौ हजार कर्मचारीलाई अवकाश दिन नसकिने बताउँदै आएको छ। एकै पटक कर्मचारीलाई स्वेच्छिक अवकाश दिँदा १५ अर्ब भन्दा बढी रकम आवश्यक पर्ने र हाल राज्यकोषले त्यति धेरै रकम थेग्न नसक्ने भन्दै सरकारले अवकाश कार्यक्रम रोकेको छ। १ लाख १७ हजार दरबन्दी भएपनि हाल ८९ हजार संख्यामा निजामती कर्मचारी कार्यरत छन्। संघ, प्रदेश र स्थानीय तहमा खटाउने गरी सरकारले कर्मचारी समायोजन प्रक्रिया छिट्टै थाल्ने तयारी गरेको संघीय मामिला तथा सामान्य प्रशासनमन्त्री लालबाबु पण्डितले जानकारी दिए।"
हिन्दुराष्ट्र फर्काउन राप्रपाको जनजागरण अभियान,"काठमाडौंः राप्रपाले हिन्दुराष्ट्र पुनस्र्थापनाका लागि राष्ट्रिय जनजागरण अभियानको सुरु गर्ने भएको छ । साउन २ गतेदेखि अभियान काठमाडौंबाट सुरु गर्न लागिएको राप्रपाले जनाएको छ । अभियानको बालसन्त जगदगुरु मोहनशरण आचार्य सहित धार्मिक गुरूहरु, अभियान्ताहरुबाट शुभारम्भ हुने राप्रपाले जनाएको छ । पार्टीको गत जेठमा सम्पन्न केन्द्रीय परिषदको निर्णय अनुसार पार्टीले राष्ट्रव्यापी जनजागरण अभियानको थालनी गर्न लागेको हो । राप्रपाले हिन्दुराष्ट्र पुनस्र्थापनाका लागि देशव्यापी जनदबाब सिर्जना गर्न र जनमत बनाउन हिन्दुराष्ट्र पुनस्र्थापनाका लागि राष्ट्रिय जनजागरण अभियान गर्न लागेको पार्टीका सहप्रवक्ता मोहन श्रेष्ठले जानकारी दिए ।"
महाधिवेशनमा भाग लिन ओलीप्रचण्ड पनि निर्वाचित हुनुपर्ने,"काठमाडौं : नेपाल कम्युनिष्ट पार्टी (नेकपा) ले सबै कमिटीका पदाधिकारी र सदस्यले महाधिवेशनअधिवेशनमा प्रतिनिधिका रुपमा भाग लिन अनिवार्य रुपमा निर्वाचित हुनुपर्ने वैधानिक व्यवस्था गरेको छ। एकतापछि गठित नेकपाको विधानमा गरिएको यस्तो व्यवस्थाले अध्यक्षद्वय केपी शर्मा ओली र पुष्पकमल दाहाल प्रचण्ड ले पनि आगामी महाधिवेशनमा भाग लिन सदस्यता रहेको भूगोलबाट प्रतिनिधि निर्वाचित हुनुपर्ने भएको छ। तत्कालीन नेकपा (एमाले) र नेकपा (माओवादी केन्द्र) बीच गत जेठ ३ गते एकता भएपछि बनेको केन्द्रीय कमिटीका ४४१ सदस्य तथा मातहतका प्रदेश, जिल्ला कार्यसमितिका सदस्यले सम्बन्धित कमिटीमा रहेका संगठित सदस्यबीच प्रतिष्पर्धा गरी प्रतिनिधि निर्वाचित हुनुपर्ने छ। विगतमा एमालेले प्रतिनिधि निर्वाचन (चयन) को प्रणाली अभ्यास गर्दै आए पनि माओवादी केन्द्रमा आवधिक र नियमित महाधिवेशनअधिवेशन नभएकाले यस्तो अभ्यासको कार्यान्वयन भएको थिएन। नेकपाका महासचिव विष्णुप्रसाद पौडेलले सम्पादनका क्रममा रहेको पार्टीको विधानलाई बुधबार बसेको सचिवालयको छैटौँ बैठकले प्रकाशन गर्न अनुमति दिएकाले अब चाँडै विधान र नियमावली सार्वजनिक हुनेछ भन्दै सबै महाधिवेशनअधिवेशनमा निर्वाचित प्रतिनिधिले मात्र भाग लिन पाउने व्यवस्था गरेको बताए। एकतापछिको पहिलो महाधिवेशनमा सहमतिका आधारमा नेतृत्व चयन गर्ने आन्तरिक समझदारी शीर्ष नेताबीच भएको बताइए पनि प्रतिनिधि चयनमा पराजित भएमा ती नेताले महाधिवेशनमा चुन्न र चुनिन पाउने छैनन्। प्रधानमन्त्री एवं अध्यक्ष ओलीको सरकारी निवास बालुवाटारमा मंगलबार बिहान बसेको बैठकले पारित विधान र नियमावलीलाई प्रकाशन गर्ने र आधारभूत तहसम्मको एकतालाई एकता घोषणामा उल्लेख भएको अवधि तीन महिना ९आगामी भदौ ३० भित्र पूरा गरिसक्ने गरी काम हुने महासचिव पौडेलले जानकारी दिए। एकतापछि प्रधानमन्त्री ओलीको छिमेकी चीन भ्रमण र अध्यक्ष दाहालको श्रीमतीको उपचारका लागि सिंगापुर भ्रमण तथा अन्य कार्यव्यस्तताले विधान र नियमावली पारितमा ढिलाइ हुँदा मातहतका कमिटीको एकताले गति लिन सकेको छैन। तलको एकतामा अब ढिलाइ हुँदैन, शीर्ष नेताहरुको कार्यव्यस्तताले नभ्याइएको हो, हामी तीन महिनाभित्र सक्ने तयारीमै छौँ। विधान र नियमावली प्रकाशनपछि तल्ला कमिटीको एकताका लागि यसअघि पार्टी सचिवालयले गठन गरेका सम्बन्धित कार्यदलले प्रतिवेदन बुझाउनेछन् र पार्टीले कहाँ कहिले एकता गर्ने भन्ने कार्ययोजना तय गर्नेछ। पार्टीका प्रवक्ता नारायणकाजी श्रेष्ठले उक्त कार्ययोजनाबारे मंगलबार छलफल सुरु भएको र आगामी बैठकले टुङ्गो लगाउने जानकारी दिए। सचिवालय बैठकमा प्रधानमन्त्री ओलीले सरकारले गरेका काम र विभिन्न निर्णयका बारेमा अवगत गराएका थिए। प्रकाश सिलवालरासस"
नेविसंघको विरोध प्रदर्शनमा प्रहरी हस्तक्षेप : अध्यक्ष महरसहित केही नेता घाइते,"काठमाडौं : नेपाल विद्यार्थी संघको विरोध प्रदर्शनमा प्रहरीले लाठी चार्ज गरेको छ । सरकारको विरोध गर्दै नेविसंघले मंगलबार राजधानीमा गरेको प्रदर्शनमा प्रहरीले हस्तक्षेप गरेको हो। नेपाल कम्युनिस्ट पार्टी (नेकपा)का अध्यक्ष केपी शर्मा ओलीको सरकारले सर्वसत्तावादी चरित्र देखाएको भन्दै नेविसंघले मातीघरदेखि नयाँ बानेश्वरसम्म विरोध प्रदर्शनको कार्यक्रम राखेको थियो । सोहीक्रममा बबरमहल आइपुग्दा नेविसंघका नेतामाथि प्रहरीले लाठीचार्ज गरेको हो। प्रहरीको लाठी चार्जबाट नेविसंघ अध्यक्ष नैनसिंह महर, उपाध्यक्ष पुष्पकुमार शाही, महामन्त्री आनन्दराज त्रिपाठी, नेताहर सुवास कठायत, मनिस एर, तिलक बटालालगायत घाइते भएका छन् । घाइतेको नयाँ बानेश्वरस्थित एभरेष्ट अस्पतालमा उपचार भइरहेको छ। घाइतेमध्ये अधिकांशको खुट्टा, हात र टाउकोमा चोट लागेको घाइते मध्येकै एक पुष्पकुमार शाहीले जानकारी दिए। नेविसंघले जुम्लामा अनसनरत डा गोविन्द केसीको जीवन रक्षाको माग समेत गरेको छ । १८ दिनदेखि अनसनरत डा केसीको जीवन रक्षाका लागि नेविसंघले माग गरेको हो। मंगलबारको विरोध प्रदर्शन अध्यक्ष महर नेतृत्वको गुटले गरेको हो।"
गृहमन्त्री थापा र बेलायती राजदूतबीच भेटवार्ता,"काठमाडौं : गृहमन्त्री रामबहादुर थापाबादलसँग नेपालका लागि बेलायतती राजदूत रिचार्ड मोरिसले शिष्टाचार भेटवार्ता गरेका छन्। गृहमन्त्रालयमा भएको भेटमा नेपालबेलायत द्विपक्षीय सम्बन्ध, आपसी हित र सहकार्यका विषयमा छलफल भएको छ। भेटमा गृहमन्त्री थापाले नेपालको विविध क्षेत्रको विकासमा बेलायतले गर्दै आएको सहयोगप्रति धन्यवाद दिँदै आगामी दिनमा पनि सहयोगले निरन्तरता पाउने विश्वास व्यक्त गरे । गृहमन्त्री थापाले बेलायती सेनामा कार्यरत नेपालीका केही समस्या रहेको सुनिएको भन्दै सो बारे चासो व्यक्त गरेका छन्। राजदूत मोरिसले नेपालबेलायत सम्बन्धको चर्चा गर्दै नेपालले तिव्र रुपमा विकास गरोस भन्ने आफूहरुले चाहेको बताए। उनले नेपालमा बेलायती लगानी भित्र्याउन आफूले सक्दो पहल गर्ने उनको भनाइ छ। राजदूत मोरिसे विपद् व्यवस्थापन, सुरक्षा निकायको तामिल र उपकरण लगायतका क्षेत्रमा गृह मन्त्रालयसँग समन्वय गरेर काम गर्न आफूहरु तयार रहेको बताए । भेटमा पछिल्लो समय गृह मन्त्रालयले सुरु गरेको राष्ट्रिय तथा अन्तराष्ट्रिय गैरसरकारी संस्थाको नियमनका विषयमा समेत छलफल भएको छ ।"
