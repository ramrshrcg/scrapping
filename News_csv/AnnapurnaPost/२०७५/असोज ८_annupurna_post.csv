शीर्षक,विवरण
मानव तस्करीको अक्षम्य शैली,"संयुक्त अरब इमिरेट्स (यूएई) स्थित नेपाली दूतावासकै संलग्नतामा नक्कली कागजातका आधारमा ठूलो खर्च गराई नेपाली युवालाई त्यहाँ पुर्याउने गरेको खुलासा भएको छ। भ्रमण भिसामा नेपाली युवालाई लगी नक्कली रोजगार भिसा बनाउने गरेका छन्। त्यस्ता नक्कली भिसालाई त्यहाँस्थित नेपाली दूतावासले प्रमाणित गर्ने गरेको छ। त्यसमा यूएईका लागि कार्यवाहक राजदूत सागर फुँयालकै हस्ताक्षरसमेत पाइएको छ। नेपाली युवालाई बिचल्लीमा पार्ने गरी दूतावास नै संलग्न हुनु निन्दनीय मात्र होइन, दण्डनीयसमेत हो। कार्यवाहक राजदूतकै संलग्नतामा भइरहेको यस्तो कार्यले एकातिर अन्तर्राष्ट्रिय जगत्मा नेपालको प्रतिष्ठा धुमिल बनाएको छ भने अर्कोतिर मानव तस्करीको जालो किन फैलिरहन्छ भन्ने पनि देखाएको छ। दूतावासहरूको मुख्य काम अन्तर्राष्ट्रिय जगत्मा राष्ट्रिय हितको सुरक्षा, संवद्र्धनका साथसाथै नागरिकको रक्षा पनि हो। राजदूतहरूले राज्यको प्रतिनिधिका रूपमा भूमिका खेल्छन् भन्ने विश्वास गरिन्छ। त्यसैले जसरी हरेक नागरिकको रक्षा गर्नु राज्यको कर्तव्य हो, त्यसैगरी सम्बन्धित देशमा र निकट देशमा रहेका आफ्ना नागरिकको रक्षा गर्नु, उनीहरूको जीवन संकटमा पर्न नदिनु, संकटमा परिहालेको खण्डमा मुक्त गर्नु, उनीहरूको हक, हित र अधिकारका निम्ति लबिङ गर्नु राजदूतको कर्तव्य हो। राजदूत हुनु भनेको केवल पार्टी र औपचारिक सभाहरूमा भाग लिनु होइन। विडम्बना दूतावास नै सारा मर्यादा र निष्ठा त्याग्दै ठगीमा संलग्न हुन्छ भने आम जनताले कसको विश्वास गर्ने ? कसको भर पर्ने ? यसै पनि राजदूत छनोट प्रक्रिया र राजदूत नै विवादमा पर्ने गरेको यो पहिलो घटना होइन। स्थानीय स्तरमा व्यवसाय गर्ने तथा वैदेशिक व्यापारमा हिस्सा लिने एजेन्टहरूको सक्रियता र चासोमा राजदूत छनोट हुने गरेको पटकपटक सार्वजनिक भएको तथ्य हो। खासगरी मध्यपूर्वी देशमा पठाइने राजदूत र दूतावास कर्मचारीमा म्यानपावर कम्पनी र तिनका बिचौलियाको भूमिका रहने गरेको पनि पुष्टि भइसकेको सत्य हो। अर्थ हो, जरामै समस्या छ। नियुक्ति र छनोट प्रक्रियादेखि नै सुधार थाल्नुपर्छ। मध्यपूर्वी देश खासगरी निम्नमध्यमवर्गीय युवाका रोजगार गन्तव्य बन्ने गरेका छन्। तीमध्ये यूएई एक प्रमुख गन्तव्य हो। देशमा क्षमताअनुसारको रोजगार नपाएकैले ऋणधन गरेर नेपाली युवा त्यहाँ पुग्ने गरेका छन्। उनीहरूको सपना खासै ठूलो हुँदैन। मासिक चालीसपचास हजार आम्दानीका लागि अरबको तातो भूमिमा कडा परि श्रम गर्ने ती युवाले पठाएकै रेमिट्यान्स राज्य सञ्चालनको मुख्य आधार बनेको छ। त्यहाँस्थित दूतावासको व्ययभार पनि त्यही रेमिट्यान्सले पूर्ति गर्छ। त्यस्ता युवाको जीवन बिचल्लीमा पर्ने गरी ऋण भार बोकाएर नक्कली भिसा बनाउने र त्यहाँ पुर्याएर अलपत्र पारिदिने कृत्यमा सहभागी हुँदासम्म राज्य किन मौन छ ? अबुधाबीस्थित नेपाली दूतावास र त्यहाँका अधिकारीले देशको साटो मानव ओसारपसारका बिचौलियाहरूको प्रतिनिधित्व गरिरहेका छन्। भूमण्डलीकृत विश्व व्यवस्थामा रोजगार र सुनिश्चित जीवनको खोजीमा विदेशी भूमिमा जानु अनौठो अवश्य होइन। विकासशील देशले विकसित देशमा श्रम निर्यात गरेर आवश्यक पुँजी जम्मा गर्नु पनि अस्वाभाविक होइन। तर त्यसबीच सीमित दलाल वर्ग जन्मिनु, त्यो वर्गले स्वाभाविक प्रक्रिया नाघेर मानव तस्करीको सञ्जाल सिर्जना गर्नु र यो सञ्जाल सञ्चालनमा उच्चपदस्थ व्यक्तिहरू नै सहभागी हुनु अस्वाभाविक मात्र नभई आपराधिक पनि हो। सरकारले त्यहाँका कार्यवाहक राजदूत, उनले नेतृत्व गरेको दूतावास, त्यहाँ कार्यरत कर्मचारी सबैका क्रियाकलापलाई गम्भीरतापूर्वक लिनुपर्छ। घटना, त्यसको प्रकृति र दूतावासको संलग्नताबारे मसिनोसँग छानबिन गरी कारबाही गर्न कुनै कसर बाँकी राख्नु हुँदैन। साथसाथै आगामी दिनमा पनि यस्ता घटना नदोहोरिऊन् भनेर कर्तव्यनिष्ठ, इमानदार व्यक्तिको नियुक्तिमा ध्यान पुर्याउनुपर्छ।"
नेपाल निर्माण व्यवसायी महासंघमा नयाँ नेतृत्व,"काठमाडौं : नेपाल निर्माण व्यवसायी महासंघको अध्यक्षमा रवि सिंह निर्वाचित भएका छन्। निकटतम प्रतिद्वन्द्वी यक्षध्वज कार्कीलाई एक सय १३ मतले हराउँदै सिंह विजयी भएका हुन्। शनिबार सम्पन्न मतगणनामा सिंहले चार सय ६६ मत प्राप्त गरे भने कार्कीले तीन सय ५३ मत प्राप्त गरेका थिए। वरिष्ठ उपाध्यक्षमा चार सय ६५ मतसहित निकोलस पाण्डे विजयी भएका छन्। उनका निकटतम प्रतिद्वन्द्व लक्ष्मणकुमार रानाको पक्षमा चार सय २८ मत परेको थियो। यसैगरी महासचिवमा रोशन दाहाल विजयी भएका छन्। दाहालले तीन सय ४९ मत हासिल गर्दा निकटतम प्रतिद्वन्द्वी हुमनाथ कोइरालाले तीन सय १६ मत प्राप्त गरेका छन्। उपमहासचिव टंकप्रसाद चौलागाई (नीतिगत) र नरहरी थपलिया (आन्तरिक) विजय भएका छन्। यस्तै प्रदेश उपाध्यक्षमा १ बाट धिरेन्द्रकुमार दाहाल, २ बाट सुरेन्द्रप्रसाद सिंह, ३ बाट पेम्बालामा शेर्पा, गण्डकीबाट राजेन्द्र पहारी, ५ बाट टोपबहादुर रायमाझी, कर्णालीबाट रत्नबहादुर खड्का र ७ बाट टेकबहादुर सेठ्ठी (निर्विरोध) निर्वाचित भएका छन्। कोषाध्यक्षमा हिरणकुमार श्रेष्ठ र सहकोषाध्यक्षमा सरस्वती कार्की विजयी भएका छन्। खुला केन्द्रीय सदस्यमा प्रमोद लामिछाने, सुरेन्द्रराज केसी, अशोककुमार रेग्मी, इन्जिनियर भीमबहादुर पाल र डासूर्यबहादुर खड्काले विजयी भएका छन्। कुल ५५ सदस्यीयकार्य समितिमध्ये ४६ पदमा निर्वाचन सम्पन्न भएको हो भने बाँकी सदस्य नयाँ कार्यसमितिले मनोनयन गर्ने महासंघले जनाएको छ।"
जनप्रतिनिधिकाे गाडी माेह,"प्युठान : जिल्लाका नौ वटै स्थानीय तहले भाडाका भवनबाट काम गरिरहेका छन्। आफ्नै भवन नहुँदा तहलाई आर्थिक भार थपिरहेको छ। भवन अभावमा न्यायकि समितिले समेत प्रभावकारी सेवा दिन सकिरहेका छैनन्। छुट्टै इजालस बन्न सकेको छैन। जनप्रतिनिधि चुनिएको वर्ष दिन बितिसक्दासमेत तहले भवन निर्माणमा चासो देखाएका छैनन्। दैनिक कामकाजमा समस्या पर्ने गरेको कर्मचारीको गुनासो छ। विषयगत कार्यालयहरू साँघुरो कोठामा सञ्चालन गर्नुपर्ने बाध्यता छ। तर, जनप्रतिनिधिहरूले भवन निर्माणमा भन्दा आफ्नै सेवा सुविधामा बढी जोड दिएका छन्। लाखौ खर्चेर उनीहरूले गाडी खरिद गरी विलासी दिनचर्या बिताइरहेका छन्। तर, भवन निर्माणमा प्रभावकारी कदम चालेका छैनन्। मासिक हजारौं रुपैयाँ घर भाडामा खर्च हुने गरेको छ। धेरैजसो स्थानीय तहले लाखौ खर्चेर गाडी किनेका छन्। वडाध्यक्षहरूलाई मोटरसाइकल दिइएको छ। कार्यालयको समयमा भन्दा जनप्रतिनिधिहरूले व्यक्तिगत कामकाजमा सवारीसाधनको दुरुपयोग गरेर खर्चको भार बढाइरहेका छन्। एक वर्ष हुँदासम्म पनि उनीहरूले कार्यालयको प्रशासनिक कामकाजलाई सहज बनाउन भवन निर्माणतर्फ चासो नदिँदा पहिलो कार्यालय भाडाकै भवनमा बित्नेमै आशंका गर्न थालिएको छ। दुई वटा घर भाडामा लिएका छौं, नौवहिनी गाउँपालिका प्रमुख प्रशासकीय अधिकृत थानेश्वर भण्डारीले भने, २० वटा कोठा छन्। मासिक ४० हजार रुपैयाँ भाडा तिर्छौं। साँघुरो भवनमा कार्यालय सञ्चालन गर्दा दैनिक कामकागजमा समस्या भइरहेको उनले गुनासो गरे। पाँच वटा विषयगत शाखासहित कार्यालय प्रमुखको आवास पनि भाडामा सञ्चालन भएको उनले बताए। संघीय मामिला तथा सामान्य प्रशासन मन्त्रालयले परिपत्र नगर्दा भवन निर्माणको प्रक्रिया अघि नबढेको उनको भनाइ छ। माण्डवी र गौमुखी गाउँपालिकाबाहेक अन्यमा केन्द्र विवाद नभएकाले भवन निर्माणमा सहजै काम थाल्न सक्ने अवस्था छ। स्थानीयले विरोध गरेपछि माण्डवी गाउँपालिले केन्द्र तोक्न नसक्दा भवन निर्माणको प्रक्रिया अझैसम्म अघि बढ्न सकेको छैन। देवीस्थान र जस्पुरमा कार्यालय राख्ने विषयमा विवाद चुलिएको छ। मतदान गर्दा बहुमत जस्पुरमा भयो, अध्यक्ष श्रीधर रोकामगरले भने, स्थानीयले जग्गा दिएका छन्। तर, केन्द्र टुंगो नहुँदा अलमलमा छौं। उनका अनुसार जस्पुरका स्थानीयले भवन निर्माणका लागि २२ रोपनी र देवीस्थानबाट कृषि सेवा केन्द्रसहित ११ रोपनी क्षेत्रफल जग्गा निःशुल्क दिएका छन्। गाउँसभा, बैठक र ठूला कार्यक्रमहरू सञ्चालन गर्न समस्या भइरहेको उनले जानकारी गराए। सभाहल निर्माणका लागि प्रदेश सरकारले बजेट दिएको समेत उनले जनाए। केन्द्र टुंगो भएपछि भवन निर्माणको प्रक्रिया अघि बढाइने उनको भनाइ छ। ठूलाबेंसी क्षेत्रका स्थानीयले विरोध जनाए पनि गौमुखी गाउँपालिका बहुमतले छनोट गरेको पूजा लिवासेमै केन्द्र राख्ने टुंगोमा पुगेको छ। सुरुमा विवाद आयो, अध्यक्ष विष्णुकुमार गिरीले भने, गाउँसभाले नै लिवासेमा कार्यालय सञ्चालन गर्ने निर्णय गरेको छ। चालु आर्थिक वर्षमा भवन निर्माणका लागि ५५ लाख रुपैयाँ बजेट विनियोजन गरेको उनले जनाए। उनका अनुसार स्थानीयले तीन रोपनी क्षेत्रफल जग्गा निःशुल्क दिएका छन्। एक करोड रुपैयाँ बजेट विनियोजन गरे पनि केन्द्र सरकारले रकम दिने निर्णयको पर्खाइमा सरुमारानी गाउँपालिका छ। भवन निर्माणका लागि अघिल्लो वर्ष छुट्याइएको एक करोडको काम हुन सकेको थिएन। केन्द्रले बजेट दिए गाउँपालिकाको रकम खर्च गर्दैनौं, अध्यक्ष झगबहादुर विश्वकर्माले भने, स्थानीयले साढे आठ रोपनी क्षेत्रफल जग्गा दिइसकेका छन्। माथिको निर्णय हुँनेबित्तिकै सुरु गर्छौं। जनप्रतिनिधि नआउँदै निर्माण थालिएको प्युठान नगरपालिकाको भवन निर्माणको काम अन्तिम चरणमा पुगेको छ। चालु आवभित्रै भवनबाट काम थालिने नगरपालिकाले जनाएको छ। मल्लरानी, झिमरुक, स्वर्गद्वारी र ऐरावतीले भवन निर्माणको विषयमा प्रक्रिया अघि बढाएका छैनन्। भवन निर्माणका लागि मन्त्रालयकै बजेट कुर्नुनपर्ने संघीय मामिला तथा सामान्य प्रशासन मन्त्रालयका सहसचिव एवं प्रवक्ता सुरेश अधिकारीले बताएका छन्। स्थानीय तहले तीन वर्षभित्र भवन बनाइसक्नुपर्ने नीतिगत निर्णय छ, उनले भने, भवन निर्माणसम्बन्धी कार्यविधि अर्थ मन्त्रालयमा पठाएका छौं। अझै स्वीकृत भएको छैन। उनका अनुसार कार्यविधि स्वीकृत भएपछि नगरपालिकाले आठ करोड, नपाकै वडाले डेढ करोड, गाउँपालिकाले पाँच र वडाले एक करोड रुपैयाँ अनुदान पाउनेछन्। सम्बन्धित स्थानीय तहले कुल बजेटको ३० प्रतिशत रकम आफैं लगानी गर्नुपर्ने छ। स्थानीय तहले कामकाजलाई सहज बनाउने गरी आफ्नै डिजाइनमा पनि भवन निर्माण गर्न पाउने अधिकार रहेको उनले बताए। भूगोलअनुसार भवन बनाउनुपर्ने हुन्छ, अधिकारीले भने, सामान्यतया गाउँपालिकालाई पाँच र वडालाई डेढ रोपनी क्षेत्रफल जग्गा भए भवन बनाउन सकिने आधार छ। सुरक्षित भवन भए मात्र गाउँमा आएको सिंहदरबारको अधिकार नागरिक तहमा सहज रूपमा पुग्नसक्ने नागरिक समाजका अगुवाहरूले सुझाव दिएका छन्। प्रशासनिक भवन निर्माणमा जनप्रतिनिधिहरूले तदारुकता देखाउनसमेत नागरिकको सुझाव छ।"
भीम रावल भन्छन् : असीमित अधिकारले प्रदेश सरकार अलमलियो,"धनगढी : प्रदेश मूख्यमन्त्रीहरुले आफूहरुलाई संघले अधिकारविहीन बनाएको आरोप लगाइरहेका बेला नेपाल कम्युनिष्ट पार्टीका प्रदेश ७ ईञ्चार्ज भीम रावलले प्रदेशलाई असीमित अधिकार भएकाले अलमलमा परेको बताएका छन । एकीकृत पार्टीको प्रदेश ईञ्चार्ज बनेपछि सोमबार धनगढीमा आयोजित पत्रकार सम्मेलनमा उनले यस्तो बताएका हुन । प्रदेशका अधिकार, प्रदेश र संघीय सरकारका अधिकार अनि स्थानीय सरकार र प्रदेश सरकारका साझा अधिकार गरी संविधानले प्रदेशलाई असीमिति अधिकार दिएको छ, तर किन यस्तो हल्ला आउँछ, थाहा छैन, उनले भने । रावलले असीमित अधिकार भएकैले प्रदेश सरकार अलमलिएको पनि बताए । बरु म त के भन्छु भने अधिकार कम होइन, असीमित अधिकार भएकाले प्रदेश सरकारहरु अलमलमा परिरहेको छन, उनले थपे । यसअघि पोखरामा भएको सातवटै प्रदेशका मुख्यमन्त्रीको भेलामा संघले आफूहरुलाई अधिकारबाट बञ्चित गरेको निष्कर्ष निकालेको थियो । उनले प्रदेश सरकार नयाँ भएकाले केही अलमल भएको बताए । प्रदेश सरकारले अहिले आफ्ना अधिकारको प्रयोग गर्न नियम बनाउनुपर्छ, उ अहिले नियमकानुन बनाउन ब्यस्त छ, अर्कोतिर प्रशासनिक काम पनि उसको काँधमा छ, रावलले भने, के गर्ने के नगर्ने ? भन्ने कुराको अन्यौलले कुनै मन्त्री वा नेताले अधिकारै छैन भने पनि वास्तवमा प्रदेश अधिकारसम्पन्न छ । सरकारको तीब्ररुपमा भइरहेको आलोचनाको रावलले बचाउ गरे । जसबाट अपेक्षा बढी हुन्छ, उसको आलोचना हुन्छ, जनताले अहिलको सरकारबाट धेरै आशा र अपेक्षा गरेको छ, त्यसैले आलोचनाहुनु पनि स्वभाविकै हो, रावलले भने । नेकपाले प्रदेश ईञ्चार्जमा साविकको एमालेका उपाध्यक्ष समेत रहेका भीम रावल, प्रदेश अध्यक्षमा एमालेकै कर्ण थापा, सहईञ्चार्जमा साविकको माओवादी केन्द्रका लक्ष्मीदत्त जोशी र सचिवमा माओवादी केन्द्रका नेपबहादुर चौधरी (सिंहराज) लाई नियुक्त गरेपछि प्रदेश कमीटीका पदाधिकारीले पहिलो पटक पत्रकार सम्मेलन गरेका हुन् । उनले प्रदेश कमिटीको विस्तार भइसकेकाले अब प्रदेश सरकारको कामको पनि मूल्यांकन गरिने बताए । संघीय सरकारको स्थाई कमितिले र प्रदेश सरकारको प्रदेश कमिटीहरुले मूल्यांकन गर्नेछन्, यसले संघ र प्रदेश सरकारहरुको काममा तीब्रता आउनेछ उनले दाबी गरे । नेता रावलले अब केही दिनभित्रै प्रदेश कमिटी, जिल्ला कमिटी र स्थानीय तहस्तरीय कमिटीहरु विस्तार गरिने बताए । यसअघि एमालेले एकलौटी जिल्लाका पदाधीकारी सिफारिस गरेको भन्दै आलोचना भएको थियो । सम्बाददाताहरुको जिज्ञासामा नेता रावलले भने अहिले सिफारिस गरिए पनि कसैलाई चयन गरिएको छैन, एकलौटी भएन भएको कुरा चयन भएपछि मात्रै भन्ने हो । उनले अब पार्टीले छिट्टै एकतामा पुर्णता पाउने बताए । बाहिर चर्चा परिचर्चा भएपनि ठुला दुई पार्टीको एकतामा कुनैले केही त्याग गर्नैपर्छ, त्यसमा सबै साथीहरु तयार छन् उनले सान्त्वना दिँदै भने । पत्रकार सम्मेलनमा नेकपाका अर्का नेता लेखराज भट्ट ढिलो गरी आएका थिए । उनले पार्टीले गरेको निर्णय आफूलाई मान्य भएकाले कुनै असन्तुष्टि नरहेको बताएका थिए ।"
द्वन्द्वले थारु कल्याणकारी सभा प्रभावित,"काठमाडौं : थारु कल्याणकारी सभा (थाकस) को २२औं महाधिवेशन भावी नेतृत्व चयनका विषयमा तीव्र ध्रवीकृत भएको छ। थारुहरूको छाता संगठन थाकसको तीन दिने २२औं महाधिवेशन आइतबारबाट सुरु भएको छ। सात दशकअघि जन्मिएको थाकसको महाधिवेशन कसले उद्घाटन गर्ने भन्नेमा थारु नेताबीच विवाद बढेको थियो। थाकसका यसअघिका महाधिवेशन राष्ट्र प्रमुख वा सरकार प्रमुखबाट उद्घाटन गरिएका थिए। संयुक्त राष्ट्रसंघीय महासभामा भाग लिन प्रधानमन्त्री केपी ओली शनिबार न्यूर्योक गएपछि थाकस नेतृत्वले कांग्रेस सभापति शेरबहादुर देउवाबाट महाधिवेशन उद्घाटन गराउने निर्णय लिएको थियो। तर देउवाको नाउमा सबैको सहमति हुन सकेन। महाधिवेशन उद्घाटन कोबाट गराउने भन्नेमा नेकपा र कांग्रेस पक्षधरबीच सभास्थलमै भनाभन भएको थियो। यो विवाद थाहा पाएपछि प्रमुख प्रतिपक्ष दलका नेता कांग्रेस सभापति देउवा उद्घाटन स्थलमा आएनन्। देउवालाई प्रमुख अतिथिका रुपमा अस्वीकार गर्ने भन्दै नेकपा निकटका थाहरूले कार्यक्रम स्थलमा नारावाजीनै गरेका थिए। उद्घाटन गर्न देउवाका पक्षमा माहोल नबनेपछि उनललाई निवासमै राकिएको थियो। दुई पक्षबीच विवाद बढेपछि थारु कल्याण महासंघ भारतका अध्यक्ष दिपनारायण प्रसादबाट महाधिवेशन उद्घाटन गराइएको थियो। नेकपा निकटका थारुहरूले देउवासहितका नेता अखण्ड सुदुरपश्चिम आन्दोलनलाई सहयोग गरेको र थारुमाथि दमन गरेको आरोप लगाएका थिए। अखण्ड अखण्ड सुदुरपश्चिम आन्दोलनलाई एमाले नेता केपी ओलीले पनि सहयोग गर्दै थरुहट आन्दोलनविरुद्ध लागेको आरोप छ। थाकसका वर्तमान अध्यक्ष धनीराम चौधरी, राजकुमार लेखी र वि श्राम महतोले अध्यक्ष पदमा उम्मेदवारी दिने तयारी गरेका छन्। चौधरी कांग्रेस, लेखी एमाले निकट मानिन्छन्। थाकसका वर्तमान अध्यक्ष धनीराम टीकापुर घटनामा मुछिएपछि अर्धभूमिगत अवस्थामा छन्। चार वर्ष पदमा बस्दा ठोस काम गर्न नसकेको आरोप उनीमाथि लागेको छ। अर्धभूमिगत अवस्थामा रहेका धनीरामका पक्षमा उनका समर्थकले मत मागिरहेका छन्। लेखीलाई थरुहट आन्दोलनको नेतृत्वकर्ताका रुपमा पनि लिइन्छ। उनलाई कम्युनिस्ट निकट थारुले मत दिने सम्भावना छ। यसैगरी मधेसवादी दल निकटका थारुहरूले लेखीलाई नै उम्मेदावर बनाउने तयारी गरेका छन्। महताले आफूलाई सहमतिको उम्मेदवार दाबी गर्दै अध्यक्षमा उम्मेदवारी दिने तयारी गरेका छन्।"
कांग्रेस नेताको चिन्ता : दुई तिहाइले कम्युनिष्ट शासन ल्याउँदैछ,"वीरगन्ज : नेपाली कांग्रेसका नेताहरुले मुलुकमा कम्युनिष्ट शासन ल्याउनकै लागि दुई तिहाइको सरकार बनाइएको आरोप लगाएका छन् । वीरगन्जमा सोमबार नेपाल प्रेस युनियन पर्साको नवौं जिल्ला अधिवेशनको उद्घाटन समारोहमा बोल्दै नेताहरुले यस्तो बताएका हुन् । अधिवेशनमा सहभागी नेताहरुले सरकारलाई लोकतन्त्र धरापमा पारी कम्युनिष्ट शासन ल्याउन खोजेको आरोप लगाएका हुन् । कम्युनिष्ट शासन ल्याउन सरकार र सरकारमा रहेका दलहरुले वातावरण बनाइरहेको उनीहरुको भनाइ थियो । कांग्रेस केन्द्रीय सदस्य रमेश रिजालले संघीयतालाई असफल पारेर लोकतन्त्र धरापमा पारी कम्युनिष्ट शासन ल्याउन दुइ तिहाइको सरकार बनाइएको बताए । उनले भने, न्यायलय, सुरक्षा निकाय र सञ्चार जगतमाथि हस्तक्षेप गरेर मुलुकमा कम्युनिष्ट शासन ल्याउने खेलमा वर्तमान सरकार र सत्तारुढ दल लागि परेका छन् । लोकतन्त्र र संघीयता दुवै अहिले खतरामा रहेको पनि उनको टिप्पणी थियो । तर लोकतन्त्र मास्ने र कम्युनिष्ट शासन ल्याउने सरकारको अभिष्ट पूरा हुन नदिने नेताहरुको चेतावनी छ । कांग्रेसका अर्का केन्द्रीय सदस्य अजय चौरसीयाले पनि दुई तिहाइको सरकारको अधिनायकवाद र तानाशाही प्रबृत्तिका कारण लोकतन्त्र नै धरापमा परेको टिप्पणी गरे । उनले भने, यो सरकारको पक्षमा दुई तिहाइ बहुमत पुर्याउनुको पछाडि अर्कै कुनै शक्तिको हात छ, त्यसको भण्डाफोर कांग्रेसले गर्छ । समाचार लेखेकै कारण पत्रकारलाई थुनामा राखेको सरकारको शैलीको प्रसंग जोड्दै कांग्रेस नेताहरुले कम्इुनिष्ट शासनको अनुभुति गर्न थालेको बताएका हुन्।"
झलनाथ भन्छन् : विदेशीको हातमा नागरिकता पुग्नु हुँदैन,"काठमाडौं : पूर्वप्रधानमन्त्री एवम् नेकपाका वरिष्ठ नेता झलनाथ खनालले प्रतिनिधि सभामा पेस भएको नागरिकता ऐन २०६३ लाई संशोधन गर्न बनेको विधेयकमा त्रुटी भएको बताएका छन् । संसदमा पेश एको नागरिकता ऐनको विरोधमा सोमबार भएको कार्यक्रममा उनले ऐन कानुन बनाउँदा संविधानको स्पिरिटबन्नु पर्ने बताए । कुनै पनि नेपाली नागरिक नागरिकताबाट बञ्चित हुन नहुनु हुँदैन, विदेशीले कुनै पनि हालतमा नागरिकता बनाउनु हुँदैन, उनले भने, यही हो संविधानको मर्म । उनले नागरिकता ऐन पनि संविधानको मर्म बमोजिम नै बनाउने पर्ने बताए । उनले नागरिकता ऐन विवादित बनेको बताउँदै नेकपाका वरिष्ठ नेता खनालले ऐन भएको त्रुटी संसदले सच्याउनु पर्ने बताए । ऐनमा त्रुटी छन्, उनले राज्य व्यवस्था समितिले पनि ऐनमा भएका विवादित विषयलाई ख्याल गर्नु पर्ने बताए । उनले भने,नेपालको राष्ट्रियहितमा ऐन बन्नु पर्छ, भएको त्रुटी संसदबाट सच्याउनु पर्छ । उनले दुवैतर्फ विशाल राष्ट्र भारत र चीन भएका कारण जताबाट पनि जुनसकुकै बेला नेपालमा प्रहार हुन सक्ने बताए । हामी दुई विशाल देशको बीचमा छौं,एक प्रतिशतमात्र यताउता हुने वित्तिकै हाम्रो सामाजिक विग्रिन्छ,उनले भने । नागरिकता राष्ट्रियता, स्वाधिनता, भौगलिक अखण्डतासँग जोडिएको विषय भएका कारण ऐन खुकुलो बनाउन नहुने खनालको भनाइ छ।"
विप्लवका नेता आजाद र भुजेललाई रिहा गर्न आदेश,काठमाडौं : सर्वोच्च अदालतले चन्दा असुलीलगायत आरोपमा थुनामा राखिएका नेत्रविक्रम चन्द (विप्लव) नेतृत्वको नेपाल कम्युनिस्ट पार्टीका नेताद्वय टेकबहादुर केसी आजाद र उमा भुजेललाई थुनामुक्तिको आदेश दिएको छ। प्रधानन्यायाधीश ओमप्रकास मिश्र र न्यायाधीश बमकुमार श्रेष्ठको संयुक्त इजलासले गैरकानुनी थुना देखिएको बताउँदै बन्दी प्रत्यक्षीकरण आदेश दिएको हो। यसअघि सर्वोच्च अदालतको आदेशअनुसार रिहा भएलगत्तै उनीहरूलाई पुनः पक्राउ गरिएको थियो। यसैबीच उक्त पार्टीका प्रवक्ता खड्गबहादुर विश्वकर्मालाई आइतबारै सर्वोच्चमा उपस्थित गराइएको छ। उनको बन्दी प्रत्यक्षीकरण रिटमा मंगलबार मात्र सुनुवाइ हुने भएको छ।
सभापतिको अधिकार विकेन्द्रित गर्नुपर्छ : कोइराला,"बुटवल : कांग्रेस महामन्त्री डा शशांक कोइरालाले कांग्रेस सभापतिको अधिकार विकेन्द्रीकरण गर्नुपर्ने बताएका छन्। पार्टीको विधान संशोधन गर्दा सभापतिलाई बढी अधिकार दिनुपर्ने खालको बहस चलिरहँदा कोइरालाले सभापतिले आफूलाई मात्र अधिकार नराखी प्रदेशलाई पनि दिनुपर्ने उल्लेख गरे। बुटवलमा आयोजित साक्षात्कारमा उनले भने, संघीयता आइसकेपछि अब अधिकार पनि विकेन्द्रीकरण गर्नुपर्छ। सभापतिको अधिकार अब प्रदेश र गाउँ तहमा दिनुपर्छ भन्ने मेरो धारणा हो। पार्टीको तल्लो तहको निकायलाई बलियो नपार्ने हो भने कांग्रेसको अस्तित्व नै नरहने कोइरालाको भनाइ छ। पार्टीको महाधिवेशन लम्ब्याउन नहुने बताए। आगामी महाधिवेशनमा कोइराला परिवार एक भएर अघि बढ्ने महामन्त्री कोइरालाले जनाए। शेखर दा, सुजता र मबीच एकता हुन्छ, आउँदो महाधिवेशनमा सभापतिका लागि सल्लाह गरेर अघि बढ्छौं। उनले भने हामीबीच कुनै तिक्तता छैन। कोइराला परिवारबाट जोकोही सभापतिको उम्मेदवार हुन्छ। शनिबार बुटवल आएका कोइरालालाई कार्यकर्ताले आगामी महाधिवेसनमा सभापति बन्न आग्रह गरेका छन्। कार्यक्रममा उनले आफू देशभर घुमिरहेको र सबैको रायको आधारमा चल्ने बताए। गुट उपगुटले कांग्रेस क्षतविक्षत भएको भन्दै कोइरालाले आन्तरिक विवाद समाप्त पारेर पार्टी नयाँ युगमा जानुपर्ने उल्लेख गरे। फरक प्रसंगमा कोइरालाले संघीयता आए पनि अहिलेको सरकारले केन्द्रीकृत शासन नै चलाइरहेको दाबी गरे। कम्युनिस्टहरूको मानसिकता केन्द्रीकृत नै हुन्छ। संघीयताको मर्म उनीहरूले बुझेका छैनन्, उनले भने, स्थानीय र प्रदेश सरकारमा प्रशस्त बजेट जानुपर्ने भए पनि सरकारको केन्द्रीय मानसिकताका कारण त्यो हुन सकेको छैन। कोइरालाले वर्तमान सरकारसँग देश विकासको ठोस योजना नभएको दाबी गरे। उनले करवृद्धिले जनता मारमा परेका भन्दै त्यसप्रति कांग्रेस संवेदनशील रहेको बताए।"
'न्यायपालिका बचाउन जे पनि गर्न तयार छु',"काठमाडौं : प्रधानन्यायाधीश ओमप्रकाश मि श्रले न्यायपालिकाको साख बचाउन आफू जे पनि गर्न तयार रहेको बताएका छन्। आफ्नो कार्यकालमा न्यायपालिका एनजीओबाट मुक्त हुने उनले दाबीसमेत गरे। न्यायपालिकामाथि संसद् र सरकारबाट हस्तक्षेप बढेको चिन्ता व्यक्त भइरहेका बेला प्रधानन्यायाधीश मिश्रबाट उक्त भनाइ आएको हो। हामीले आफूलाई भगवान् ठाने गलत त्यहाँबाट सुरु हुन्छ। म गल्ती सच्याउन तयार छु, सर्वोच्च अदालत बार एसोसिएसनद्वारा आइतबार आयोजित स्वागत कार्यक्रममा मि श्रले भने, न्यायमा चुके अदालतले मात्र जिम्मेवारी लिँदैन। तपाईंहरूले (कानुन व्यवसायी) ले पनि क्षमा पाउनुहुनेछैन। मि श्रले न्यायपालिकालाई बचाउन पवित्र भावना मात्र रहेको पनि बताए। उनले भने, म मुटुको कुनाबाट भन्छु, न्यायपालिका बचाउन जे पनि गर्न तयार छु। आफ्नो भनाइ राख्ने क्रममा मि श्रले न्यायपालिकामा नयाँ कामका लागि ईश्वरले शक्ति देओस् भन्दै वरदान मागेका थिए। प्रधानन्यायाधीश बोल्नुअघि वरिष्ठ अधिवक्ताहरूबाट न्यायपालिकाको जनआस्था कमजोर हुँदै गएको भनाइ आएपछि उक्त प्रतिक्रिया आएको हो। मिश्रले न्यायपालिका कमजोर भएको भन्ने कानुन व्यवसायीको भनाइलाई अस्वीकार गरे। संविधान कार्यान्वयन र निष्पक्ष न्यायमा आफूबाट कमीकमजोरी भए औंल्याइदिन पनि आग्रहसमेत गरे। समय कम हुँदैमा काम गर्न नसकिने भन्ने होइन। उच्चस्तरीय न्यायिक सुधार आयोग गठन गरी नियुक्तिदेखि मुद्दाको कार्यबोझमा सुधार ल्याउने प्रयास हुनेछ, उनले भने। मि श्रले चाँडो परिणाम आउने गरी मुद्दाको पेसी व्यवस्थापन गर्न छलफल चलिरहेको पनि उनले बताए। कानुन व्यवसायीको सहयोगबिना सुधारका काम सफल नहुने उनको भनाइ छ। कार्यक्रममा वरिष्ठ अधिवक्ता विश्वकान्त मैनालीले न्यायपालिकामा एजजीओकरणको चिन्ता जनाएपछि प्रधानन्यायाधीश मिश्रले तीन महिनादेखि यस्ता गतिविधि रोकिएको जानकारी गराए। मेरो कार्यकालमा त्यस्तो हुनेछैन भन्ने विश्वास दिलाउँछु, उनले भने। काम गर्न चार महिना समय थोरै नरहेको बताउँदै हरिप्रसाद प्रधानको विरासत थाम्ने गरी काम गरेर बिदाई हुन वरिष्ठ अधिवक्ता महादेव यादवले शुभकामना दिए। न्याय दिने काम निकै कठिन हो। कर्तव्यनिष्ठ भएर इमानदारीपूर्वक काम गरेमा सबै सम्भव छ, मि श्रलाई शुभकामना दिँदै यादवले भने, न्यायपालिकालाई पछिसम्मै सम्झिइने गरी केही दिएर जानुहोस्। न्यायपालिका चौतर्फी आक्रमणमा परेको र महाअभियोगको प्रसंग त्यसैको दृष्टान्त रहेको नेपाल बार एसोसिएसनका अध्यक्ष शेरबहादुर केसीले बताए। बरु संसद् विघटन हुन सक्ने तर न्यायपालिका कहिल्यै विघटन नहुने उनको भनाइ छ। केसीले अदालतका कर्मचारीको कार्यशैली नसुधारी न्याय सेवा नसप्रिने धारणा पनि राखे। मुद्दा खेप्ने सेवाग्राहीको पीडा बुझेर काम गर्न सर्वोच्च अदालत बारका अध्यक्ष खगेन्द्रप्रसाद अधिकारीले सुझाए। न्याय प्राप्तिको अनुभूति दिलाउन जिल्ला अदालतलाई पनि सर्वोच्च जस्तै बनाएर देखाउनुपर्ने अबस्था छ, उनले भने। अर्का वरिष्ठ अधिवक्ता कृष्णप्रसाद भण्डारीले न्यायको शिर उँचो राखेर जान मि श्रलाई शुभकामना दिए।"
न्यायालयलाई दबाबमा राख्न महाअभियोगको अस्त्र : प्रतिपक्ष,"काठमाडौं : न्यायपालिकालाई नियन्त्रणमा पार्न सत्तारूढ दलले महाअभियोगको गलत प्रयोग गर्न खोजेको प्रमुख प्रतिपक्षी दल कांग्रेसले आरोप लगाएको छ। राष्ट्रियसभाको आइतबारको बैठकमा प्रतिपक्षी दल कांग्रेसका सांसद राधेश्याम अधिकारीले बिनाकुनै आधार न्यायाधीशलाई महाअभियोग लगाउन नमिल्ने दाबी गरे। न्यायाधीश दीपकराज जोशीलाई महाअभियोग लगाउने भनेर सादा कागजमा हस्ताक्षर संकलन गरिएको भन्ने समाचार आइरहेका छन्, यसको आधिकारिकता के हो ? महाअभियोग के आधारमा लगाउने ? उहाँलाई महाअभियोग लगाउने आधार केके हुन् ? , उनले सरकारलाई प्रश्न गरे। अदालतले सरकारलाई सहयोग गर्नुपर्छ भन्ने कुरा सत्तारूढ दलका नेताले सार्वजनिक रूपमा बोल्नुले सरकारले न्यायलयलाई आफ्नो दबामा राख्न खाजेको प्रस्ट भएको उनको भनाइ छ। संविधानलाई नमानी सरकारले गरेका निर्णयलाई समर्थन गर्दै जाने हो भने अदालत अदालत नरही पार्टीको शाखा हुन्छ, वरिष्ठ अधिवक्तासमेत रहेका सांसद अधिकारीले भने, न्यायपालिकामाथि सबैको विश्वास हुनुपर्ने र त्यसमा सरकारले झनै ठूलो विश्वास गर्नुपर्नेमा सरकार न्यायालयलाई काबुमा राख्न खोज्नु दुर्भाग्य हो। तत्कालीन प्रधानन्यायाधीश सुशीला कार्कीमाथि महाअभियोग लगाउँदा कांग्रेसले ठूलो क्षति बेहोर्नुपरेको स्मरण गराउँदै उनले सत्तारूढ दललाई त्यस्तो गल्ती नगर्न सचेत गराए। अहिले राज्यलाई त फाइदा होला। तर भोलि अर्काे पार्टी सत्तामा आउँदा के हुन्छ ? यसले संवैधानिक निकाय नै कमजोर बनाउँछ। सर्वाेच्चलाई नै कमजोर पर्दा त्यसको असर दीर्घकालीन हुन्छ, उनले भने। हाम्रो पार्टी भेडाजस्तो होइन, जे गर्दा पनि चुपचाप सहने, विवेकहीन होइन। आइलाग्नेमाथि हाम्रो पार्टी जाइलाग्छ। न्यायपालिका पनि राज्यकै अंग भएको र यो राज्यभन्दा बाहिर जान नसक्ने सत्तारूढ दलका सांसद रामनारायण बिडारीको भनाइ छ। कार्यपालिका, व्यवस्थापिका र न्यायपालिका तीनै अंगले राज्यलाई सहयोग गर्नुपर्छ। राज्यभन्दा बाहिर जान मिल्दैन, उनले भने, राज्यलाई स्वीकार गरेको हुनाले न्याय पनि छुट्टै हुन सक्दैन। न्यायालयमा विकृति, विसंगति रहेको दाबी गर्दै उनले न्यायप्रणालीलाई स्वतन्त्र, सफा र प्रभावकारी बनाउन प्रतिपक्षी र सरकार दुवैको दायित्व रहेको उनले बताए। सांसद बिडारीले संविधान च्यात्ने, आगो लगाउने र ढुंगा हान्नेविरुद्ध नेकपा अरिंगार बन्ने दाबी गरे। प्रधानमन्त्री केपी ओलीले आलोचकविरुद्ध अरिंगाल बन्न कार्यकर्तालाई दिएको निर्देशनको चौतर्फी आलोचना भइरहेका बेला सत्तारूढ दलका सांसदले भने त्यसको बचाउ गरेका हुन्। हाम्रो पार्टी भेडाजस्तो होइन, जे गर्दा पनि चुपचाप सहने, विवेकहीन होइन, सांसद बिडारीले भने, पार्टी आइलाग्नेमाथि जाइलाग्छ। संविधानको आलोचना गर्न पाइने भए पनि उल्लंघन गर्न नपाइने भन्दै उनले केही मन्त्रीहरू सुरक्षा पछाडि राखेर संविधानको विरोधमा जुलुसमा जानु आपत्तिजनक रहेको टिप्पणी गरे। सांसदहरूले सार्वजनिक यातायातको भाडा वृद्धिदेखि चाडबाडको मुखमा भएका मूल्यवृद्धिबारे सरकारको ध्यानाकर्षण गराएका थिए। उनीहरूले बजारमा अत्यावश्यक खाद्यवस्तुको अभाव हुन नदिन र कालाबजारीलाई नियन्त्रण गर्नसमेत सरकारलाई आग्रह गरे।"
नेकपाभित्रको गुटैगुट,"काठमाडौं : पार्टी निर्णयमा शीर्ष नेताकै असन्तुष्टि देखिनु नेकपामा नौलो कुरा हुन छाडेको छ। वरिष्ठ नेता झलनाथ खनालको पार्टी एकता भएकै दिनदेखि वरियताको एजेन्डा उठाएकोउठायै छन्। प्रवक्ता नारायणकाजी श्रेष्ठले पार्टी पदबाट राजीनामा नै दिनुपर्ने अवस्था आयो। उनको राजीनामा स्वीकृत हुने प्रक्रियामै पुगेन। अर्का वरिष्ठ नेता माधव नेपाल भन्दैछन् पार्टीमा आफ्नो पक्षका नेतालाई अध्यक्ष ओलीकै कारण जिम्मेवारीमा भेदभाव गरिंदैछ। उनी विदेशमा रहेका बेला यता सचिवालय बैठकले प्रदेशका पदाधिकारी र इन्चार्जको जिम्मेवारी बाँडेको छ। यो निर्णय प्रक्रियामा उनको प्रतिक्रिया सार्वजनिक भएको त छैन, तर उनी निकट नेताका असन्तुष्टि आउन थालेका छन्। के नेकपाभित्र गुटबन्दी हाबी छ ? आइतबार बिहान नेकपा प्रवक्ता श्रेष्ठले हात्तिवनस्थित निवासमा पार्टीका युवाविद्यार्थीका पदाधिकारीसँग त्यसको केही खुलासा गरे। नागरिक आन्दोलनका अगुवा देवेन्द्र्रराज पाण्डेले उनलाई सुनाएका अभिव्यक्तिको प्रसंग कोट्याउँदै उनले भने, नेकपाभित्र गुटसम्म ठीकै थियो, तर गिरोह नै छ भनेर नागरिक अगुवा देवेन्द्रराज पाण्डेले मलाई सुनाउनुभयो, यदि त्यस्तो गिरोह छ भने त्यसले पार्टीलाई कहाँ पुर्याउला ? युवाविद्यार्थीले चिन्ता गर्नुपर्ने बेला आएको छ। तोकिएका मिति र समयमा बैठक नबस्ने, एकता प्रक्रियाको कामले तीव्रता नपाउने जस्ता कारणमा उनले मुखै खोलेर गुटको कारण त भनेनन् तर यसप्रति उनी असन्तुष्ट छन् भन्ने संकेत भने दिए। पार्टीभित्र विचारद्वारा निर्देशत राजनीति नभएको, रणनीति नबनेको, कार्यनीति मात्र रहेको, विचार नभएपछि गुट मात्रै देखिएको नेताहरूको भनाइ छ।राजनीति विचारबाट निर्देशित हुनुपर्ने मान्यतालाई नेपालका धेरैजसो पार्टीले छोड्दै गइरहेका छन्, नेकपा नेता राम कार्कीले अन्नपूर्णसँग भने, दैनिक राजनीति मात्र चलिरहेको छ अहिले। जे आइपर्छ, त्यही गर्दै जाने अवस्थाको राजनीति, त्यसभित्र अनेक कुरा आउनु स्वाभाविक छ। नेकपामा कैकसका छन् गुट ? नेकपाभित्र दृश्यअदृश्य रूपमा ६ नेता वरिपरिका गुट सतहमा देखिएका छन्। त्यसभित्र पनि अन्य उपगुट उत्तिकै छन्। प्रारम्भमा पूर्वघटकका अलग समूह र गुट देखिनु स्वाभाविक हो। तर पूर्वघटकभित्रैका पुराना गुटले एकतापछि समेत निरन्तरता पाइरहेका छन्। पार्टी अध्यक्ष तथा प्रधानमन्त्री केपी ओलीको गुट सबैभन्दा बढी बलियो छ। उनको गुटका नेताका अरुका तुलनामा एकढिक्का छन्। महासचिव विष्णु पौडेल, स्थायी समिति सदस्यहरू सुवास नेम्वाङ, शंकर पोखरेल, प्रदीप ज्ञावाली, पृथ्वीसुब्बा गुरुङ, विष्णु रिमाल, केन्द्रीय सदस्य कृष्णगोपाल श्रेष्ठ, गोकुल बास्कोटा, भानुभक्त ढकाल, राजन भट्टराईलगायत नेताहरू ओली क्याम्पका सारथि छन्। सात प्रदेशका इन्चार्ज, सहइन्चार्ज, अध्यक्ष र सचिव गरी २८ पदाधिकारीमध्ये ओली पक्षका १० नेताले जिम्मेवारी पाएका छन्। यस हिसाबले पनि ओली पार्टीमा हाबी छन्। ओली समूहबाट तत्कालीन एमालेमा महासचिव जितेका ईश्वर पोखरेल भने पछिल्ला दिनमा उनीसँग असन्तुष्ट छन्। विष्णु पौडेललाई महासचिव बनाइएको र सरकारमा आफुले रोजेको मन्त्रालय नदिएकोमा उनी ओलीसँग सन्तुष्ट बन्न सकेका छैनन्। तर क्याम्पै छोडेर हिंडेका पनि छैनन्। उनी अहिले दोधारमा छन्। ओलीपछि बलियो गुट छ, अर्का अध्यक्ष पुष्पकमल दाहाल (प्रचण्ड)को। तत्कालीन माओवादीका बहुमत नेताहरू उनीसँगै छन्। स्थायी समिति सदस्यहरू वर्षमान पुन, जनार्दन शर्मा, शक्ति बस्नेत, चक्रपाणि खनाल, अग्नि सापकोटा, हरिबोल गजुरेल, हितराज पाण्डेलगायत नेता दाहाल वरिपरि छन्। दाहालको गुटभित्र पनि वर्षमान र जर्नादनका उपगुट शक्तिशाली छन्। शक्ति अभ्यासमा माओवादी समूहभित्र खुल्ला रूपमै यी दुई नेताले अलगअलग समूह चलाएका छन्। प्रदेश इन्चार्ज तथा पदाधिकारी चयन प्रक्रियामा अहिले दाहाल खेमाभित्र पनि वर्षमान पुन हाबी भएको चर्चा छ। प्रदेश कमिटी पदाधिकारीमा दाहाल पक्षका ८ नेताले जिम्मेवारी पाएका छन्। अन्य नेताहरू पनि दाहालकै वरिपरि छन्। तर पात्र भएपनि गुट व्यवस्थापनमा ती नेताहरू निकै कमजोर देखिन्छन्। टोपबहादुर रायमाझीलगायतले अलग गुट अस्तित्वमा देखाउन सकेका छैनन्। कहिले वर्षमान त कहिले जर्नादनसँगै रायमाझीलगायत नेताहरूको सहकार्य र संर्घष चल्दै आइरहेको छ। मणि थापा, मातृका यादव र देवेन्द्र पौडेलहरू जिम्मेवारीमा खासै खुसी देखिँदैनन्। कुनै न कुनै रूपमा यी नेताका पछाडि सानो समूह छ। तर गुट नै बचाउन सक्ने अस्तित्वमा उनीहरू छैनन्। उनीहरू दाहालसँगै निकट हुन खोज्ने तर वर्षमान र जर्नादनका अगाडि जोर नचल्ने अवस्थामा छन्। तत्कालीन एमाले खेमाभित्र वरिष्ठ नेता माधव नेपालको अलग्गै गुट छ। पूर्वघटकभित्र बहुमत जिल्ला (४७ जिल्ला अध्यक्ष) को नेतृत्व यो समूहको थियो। स्थायी समिति सदस्य भीम रावल, अष्टलक्ष्मी शाक्य, युवराज ज्ञवाली, सुरेन्द्र पाण्डे, घनश्याम भुसाल, योगेश भट्टराई, लालबाबु पण्डित, जगन्नाथ खतिवडा, राजेन्द्र राईलगायत नेताहरू नेपाल क्याम्पमा छन्। ओलीको जस्तो यो गुट एकढिक्का देखिँदैन। प्रदेश कमिटीमा नेपाल पक्षका ३ नेताले इन्चार्जको जिम्मेवारी पाएका छन्। प्रदेशका अन्य पदीय जिम्मेवारीमा उनी पक्षीय नेता छैनन्। घनश्याम भुसाललगायतका नेताहरूले गुटबाटै बाहिरिएर अलग्गै समूहको अभ्यास गर्न खोजिरहेका छन्। भुसाल पार्टी एकताको प्रक्रियादेखि नै फरक देखिन खोजेका छन्। उनले एकताको आरम्भिक चरणमा जबजको च्याप्टर क्लोज भएको भनी सार्वजनिक अभिव्यक्ति दिएका थिए। तात्कालीन माओवादीका राम कार्की लगायत नेतासँग मिलेर उनले कार्ल माक्र्स द्वीशतवार्षिक समारोहअन्तर्गत वैचारिक अभियानको नेतृत्व गरिरहेका छन्। उनी छुट्टै वैचारिक राजनीतिक समूह निर्माणमा क्रियाशील छन्। सरकारी सुविधाका पद र पार्टी एकतामा संरक्षण नगरेको भन्दै भुसाललगायत नेताहरू नेपालसँग असन्तुष्ट छन। मन्त्री बनाउनेदेखि पार्टी एकताका कुनै पनि काममा उहाँ (नेपाल)ले कार्यकर्ताको संरक्षणमा खुट्टा टेक्नुभएन, नेपालनिकट एक नेताले भने। तत्कालीन एमालेका सचिवद्वय गोकर्ण विष्ट र भीम आचार्य पनि नेपाल निकट मानिन्छन्। १ नम्बर प्रदेशको मुख्यमन्त्रीका लागि भएको पार्टी संसदीय दलको चुनावमा आचार्यलाई वरिष्ठ नेता नेपाल र अर्का वरिष्ठ नेता झलनाथ खनाल पक्षले समर्थन गरेको थियो। एमालेभित्र गुटको जितहार राजनीतिमा सधैं निर्णायक हुन्थे सचिवालय सदस्य वामदेव गौतम। उनीसँग ओली, दाहाल र नेपालको जस्तो बलियो गुट त छैन। तर आन्तरिक राजनीतिमा निर्णायक स्टेप चाल्न सक्ने टिम छ। किरण गुरुङ, रघुवीर महासेठ, रवीन्द्र अधिकारी, यमलाल कँडेल, दलबहादुर रानालगायत नेता गौतमसँग छन्। उनको समूह स्थिर प्रकृतिको छ। जो हिजो पनि उनीसँगै थियो, आज पनि उनीसँगै छ। गौतमलाई विगतमा तत्कालीन मालेमा राजनीति गरेका नेताहरूको पनि समर्थन हुने गर्छ। प्रदेश कमिटीका २८ पदाधिकारीमध्ये गौतम पक्षका २ जनाले जिम्मेवारी पाएका छन्। प्रवक्ता नारायणकाजी श्रेष्ठसँग पनि अलग्गै समूह छ। १० वर्षअघि प्रचण्ड नेतृत्वको तत्कालीन माओवादी र श्रेष्ठ नेतृत्वको एकताकेन्द्रमसालबीच पार्टी एकता भएयता उनको समूहको बेग्लै उपस्थिति छ, जुन अहिले पनि अस्तित्वमा छ। गिरिराजमणि पोखरेल, विश्वनाथ साह, जीवन गौतम, गिरिधरीलाल न्यौपानेलगायत नेताहरू श्रेष्ठसँग नजिक छन्। प्रदेश कमिटी पदाधिकारी चयनमा उनी पक्षका एक जनाले मात्रै जिम्मेवारी पाए। तत्कालीन माओवादीभित्र दाहालपछिको बलियो गुट रामबहादुर थापाको छ। माओवादीमा लामो समय संगठन विभागको जिम्मेवारी पाएका र मोहन वैद्यसँग अलग भएर पुनः माओवादीमै फर्र्कंदा बहुमत नेताकार्यकर्ता ल्याएका कारण उनको गुट बलियो देखिन्छ। स्थायी समिति सदस्य देव गुरुङ, पम्फा भुसाल, कुलप्रसाद केसी, सावित्रीकुमार काफले, अमृता थापालगायत नेता उनीसँग छन्। अहिले उनलाई आफ्नै नेताकार्यकर्ता संरक्षण गर्न नसकेको आरोप लाग्न थालेको छ। प्रदेश कमिटीमा ४ जना उनी पक्षीय नेताले जिम्मेवारी पाएका छन्। उनी तत्कालीन माओवादीको ३ नम्बर प्रदेशका इन्चार्ज हितमान शाक्यलगायत नेताको पार्टीभित्रै संरक्षण गर्न नसकेको आरोप उनीमाथि छ। कर्णाली प्रदेशमा सचिवको जिम्मेवारी पाएका मायाप्रसाद शर्माले समेत असन्तुष्टि जनाउन थालेपछि उनलाई आफ्नै समूहका नेताकार्यकर्ता संरक्षणमा सकस पर्न थालेको छ। गुट भत्किएका र पछिल्लो समय गुटको आन्तरिक तयारीमा लागेका नेता हुन्, पूर्वप्रधानमन्त्री तथा वरिष्ठ नेता झलनाथ खनाल। पार्टी एकतापछिका हरेक मोडमा आपूलाई उपेक्षित गरिएको ठानेका उनी अहिले भेट्न पुग्ने नेताकार्यकर्ता र शुभेच्छुकहरूसँग आफ्नो गुट नभएकै कारण पछि पारिएको बताउँछन्। पार्टी महाधिवशेनका बेला उनीसँग भएका नेताहरू नेपाल पक्षमा गए। उनले गुट चलाउन सकेनन्, बनाउने रुचि देखाएनन् पनि। अहिले उनले गुट चलाउनुपर्ने आवश्यकता ठानेको बताउन थालेका छन्। तर उनले यस विषयमा मुख खोल्न चाहेनन्। पार्टी स्वस्थ रूपले चल्न नसकेको एउटा प्रमाण हो, मेरो वरियतासम्बन्धी विवाद, उनले भने, पार्टी विधि र नीतिअन्र्तगत चल्नुपर्छ। अहिले चलेको छैन। उनले वरियताको विषय पार्टी सचिवालय बैठकमा उठाएको र एकपटक छलफल चलेपनि त्यसपछि छलफल नै नभएको बताए। यो विषयमा आफ्नो विरोध जारी रहेका उनको भनाइ छ। खनालले भने, वरियता भन्ने व्यक्ति विशेषले टीका लगाएर दिने कुरा होइन। उसको आफ्नो लामो इतिहास, राजनीति जोडिएको हुन्छ। त्यसो हुनाले अन्याय गरिएको छ। त्यसको म विरोध गर्छु। कहाँकहाँ प्रकट हुन्छ गुट ? नेकपाका एक नेताका अनुसार मूल नेतृत्वलाई निर्णायक घडीमा प्रभावित पार्न र आफूअनुकुल निर्णयमा तान्न गुट र समूह सबैभन्दा बढी सक्रिय हुन्छन्। प्रभावशाली नेतालाई मुख्यमन्त्रीमा रोक्न, क्षमतावान नेतालाई सरकार र संसदीय समिति सभापति चयन प्रक्रियामा रोक्न गुटहरू सक्रिय हुने गरेको नेताहरू नै बताउँछन्। प्रदेश पदाधिकारी चयनमा समेत पहिले बनाएको मापदण्ड लत्याउन शीर्ष नेताहरू नै गुटबन्दीमा उत्रिए। आत्मसुरक्षाका लागि गुटबन्दी गर्न खोज्नु र गर्नु राम्रो कुरा होइन। यो रद्दी काम हो, नेकपा नेता प्रदीप नेपाल भन्छन्, गुटबन्दी गर्नु र गुटमा लाग्नु दलालीको काम हो। यसले पार्टी बनाउँदैन, भत्काउँछ। तत्कालीन एमालेभित्रको गुटबन्दी संस्थागत थियो। पार्टी महाधिवशेनमै ओलीनेपाल दुई समूह बनेका थिए। अहिलेको गुटबन्दी भने महाधिवशेन लक्षित नभर सत्तासंर्घषमा शक्ति अभ्यासका लागि बनाइएको नेताहरू बताउँछन्। पार्टी सत्ता र बाहिरी सत्तामा आफ्ना मान्छेलाई शक्तिमा र लाभको पदमा पुर्याउन, आर्थिक लाभहानीमा हिस्सा लिन गुटवाद जन्मिरहेको छ, नेकपाका अर्का एक नेताले अन्नपूर्णसँग भने। पूर्वघटकभित्रका युवाको नयाँ प्रयत्न्न नेकपाभित्रका युवा पुस्ताका नेता भने भिन्न समूहका रूपमा अगाडि बढ्न खोजेका देखिन्छन्। युवाहरूको छुट्टै समूह बनाई रूपान्तरण प्रयत्न अगाडि बढाउन खोजेको उनीहरूले बताएका छन्। व्यक्तिको धेरै आलोचना गरेर केही हुने देखिन्नँ, आलोचनाले नेतृत्व रूपान्तरण हुँदैन। जति जुध्छौं, आग्रह, पूर्वाग्रह हुन्छ, युवा पुस्ताका एक नेता भने, पार्टीभित्रै युवा पुस्ताका नेताकार्यकर्ताले भित्री तयारी गरेर ठूलो हस्तक्षेपी भूमिका खेल्नु आवश्यक छ। त्यसको प्रयत्न हुदैछ। यो अभियानमा नेताहरू घनश्याम भुसाल, योगेश भट्टराई, देवेन्द्र पौडेल, राम कार्की, ठाकुर गैरे, लेखनाथ न्यौपाने, हेमराज भण्डारीलगायत नेता जोडिँदै गरेको एक नेताले बताए।"
