शीर्षक,विवरण
एसिड उपलब्धतामा कडाइ चाहिन्छ,"एसिड आक्रमणपछि मृत्युसँग जुधिरहेकी रौतहटकी किशोरी सम्झना दासको निधनले फेरि एकपटक प्रश्न उभ्याइदिएको छ के यो देशमा महिला मारिनकै लागि जन्मिने गर्छन् ? महिलालाई हेर्ने दृष्टिकोण, त्यो दृष्टिकोण जन्माउने सामाजिक चिन्तन र राज्यको भूमिकासमेत हेर्दा एसिड आक्रमण केवल भौतिक मात्र होइन भन्ने बोध हुन्छ। यो घटनाअनुसार दुइटा विषयमा छलफल हुनुपर्छ। एक एसिडलाई हतियारका रूपमा प्रयोग गर्नसक्ने सहजता कसरी उत्पन्न भयो ? दुई एसिड आक्रमणपछाडि जोडिने मानसिकता कसरी बन्छ, बनाइन्छ ? एसिडको सहज उपलब्धता संसारभरि नै बहसको विषय बनेको छ। खासगरी हाइड्रोक्लोरिक एसिड र सल्फ्युरिक एसिड (तेजाब) प्रचलनमा आउने गर्छ। धेरैजसो रासायनिक प्रतिक्रियामा भाग लिने भएकाले तेजाबलाई रसायनहरूको राजा भनिन्छ। औद्योगिक विकासमा तेजाब उत्पादन र उपलब्धता हुनुपर्छ भन्ने मान्यता छ। गाउँघरमा सुन खार्नदेखि उद्योगहरूमा प्रशोधन र उत्पादनमा आवश्यक पर्ने तेजाब मानव जीवनको सहजताका लागि निर्माण गरिएको हो। तर अपराधको मानसिकताले हरथोकलाई आपराधिक क्रियाको साधन बनाउन सक्छ। त्यसैले तेजाबलगायतका हानिकारक रसायनहरूको बिक्री वितरणको नियमनबारे छलफल चलिरहेको छ। एसिड आक्रमणको बढ्दो प्रवृत्तिलाई मध्यनजर गरेरै अहिले धेरै देशले यसको बिक्री वितरणका लागि अनिवार्य लाइसेन्सको व्यवस्था गरेको छ। आवश्यकताको कारण पुष्टि गरेर तोकिएको कामका लागि तोकिएको कडापनको एसिड खरिदबिक्री गर्न पाइने गरी कानुन तर्जुमा गर्न आवश्यक छ। विडम्बना पटकपटक एसिड आक्रमणका कारण किशोरीहरूले ज्यान गुमाएको, शारीरिक रूपमा अंगभंग भएकोजस्ता घटना बारम्बार सार्वजनिक हुँदा पनि सरकारले एसिडको बिक्रीवितरणको नियमनमा ध्यान पुर्याएको छैन। आवश्यक कडा नियम र नियमन गर्न नसक्नु सरकारको कमजोरी हो। बजारमा पानी किनेजस्तो सहज तरिकाले एसिड पाउनु भनेको अपराधका निम्ति चरहरू खुला राख्नु हो। सरकार यसमा सचेत हुनैपर्छ। सम्झना दासको घटना राज्यको निम्ति एक केश स्टडी हुन सक्छ। पितासरहका छिमेकी रामबाबु पासवानले सम्झनालाई आपूले भनेको नमानेकै कारण आक्रमण गरेको खुलासा भएको छ। यसले देखाउँछ आफूले भनेको महिलाले मान्नैपर्छ भन्ने मानसिकता पुरुषहरूमा हावी छ। भनेको नमानेपछि कुनै न कुनै तरिकाले बदला लिने प्रवृत्ति कसरी निर्माण भयो भन्नेबारे चिन्तनको आवश्यकता छैन र ? यस्तो मानसिकता निर्माणमा केही कारणको भूमिका छ। सबैभन्दा प्रमुख कारण हो समाजमा विद्यमान पुरुषवादी मानसिकता। पुरुष पहिलो हो, उसका सबै रहर जायज छन् भन्ने मानसिकताले अपराध बढाउँछ। यस्तो मानसिकताको विकासमा हाम्रा साहित्य र कलाकर्मीहरू पनि जिम्मेवार छन्। राज्य तहबाटै यस्तो मानसिकता न्यून गर्न पहलकदमीको आवश्यकता छ। त्यसका लागि सचेतना आवश्यक छ। महिला सशक्तीकरण जति आवश्यक छ, पुरुषलाई सचेतना पनि त्यत्ति नै आवश्यक छ। अर्को कारण हो, दण्डहीनता। दण्ड र पुरस्कार समाजलाई नियमन गर्ने राज्यका प्रभावकारी हतियार हुन्। दण्डको डरले मानिसमा स्वविवेक निर्माण हुन्छ। ठूलाठूला अपराधका दोषी पनि विभिन्न निहुँमा छुट्ने गरेकाले समाजमा आपराधिक मानसिकता फैलिरहेको छ। राज्यले हर तहका र हरेक वर्गका जनताले न्याय पाउँछन् भन्ने बोध गराउन सकेको छैन। त्यसैले कमजोर सामाजिक पृष्ठभूमि र आर्थिक हैसियता भएका महिला बलात्कारदेखि एसिड आक्रमणको सिकार बनिरहेका छन्।"
विश्वको आँखा पर्ने भूराजनीतिमा नेपाल : प्रधानमन्त्री,"न्यूयोर्क : प्रधानमन्त्री केपी शर्मा ओलीले राजनीतिक स्थायित्व कायम गर्दै नेपाल विकासको चरणमा निकै अघि बढिसकेको बताएका छन । एशिया सोसाइटीले न्यूयोर्कमा गरेको शान्ति, लोकतन्त्र र विकास नामक अन्तरक्रियामा उनले यस्तो धारणा ब्यक्त गरेका हुन । हाम्रो भूगोल नै त्यस्तै स्थानमा छ र हामी विविधापूर्ण प्राकृतिक सौन्दर्यताले पूर्ण छौँ, नेपाल परापूर्वकालदेखि नै विश्वको आँखामा परेको र अहिले पनि त्यो दृष्टि रहिरहेको बताउँदै प्रधानमन्त्री ओलीले भने, नेपाल भूराजनीतिक अवस्थालाई ध्यान दिएर अघि बढिरकेको एक सार्वभौमसम्पन्न पुरानो मुलुकमा दरिएको छ । नेपाल आफ्नै पनको विकासको पक्षमा रहेर अघि बढेको पनि उनले बताए । नेपालको विश्वमा कोहीसँग पनि शत्रुवत ब्यवहार नगर्ने र विकासमा सहकार्य गर्ने नीति पुरानै रहेको उनले बताए । त्यही नीतिलाई वर्तमान सरकारले निरन्तरता दिइरहेको उनले बताए । नेपालको विकासको चरणमा रहेको र दुवै छिमेकी एवम् विश्व मित्रहरुको सहकार्यले विकास प्रक्रिया अघि बढेको पनि उनले बताए । कृषि, रेल, सडक, भौतिक पूर्वाधार, उद्योग, पर्यटन लगायत कैयन क्षेत्रमा लगानीको लागि सरकारले योजना बनाएर अघि बढेको पनि उनले बताए । नेपालमा अब शान्तिपूर्ण र लगानी मैत्री वाताबरण बनेको छ, उनले भने, जलविद्युतका लागि अथाह लगानी गर्ने स्थान छ । विदेशी लगानीकर्ताले जति पनि लगानी गर्न सक्छ । कुनै पनि लगानीकर्तालाई सहीरूपमा उक्त क्षेत्रमा लगानी गर्न हामी दिने छौं । संयुक्त राष्ट्रसंघको महासभामा आफ्नो धारणा राख्नुअघि नै प्रधानमन्त्री अन्तरक्रियामा सहभागी भएका हुन् । कार्यक्रममा नेपालमा काम गरिसकेका विदेशीहरु, विभिन्न विश्व विद्यालयका प्राध्यापक, नेपाली समुदायको उपस्थिती थियो । कार्यक्रम अस्ट्रेलियाका पूर्वप्रधानमन्त्री केभिन रडले सञ्चालन गरेका थिए । उनी स्वयमले नै अधिकांश जिज्ञासा प्रधानमन्त्री ओलीलाई राखेका थिए । लगानीको क्षेत्रको प्रसंगामा पूर्व प्रधानमन्त्री रडले चिनियाँ कम्पनीले विद्युत् बनाउने विषमया भएको सरकारी निर्णय र उल्टाउने निर्णयको प्रसंग समेत कोट्याएका थिए । प्रधानमन्त्री ओलीले चिनियाँ कम्पनी गेजुवालाई बूढीगण्डकी बनाउन दिने निर्णय अघिल्लो सरकारले उल्टाएको बताउँदै अहिले त्यसमा अध्ययन भइरहेको बताए । यतिबेला नेपाल पुरानो अवस्थामा छैन । धेरै परिवर्तन भइसकेको भन्दै उनले भने, नेपाल संसारको अग्लो हिमशिखरदेखि सामुद्रिक तहबाट केही मिटर माथिसम्मको भूभाग भएको प्राकृतिकरुपमा निकै विविधता छ, ओलीले भने, जलवायु परिवर्तनको असर नेपालमा पनि उत्तिकै परेको छ । यसको लागि नेपाल आफ्नो तर्फबाट प्रयासरत छ । नेपाली समाज विविधतायुक्त भएको र आफूले एकै परिवारमा १ सय ३५ सदस्य एकै भान्सामा खाएको समेत देखेको भन्दै यस्तो समाजमा केहीको दृष्टि भ्रम भएको र सच्याउन पर्ने बताए । समाजिक विचलन ल्याउन काम गरिरहेका केही विदेशी अन्तराष्ट्रिय संघसंस्थालाई लक्षित गर्दै भने । यति ठुलो जमात एकै स्थानमा बस्ने र हुर्कने गरेको विषय प्रस्तुत गर्दै आफ्ना छोराछोरी बाबुआमासँग मिलेर यो समाजमा अड्नसकेको जिकिर उनले गरे । राम्रा कुराको नक्कल जताबाट गरेपनि हुन्छ । नेपाल निकै सामाजिक हार्दिकता भएको मुलुक हो । हामी यो विश्वलाई सिकाउँनेछौँ, उनले भने। नेपालमा रेलको प्रसंग अनि पूर्वधारमा चिनिया लगानीबारे सोधिएको एक जिज्ञासामा प्रधानमन्त्री ओलीले भने, कुनै पनि मुलुक स्वयमले नचाहेसम्म ऋणको भार बोक्दैन । नेपालले पनि सकेसम्म अनुदान र नभए कम ब्याजको ऋण लिएर विकास प्रक्रिया अघि बढाउने हो । त्यो रेल तथा पूर्वाधार जे पनि हुनसक्छ । नेपालमा रेल ल्याउने प्रशंगमा चिनियाँ लागनीले मुलुक ऋणमा डुब्ने त होइन भन्ने धारणामा उनले भने, कुनै पनि मुलुकले आफ्नो क्षमता नहेरी ऋण लिदैन । त्यसको अध्ययन गरेर यसबाट हुने तत्काल र दीर्घकालको फाइदा समेत हेर्छौँ । उनले अन्य मुलुक ऋणमा डुवेको भनिएको विषयमा आफू पूर्ण विश्वस्त नभएको पनि बताए । पछिल्लो समय आफूले पनि केही मुलुकमा खराब ऋणको संघारमा रहेको पढेको तर त्यसमा आएको विषय सबै सत्यझैँ नलागेको पनि उनले बताए । पुर्खाले पश्चिमा शासकहरुसँग लडेर बचाएको भूभाग नै हाम्रो पैरवी भएको प्रधानमन्त्री ओलीले बताए । हामी उपनिवेश हुनबाट बच्यौँ । जसले हामी विश्वमा गर्व गर्ने स्थान मात्र दिएन । हामीले अरुलाई उपनिवेशबाट स्वतन्त्र हुन समेत सघायौं, प्रधानमन्त्री ओलीले भने, हो हाम्रा पुर्खाले लड्दा केही भूभाग गुम्यो तर हामी स्वतन्त्र रह्यौं । कसैसँग झुकेको अवस्था आएन । जुन हाम्रा ओरपर सम्म आएका शासकलाई पूर्खाले धपाएर गरेको पैरवी थियो । अस्ट्रेलियाका पूर्व प्रधानमन्त्री रुडले नेपालीको प्रशंसा गर्दै नेपाल उपनिवेश हुनबाट कसरी जोगियो भन्ने जिज्ञासामा प्रधानमन्त्री ओलीले भने, हाम्रा पूर्खाले लगातार इमानदारीपूर्वक लड्दा यो अवस्था आएको हो । परापूर्व कालदेखि नै नेपाल आइनलाग्ने तर जाइलाग्नेसँग पछि नहट्ने पंक्तिमा रहेको र सहकार्यले नै यो सम्भव भएको हो । निकै रोचक रहेको थियो रडको जिज्ञासा र ओलीको जवाफ । नेपाल सधैँ लोकतन्त्रकै लागि लडिरहदा विकासमा पछि परेको हो तर समाज कमजोर भने नरहेको पनि उनले बताए । छिट्टै सुखी र समृद्ध नेपाल बन्नेमा दुईमत नभएको पनि उनले दावी गरे । नेपालको कसैसँग पनि शत्रुवत सम्बन्ध नभएको र समान मित्रताको लागि सधै पहल गरिरहेको पनि बताए । सबैसँग सहकार्य गरेर नै अति कम विकसित मुलुकको हैसियतबाट नेपाललाई माथि उकास्न यो सरकार लागि परेका उनले बताए । नेपाली सधैँ निरंकुशताविरुद्ध लड्दैमा विकास प्रक्रियामा पछि परेको उनले बताए । उनले आफू निरंकुशताविरुद्ध लड्द १४ वर्ष जेल जीवन विताएको पटक पटक भने । लामो संघर्षपछि नेपाल गणतन्त्रात्मक लोकतान्त्रिक व्यवस्था स्थापना भएको र अव संघर्ष गर्नुपर्ने दिन नरहेको पनि बताए । बन्दुकको नालबाट निस्कने गोलीबाट नभइ जनताको मतबाट चुनिने नेतृत्वले अव विकाश गर्छ, उनले भने, अहिले निकै परिवर्तन आएको छ । स्पष्ट बहुमतको सरकार छ । समृद्ध नेपाल, सुखी नेपालीको निम्ति योजना बनाएर काम गरिरहेका छौ । उनले पुराना विषयलाई भुलेर अव विकासमा अघि बढ्नुपर्ने पनि बताए । नेपालमा सबै राजनीतिक दलले हतियार बोकेको र संघर्ष गरेको भन्दै माओवादीले बोकेको हतियार र युद्ध प्रशंग कोट्याउन नहुने पनि बताए । उनले नेपाली कांग्रेसले पनि हतियार बोकेको भन्दै यस्ता विषयमा फर्कने भन्दा आगामी दिनलाई हेर्नपर्ने बताए । हतियार बोकेको दलसँग सहकार्य कसरी भयो भन्ने प्रशंगमा उनले यस्तो धारणा ब्यक्त गरेका हुन । कम्युनिष्टहरु कसरी नेपालमा हावी भए भन्ने जिज्ञासामा पनि उनले नेपालको कम्युनिष्ट प्रजातान्त्रिक धारमा अडेर जनताको मतबाट संसदिय अभ्यासमा अग्रसर रहेको भन्दै यसलाई पुरानो आँखाबाट हेर्न नमिल्ने धारणा पनि बताए । कम्युनिष्ट किन भन्न पर्यो भन्ने जिज्ञासामा उनले भने, त्यो आआफ्नो आस्था र विकाश गर्ने प्राणालीमा भर पर्ने विषय हो । धेरै शलिन भएर नेपाली जनताको लामो प्रयास, त्याग र संघर्षबाट वर्तमान लोकतान्त्रिक व्यवस्था आएकाले यसलाई संरक्षण गर्दै विकासको चारणमा अघि बढ्ने उनले बताए । त्यही योजना मैले नेतृत्व गरेको सरकारले अघि बढाएको छ, उनले भने,राजनीतिक स्थिरता दिएको छ । विकासको प्रयासमा सरकार अघिबढेको छ । विकासको लागि अव हतार भइसकेको छ । एशियाली तथा अमेरिकी जनता, राजनीतिक नेतृत्व, दल तथा संस्थाबीच आपसी समझदारी प्रवद्र्धन गर्दै उनीहरूबीच साझेदारी मझबुद पार्ने उद्देश्यले एशिया सोसाइटी सन् १९५६ मा स्थापना भएको एक शैक्षिक संस्था हो । राजनीति, शिक्षा, कला, व्यवसाय, संस्कृतिक क्षेत्रमा सोसाइटीले काम गर्दै आएको छ । गैरराजनीतिक र गैरनाफामूलक शैक्षिक संस्थामा अन्य नेताहरुले पनि आएर आफ्नो प्रवचन दिनेछन । रड यसको अध्यक्ष समेत हुन । विभिन्न शहर र मुलुक यसको दर्जन बढी शाखा छन् ।"
निजी काममा रातो पासपोर्ट,काठमाडौं : सांसदहरूले निजी विदेश भ्रमणमा पनि कूटनीतिक राहदानी (रातो पासपोर्ट) प्रयोग गर्न पाउने कानुनी आधार तयार गरेका छन् । विगतमा रातो पासपोर्ट दुरुपयोग भएको भन्दै सरकारले निजी भ्रमणमा रातो पासपोर्टमा कडाइ गर्न खोजेको थियो । तर सांसदले भने खुकुलो व्यवस्था गरेका छन् । प्रतिनिधिसभाको अन्तर्राष्ट्रिय सम्बन्ध समितिले राहदानीसम्बन्धी कानुनलाई संशोधन र एकीकरण गर्न बनेको विधेयकमा संशोधन गरी सांसदलाई रातो पासपोर्ट प्रयोगमा खुकुलो व्यवस्था गरेको हो । समितिको प्रतिवेदनसहितको संशोधन विधेयक मंगलबार प्रतिनिधिसभामा पेस भएको छ । विधेयकको दफा १६ मा नेपाल सरकारको निर्णयबमोजिम कूटनीतिक वा विशेष राहदानी प्राप्त अधिकारीले सरकारी कामको सिलसिलामा विदेश भ्रमण गर्दा मात्र कूटनीतिक राहदानी प्रयोग गर्न पाउने भन्ने व्यवस्थामा संशोधन गरी कूटनीतिक तथा विशेष राहदानी प्रयोगसम्बन्धी व्यवस्था तोकिएबमोजिम हुनेछ भन्ने प्रावधान विधेयकमा राखिएको छ । यो प्रावधानले भविष्यमा कार्यविधि बनाई सांसदलाई राहदानी प्रयोगमा खुकुलो व्यवस्था गर्न सहयोग पुग्नेछ । यस्तै विधेयकको दफा ६ मा संशोधन गरी सरकारी कामको सिलसिलामा मात्र कूटनीतिक राहदानी प्रयोग गर्न पाइने भनिएकोमा सरकारी कामको सिलसिलामा वा विशेष कामका लागि भन्ने शब्दावली थपेर सांसदको भ्रमणलाई विशेष काम भनेर परिभाषित गर्न सकिने प्रावधान राखिएको छ । कांग्रेसका सांसद दिलेन्द्रप्रसाद बडू र दिव्यमणि राजभण्डारीले निजी काममा पनि रातो पासपोर्ट प्रयोग गर्न पाउने व्यवस्था गर्नुपर्ने भन्दै विधेयकमा संशोधन दर्ता गरेका थिए । नेमकिपाका प्रेम सुवालले भने जुनसुकै तहका व्यक्ति पनि निजी भ्रमणमा विदेश जाँदा साधारण पासपोर्ट प्रयोग गर्ने व्यवस्था गर्नुपर्ने भन्दै संशोधन हालेका थिए । समितिको प्रतिवेदनसहितको संशोधन विधेयक बुधबारको प्रतिनिधिसभा बैठकबाट पारित गर्ने तयारी भइरहेको संसद सचिवालयको भनाइ छ ।
लेखीलाई हराउँदै थारु कल्याणकारिणीको अध्यक्षमा धनीराम चौधरी,"काठमाडौं : थारु कल्याणकारिणी सभा (थाकस) को अध्यक्षमा धनीराम चौधरी निर्वाचित भएका छन्। धनीरामले अध्यक्षका प्रतिद्वन्द्वी राजपा महामन्त्री राजकुमार लेखीलाई १२ भोटले हराउँदै अध्यक्ष निर्वाचित भएको निर्वाचन अधिकृत श्रवण कुमार चौधरीले जानकारी दिए। काठमाडौंमा सम्पन्न महाधिवेशनको मंगलबार राति भएको मतगणनामा धनीरामले ८२ भोट पाए भने लेखीले ७० भोट पाए। यस्तै अध्यक्ष पदका अर्का उम्मेदवार विश्राम महतोले १० भोट पाए। थारु कल्याणकारिणी सभा जिल्ला सभापतिहरूमा पनि रौतहटबाहेक सबैमा सर्वसम्मतिले केन्द्रीय सदस्यहरू निर्वाचित भएका छन्। झापाबाट हरिनारायण चौधरी सर्वसम्मत केन्द्रीय सदस्य चयन भएका छन् भने मोरङबाट कन्नुलाल चौधरी, सुनसरीबाट पुनितलाल चौधरी चयन भएका छन्। यस्तै उदयपुरबाट जयराम पञ्जियार, सप्तरीबाट साबित्री चौधरी,सिरहाबाट वीरेन्द्र चौधरी, धनुषाबाट उत्तम चौधरी, महोत्तरीबाट चन्द्र नारायण सिंह थारु, रौतहटबाट अधिकलाल चौधरी निर्वाचित भएका छन्। बाराबाट हृदयनारायण चौधरी, पर्साबाट बृजमोहन चौधरी, मकवानपुरबाट जानकी चौधरी, चितवनबाट राजेन्द्र चौधरी, नवलपरासीबाट नरेश चौधरी र रुपन्देशीबाट देवीप्रसाद चौधरी सर्वसम्मतिले केन्द्रीय सदस्य चयन भएका छन्। कपिलवस्तुबाट जञ्जीरप्रसाद चौधरी, दाङबाट चूर्णबहादुर चौधरी, सुर्खेतबाट कृष्ण बहादुर थारु, बाँकेबाट नेमनारायण सिंह थारु र बर्दियाबाट मिनराज चौधरी चुनिएका छन् भने कैलालीबाट रामचरण चौधरी र कञ्चनपुरबाट भागिरथ राना थारु केन्द्रीय सदस्यमा सर्वसम्मतिले चयन भएका छन्। ९ महिला केन्द्रीय सदस्यका लागि १३ जनाको उम्मेदवारी परेको थियो। महिला केन्द्रीय सदस्यमा दिलकुमारी चौधरी, विष्णकुमारी चौधरी, कृष्णमाया चौधरी, यशोदा चौधरी, सुमित्रा कुमारी चौधरी, इन्दु चौधरी, सरस्वती चौधरी, उर्मिलादेवी चौधरी र लक्ष्मी चौधरी निर्वाचित भएका छन्। निर्वाचित सबै पदाधिकारीहरुलाई प्रमुख निर्वाचन अधिकृतले शपथ ग्रहण गराएका थिए। अध्यक्षमा निर्वाचन भएपछि नवनर्वाचित अध्यक्ष धनिराम चौधरीले पहिलो बैठक बुधबार ११ बजे बोलाएका छन्। थारु कल्याणकारिणी सभा ६२६३ को जनआन्दोलनपछि थरुहट स्वायत्त प्रदेश माग गरेर चर्चामा आएको थियो। यो संस्था विसं २००५ सालमा रमानन्दप्रसाद सिंह थारुको अगुवाईमा स्थापना भएको थियो।"
नेपाल कम्युनिस्ट पार्टीको बन्दले रोल्पा प्रभावित,"लिबाङ(रोल्पा) : नेत्रविक्रम चन्द 'विप्लव' नेतृत्वको नेपाल कम्युनिस्ट पार्टीले रोल्पा बन्द गराएको छ । नेकपाको बन्द आह्वानका कारण बुधबार बिहानैदेखि यहाँका बजार खुलेका छैनन् । यातायातका साधन पनि चलेका छैनन् । उच्च माध्यमिक विद्यालय र क्याम्पसको बिहानी कक्षा अवरुद्ध भएका छन् । नेकपाका जिल्ला सेक्रेटरी सन्तोष सुवेदी 'प्रयास' लाई पक्राउ गरिएको वरोधमा नेकपाले बन्द आह्वान गरेको हो । पक्राउ परेका आफ्ना नेता, कार्यकर्ताको निशर्तः माग नेकपाको छ । कार्यवाहक सेक्रेटरी विश्वको हस्ताक्षरमा जारी विज्ञाप्तिमा शान्तिपूर्ण रुपमा साँस्कृतिक कार्यक्रममा सहभागी भइरहेका बेला सेक्रेटरी सुवेदीलाई गुण्डा शैलीमा गिरफ्तार गरिएको भन्दै विरोध जनाइएको छ। विज्ञप्तिमा रोल्पा बन्दको घोषणा गरिए पनि कति गते बन्द गर्ने भन्नेबारे भने केही उल्लेख गरिएको छैन। सुवेदीलाई एक साताअघि रोल्पा नगरपालिका१० धबाङको भनभनेबाट प्रहरीले नियन्त्रणमा ल्याएको थियो । शान्ति सुरक्षा खलल पारेको आरोपमा उनलाई सार्वजनिक मुद्दामा अनुसन्धान भइरहेको प्रहरीले जनाएको छ। सुवेदी पक्राउ पर्नुअघि नेकपाका सचिवालय सदस्य दिनेश वली पनि पक्राउ परेका थिए । वली केही दिनअघि रिहा भइसकका छन् । केही दिनअघि मात्रै नेकपाकै अर्का नेता सूर्य खड्कालाई पनि प्रहरीले पक्राउ गरेको थियो । आफ्ना कार्यकर्ताको श्रृखलावद्ध गिरफ्तारीले नेकपाका नेता, कार्यकर्ता आक्रोशित बनेका छन्। बन्दले जनजीवन प्रभावित भएको छ। करिव ९० हजार विद्यार्थीको पढाइ अवरुद्ध भएको छ। लामो र छोटो दूरीका यातायातका साधन नचल्दा यात्रु अलपत्र परेका छन् । जिल्ला भित्रिने सवारी साधन भिंग्रीमा रोकिएका छन्। दक्षिणी रोल्पा भित्रने सवारी साधन दाङ घोराही र होलेरीको सिमानामा अलपत्र परेको यातायात व्यवसायीले जनाएका छन् । सदरमुकाम लिबाङ सुनसान छ । बालबालिका सडकमा खेलिरहेका देखिन्छ। पूर्वी सुलिचौर बजार, दक्षिण होलेरी र पश्चिमी घर्तीगाउँ, बागमारा लगायतका बजार बन्द छन्।"
प्रदेश सातको संसद भवन बाहिर टायर बालेर प्रदर्शन,धनगढी : प्रदेश नम्बर ७ को राजधानी र नामाकरणमा असहमति जनाउँदै धनगढीस्थित प्रदेश संसदको कार्यालय बाहिर सर्वसाधरणले प्रदर्शन गरेका छन् । नागरिक समाजको अगुवाइमा प्रदेश संसदको भवन रहेको स्थान बाहिरको सडकमा सर्वसाधरणले टायर बालेर प्रदर्शन गरेका हुन् । सांसद तारा लामा तामाङ नेतृत्वको संसदीय समितिले प्रदेश सातको नाम सुदूरपश्चिम र राजधानी कैलालीको गोदावरी नगरपालिकामा राख्न सिफारिस गरेपछि तीब्र असन्तुष्टि सुरु भएको छ । खास गरी धनगढीका स्थानीयले गोदवारीमा प्रदेश सातको राजधानी राख्ने निर्णयमा असन्तुष्टि जनाएका छन् । उनीहरुले संसदीय समितिको सिफारिस मान्न नसकिने जनाउँदै प्रदर्शन गरेपछि अवस्था तनावग्रस्त भएको हो । बाहिर सडकमा प्रदर्शन भइरहँदा भित्र संसदमा भने प्रदेश सातको राजधानी र नामबारेमा छलफल भइरहेको छ । प्रदेश सातको नाम सुदूरपश्चिम राख्ने सिफारिस गरेर संसदीय समितिले पञ्चायतकालिन संरचनालाई नै निरन्तरता दिन खोजेको भन्दै त्यस प्रदेशका अधिकांश जिल्लाबाट असन्तुष्टिको स्वर चुलिएको छ ।
निजगढ विमानस्थलमा जायज सुझावको सम्मान गर्छौ : मन्त्री बस्नेत,"काठमाडौँ : वन तथा वातावरण मन्त्री शक्तिबहादुर बस्नेतले बाराको निजगढमा प्रस्तावित अन्तर्राष्ट्रिय विमानस्थल निर्माणबारेका सकारात्मक चासोको सम्मान गर्दै कमभन्दा कम वातावरणीय क्षतिमा विमानस्थल निर्माण गरेरै छाड्ने बताएका छन् । प्रतिनिधिसभाको कृषि, सहकारी तथा प्राकृतिक स्रोत समितिको आजको बैठकमा सांसदहरूको जिज्ञासाको जवाफ दिँदै उनले विमानस्थल निर्माणबारे केहीले सकारात्मक चिन्ता जाहेर गरेको भए पनि केहीले स्थानीय स्वार्थ र राजनीतिक स्वार्थका आधारमा बहस चलाएको टिप्पणी गरे । मन्त्री बस्नेतले भने, न्यून वातावरणीय क्षतिमा विमानस्थल बन्नुपर्छ, यससम्बन्धी सकारात्मक चासो, चिन्ता र जिम्मेवारीबोधसहित जैविक विविधताको संरक्षणबारे उठाइएका सवाललाई सरकारले उचित सम्मान तथा सम्बोधन गर्छ । विकास र वातावरणलाई एकअर्काका विरोधीका रूपमा नभई पूरकका रूपमा अगाडि बढाउनुपर्ने उनको भनाइ थियो । झण्डै ४५ प्रतिशत वन क्षेत्र भए पनि काठको आयात हुनु विडम्बना भएको उल्लेख गर्दै मन्त्री बस्नेतले मुलुकलाई काठमा आत्मनिर्भर बनाई निर्याततर्फको योजना अघि बढाएको अवगत गराए । उनले वनको दिगो व्यवस्थापन, ढलापडा काठको प्रभावकारी उपयोग र निजी वनबाट उत्पादित काठको ओसारपसारमा कानूनी सहजता अपनाएर काठको आयात निरुत्साहित गर्ने बताए । बैठकमा वन सचिव डा विश्वनाथ ओलीले मन्त्रालय र मातहातका निकायका गतिविधि एवं योजनाका बारेमा जानकारी गराउँदै प्राकृतिक स्रोत साधनको उपयोग र संरक्षण सँगसँगै गर्ने मन्त्रालयको नीति रहेको बताए । समिति सभापति पूर्णकुमारी सुवेदीको अध्यक्षतामा भएको बैठकमा सांसदहरू शान्तिमाया तामाङ, सत्यनारायण शर्मा, शान्ता चौधरी, भूमी त्रिपाठी, सीतादेवी यादव, राधा ज्ञवाली, दलबहादुर रानालगायतले मन्त्रालयका कामकारवाहीका सम्बन्धमा जिज्ञासा राखेका थिए। रासस"
समन्वय परिषद् बैठकको तयारी तीव्र,"सुर्खेत : कर्णाली प्रदेश सरकारले प्रदेश समन्वय समितिको पहिलो बैठकको तयारी तीव्र पारेको छ। प्रदेश सरकारले पहिलो पटक आयोजना गरेको बैठकका लागि आवश्यक सबै कार्यको व्यवस्थापन तीव्र पारिएको बताएको छ। गत भदौ ३० गते सम्पन्न कर्णाली प्रदेश सरकारको मन्त्रिपरिषद् बैठकले असोज १९ र २० गते परिषद्को बैठकको आयोजना गर्ने निर्णय गरेको थियो। बैठक आउन दुई साता मात्रै बाँकी रहँदा प्रदेश सरकारले आवश्यक स्रोत व्यवस्थापनको तयारी थालेको हो। प्रदेश सरकारका प्रमुख सचिव रामप्रसाद थपलियाको अध्यक्षतामा विषयगत मन्त्रालयका सचिवहरूको बैठक बसेर परिषद् बैठकको तयारी तीव्र बनाउने निर्णय गरेको जानकारी दिइएको छ। परिषद् बैठकका लागि सहभागीहरूको विवरण निश्चित गर्ने, बैठकका लागि लाग्ने खर्चको विवरण तयार गर्ने, बैठक सञ्चालन प्रक्रिया तथा व्यवस्थापनलगायत विषयमा गृहकार्य सुरु गरिएको प्रदेश सरकार प्रमुख रामप्रसाद थपलियाले जानकारी दिए। प्रदेश र स्थानीय सरकारका साझा संवैधानिक अधिकारको प्रयोग, प्राकृतिक स्रोत साधनको उपयोग, विकास निर्माणका कार्यमा सहकार्यलगायत विषयमा साझा अवधारणा तयार गर्न कर्णाली प्रदेश समन्वय परिषद् बैठकको आयोजना गरिएको मुख्यमन्त्री एवं परिषद् संयोजक महेन्द्रबहादुर शाहीले बताए। बैठकमा सरकार सञ्चालनका क्रममा देखिएका कानुनी, आर्थिक, प्रशासनिक जटिलता सम्बोधनमा पनि विमर्श हुनेछ। प्रदेश र स्थानीय तहका योजनाबीचको सम्बन्ध, प्रदेश र स्थानीय कर प्रणाली, प्रादेशिक कानुन र स्थानीय तहका कानुन, प्रशासनिक संरचनाबीचको अन्तरसम्बन्धका विषयमा छलफल हुने मुख्यमन्त्री तथा मन्त्रिपरिषद् कार्यालयका प्रवक्ता केशवप्रसाद उपाध्यायले जानकारी दिए। दुई दिनसम्म सञ्चालन हुने बैठकबाट संघीयता कार्यान्वयन, योजना निर्माण तथा कार्यान्वयन, करसम्बन्धी विषय, कानुन निर्माण तथा कार्यान्वयन सम्बन्धमा दुवै तहका नेतृत्वको बुझाइमा एकरूपता हुने, प्रदेश र स्थानीय तहबीच समन्वय र सहकार्यको भावना प्रबद्र्धन भई सेवा प्रवाह एवं विकासमा प्रभावकारी हुने अपेक्षा गरिएको छ। पहिलो पटक आयोजना गरिएको समन्वय परिषद् बैठकमा कर्णाली प्रदेश सरकारका मन्त्री, सचिव, विज्ञ, दसवटै जिल्लाका प्रमुख तथा उपप्रमुख, ७९ वटा स्थानीय तहका प्रमुख उपप्रमुसहित तीन सय जना सहभागी हुनेछन्।"
इतिहासका नायकहरू खलनायक बनेको वैद्यको टिप्पणी,"काठमाडौं : नेपाल कम्युनिस्ट पार्टी (क्रान्तिकारी माओवादी) का महासचिव मोहन वैद्य किरणले माओवादी आन्दोलनमा विश्वास गरिएकाहरूबाटै धोका भएको टिप्पणी गरेका छन्। पार्टीनिकट विद्यार्थी संगठन अखिल (क्रान्तिकारी) को विशेष राष्ट्रिय भेला उद्घाटन गर्दै वैद्यले 'इतिहाँसका नायकहरू खलनायक भएको' टिप्पणी गर्दै माओवादी आन्दोलनमा गद्दारी भएको बताए। संसदीय व्यवस्थाकै लागि यत्रो रगतपसिना बगाउन आवश्यक नभएको वैद्यको बुझाई छ। 'आन्दोलनमा गद्दारी भएको छ। अत्यन्तै विश्वास गरिएकाहरूले नै धोका दिए। इतिहासका नायकहरू खलनायक भए', त्रिवि केन्द्रीय क्याम्पस कीर्तिपुरस्थित अडिटोरियल हलमा सुरु भएको विशेष राष्ट्रिय भेलालाई सम्बोधन गर्दै मोहन वैद्यले भने, 'जनयुद्दमा महत्वपूर्ण भूमिका खेल्ने साथीहरू घुम्दैफिर्दै रुम्जाटार भनेजस्तै संसदीय व्यवस्थामा आएका छन्। संसदीय व्यवस्थाको लागि यत्रो पसिना, रगत बगाउन आवश्यक थिएन।' सत्ताको विरोधमा रहेकाहरूबीच एकता र विद्रोहका लागि वार्ता भइरहेको उनको भनाई छ। क्रान्तिका निम्ति पुनः हतियार उठ्ने उनले चेतावनी दिए। 'क्रान्तिका निम्ति फेरी बन्दुक उठाउन जरुरी छ। केही मान्छेहरु बन्दुक उठाउने कुरा गर्दा डराउने गर्छन्। कोही डराउनु पर्दैन', उनले भने, 'हिजो कांग्रेस, एमाले र सरकारमा रहेका रहेकाले पनि बन्दूक उठाएको हो। यसैले बन्दूक उठाउने कुरा गर्दा डराउनै पर्दैन।' नेत्रविक्रम चन्द विप्लव नेतृत्वको नेकपाका महासचिव खड्गबहादुर विशवकर्मालाई सरकारले पटकपटक पक्राउ गरेकोप्रति टिप्पणी गर्दै उनले पञ्चायत र जनयुद्धको झल्को दिएको बताए। 'प्रकाण्डमाथिको धरपकड हेर्दा पञ्चायत र जनयुद्दको सम्झना दिलाएको छ। यसैले पनि बन्दूक उठाउन जरुरी छ', उनले भने, 'तर बन्दुक हिजो जसरी उठ्दैन। अब हजारौँ लामबद्द भएर नयाँ ढंगले बन्दूक उठ्छ।' 'वाम खोल उडेकाहरूको ढोंग उत्रियो' सरकारका गतिविधिले उसको नियत प्रष्ट भएको महासचिव वैद्यको टिप्पणी छ। सरकारका पछिल्ला कामले उसले भन्ने गरेको विकास र समृद्धि व्यर्थ बनेको उनले बताए। 'भ्रष्टाचार, बलात्कार बढेको छ, ठूलो र सानो माछाका कुरा उठे तर कुनै माछा छोप्न सकेको छैन। यसबाट वाम र कम्युनिष्ट खोल ओडेका उनीहरूको ढोंग उत्रिएको छ।' राष्ट्रियताको कुरा गर्नेहरू सरकारमा गए पनि भारतले नेपालको जमिन र प्राकृतिका साधनस्रोत हडप्दा पनि चुप लागेर बसेको उनले बताए। गजुरेलले मागे प्रधानमन्त्री र गृहमन्त्रीको राजीनामा क्रान्तिकारी माओवादीका नेता एवं देशभक्त जनगणतान्त्रिक मोर्चाका अध्यक्ष सीपी गजुरेलले मुलुकमा अपराधका घटनामा कुनै कारबाही गर्न नसकेको भन्दै प्रधानमन्त्री र गृहमन्त्रीको राजीनामा मागे। 'जनमत संग्रहका बेला एकजना महिलामाथि अभद्र व्यवहार हुँदा राजाले डिआजीलार्ई राजीनामा दिन लगाए । तर आज निर्मलाहरू बलात्कार भएर हत्या गरिँदा खोई गृहमन्त्रीले राजीनामा दिएको ? खोई प्रधानमन्त्रीले राजीनामा दिएको ?' माओवादी जनयुद्ध शासन र सडकमा फेरिएको उनको टिप्पणी छ। विद्यार्थीको भेलाले नयाँ नेतृत्वका चयन गर्ने, शिक्षामा भएको निजीकरण विरुद्द आन्दोलन तय गर्ने र विश्वविद्यालय सुधारका रणनीति सुझाउने तयारी गरेको छ।"
मन्त्री भने हेलीमा हरर,"सुर्खेत : एक साताअघि हुम्लाको चंखेली गाउँपालिका५ नेक्पामा पहिरो गयो। पहिरोमा पुरिएर दुईको मृत्यु भयो। चार घाइते भए। उद्धारका लागि हेलिकप्टरको विकल्प थिएन। स्थानीयले प्रदेशदेखि केन्द्र सरकारसम्म हारगुहार गरे। कतैबाट सुनुवाइ नभएपछि १२ लाख ऋण काडेर हेलिकप्टर चार्टर गरे र घाइतेलाई नेपालगञ्ज तथा काठमाडौं पुर्याए। पहिरोमा पुरिएर घाइते भएकाको ज्यान जोगाइदिन रोइकराई गर्दासमेत प्रदेश सरकारले हेलिकप्टरको व्यवस्था गरिदिएन। विपद्मा सर्वसाधारणको उद्धारमा चासो नदिने कर्णालीका मुख्यमन्त्री र मन्त्री आफू भने हेलिकप्टरबिना जिल्लै जाँदैनन्। यहाँका मुख्यमन्त्री र मन्त्रीले सामान्य मेलाको उद्घाटन र अनुगमनमा जिल्ला जाँदा पनि हेलिकप्टर चार्टर गर्दै आएका छन्। सडक पहुँच भएको स्थानमा पनि मन्त्रीहरू हेलिकप्टर चार्टर गरेर पुग्ने गरेका हुन्। मुख्यमन्त्रीलाई मात्र निमन्त्रणा भएको कार्यक्रममा समेत हेलिकप्टर चढ्न मन्त्रीहरूबीच तछाँडमछाड हुन्छ। असोज १ गते कालिकोटको नरहरिनाथ गाउँपालिकाका रूपसामा मेला सञ्चालन भयो। हरेक वर्ष लाग्ने उक्त मेलाको उद्घाटन गर्न मुख्यमन्त्री महेन्द्रबहादुर शाही हेलिकप्टर चार्टर गरेर जान लागेको सुइँको पाएपछि मन्त्रीहरूबीच पनि हानथाप भयो। कानुनमन्त्री नरेश भण्डारी, पर्यटनमन्त्री नन्दसिंह बुढा र कृषि तथा सहकारी मन्त्री विमला केसी हेलिकप्टर चढेर कालिकोट पुगे। मन्त्रीहरूलाई कालिकोट पुर्याउन गाउँपालिकाले ६ लाखमा हेलिकप्टर चार्टर गर्यो। कालिकोट सडकमार्गबाट पनि पुग्न सकिन्छ। भदौ १९ गते हुम्लाको लिमी महोत्सवको उद्घाटन गर्न मुख्यमन्त्री शाही, सामाजिक विकास मन्त्री दल रावल र पर्यटन मन्त्री नन्दसिंह बुढा हेलिकप्टरबाटै पुगे। हेलिकप्टर चार्टर गरेरै महोत्सवको उद्घाटन गरिएको नाम्खा गाउँपालिकाका अध्यक्ष विष्णुबहादुर तामाङले बताए। तामाङका अनुसार सिमकोटबाट लिमीसम्म करिब दुई लाखमा हेलिकप्टर चार्टर गरिएको थियो। सुर्खेतबाट सिमकोटसम्मको खर्च भने प्रदेश सरकार आफैले बेहोरेको उनले सुनाए। हेलिकप्टरबाट सुर्खेतबाट हुम्ला पुग्न ६ लाखसम्म भाडा लाग्छ। मन्त्री भएपछि एकपटक डोल्पा पुगेका पर्यटनमन्त्री नन्दसिंह बुढा पनि हेलिकप्टर चार्टर गरेर गृह जिल्ला पुगेका थिए। शिक्षा दिवसमा प्रमुख अथिति बनेर डोल्पा पुगेका कानुन मन्त्री नरेश भण्डारी जहाजमा गए। तर उनी दुनैबाट हेलिकप्टर चार्टर गरेर डोल्पोबुद्ध गाउँपालिकाको एक प्रहरी चौकीमा पुगे। स्थानीय धो प्रहरी चौकीको अवलोकन गर्न उनी हेलिकप्टरबाट त्यहाँ गएका थिए। केही दिनअघि मात्र कृषि तथा सहकारी मन्त्री विमला केसी हेलिकप्टर लिएरै मुगुमा रहेको कपास खेतीको अनुगमनमा पुगिन्। जहाजमा हुम्ला पुगेकी उनले त्यहाँबाट हेलिकप्टर चार्टर गरेर मुगुको सोरु गाउँपालिकाको वडा नम्बर ३ मा स्थानीयले गरेको कपास खेतीको अवलोकन गरेकी थिइन्। स्थानीय महिलासँग देउडा खेलेर फिर्ता भएकी मन्त्री केसीले चढेको हेलिकप्टरको भाडामा ६० हजार खर्च भएको स्थानीयले बताए। हेलिकप्टर नहुँदा मुख्यमन्त्री र मन्त्रीहरू जिल्लामा बोलाइएको कार्यक्रममा जाँदैनन्। दैलेखको महावुमा जनैपूर्णिमाको अवसरमा मेला आयोजना गरिएको थियो। तर मौसम खराब भएपछि हेलिकप्टर गएन। हेलिकप्टर नगएपछि मुख्यमन्त्री पनि गएनन्। सडकमार्ग हुँदै गएका पर्यटनमन्त्री नन्दसिंह बुढा पनि आधा बाटोबाटै फिर्ता भएपछि मेला आयोजक निराश बनेका थिए। आर्थिक हिसाबले गरिब प्रदेशका रूपमा चिनिने कर्णालीमा प्रदेश सरकारले आर्थिक मितव्ययीता र सुशासनका थुप्रै निर्णय गरेको छ। अनावश्यक खर्च कटौती गर्न मुख्यमन्त्रीको स्वीकृतिबिना मन्त्री आफूखुशी जिल्ला भ्रमणमा जान नपाउने प्रदेश मन्त्रिपरिषद् निर्णय छ। प्रदेश सरकारका मुख्यमन्त्री र मन्त्रीहरूले आफ्नै निर्णय कार्यान्वयन नगरेका हुन्। मन्त्रीहरूको जिल्ला भ्रमणमा नियमनको अधिकार पाएका मुख्यमन्त्री शाही नै जिल्लाका सामान्य कार्यक्रम र मेला उद्घाटनमा मन्त्रीहरूको लस्कर लगाएर पुग्छन्। हेलिकप्टर मोहकै कारण राज्य कोषको बजेट फजुल खर्च भइरहेको भन्दै आलोचना भइरहेको छ। हामीले ज्यानको भिख माग्यौं, प्रदेश सरकारले हाम्रो आवाजै सुनेन, हुम्ला चंखेली गाउँपालिका५ का अध्यक्ष भैरव तामाङले भने, पहिरोमा पुरिएर हाम्रा आफन्त छट्पटाइरहेका थिए, हेलिकप्टर पठाइदेऊ भन्दा मन्त्रीहरूले सुनेनन्। १२ लाख ऋण गर्यौं, अब घरजग्गा बेचेर तिर्नुपर्ने अवस्था छ। जनताको ज्यान बचाउन रोइकराई गर्दा पनि नसुन्ने प्रदेश सरकारका मन्त्री सामान्य काममा पनि हेलिकप्टर चढ्ने गरेको भन्दै उनले दुःख पोखे। जनताको काममा बाधा नहोस् भनेर प्रदेश सरकारले शनिबार मात्र मन्त्रिपरिषद् बैठक बस्ने र दिउँसोमा बैठक नबस्ने निर्णय पनि गरेको छ।"
संघीय सरकारको ढिलासुस्तीले प्रदेश प्रहरी ऐन अलमलमा,"जनकपुरधाम: संघीय सरकारको ढिलासुस्तीले प्रदेश प्रहरी ऐन अलमलमा परेको प्रदेश२ को सरकारको आरोप छ। प्रदेश सरकारले संविधान जारी भएको तीन वर्ष वितिसक्दा समेत संघीय प्रहरी ऐन ल्याउन नसकेर प्रदेशलाई समेत प्रहरी नियुक्त गर्ने विषयमा अल्झाएको सत्तापक्षको आरोप छ। बुधबार जनकपुरमा प्रदेशसभा सचिवालयद्धारा आयोजना गरिएको 'प्रदेश प्रहरी सेवासम्बन्धी व्यवस्था गर्न बनेको विधेयक २०७५' माथि अन्तरक्रिया कार्यक्रममा सहभागी अधिकांश प्रदेशसभा सदस्यले प्रदेशमा शान्ती, सुरक्षा र सम्बृद्धिका लागि प्रहरी ऐन ल्याउनुको विकल्प नरहेको बताएका छन्। कार्यक्रमको उद्देश्यमाथि प्रकाश पार्दै आन्तरिक मामिला तथा कानुन मन्त्री ज्ञानेन्द्र यादवले भने, 'संविधानको धारा २६८ को २ अनुसार प्रदेशमा छुट्टै प्रहरी संगठन गठन गर्न सक्ने व्यवस्था रहेको छ र हामीले सोही संविधान प्रद्धत अधिकार अनुसार यो विधेयक सदनमा दर्ता गराएका हौं।' प्रदेशमा शान्ति, सुरक्षा र सुशासनलाई चुस्तदुरुस्त बनाउने अभिप्रायले मन्त्रीपरिषदबाट पारित गरी २०७४ वैशाख १५ गते उक्त विधेयक संसद सचिवालयमा दर्ता गराइएको हो। सदनमा छलफलपश्चात प्रदेश प्रहरी ऐनसम्बन्धी विधेयक विशेष छलफलका लागि संसदीय समितिमा पठाइयो। ६ सदस्यीय समितिको संयोजकको रुपमा जेष्ठ नागरिकको हैसियतले नेपाली कांग्रेसका संसदीय दलका नेता रामसरोज यादवलाई छनौट गरिएको र समितिले विधेयक दर्ता भएदेखि २ महिनासम्मको अवधिमा निरन्तर ६ वटाभन्दा बढी छलफल र सरोकारवालासँगको अन्तरक्रिया गरिसकेको मन्त्री यादवले जानकारी गराए। मन्त्री यादवले भने, 'प्रदेशमा बढ्दै गएको अपराधिक क्रियाकलाप, हिंसाका घटना वा शान्ति सुरक्षाको विषयमा प्रदेश सरकारसँग जनता र जनप्रतिनीधिले सवाल गर्ने गरेपनि प्रहरी प्रशासन आफू मातहत नभएको कारण जवाफ फर्काउने अवस्थामा सरकार छैन्।' 'हामीसँग शान्ति सुरक्षाका विषयमा सवाल गरिन्छ तर, हामी जवाफ दिने अवस्थामा छैनौं, त्यसैले प्रदेश प्रहरी ऐन सदनबाट पारित गरी जवाफ दिने अवस्था बनाउन सबैले सहयोग गर्नुपर्यो मन्त्री यादवले भने। प्रदेशका मुख्यन्यायधिवक्ता दिपेन्द्र झाले विधेयकमाथि प्रस्तुतिकरण गरेका थिए। आफ्नो प्रस्तुतिकरणमा झाले संविधानले प्रदेश प्रहरी ऐन गठनको बाटो नछेके पनि संघीय सरकारको ढिलासुस्तीका कारण अप्ठ्यारो सृजना भएको प्रष्ट्याएका थिए। संविधानको धारा ५१, धारा २३२, धारा २३३ र धारा ३०२ मा संघीय, प्रदेश र स्थानीय सरकार बिच प्रहरी भर्नाका विषयमा प्रष्ट उल्लेख भएको हुनाले यस विषयमा कुनै संवैधानिक कठिनाइ नरहेको झाको भनाई थियो। कुबेर सिंह रानाद्धारा तयार पारिएको प्रतिवेदनमा प्रदेश प्रहरी र संघीय प्रहरीको व्यवस्था, काम कर्तव्य तथा सेवासुविधासहित सरुवा बढुवालगायतका विषयमा निकै प्रष्ट गरी उल्लेख गरिएको छ। संघीय सरकारले चाहेको भए सो प्रतिवेदनको आधारमा समेत प्रदेश प्रहरी गठनको बाटो खोल्न सक्थ्यो। तर, त्यस्तो नगर्दा प्रदेश प्रहरी ऐन ल्याउने विषयमा विवाद खडा गरिएको हो, झाले भने । कार्यक्रममा सहभागी धनुषाका प्रमुख जिल्ला अधिकारी प्रेमलाल लामिछानेले संविधानको अनूसुची ६,७ र ९ अन्तर्गत रहेर नै प्रदेश सरकारले आफ्ना विधेयक निर्माण गर्नुपर्ने सुझाव दिए। प्रजिअ लामिछानेले भने, 'संघीय प्रहरी ऐन ल्याइसकेपछि प्रदेश प्रहरी ऐन ल्याउँदा निकै राम्रो हुन्थ्यो तर, यदि त्यो भन्दा पहिलानै ऐन ल्याउने हो भने संघीय प्रहरी ऐनको मस्यौदालाई समेत विशेष अध्ययन गरी सोही अनुसार विधेयकमा परिमार्जन गर्दै संघसँग नबाझिने गरी प्रदेशले ऐन ल्याउनुपर्छ। धनुषाका प्रहरी उपरीक्षक गोविन्द थपलियाले प्रदेश प्रहरी सेवामा रहने समूह (१) जनपद प्रहरी सेवामा विशिष्टिकृत कार्य प्रकृतिको आधारमा गठन गरिएका समूहले प्रहरीको वृत्ति विकासमा कठिनाइ हुनसक्ने धारणा राखेका थिए। विधेयकमा उल्लेख भएअनुसार जनपद प्रहरी, प्राविधिक प्रहरी, पर्यटक प्रहरी, सामूदायिक प्रहरी, ट्राफिक प्रहरी गरी पाँचवटा समूह राखिएको छ। त्यसैगरी प्रदेश प्रहरीको पोशाक, झण्डा र रंगको विषयमा विधेयकमा उल्लेख नभएको हुनाले त्यसको व्यवस्था कसरी हुनेबारे पनि प्रष्ट गर्नुपर्ने सुझाव उपरीक्षक थपलियाको थियो। प्रदेश सरकारले ल्याउन खोजिरहेको प्रदेश प्रहरी ऐनप्रति नेकपाका सांसदले विपरित धारणा राखेका छन्। कार्यक्रममा सहभागी तत्कालिन एकीकृत नेकपा माओवादीका संसदीय दलका नेता रामचन्द्र मण्डलले संघीय सरकारलाई ओभरस्केप गरी प्रदेशले कुनै पनि ऐन कानुन ल्यायो भने त्यसले अन्तरविरोध सृजना गर्ने दाबी गरे। प्रदेश सरकारले संघसँग समन्वयनै नगरी प्रदेशलाई एउटा छुट्टै राज्यको रुपमा प्रस्तुत गरिरहेको दाबी गर्दै मण्डलले भने, 'नेतृत्वको अपरिपक्वताका कारण संघीयता फेल गराउने क्रियाकलाप अघि बढाइएको छ। त्यसैगरी तत्कालिन नेकपा एमालेका प्रमुख सचेतक सुन्दरबहादुर विश्वकर्माले विधेयक निकै महत्वपूर्ण भएको हुनाले निकै गहन छलफलपश्चात मात्र निश्कर्ष निकाल्न सरकारसँग अनुरोध गरे।विश्वकर्माले भने, 'हतारमा काम गर्ने र फुर्सदमा पछुताउनेु काम सरकारले नगरोस्।' यता, प्रतिपक्षी दल नेपाली कांग्रेसका प्रमुख सचेतक उपेन्द्र कुशवाहाले प्रदेश सरकारलाई विना प्रहरी प्रशासन काम गर्न निकै गाह्रो हुनाले यो विधेयकलाई निश्कर्षमा ल्याउनु अति आवश्यक रहेको धारणा राखेका थिए। कुशवाहाले भने, 'हातखुट्टा बाँधेर सरकारले काम गर्न सक्दैन्।' त्यसैगरी समितिकी सदस्य सांसद सुरिता साहले प्रदेश प्रहरीसम्बन्धी विधेयक निकै लामो परामर्श पश्चात् निर्माण गरिएको हुनाले यो संघसँग बाँझ्ने खालको छैन्। प्रदेशका जनताले अहिलेसम्म आफ्नो शासन प्रशासनबारे अनुभूति गर्न नसकेको हुनाले त्यसका लागि प्रदेशमा छुट्टै प्रहरी संगठन नभइ नहुने साहले दाबी गरिन्। कार्यक्रमको अध्यक्षता गरेका विधेयक छलफल समितिका संयोजक रामसरोज यादवले प्रदेश विकसीत नभएसम्म देश सम्बृद्ध हुन नसक्ने बताए। उनले भने, 'अहिलेको प्रदेश सरकार बिना विषको सर्पजस्तै भएको छ। त्यसैले प्रदेशलाई अधिकार सम्पन्न बनाउन संविधानबाट प्राप्त अधिकारलाई प्रदेशमा कार्यान्वयन गराउन प्रदेश प्रहरी ऐन ल्याउनै पर्ने यादवको ठम्याई थियो।"
नेकपाभित्रै सरकारप्रति असन्तुष्टि,"काठमाडौं : सत्तारूढ नेकपाभित्रै सरकारको काम प्रभावकारी हुन नसकेकोमा आवाज उठ्न थालेको छ। बलियो कम्युनिस्ट पार्टी, दुईतिहाइको सरकार गठन हुँदासमेत जनताको अपेक्षाअनुसार सरकारले काम गर्न नसकेको जनगुनासो बढ्न थालेपछि नेकपाभित्र सरकारको सुस्त काम गराइप्रति शीर्ष नेतृत्व तहबाटै आवाज उठन थालेको स्रोतले बतायो। महँगी, धूलोधूवाँ, ढिलासस्तीलगायत सरकारको काम गराइका विषयमा अध्यक्ष पुष्पकमल दाहालले नै प्रधानमन्त्री केपी ओलीसँग छलफल गरेका छन्। जनताको अपेक्षा र सरकारको पहलकदमी केकति कारणले प्रभवकारी बन्न सकेनन् भन्ने विषयमा दुई अध्यक्षबीच छलफल सुरु भएको छ, दाहाल निकट स्रोतले भन्यो। प्रतिपक्षी कांग्रेस कमजोर अवस्थामा रहेको र सरकारको काम गराइ पनि प्रभावकारी बन्न नसक्दा राजनीतिक वितृष्णा पैदा हुन सक्ने बुझेर नै प्रधानमन्त्री ओली र दाहालबीच सरकारको समीक्षा सुरु भएको हो। दाहालले सार्वजनिक कार्यक्रममै अहिलेकै अवस्थाबाट सरकार अगाडि जाँदा आउने चुनावमा नेकपालाई जनताले भोट किन दिने भन्ने प्रश्न उठाउन सक्ने भन्दै सरकारको काम गराइप्रति असन्तुष्टि व्यक्त गर्न थालेका छन्। दाहालले उद्योग वाणिज्य महासंघ वीरगन्जको कार्यक्रमदेखि निर्माण व्यवसायीको चितवनमा आयोजित कार्यक्रममा सरकारको काम गराइप्रति सार्वजनिक रूपमै असन्तुष्टि जनाएका थिए। दाहाल निकट स्रोतका अनुसार उनले यस विषयमा प्रधनमन्त्री र पार्टीभित्रै छलफल गरेर कमजोरी सुधारेर अगाडि कसरी बढ्ने भन्ने नै सोचेका छन्। छिमेकी दुई मुलुक भारतचीनको हालै भ्रमण गरेर फर्केका दाहाल सरकारको विकल्प खोजिहाल्ने पक्षमा भने देखिँदैनन्। उनले विगतमा आफूले गरेका दुई कमजोरीका कारण मुलुक निकासभन्दा समस्यामा जेलिनुपरेको बुझेका कारण पनि अहिले अन्य विकल्प खोज्नेतिर सोच्दै नसोचेको उनी निकट स्रोतले बतायो। जनताको अपेक्षाअनुसार सरकारले काम गर्न नसकेको गुनासो बढेपछि शीर्ष नेतृत्वबाटै आवाज उठ्न थालेको छ। अध्यक्ष गम्भीर र चिन्तित देखिनुभएको छ। घटनाक्रम र परिस्थिति जसरी गइरहेको छ, त्यसरी नजानुपर्ने थियो, दाहाल निकट स्रोतले भन्यो, उहाँको पहिलो स्टेप प्रधानमन्त्री र पार्टीभित्रै छलफल गरेर करेक्सन गराएर जाने प्रयास हुन्छ। दाहालले यसबीचमा तत्कालीन कांग्रेस सभापति गिरिजाप्रसाद कोइरालालाई राष्ट्रपति नबनाएको र १२ बुँदे सहमति गर्दाका शक्तिहरूलाई विगतमा चिढ्याउने काम गर्दा मुलुक अस्थिरतामा देखिएको अहिले महसुस गर्न थालेका छन्। त्यही भएर पनि उनी तत्कालै जोखिम उठाउने कुनै अर्काे स्टेप चाल्ने पक्षमा हुनुनहुन्न, उनी निकट स्रोत भन्छ। प्रधानमन्त्री र दाहालबीच अहिले संघीयता कार्यान्वयनका विषयमा पनि गम्भीर छलफल चलेको छ। उनले मुख्यमन्त्रीहरूसँगको अन्तरप्रदेश परिषद् बैठक रोकिनु र मुख्यमन्त्रीहरूले प्रधानमन्त्रीसँग भेटन नपाएका विषयमा प्रधानमन्त्री ओलीसँग छलफल गरेका छन्। प्रधानमन्त्री र प्रदेशका मुख्यमन्त्रीहरूबीच देखिएको चिसोपनाका विषयमा छलफल भएको छ। चुरो कारण खोजी गर्ने र त्यसलाई समाधान गरेर जाने विषयमा दाहालओलीबीच छलफल भएको छ, स्रोतले भन्यो। अन्तरप्रदेश परिषद् बैठक बस्नुअघि मुख्यमन्त्रीहरूले पोखरमा भेला गरेपछि प्रधानमन्त्री ओली असन्तुष्ट बनेका थिए। त्यसपछि उनले भदौ २८ का लागि तोकिएको परिषद् बैठक नै स्थगित गरेका थिए। काठमाडौंमा भेला भएका सातै प्रदेशका मुख्यमन्त्रीले त्यसपछि प्रधानमन्त्रीलाई भेट्न चाहे पनि भेट नपाईं सीधै फर्कनुपरेको थियो। दाहाललाई ओलीले पोखरामा मुख्यमन्त्रीहरू घेराबन्दी गरेर आउन खोजेका कारण बैठक स्थगन गरेको जवाफ दिएका थिए। तर दाहालले भने यो विषयलाई बढी नतन्काई समाधान खोज्न ओलीलाई सुझाएका थिए। बैठक रोक्नु, भेट नपाउनुमा टेक्निकल कुराले काम गरेको बुझियो, स्रोतले भन्यो।"
प्रदेश राजधानी माग्दै डोटीमा फेरि आन्दोलन,"डोटी : प्रदेश नम्बर ७ को नाम र राजधानी सिफारिस गर्न गठित प्रदेश संसदीय विशेष समितिले बुझाएको प्रतिवेदनविरुद्ध डोटीमा आन्दोलन सुरु भएको छ । बुधवार डोटीको सिलगढीमा बसेको सर्वपक्षीय बैठकले आन्दोलनका कार्यक्रम तय गरेको छ । आन्दोलनको तालिका अनुसार बुधवार साँझ दिपायल सिलगढी नगरपालिकाका प्रत्येक घरमा कालो झण्डा राख्ने तय भएको छ । यस्तै डोटीको दिपायलमा समितिले दिएको प्रतिवेदन जलाउने कार्यक्रम तय भएको छ । आन्दोलन अन्तरगत बिहिवार बिहान ११ गते जुलुश प्रदर्शन गरी जिल्ला प्रशासन कार्यालयमा धर्ना र कोण सभा गर्ने, साँझ दिपायलमा विरोध प्रदर्शनसहित कोण सभा र साँझ मसाल जुलुश प्रदर्शन गर्ने कार्यक्रम तय भएको छ । यस्तै १२ गतेदेखि अनिश्चितकालीन डोटी बन्द गर्ने निर्णय वैठकले गरेको छ । सर्वपक्षीय बैठकमा राजनीतिक दलका प्रतिनिधिहरु, स्थानीय तहका जनप्रतिनिधिहरु, नागरिक समाजका प्रतिनिधि लगायतको सहभागिता रहेको थियो । प्रदेशको नामाकरण र राजधानीबारे सुझाव दिन साउन १५ गतेको प्रदेश सभा बैठकले प्रदेश सभा सदस्य तारालामा तामाङको संयोजकत्वमा पाँच सदस्यीय संसदीय बिशेष समिति गठन गरेको थियो । समितिले प्रदेशको राजधानी कैलालीको गोदावरी नगरपालिका४ गोदावरीमा राख्नु पर्ने र प्रदेशको नाम सुदूरपश्चिम प्रदेश राख्नु पर्ने सिफारिस गरेको थियो । उक्त प्रतिवेदन मंगलवार प्रदेश सभामा पेश भएपछि डोटी आन्दोलति भएको हो । प्रदेशको राजधानी दिपायल हुनुपर्ने माग राख्दै यस अघि डोटीमा ६४ दिनसम्म लगातार आन्दोलन भएको थियो । आफ्नो माग बेवास्ता गर्दै समितिले प्रदेशको राजधानी तोकेको भन्दै डोटी फेरि आन्दोलित भएको हो । आन्दोलनका कारण बुधवारदेखि हुने शिक्षक सेवा आयोगको परीक्षा समेत प्रभावित हुने भएको छ ।"
कांग्रेसको प्रारम्भिक मस्यौदा : प्रदेशमा २२ विभाग प्रस्ताव,"काठमाडौं : संघीय शासन पद्दतिअनुसार कांग्रेसले पार्टीको परिवर्तित संरचनाको प्रारम्भिक मस्यौदा तयार पारेको छ। कांग्रेसको विधान मस्यौदा समितिले तयार पारेको प्रारम्भिक मस्यौदामा सात वटै प्रदेशका कार्यसमितिको आकार र संरचना प्रस्तावित गरिएको छ। मस्यौदामा प्रदेशमा २२ वटा विभाग गठन गर्नसमेत प्रस्ताव गरिएको छ। कांग्रेसको प्रारम्भिक मस्यौदा विधानमा गाउँटोल समिति, वडा समिति, पालिका समिति, प्रदेशक्षेत्र समिति, प्रतिनिधिसभा क्षेत्र समिति, जिल्ला समिति, प्रदेश समिति र केन्द्रीय समिति गरी आठ तहको पार्टीको संरचना प्रस्तावित छ। मस्यौदामा प्रदेश १ को प्रादेशिक समिति ४९ सदस्यीय हुनेछ भने प्रदेश २ को समिति ४३ सदस्यीय बनाउन प्रस्ताव गरिएको छ। प्रदेश ३ को समिति ४९ सदस्यीय, गण्डकी प्रदेशको समिति ४७ सदस्यीय, प्रदेश ५ को समिति ४७ सदस्यीय, कर्णाली प्रदेशको ४५ सदस्यीय, प्रदेश ७ को समिति ४५ सदस्यीय बनाउन मस्यौदामा प्रस्ताव गरिएको छ। प्रादेशिक समितिमा प्रदेश सभापति, उपसभापति, मन्त्री, सहमन्त्री र कोषाध्यक्ष ११ जना रहने प्रस्ताव मस्यौदाले गरेको छ। वैकल्पिक प्रस्तावमा मस्यौदाले सभापति र मन्त्री ११ जना र बाँकी सदस्य मात्र राख्ने उल्लेख छ। प्रादेशिक समितिमा सम्बन्धित जिल्लाका सभापतिहरू समेत रहने व्यवस्था मस्यौदा विधानले प्रस्ताव गरेको छ। त्यससँगै प्रत्येक प्रदेशमा २१ जनाको कार्यसम्पादन समिति गठन गर्ने प्रस्ताव पनि मस्यौदामा गरिएको छ। प्रादेशिक समितिमा महिला, आदिवासीजनजाति, दलित, मधेसी, मुस्लिम, थारू, खसआर्य, अल्पसंख्यक र पिछडिएको क्षेत्रको अनिवार्य प्रतिनिधित्व गराउन समावेशी समानुपातिक प्रतिनिधित्वको व्यवस्था कांग्रेसको मस्यौदा विधानले गरेको छ। प्रदेशसभामा संसदीय दलको नेता समितिमा पदेन सदस्य हुने मस्यौदामा उल्लेख छ। मस्यौदा समिति सदस्य प्रदीप पौडेलका अनुसार कांग्रेसले देशका सबै जातजाति समेटिने गरी समावेशी कार्यसमिति बनाउन प्रस्ताव गरेको छ। उनले भने, केन्द्रदेखि तलैसम्म कार्यान्वयन हुने व्यवस्था गर्न लागिएको छ। प्रादेशिक समितिले बर्सेनि प्रादेशिक भेला आयोजना गर्ने र केन्द्रीय समितिका निर्णय कार्यान्वयन गराउने जिम्मेवारी तोकिएको छ। जिल्ला र क्षेत्रीय समितिबीच समन्वयको जिम्मेवारी पनि प्रादेशिक समितिलाई दिइएको छ। स्थानीय तहको जिम्मेवारी सम्बन्धित जिल्ला कार्यसमितिलाई दिने प्रस्ताव मस्यौदाले गरेको छ। मस्यौदा समिति सदस्य तथा नेता आनन्दप्रसाद ढुंगानाका अनुसार समितिले विस्तृत गृहकार्य गरेर प्रादेशिक र जिल्ला कार्यसमितिका कार्य विभाजन गरेको छ। उनले भने, सबैलाई केही न केही जिम्मेवारी दिने गरी विधानले व्यवस्था गरेको छ। पार्टी सशक्त पार्ने विधान तयार पार्ने बताएको कांग्रेसले केन्द्रझैं प्रदेश स्तरमा समेत प्रदेश संसदीय बोर्डका साथै २२ विभाग गठन गर्न प्रस्ताव गरेको छ। प्रादेशिक संसदीय बोर्डको नेतृत्व प्रदेश सभापतिले गर्ने व्यवस्था मस्यौदाले गरेको छ। प्रादेशिक संसदीय बोर्डले खासगरी मातहतका महानगरपालिका र उपमहानगरपालिकाका प्रमुख र उप प्रमुख, जिल्ला समन्वय समितिका प्रमुख, उपप्रमुख र सदस्यका उम्मेदवारको निर्णय गर्ने छ। यसका साथै मातहत निकायबाट प्राप्त सिफारिसका आधारमा संघीय संसद् र प्रदेशसभा सदस्यका उम्मेदवारको नाम केन्द्रमा सिफारिस गर्ने अधिकार हुनेछ। मस्यौदाले प्रादेशिक स्तरमा संगठन विभाग, संविधान, कानुन तथा संसदीय मामिला, सूचना, सञ्चार तथा प्रचारप्रसार, संघीय तथा स्थानीय निकायसहित २२ विभाग समावेशी स्वरूपमा गठन गर्ने प्रस्ताव गरेको छ। ती विभाग प्रादेशिक कार्यसमितिले गठन गर्ने व्यवस्था पनि मस्यौदाले गरेको छ। प्रादेशिक समितिहरू गठन हुने भएपछि पार्टीले पहिले प्रस्तावित काठमाडौं उपत्यका समन्वय समिति गठन नगर्ने भएको छ। यसको साटो पार्टीले काठमाडौंमा बस्ने जिल्लाका सदस्यहरूको जनसम्पर्क समिति गठन गर्ने विधानमै प्रस्ताव गरेको छ। यस्ता समिति सम्बन्धित जिल्ला कार्यसमितिसँगको समन्वयमा गठन गर्ने व्यवस्था कांग्रेसले गर्न लागेको छ। प्रदेशका २२ विभाग संगठन विभाग, संविधान, कानुन तथा संसदीय मामिला विभाग, संघीय तथा स्थानीय निकाय विभाग, सूचना, सञ्चार तथा प्रचारप्रसार विभाग, भ्रातृ संस्था समन्वय विभाग, शुभेच्छुक संस्था समन्वय विभाग, भ्रातृ तथा शुभेच्छक संस्था (जातीय) विभाग, पेसागत तथा बुद्धिजीवी विभाग, भाषा, साहित्य, कला तथा संस्कृति विभाग, शिक्षा, विज्ञान तथा प्रविधि विभाग, स्वास्थ्य तथा पोषण विभाग, गैरसरकारी संस्था एवं सामाजिक सेवा विभाग, अभिलेख, अनुगमन तथा मूल्यांकन विभाग, उद्योग, व्यापार तथा वाणिज्य विभाग, भौतिक पूर्वाधार निर्माण तथा यातायात विभाग, कृषि तथा भूमिसुधार विभाग, युवा तथा खेलकुद विभाग, जल, ऊर्जा तथा प्राकृतिक स्रोत विभाग, शान्ति सुरक्षा तथा प्रशासन सेवा विभाग, ट्रेड युनियन तथा श्रमिक विभाग, वैदेशिक रोजगार तथा आप्रवासन समन्वय विभाग, द्वन्द्व व्यवस्थापन विभाग।"
गगनको प्रश्न : श्री ३ प्रधानमन्त्री ओलीको हुकुम प्रमाङ्गी चलेकै हो ?,"काठमाडौँ : नेपाली कांग्रेसका सांसद गगन थापाले १२ सय मेगावाटको जलासययुक्त बूढीगण्डकी जलविद्युत् आयोजना चाइना गेजुवा कम्पनीलाई दिने सरकारको निर्णयमा गम्भीर प्रश्न उठाएका छन् । नेपालको जलविद्युत् क्षेत्रमा असफल सावित भइसकेको चाइना गेजुवालाई प्रधानमन्त्री केपी शर्मा ओलीको ठाडो निर्देशनमा बूढीगण्डकी दिइएको भन्दै थापाले बुधबारको प्रतिनिधि सभाको बैठकको विशेष समयमा कडा आलोचना गरेका हुन् श्री ३ प्रधानमन्त्री केपी शर्मा ओलीको हुकुम प्रमाङ्गीमा बिनाप्रतिस्पर्धा बूढीगण्डकी किन चाइना गेजुवालाई दिइयो ?, गगनले भने, संसदका दुईवटा समितिले अयोग्य भइसकेको चाइना गेजुवालाई बूढीगण्डकी दिनुहुन्न भन्ने गरिसकेको सिफारिसलाई प्रधानमन्त्रीले मान्नुपर्दैन ? सांसद थापाले सदनलाई पनि प्रधानमन्त्रीको छायाँ बनाउन खोजिएको आरोप लगाए । बूढीगण्डकीमा एक अर्ब भन्दा धेरै बजेट लगानी भइसकेको छ, थापाले भने, तत्कालीन सरकारको गल्तीलाई सच्याउँदै संसदका कृषि जलश्रोत तथा अर्थ समितिले प्रक्रिया खारेज गर्न भनेको कुरालाई उल्टाउने अधिकार प्रधानमन्त्रीलाई कसले दियो ? तत्कालीन एमालेका सांसद प्रकाश ज्वाला अर्थ समितिका संयोजक हुँदै संसदीय समितिले गेजुवालाई अयोग्य ठहर गरिसकेको अवस्थामा प्रम ओलीको ठाडो निर्देशनमा दिइनु गलत हुने थापाले बताए । आठ नौ महिनामा के परिवर्तन भयो र किन चाइना गेजुवालाई दिइयो ? खुला प्रतिस्पर्धा गराउन किन पछि हट्यो सरकार, उनले भने, बूढीगण्डकीको नाममा एउटा तामाकोशी कसले खान लाग्यो ? न्यूयोर्कबाट नेपाल फर्किँदै गर्दा प्रश्नको उत्तर बोकेर आउनुहोला प्रधानमन्त्रीज्यू ।"
पत्नी सीताको फलोअपका लागि प्रचण्ड सिंगापुर जाँदै,"काठमाडौं : नेकपा अध्यक्ष पुष्पकमल दाहाल प्रचण्ड पत्नी सीता दाहालको फलोअप चेकअपका लागि अाज सिंगापुर जाँदैछन् । सीतालार्इ लिएर प्रचण्ड बुधबार बेलुकीको फ्लाइटबाट सिंगापुर जाने प्रचण्डका प्रेस संयोजक विष्णु सापकोटाले जानकारी दिए । बा अामासँगै छोरी गंगा पनि जाने छिन् । गत असारमा सुगर, प्रेसर, कलोजोको समस्याबाट पीडित सीतालाई सिंगापुरस्थित माउन्ट एलिजाबेथ अस्पतालमा उपचार गराइएको थियो । छोरा प्रकाशको असामयिक निधनपछि सीतामा स्वास्थ्य समस्याहरू बढेको पारिवारिक स्रोतको भनाइ छ ।"
संसदमा मागियो गृहमन्त्री थापाको राजीनामा,"काठमाडौँ : देशमा दिनदिनै बढिरहेका महिला हिंसाका घटना रोक्न असफल रहेको भन्दै प्रतिनिधि सभाको बैठकमा गृहमन्त्री रामबहादुर थापा बादलको राजीनामा मागिएको छ । प्रतिनिधि सभाको बुधबारको बैठकमा विशेष समय लिएर बोल्दै नेपाली कांग्रेसकी सांसद पुष्पा भुसालले गृहमन्त्रीले नैतिकताका आधारमा तत्काल राजीनामा दिनुपर्ने माग गरिन् । कञ्चनपुरकी निर्मला पन्तको बलात्कारपछि हत्या भएको दुई महिना भयो, हिजै मात्र पोखरामा अर्की बालिका बलात्कृत भइन्, उनले भनिन्, महिलामाथि तेजाव हान्ने नयाँ श्रृंखला सुरु भएको छ तर सरकार चुपचाप बसेको छ । गृहमन्त्रीले केही गर्न सकेका छैनन्, यस्तो अवस्थामा उनले पदमा बसिरहनु उचित हुँदैन । भुसालले हिंसाका घटना रोक्न छोडेर सरकार राजीतिकरणमा लागेको पनि बताइन् । महिलाविरुद्ध हिंसाका घटना भइरहेका छन् । त्यसलाई सरकारले रोक्न नसकी तर राजनीतिकरण गर्न लागेको छ, उनले भनिन्, महिलाविरुद्धका घटना राजनीतिकरण नहोस । सांसद भुसालले सरकारले दशैँ तिहारको उपहारस्वरुपमा जनतालाई मूल्यवृद्धि दिएको भन्दै चर्को आलोचना गरिन् । उनले गरिबले दशैँ तिहार नमनाउन् भनेर सरकारले पेट्रोलियमसहितमा उपभोग्य सामानको मूल्यवृद्धिको बोझ थोपरेको आरोप पनि लगाइन् ।"
विधेयकबारे सांसद नै अनभिज्ञ,"काठमाडौं : भदौ २२ गते बसेको राष्ट्रियसभा बैठकमा अपांगता भएका व्यक्तिको अधिकार सम्बन्धी ऐन, २०७४ संशोधन गर्न बनेको विधेयक, २०७५ पेस भयो। राष्ट्रियसभा अध्यक्ष गणेशप्रसाद तिमिल्सिनाले विधेयकमाथि छलफलका लागि सांसदहरूलाई समय दिए। एक जना सांसदले पनि छलफलमा सहभागिता जनाएनन्। त्यस्तै असोज ८ गतेको बैठकमा मुलुकी संहितासम्बन्धी केही नेपाल ऐन संशोधन गर्न बनेको विधेयक कानुन, न्याय तथा संसदीय मामिलामन्त्री भानुभक्त ढकालले पेस गरे। तर सांसदको हातमा विधेयक नै थिएन। विधेयकमा के छ भन्नेबारे सांसदहरू नै अनभिज्ञ थिए। यी प्रतिनिधि उदाहरण मात्र हुन्। सरकारले सदनमा दर्ता गरेका विधेयकहरू समयमै आफूहरूले नपाएको गुनासो सांसदहरूले बारम्बार गर्दै आएका छन्। संसद्मा छलफलमा ल्याइसकेपछि मात्र विधेयकबारे जानकारी पाउने गरेको राष्ट्रियसभा सदस्य राधेश्याम अधिकारीले बताए। उनले भने, हरेक पटक सदनमा आएपछि मात्र थाहा हुन्छ, आज यो विधेयक पेस हुन्छ भनेर। कम्तिमा क्यालेन्डर बनाए हामीलाई विधेयक अध्ययन गरेर आउन सजिलो हुन्छ। समयमै विधेयकसम्बन्धमा जानकारी पाए छलफल सार्थक हुने उनको भनाइ छ। नत्र त के बोल्ने, के धारणा बनाउने, कसरी छलफलमा सहभागी हुने ?, उनले भने, यो महिनाभरि यो यो विधेयक आउँछ भनेर पूर्वजानकारी गराए भने सबैलाई तयारीपूर्वक आउन सजिलो हुन्छ। कानुन बनाउने प्रमुख जिम्मेवारी पाएका सांसदहरू नै विधेयकप्रस्तावबारे अनभिज्ञ भएपछि सदनको छलफल प्रभावकारी हुन नसकेको टिप्पणी हुँदै आएको छ। विधेयक टेबुल गरेको दिन माननीयको हातमा विधेयक पर्नुपर्छ। यस्तो व्यवस्था गर्न सदनले सरकारलाई रुलिङ गर्नु पर्छ। नत्र छलफलमा कसरी सहभागी हुन सकिन्छ ?, नेकपाका सांसद रामनारायण बिडारीले आक्रोश पोखे। मुलुकी संहितासम्बन्धी केही नेपाल ऐन संशोधन गर्न बनेको विधेयक सांसदले अध्ययन नै गर्न नपाई केही दिनअघि राष्ट्रियसभाबाट पारित भयो। नेकपाकी सांसद विमला राई पौड्यालले महत्वपूर्ण विधेयक छलफल नै नगरी पारित गर्दा सदनकै गरिमा घट्ने बताइन्। अध्यक्षज्यूले जुन दिन विधेयक पाउनुहुन्छ त्यही दिन हामीलाई बाँडेको भए हामीले अध्ययन गर्न पाउँथ्यौं। तर विधेयक हेर्नै नपाइ कसरी आफ्ना कुरा राख्ने ? उनले प्रश्न गरिन्। संसद्मा छलफलका लागि पेस हुनु ५ दिनअघि नै सरकारले विधेयक संसद् सचिवालयमा पेस गर्ने प्रावधान छ। सांसदको हातमा समयमै विधेयक नपर्नुमा सरकारको कमजोरी नरहेको कानुनमन्त्री ढकालले दाबी गरे। हरेक प्रस्ताव सदनमा निर्णयार्थ पेस गर्नुअघि कार्यव्यवस्था परामर्श समितिको सहमतिअनुसार सबै विधि प्रकिया पुगेरै आएका हुन्छन् भन्ने विश्वास सरकारको हो। यो सरकारको कमजोरी होइन। सचिवालयकै कमजोरी हो, उनले स्पष्ट पारे। देश बिखण्डनका कुरा हुँदा सरकार चुप बस्दैन : थापा गृहमन्त्री रामबहादुर थापाले देशमा बिखण्डनका कुरा गर्नेलाई सरकार नछाड्ने स्पष्ट पारेका छन्। राष्ट्रियसभामा मंगलबार सांसदहरूका प्रश्नको जवाफ दिँदै देशको सार्वभौमिकता र अखण्डताको विपक्षमा बोल्नेप्रति सहानुभूति नराख्न समेत आग्रह गरे। उनले दाबी गरे, मधेस इज नट नेपाल ब्यानरमा कार्यक्रम हुन्छ, हामी लाचार भएर हेरिरहेका छौं। देश बिखण्डन गर्नेलाई संविधानले अपराधसँग जोडेको छ। सरकार कडाइपूर्वक प्रस्तुत हुन्छ। केही समयअघि बर्दियामा प्रहरी हिरासतमा मृत्यु भएका राममनोहर यादव स्वतन्त्र मधेस गठबन्धन भन्ने सीके राउतका कार्यकर्ता भएको गृहमन्त्री थापाले जनाए। उनले भने, राममनोहर यादव सीके राउतका कार्यकर्ता रहेछन्, उपप्रधानमन्त्री उपेन्द्र यादवको कार्यक्रममा उनीलगायतले देश बिखण्डनको नारा लगाएका थिए। त्यसक्रममा पक्राउ परेका हुन्। प्रहरी यातनाले यादवको मृत्यु नभएको भन्दै उनले ब्रेनह्यामरेज वा हार्ट एट्याक मृत्युको कारण मृत्यु भएको बताए। मेडिकल रिपोर्टले यातनाका कारण मृत्यु नभएको देखाएको छ, थप रिपोर्ट आउन बाँकी छ, गृहमन्त्री थापाले भने। उनले निर्मला पन्तको बलात्कारपछि हत्या घटनामा संलग्नलाई चाँडै पक्राउ गरिने बताए। सरकार दोषीलाई कानुनी दायरामा ल्याउन गम्भिरतापूर्वक अनुसन्धानमा जुटेको छ, मन्त्री थापाले भने, उच्चस्तरीय छानबिन समितिले सरकारलाई प्रतिवेदन दिएपछि दोषी पक्राउ गर्न सजिलो हुन्छ। अपराधी पक्राउ गर्न समय लाग्ने तर्क गर्दै उनले भने, कतिपय विषय जटिल हुन्छन्। अनुसन्धान गर्दा लामो समय लाग्छ। जादुको छडीले जस्तो सजिलै पत्ता लगाउन सकिँदैन। कैयौं अपराधका दोषी पत्ता लगाउन बर्साैं लाग्न सक्छ।"
