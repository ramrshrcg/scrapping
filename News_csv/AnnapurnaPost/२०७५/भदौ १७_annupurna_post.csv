शीर्षक,विवरण
बिम्स्टेकको बाटो,"बिम्स्टेकको चौथो शिखर सम्मेलन शुक्रबार काठमाडौंमा सकिएको छ। गरिबी अन्त्य, आतंकवाद तथा मानव बेचबिखनविरुद्ध एकता, भूपरिवेष्ठित राष्ट्रलाई समुद्रसम्म पहुँचजस्ता विषयलाई यसले घोषणामा समेटेको छ। विकासमा सहकार्यलाई जोड दिएको छ। ऊर्जा, कृषि, जनस्वास्थ्य, सूचनाप्रविधिजस्ता विषयलाई सहकार्यका आधार बनाएको छ। खासमा दक्षिण एसियाली क्षेत्रीय सहयोग संगठन सार्क र दक्षिणपूर्वी एसियाली संगठन (आसियान) लाई जोड्ने पुलका रूपमा बिम्स्टेक स्थापना भएको हो। तर स्थापनाको २१ वर्षमा चौथो शिखर सम्मेलनसँगै यसको गतिलो जग बसेको छ। संस्थागत विकास हुन नसकेको अवस्थामा यो सम्मेलन कोसेढुंगा साबित भएको छ। त्यसैले काठमाडौं जमघटलाई महत्वशाली रूपमा लिनुपर्छ। बहुक्षेत्रीय प्राविधिक तथा आर्थिक सहयोगका लागि बंगालको खाडी राष्ट्रको प्रयास (बिम्स्टेक) नामबाटै यसको कामको प्रकृति र लक्ष्य झल्किन्छ। तर हालसम्म गतिलो आधार नहुँदा यसले गति लिन सकेको थिएन। घोषणापत्रले यस संस्थालाई थप अर्थपूर्ण र सम्मानजनक सहकार्य भनेको छ। संगठनको आधार पनि तयार गरेको छ। यसको कोष तय गर्ने, चार्टर बनाउने, सञ्जाल विस्तारमा सहकार्य गर्ने, सदस्य मुलुकमा यसको केन्द्र खोल्दै जाने नीति लिएको छ। सचिवालयको पुनर्संरचना गर्ने भएको छ। सडकरेलजलहवाई मार्गबाट सदस्य मुलुकलाई जोड्ने महत्वाकांक्षी चाहना राखेको छ। शान्ति, स्थिरता र समृद्धिका लागि खाडी क्षेत्रतर्फ मूल प्रतिबद्धता बनाइएको सम्मेलनले अबको विश्व ध्यान एसियातर्फ रहेको देखाएको छ। सार्कको समेत अध्यक्ष रहेका प्रधानमन्त्री ओलीले बिम्स्टेकको नेतृत्व अर्को सार्क सदस्यसमेत रहको श्रीलंकाका राष्ट्रपति मैत्रीपाला सिरिसेनालाई हस्तान्तरण गरे र घोषणा कार्यान्वयनको आशा व्यक्त गरे। श्रीलंकाले आगामी शिखर सम्मेलन जतिसक्दो छिटो आयोजना गर्ने र भएका प्रतिबद्धता कार्यान्वयन पक्षमा जोड दिने बताएको छ। सार्क र बिम्स्टेकलाई दाँज्न नमिल्ने भनिए पनि दुवै संगठन उस्तैउस्तै बन्न पुगेका छन्। सार्कले काम गर्न सकेन भन्दै अर्को संगठन समानान्तर रूपमा ल्याएर उही प्रकृतिका मुद्दा र चासोलाई समावेश गराउनु यस क्षेत्रको विकासमा झन् अलमल गराउनु हो। यसरी दुई संगठन एकै क्षेत्रमा एकै प्रकृतिमा रहनु आवश्यक छछैन, बहसको विषय बनेको छ। धेरैले सार्कलाई पन्छाएर बिम्स्टेकलाई सक्रिय गराउने भारतको चाहनामा अन्य मुलुकको साथका रूपमा लिएका छन्। पाकिस्तानलाई अलग्याएर क्षेत्रीय शक्ति बन्न र देखाउन चाहन्छ भारत। त्यसको परिपूर्ति गर्न सहयोगी बिम्स्टेक त बन्दैन भन्ने ठूलो समुदायको चिन्ता छ। सदस्य राष्ट्रको कानमा पक्कै यो परेकै हुनुपर्छ। नेपाली भूमिको सम्मेलन थलो हामीले आफ्नो हितमा केही उपयोग गर्न सकिन्थ्यो। त्यसमा सरकार चुकेको छ। उदाहरणका लागि लुम्बिनीमा रिट्रिटको चर्चा थियो। त्यसले गौतमबुद्धको जन्मस्थानको थप प्रवद्र्धन हुन सक्थ्यो। त्यसो त नेपाल र अन्य सदस्य मुलुकबाट बिम्स्टेकलाई प्रभावकारी संगठन बनाउन राखिएका प्रस्ताव प्रक्रियामा गएका छन्। मुख्य विषय ग्रिड कनेक्टिभिटी नेपालकै प्रस्ताव हो। यो विषय सम्मेलनको आकर्षण रह्यो। यसको माध्यमबाट सदस्य राष्ट्रहरूबीच विद्युत् आदानप्रदानको बाटो खुल्ने भएको छ। अन्य विषयमा पनि नेपालको पहल रह्यो। त्यसमा बिम्स्टेकको सचिवालय पुनर्संरचना गर्ने, कोष बनाउने र चार्टर निर्माण गर्नेलगायत छन्। खल्लो लाग्ने विषय सम्मेलनका धेरै बुँदा प्रतिबद्धतामा सीमित रहे। ऊर्जा सहकार्य र आदनप्रदानका लागि साझा ग्रिड बनाउनेबाहेक सबै गर्ने र गर्नेछौं भन्नेमा केन्द्रित छन्। घोषणापत्र नभएकाले यो संगठन संस्थागत हुन सकेको थिएन। संस्थागत गर्दा पनि युरोपेली युनियन, आसियान झैं राजनीतिक नेतृत्वमा नगई कर्मचारीतन्त्रभित्र राखिने तयारीले यसले गति लिनेमा शंका छ। राजनीतिक संक्रमणकालको यात्रा पूरा गरेर आर्थिक समृद्धि र विकासतर्फ अघि बढिरहेको नेपालका लागि पहिलो प्राथमिकता कूटनीतिक सन्तुलन हो। दुवै छिमेकीको सद्भाव र सहयोगमा सन्तुलित विकास हाम्रो मार्ग हो। त्यसका लागि आवश्यक पर्ने लगानी जुटाउन सक्नुपर्छ। त्यसको पहल बिम्स्टेकमार्फत थोरै भए पनि भएको छ। नेपालले ऐतिहासिक जिम्मेवारीको प्रभावकारी भूमिका निर्वाह गरेको पनि छ। यस्ता क्षेत्रीय संगठनका सक्रियताले नै मुलुकको कूटनीतिक र आर्थिक सामर्थ्य बढ्ने हो।"
उच्च अदालत बार अध्यक्षमा आचार्य,"नेपालगन्ज : नेपालगन्ज : उच्च अदालत तुलसीपुर नेपालगन्ज इजलास वार एसोसियसनको अध्यक्षमा विकास अध्यक्ष निर्वाचित भएका छन्। शनिबार सम्पन्न भएको मतदानमा प्रजातान्त्रिक कानुन व्यवसायी संघका उम्मेदवार शिवकुमार श्रेष्ठलाई ७ मतले पराजित गरी आचार्य अध्यक्ष भएका हुन्। आचार्यले एक सय ३५ र श्रेष्ठले एक सय २८ मत पाएका थिए। प्रगतिशील प्यानलबाट महिला सदस्यमा कुसुमा सुवेदी विजयी भइन्। अध्यक्ष र महिला सदस्यबाहेक अन्य सबै पदमा भने प्रजातान्त्रिक प्यानलले जितेको छ। उपाध्यक्षमा रामगोपाल कुर्मी, सचिव चित्रबहादुर शाही, कोषाध्यक्ष सुदीपकुमार भट्टराई, सदस्यमा सतिसकुमार अधिकारी, सुर्जलाल थारु, वसन्तकुमार श्रेष्ठ, राजेश सोनी, पूर्णप्रसाद ढकाल, चित्रबहादुर केसी, प्रभात रञ्जन पोखरेल र राजेन्द्र विश्वकर्मा प्रजातान्त्रिक प्यानलबाट विजयी भएका हुन्। कूल दुई सय ८६ मतदाता रहेकोमा दुई सय ६९ मत खसेको थियो।"
सरकारी सेवामा अब आठ समूह मात्रै,"काठमाडौं : सरकारी सेवामा अब आठवटा मात्रै सेवा समूह राखिने भएको छ। संघीय मामिला तथा सामान्य प्रशासन मन्त्रालयले मन्त्रिपरिषदमा पेस गरेको संघीय निजामती सेवा विधेयकमा आठ मात्रै सेवा समूह प्रस्ताव गरिएको छ। अहिले निजामती सेवामा १० वटा सेवा समूह छन्। प्रस्तावित विधेयकमा इञ्जिनियरिङ, कृषि तथा वन, न्याय, परराष्ट्र, प्रशासन, लेखा परीक्षण, संसद्, र नेपाल स्वास्थ्य सेवा रहने छन्। यसअघि छुट्टा छुट्टै सेवामा रहेका कृषि र वनलाई गाभेर कृषि तथा वन सेवा बनाउन प्रस्ताव गरिएको छ। आर्थिक योजना तथा तथ्यांक, शिक्षा र विविध सेवा खारेजी गर्न प्रस्ताव गरिएको छ। तीनवटै सेवा खारेजी पछि ती सेवाका कर्मचारीलाई नेपाल प्रशासन सेवा वा मिल्दोजुल्दो सेवामा समाहित गरिने प्रस्ताव छ। प्रस्तावअनुसार सचिवका लागि न्याय, परराष्ट्र, लेखा परीक्षण, संसद् र स्वास्थ्य सेवा गरी पाँचवटा मात्रै क्लष्टर (समूह) बनाइएको छ। इञ्जिनियरिङ, वन तथा कृषि, समूहमा प्रशासनका सचिव सरुवा हुने व्यवस्था गर्न लागिएको छ। यसअघि इञ्जिनियरिङ, कृषि, वन समूहमा प्रशासनका सचिवलाई सरुवा गर्न पाइदैनथ्यो। सहसचिव सचिवमा बढुवा हुँदा भने कृषि, वन र इञ्जिनियरिङमा समूहकृतको यथावत् व्यवस्था गरिने छ। उनीहरू आफ्नो सेवा समूहमा मात्रै बढुवा हुन पाउनेछन्। विधेयकमा बढुवा प्रावधान पनि परिवर्तन गरिएको छ। सुब्वास्तरमा ७० प्रतिशत खुला र १० प्रतिशत आन्तरिक प्रतिस्पर्धा, शाखा अधिकृतमा ७० प्रतिशत खुला, २० प्रतिशत अन्तरसेवा प्रतिस्पर्धा र १० प्रतिशत ज्येष्ठताका आधारमा पदपूर्ति गर्न प्रस्ताव गरिएको छ। विधेयकमा उपसचिवतर्फ २० प्रतिशत अन्तरसेवा प्रतिस्पर्धा, १० प्रतिशत आन्तरिक प्रतिस्पर्धा र ७० प्रतिशत ज्येष्ठताका आधारमा पदपूर्ति गरिने उल् लेख छ। यस्तै सहसचिवतर्फ २० प्रतिशत अन्तरसेवा प्रतिस्पर्धा, १० प्रतिशत आन्तरिक प्रतिस्पर्धा र ७० प्रतिशत ज्येष्ठताद्वारा पदपूर्ति गर्न प्रस्ताव गरिएको छ।"
सिरहाका चार सरकारी कार्यालयमा सत्तारुढ फोरमकै ताला,"सिरहा : प्रदेश नम्बर २ सरकारले कृष्ण जन्माष्टमीको अवसरमा दिएको विदा अवज्ञा गरेको भन्दै सिरहाको लहानस्थित चारवटा सरकारी कार्यालयमा तालाबन्दी गरिएको छ । प्रदेश २ को सत्तारुढ दल संघीय समाजवादी फोरम नेपालको भातृ संगठन समाजवादी विद्यार्थी फोरमले लहानका चार सरकारी कार्यालयमा तालाबन्दी गरेको हो । विद्यार्थी फोरमका प्रदेश २ का संयोजक दिपेश यादवको नेतृत्वमा नेपाल बैंक लिमिटेड, आन्तरिक राजस्व कार्यालय, यातायात व्यवस्था कार्यालय र विद्युत प्राधिकरण कार्यालयमा ताला लगाइएको हो ।"
जिससलाई हुलाकी मात्रै बनाइएको गुनासो,"ललितपुर : सम्पूर्ण अधिकार स्थानीय तहमा गए पनि केन्द्र र स्थानीय तहबीच समन्वयका लागि जिल्ला समन्वय समिति (तत्कालीन जिल्ला विकास समिति) को रूपमा राखेपछि कर्मचारीले हुलाकी मात्र बनाइएको गुनासो गरेका छन्। विभिन्न कार्यालय तथा तहबीच समन्वय गर्नु पर्ने भनिए पनि अधिकार नदिएको गुनासो जिसस कर्मचारीको छ। ललितपुरकी जिल्ला स्थानीय विकास अधिकारी दुर्गादेवी देवकोटाले समन्वय समितिलाई केवल हुलाकी बनाइएको गुनासो गरिन्। हामीलाई केवल हुलाकी बनाइएको छ, देवकोटाले भनिन्। उनले केही समय पहिला पशु विकास मन्त्रालयले सबै स्थानीय तहमा चिठी पुर्याइदिनु भन्दै छोडेको भन्दै गुनासो पोखिन्। उनले भनिन्, मेरो कार्यकक्षमा रहेको घर्रामा चिठी राखिएका छन्। स्थानीय तहका प्रतिनिधि कोही आएमा दिएर पठाउने गरेकी छु, उनले भनिन्, हामी चिठी आदानप्रदान गर्नलाई हुलाकी होइनौं, समन्वय गर्न बसेका हौं। हालसम्म दुईवटा मन्त्रालयले चिठीपत्र ल्याएर छोडेको जानकारी उनले दिइन्। मन्त्रालयले पर्याप्त कर्मचारी नपठाएकोमा समेत उनको गुनासो छ। जिसस ललितपुरका अध्यक्ष अम्बरबहादुर खड्काले पनि देवकोटाले जस्तै कर्मचारी अभाव रहेको जानकारी दिए। उनले भने, समायोजनका लागि कर्मचारी नगरपालिका तथा गाउँपालिकामा पठाइयो तर आफूलाई नै छैनन्। खड्काका अनुसार कार्यालय सहयोगीसमेत सात कर्मचारी छन्। जिससमा १५ जनाको दरबन्दी छ। खड्काले जिससमा अधिकृत तहका कर्मचारीको अभाव रहेको बताउँदै इन्जिनियर र लेखापालको समेत अभाव रहेको सुनाए। लेखापाल नभएको कारण जिससमा दुई महिनादेखि कर्मचारीको तलब रोकिएको छ। दरबन्दी अनुसारका कर्मचारी हाजिर हुन नआएको जानकारी पनि उनले दिए। संघीय मन्त्रालयले भने अस्थायी र करारमा कर्मचारीलाई काममा नलगाउन भन्दै दुईपटक पत्र पठाएकोमा खड्काले चित्त दुखाए। हिजै पनि यस्तो पत्र आयो, उनले भने। स्थानीय विकास अधिकारी देवकोटाले विभिन्न स्थानमा अनुगमन जानुपर्ने भए पनि पर्याप्त स्रोतसाधन नभएकाले सबै ठाउँमा पुग्न नसकिएको जानकारी दिइन्। अनुगमनका लागि पाँच लाख रकम छुट्याइए पनि नपाएको गुनासो उनको छ। अहिलेसम्म जिल्लाका कार्यालयहरू तथा स्थानीय तहका प्रतिनिधिबीच कार्यक्षेत्रबारे स्पष्टता छैन।"
संविधान दिवसमा एक हप्ता मोबाइल सेवामा सहुलियत दिउँ : प्रधानमन्त्री,"काठमाडौं : प्रधानमन्त्री केपी शर्मा ओलीले संविधान दिवसलाई जनताको दिवश बनाउनुपर्ने बताएका छन्। गृह मन्त्रालयले आइतबार गरेको संविधान दिवस मूल समारोह समिति बैठकलाई सम्बोधन गर्दै प्रधानमन्त्री ओलीले संविधान दिवसलाई सबैभन्दा ठूलो दिनका रुपमा मनाउनुपर्ने बताएका हुन्। प्रधानमन्त्रीले संविधान दिवसका अवसरमा कम्तीमा एक हप्ताका लागि मोबाइल सेवामा सहुलियत प्रदान गर्न पनि आग्रह गरेका छन्। प्रधानमन्त्री ओलीको निजी सचिवालयद्वारा प्रेषित प्रेस नोटमा प्रधानमन्त्रीले सरकारी स्वामित्वको दूरसञ्चार सेवा प्रदायक टेलिकमको नेटवर्कभित्र सहुलियत दिन आग्रह गरेको उल्लेख छ। 'प्रधानमन्त्री ओलीले संविधान दिवशका अवसरमा नेपाल टेलिकमलाई कम्तीमा एक हप्ताका लागि मोवाइल सेवामा सहुलियत प्रदान गर्न पनि आग्रह गर्नुभएको छ', प्रधानमन्त्रीका प्रेस संयोजक चेतन अधिकारीले पठाएको प्रेस नोटमा भनिएको छ। 'सबभन्दा ठूलो राष्ट्रिय दिवस' २०७२ असोज ३ गते संविधानसभाबाट नेपालको संविधान जारी भएको हो। संविधानसभाबाट संविधान निर्माणका लागि जनताले ठूलो संघर्ष गरेकोले संविधान निर्माणको दिनलाई पनि जनताले खुसीयालीपूर्ण ढंगले मनाउन पाउनुपर्ने प्रधानमन्त्री ओलीको भनाइ छ। 'संविधान दिवस सबभन्दा ठूलो राष्ट्रिय दिवस हो। यसलाई जनताले अपनत्व गर्ने गरी मनाउनु पर्दछ', प्रधानमन्त्रीले भने। प्रधानमन्त्री ओलीले संविधान दिवसलाई सरकारी कार्यक्रम जस्तो मात्र बनाउनु नहुने बताए। प्रधानमन्त्री ओलीले संविधान दिवसको अवसर पारेर शैक्षिक संस्था,स्थानीय तह र अन्य निकायहरूलाई विविध कार्यक्रम आयोजना गर्न आग्रह गरे। 'संविधान दिवसलाई सबैको दिवस बनाउनु पर्दछ। यो जनजाति, महिला, दलित, मधेस, पहाड, हिमाल सबैको उत्सवको दिन हो, 'प्रधानमन्त्री ओलीले भने, 'यस अवसरमा सबै जातजातिले आफ्नो भेषभुषा र झाँकी प्रदर्शन गर्नु उपयुक्त हुन्छ।' प्रधानमन्त्री ओलीले संविधान दिवसको व्यापकतालाई थप वृद्धि गर्न प्रज्ञाप्रतिष्ठानलाई संविधान र समृद्धि विषयमा कविता गोष्ठी आयोजना गर्न आग्रह गरे। प्रधानमन्त्रीले संविधान दिवसका अवसरमा नेपाल टेलिकमलाई कम्तीमा एक हप्ताका लागि मोवाइल सेवामा सहुलियत प्रदान गर्न पनि आग्रह गरेका छन्।"
आन्दोलनरत पक्षलाई सहमतिमा ल्याउनू : गृहमन्त्री,"काठमाडौं : गृहमन्त्री रामबहादुर थापाबादलले विभिन्न माग राखेर आन्दोलनरत सबै पक्षहरुलाई राजनीतिको मुल प्रवाहमा ल्याउनु अहिलको आवश्यकता भएको बताएका छन्। सांसद सोमप्रसाद पाण्डेको संयोजकत्वमा गठित उच्चस्तरीय वार्ता टोलीसँग आइतबा गृहमन्त्रालयमा भएको छलफलमा गृहमन्त्री थापाले सबै पक्षलाई राजनीतिको मुल प्रवाहमा ल्याउने गरी वार्ता गर्न आग्रह गरेका हुन्। भदौ ९ गतेको मन्त्रिपरिषद् बैठकले संक्रमणकालमा विविध कारणले वार्ता हुन नसकेका र छुट भएका विभिन्न समूहसँग वार्ता गर्न सांसद सोमप्रसाद पाण्डेको संयोजकत्वमा पूर्वसभासद सुरेश आले मगर, लिला भण्डारी, ताराकान्त चौधरीलगायत रहेको उच्चस्तरीय वार्ता टोली गठन गरेको थियो। वार्ता टोलीसँग आइतबार गृहमन्त्रालयमा भएको छलफलमा गृहमन्त्री थापाले शान्ति, स्थिरता र सुशासन आजको आवश्यकता रहेको भन्दै त्यसलाई सार्थकता दिन सबै पक्षसँग आग्रह गरे। गृह मन्त्रालयसँगको समन्वयमा वार्ता टोलीले काम गर्ने भएकाले मन्त्रालयको तर्फबाट सबै किसिमको सहयोग वार्ता टोलीलाई हुने उनको भनाइ छ। वार्ता समितिका संयोजक पाण्डेले टोली गठन भएपछिको अवस्था र वार्ताका लागि भइरहेका प्रयासको बारेमा बैठकमा जानकारी गराए।"
स्थानीयको फोहोर नगरपालिकाले किन्ने,"सिन्धुली : सिन्धुलीको कमलामाई नगरपालिकाले फोहोर संकलन गरेबापत नगरबासीलाई शुल्क दिने भएको छ। नगरबासीले फाल्ने फोहोर व्यवस्थापनमा मात्रै लाखौं रुपैयाँ खर्च गर्दै आएको नगरले अब भने फोहोर जम्मा गरेवापत नगद शुल्क दिन लागेको हो। नगरभित्रका नागरिकले प्रयोग गरेको प्लास्टिक, पानीका बोतल, चाउचाउ, चकलेट, कोक तथा फ्यान्टाका बोतल आफैं खरिद गरेर लिने भएको हो। नगबासीले प्रयोग गर्ने त्यस्ता फोहोरजन्य सामाग्री संकलन गरेर राखे त्यसलाई नगरपालिकाले पैसा दिएर किन्ने र पुनःउपभोगमा ल्याउन लागेको हो। कमलामाई नगरपालिकाले नगरबासीलाई सूचना जारी गर्दै नगरपालिकाभित्र नगरबासीले प्रयोग गरेका प्लाष्टिकजन्य पदार्थको खरिद गर्ने जनाएको हो। एउटा खानेपानीको खाली बोतलको ५० पैसाका दरले खरिद गर्ने र चाउचाउ, चकलेटका खोललगायत अन्य प्लाष्टिकजन्य पदार्थ टोल विकास संस्थामार्फत् प्रतिकिलो १० रुपैयाँका दरले खरिद गर्ने नीति लिएको हो। प्लाष्टिकमुक्त नगरपालिका बनाउन नयाँ कार्यक्रम थालनी गरिएको नगरप्रमुख खड्गबहादुर खत्रीले बताए। सूचनाबारेमा जानकारी दिँदै उनले भने, अब नगरबासीले प्लाष्टिकजन्य फोहोर बेचेर आम्दानी गर्न सक्नेछन्। प्लाष्टिकजन्य फोहोर जथाभावी नफाली संकलन गरेर र आयआर्जनमा वृद्धि गर्न उनले आग्रहसमेत गरे। नगरपालिकाले यसअघि प्लाष्टिक झोला प्रयोग गर्न निषेध गरेको थियो। प्लाष्टिकले वातावरणमा प्रतिकूल असर पार्ने भन्दै कमलामाई नगरपालिकाले प्लाष्टिक झोला निषेध गर्ने भनिए पनि हालसम्म सो कार्यक्रम प्रभावकारी रूपमा कार्यान्वयन हुन सकेको छैन। झण्डै एक वर्षअघि सर्वदलीय तथा सर्वपक्षीय भेलाले २०७४ असोज १ गतेदेखि प्लाष्टिकझोलामुक्त नगरपालिका बनाउने निर्णय गरेको थियो। तर, लामो समयसम्म प्लास्टिकका झोला प्रयोगमा कमी नआएपछि तत्कालका लागि नगर आफैंले पैसा दिएर खरिद गर्ने र विस्तारै त्यस्ता सामाग्रीको प्रयोगमा निरुत्साहित गर्ने योजना बनाएका हौं, उनले थपे। नगरभित्रका हरेक नागरिकको घरघरमा पुगेर नगर र टोलसुधार संस्थाले त्यस्ता सामाग्री खरिद गर्नेछन्। खरिद गरिएका प्लाष्टिकजन्य वस्तुलाई रिफाइन गरी पुनःप्रयोगमा ल्याउने व्यवस्था मिलाइने पनि उनको भनाइ छ। कमलामाई नगरपालिकाभित्र दैनिक झण्डै १० कुइन्टल यस्तो फोहोर उत्पादन हुने गरेको छ। यस बाहेकका फोहोरलाई डम्पिङ साइडमा लगेर व्यवस्थापन गर्ने गरिएको भए पनि प्लाष्टिकजन्य फोहोर नकुहिने भएकाले आगो लगाएर जलाउँदा वातावरणमा प्रतिकूल असर पर्दै आएको छ। तर, कुहिने र नकुहिने फोहोर छुट्याउने र त्यसमा पनि प्लाष्टिकजन्य वस्तुलाई पुनः प्रयोगमा ल्याउने गरी नगरले संकलन गर्ने र वातावरण सुरक्षित गर्न मुख्य भूमिका खेल्ने योजना बनाइएको नगरको योजना छ। यसअघि घर तथा सडकआसपास यस्ता फोहोर फ्याकिँदा वातावरण प्रदूषित हुँदै आएको थियो। नगरभित्र पर्ने विपी राजमार्गमा प्लाष्टिकका बोतल र चाउचाउका खोल अत्याधिक मात्रामा यात्रुले फाल्ने गर्छन्। सडकमा नगरले त्यस्ता फोहोर फाल्न निषेध गर्ने र निश्चित स्थानमा मात्र त्यस्ता फोहोर संकलन गर्ने व्यवस्था मिलाउन लागिएको समेत बताइएको छ।"
नेपाललाई हिन्दू राष्ट्र बनाउन अभियान : थापा,"भक्तपुर : राष्ट्रिय प्रजातन्त्र पार्टीका अध्यक्ष कमल थापाले नेपाललाई हिन्दू राष्ट्र बनाउन पार्टीले अभियान चलाउने बताएका छन्। पार्टी समर्थित राष्ट्रिय प्रजातान्त्रिक महिला संगठन भक्तपुरले शनिबार गरेको जिल्लास्तरीय महिला भेलालाई सम्बोधन गर्दै अध्यक्ष थापाले हिन्दू राष्ट्र र राजसंस्था सम्बन्धी एजेन्डा कमजोर बन्दै गएकाले पार्टीले देशव्यापी अभियान चलाउने बताएका हुन्। थापाले नेपाललाई हिन्दू राष्ट्र घोषणा गर्नेबारे जनमतसंग्रह गर्नुपर्नेसमेत दोहोर्याए। जनताले बुझ्न नसक्दा नेपाल धर्मनिरपेक्ष भएको उनको भनाइ थियो। ९५ प्रतिशतभन्दा बढी नेपाली हिन्दू धर्मको पक्षमा छन् तर जनताले बुझ्न नसक्दा समस्या भयो, अध्यक्ष थापाले भने, जनतालाई हामीले पनि बुझाउन सकेनौं। त्यसैले गएका चुनावमा हिन्दु राष्ट्र र राजसंस्था बोक्ने हामीले नराम्रोसँग पराजय भोग्नुपर्यो। उनले संघीय संसदमा राप्रपाका एकजनामात्रै सांसद भएकाले पनि हिन्दू राष्ट्र र राजसंस्थाको पक्षमा आवाज ठूलो हुन नसकेको जानकारी दिए। तैपनि नेपाललाई हिन्दू राष्ट्र बनाउनैपर्छ, उनले थपे। कार्यकर्तालाई भ्याइनभ्याइ शनिबार एकैदिन भक्तपुरमा राप्रपाका दुई घटकका महिला संगठनले करिब एकै समय कार्यक्रम गरेका थिए। राप्रपा (प्रजातान्त्रिक) का अध्यक्ष पशुपति शमशेर राणा आउने भएपछि राप्रपाका अध्यक्ष कमल थापा पनि ढिलो गरी भक्तपुर पुगेका थिए। प्रजातान्त्रिकका अध्यक्ष राणाले पार्टी एकता हुनुपर्ने बताए पनि राप्रपाका अध्यक्ष थापाले पार्टी एकताबारे केही शब्द पनि बोलेनन्। करिब एकै समयमा दुवै अध्यक्षको सम्बोधन भएपछि पार्टी एकताको पक्षमा रहेका स्थानीय नेता तथा कार्यकर्तालाई भने दुईवटै कार्यक्रम भ्याउन भ्याइनभ्याइ भएको थियो। धन्न दुइटै कार्यक्रम मध्यपुर थिमी नपाभित्र गरिएको थियो। करिब एक किलोमिटरको दूरीमा कार्यक्रम भएकाले प्रजातान्त्रिकको कार्यक्रम सकाएर राप्रपाको कार्यक्रम भ्याउन केही सहज भएको थियो। प्रजातान्त्रिकले मध्यपुर थिमी नपा ७ स्थित न्यू एभरेस्ट पार्टी प्यालेसमा र राप्रपाले वडा नम्बर ९ स्थित निकोसेरा पार्टी प्यालेसमा कार्यक्रम गरेका थिए। प्रजातान्त्रिकका अध्यक्ष राणाको सम्बोधन पहिले सकिएकाले त्यहाँबाट राप्रपाको कार्यक्रममा पुग्नेले अर्का अध्यक्ष थापाको सम्बोधन समेत सुन्न भ्याएका थिए। कार्यक्रममा दौडधुप गरेका जिल्लास्तरीय नेता कार्यकर्ताको मनोदशा हेर्दा उनीहरू पार्टी एकताको पक्षमा छन् तर केन्द्रमा कुरा नमिल्दा आफूमात्रै तातिएर केही नहुने राप्रपाका जिल्ला नेता बताउँछन्। जिल्लामा पार्टी एकता गर्न हामीलाई समस्या छैन, राप्रपाका एक जिल्ला नेता भन्छन्, तर माथि केन्द्रीय नेता मिल्दैनन्। उनीहरु नमिलेसम्म हामी विभाजित नै भएर रहनुपर्ने भयो। कार्यक्रममा सहभागी केही नेता कार्यकर्ताले पनि प्रकाशचन्द्र लोहनी नेतृत्वको राप्रपा (राष्ट्रवादी) को पनि कार्यक्रम बाँकी छ कि भनी प्रश्न गरेका थिए।"
"नेकपा नेता विदेशमै व्यस्त, पार्टी काम प्रभावित","काठमाडौं : नेपाल कम्युनिस्ट पार्टी (नेकपा) का शीर्ष नेता विदेश भ्रमणमा व्यस्त हुँदा पार्टी काम प्रभावित हुन थालेका छन् । पार्टी अध्यक्षदेखि सचिवालयका नेता विदेश यात्रामा रहँदा जनसंगठन तथा पार्टीका तल्लो कमिटी (प्रदेश तथा जिल्ला कमिटी) को एकीकरण प्रक्रिया प्रभावित भएको छ । ९ सदस्यीय सचिवालयमा अहिले दुईजना विदेशमा भने दुई नेता विदेश जाने तयारीमा छन् । वरिष्ठ नेता माधवकुमार नेपाल अमेरिका र ईश्वर पोखरेल लेवनानमा छन् । भारत सरकारको निमन्त्रणमा अध्यक्ष पुष्पकमल दाहाल २२ भदौमा भारतको ५ दिने भ्रमणमा जाँदैछन् । चिनियाँ कम्युनिस्ट पार्टीको निमन्त्रणामा पार्टी प्रवक्ता नारायणकाजी श्रेष्ठ नेतृत्वको नेकपाको एउटा टोली चीन जाँदैछ । श्रेष्ठ नेतृत्व टोलीको भ्रमणलाई सचिवालय बैठकले अनुमोदन पनि गरिसकेको छ । श्रेष्ठ चीनमै रहेका बेला अध्यक्ष दाहाल असोज १ मा चीन भ्रमणमा जाने कार्यक्रम छ । शीर्ष नेताहरू विदेशमा रहेपछि १९ र २० भदौका लागि बोलाइएको स्थायी समिति बैठक प्रभावित हुने देखिन्छ । वरिष्ठ नेता नेपाल भदौ २० र पोखरेल लेवनानपोल्यान्ड हँुदै भदौ २३ मा स्वदेश फर्कनेछन् । अमेरिकाको सिकागोमा आयोजित नेपाली अन्तर्राष्ट्रिय सम्मेलनमा सहभागी हुन नेपाल १४ भदौमा त्यसतर्फ गएका थिए । पोखरेल संयुक्त राष्ट्रसंघीय शान्ति मिसनअन्तर्गतको लेबनानस्थित नेपाली शान्ति मिसन अवलोकनका गएका हुन् । नेकपा केन्द्रीय सदस्य जगन्नाथ खतिवाड शीर्ष नेताहरूको ब्यस्त कार्यतालिकाका कारण स्थायी समिति बैठक प्रभावित हुन सक्ने बताउँछन् । वरिष्ठ नेता नेपाल अमेरिका भ्रमणमा हुनुहुन्छ । अध्यक्ष पुष्पकमल दाहाल भारत भ्रमणमा जाने तयारीमा हुनुहुन्छ, खतिवडाले भने, यसले पार्टी स्थायी समिति बैठक सर्ने सम्भावना छ । एकता प्रक्रियाको महत्वपूर्ण निर्णय वरिष्ठ नेता नेपालको अनुपस्थितिमा दुईअध्यक्ष केपी ओली र पुष्पकमल दाहालले मात्र लिन सक्ने अवस्था अहिले छैन । यसअघि नेकपाले पार्टीका तल्ला कमिटी तथा जनसंगठनको एकीकरणका काम टुंगो लगाउन भदौ ८ र ९ मा स्थायी समिति बैठक बोलाएको थियो । तर केही जनसंगठन र प्रदेश कार्यादलले प्रतिवेदन केन्द्रीय कार्यालयमा बुझाइ नसकेको, बुझाएका प्रतिवेदन पनि विवादरहित नभएपछि बैठक १९ र २० गतेका लागि सारिएको थियो । नेकपाले तीन महिनाभित्र पार्टी एकताको सम्पूर्ण प्रक्रिया टुंग्याउने बताएको थियो । ३ जेठमा पार्टी एकता भए पनि सचिवालय, स्थायी समिति र केन्द्रीय समिति चयनबाहेक अन्य प्रक्रिया पुरा भएको छैन । नेताहरूको विदेश भ्रमण मोहले भदौ महिनाभर यो प्रक्रियाले पूर्णता नपाउने देखिन्छ । विदेशमा रहेका नेता माधवकुमार नेपाल अमेरिका ईश्वर पोखरलेलेबनान् पोल्यान्ड विदेश जाने तयारीमा रहेका पुष्पकमल दाहाल भारतचीन नारायणकाजी श्रेष्ठ चीन"
श्रीलंकाका राष्ट्रपति सिरिसेना स्वदेश फिर्ता,काठमाडौं : श्रीलङ्काका राष्ट्रपति मैत्रीपाला सिरिसेना नेपालको औपचारिक सद्भावना भ्रमण पूरा गरी आइतबार स्वदेश फर्किएका छन्। भदौ १६ गते नेपालको औपचारिक भ्रमणमा आएका सिरिसेना आइतबार स्वदेश फर्किएका हुन्। बहुक्षेत्रीय प्राविधिक तथा आर्थिक सहयोगका लागि बङ्गालको खाडीको प्रयास (बिम्स्टेक)को चौथो शिखर सम्मेलनमा सहभागी हुन् आएका पाहुनामध्ये उनी लामो समय नेपाल बसेका हुन्। राष्ट्रपति विद्यादेवी भण्डारीको मैत्रीपूर्ण निमन्त्रणामा राष्ट्रपति सिरिसेना र उनकी पत्नी जयन्ती पुष्पकुमारी नेपाल आएका हुन्। नेपाल बसाइको क्रममा उनीहरुले लुम्बिनीमा मायादेवी भन्दिरमा पूजासमेत गरे। भदौ १३ गते उपप्रधान तथा रक्षामन्त्री ईश्वर पोखरेलले स्वागत गरेका राष्ट्रपति सिरिसेनालाई आइतबार त्रिभुवन अन्तर्राष्ट्रिय विमानस्थलको अतिविशिष्ट कक्षमा उपप्रधानमन्त्री एवं स्वास्थ्य तथा जनसङ्ख्यामन्त्री उपेन्द्र यादवले बिदाइ गरे।
संहिता कार्यान्वयन गर्न जनशक्ति अभाव,"काठमाडौं : न्यायिक जनशक्ति अभावमा भदौ १ मा लागू भएका फौजदारी र देवानी संहिता कार्यान्वयन गर्न जटिलता उत्पन्न हुने देखिएको छ। जनशक्ति अभावमा देशभरिका अदालतमा नै झण्डै २० हजार ४ सय पुराना फैसला लेख्न बाँकी छन्। नयाँ संहिताले फैसला सुनाएकै दिन लेख्नुपर्ने व्यवस्था गरेपछि जटिलता आउन सक्ने देखिएको हो। विधिशास्त्रीय मान्यताअनुरूप निर्मित भनिएको संहिता जनशक्ति अभावमा कार्यान्वयन हुनेमा आशंका उत्पन्न भएको छ। पुरानो मुलुकी ऐन विस्थापित गरेको संहिताका व्यवस्था तत्काल कार्यान्वयनमा ल्याउनुपर्ने भएकाले सर्वोच्च अदालतले जनशक्ति थप्ने सम्बन्धमा अध्ययन थालेको छ। मुलुकी फौजदारी (संहिता) ऐन, २०७४ ले ३ वर्षभन्दा बढी कैद हुने फौजदारी मुद्दामा उही दिन संक्षिप्त फैसला लेखेर दिनुपर्ने र २१ दिनभित्र पूर्ण फैसला तयार गर्नुपर्ने व्यवस्था गरेको छ। जिल्ला प्रशासन कार्यालयमा दर्ता हुने कतिपय मुद्दासमेत अदालतमा सर्ने भएकाले पनि अदालतमा कामको बोझ पनि थपिएको छ। विवाह दर्ता, माथवर संरक्षण (अभिभावकविहीन), अधिकृत वारेसनामा, असक्षम व्यक्तिका निवेदनलगायत दर्ता गर्न ७५ वटै जिल्ला अदालतमा बेग्लै फाँट नै खडा गर्नुपर्ने हुन्छ। संहिताअनुसार बन्द इजलास र गम्भीर फौजदारी मुद्दामा निरन्तर सुनुवाइले अदालतको कार्यक्षेत्र व्यापक विस्तार भएको छ। संहिताले एउटै मुद्दामा अपराध ठहर गर्न एकपल्ट र कैद ठम्याउन फेरि अर्कोपल्ट सुनुवाइ गर्नुपर्ने दोहोरो व्यवस्था गरेको छ। एउटै मुद्दामा प्रारम्भिक सुनुवाइदेखि फैसलासम्म चारपाँच पटक प्रक्रिया पुर्याउनुपर्ने अवस्था छ। सबैको अभिलेख राख्नुपर्यो। कार्यान्वयनमा जान पहिले माग भएको न्यायिकसँगै अरु जनशक्ति पनि थप्नुपर्ने हुन्छ, सर्वोच्चका प्रवक्ता भद्रकाली पोखरेलले भने, तर के कति चाहिन्छ भनेर सर्वोच्चले रजिस्ट्रारको नेतृत्वमा अहिले अध्ययन गरिरहेको छ। उनका अनुसार संहिताले सीडीओका अधिकारसमेत जिल्ला अदालतलाई दिएको हुँदा मुद्दाको बोझ अझै बढ्नेछ। फरक अभ्यास सुरु भएकाले कार्यान्वयनमा जान जनशक्ति मात्र नभएर भौतिक स्रोत, साधन र बजेट पनि आवश्यक पर्छ, उनले भने। सर्वोच्च अदालत प्रशासनको पछिल्लो अध्ययन प्रतिवेदनअनुसार सर्वोच्चमा मात्र बर्सेनि सरदर ४ हजार ४ सय ४० फैसला हुन्छन्। एकजना इजलास अधिकृतले वर्षमा सरदर १ सय १ वटा फैसला र २ सय ४१ वटा अन्य आदेश तयार गर्नुपर्ने अवस्था छ। फैसलाबाहेक पनि आदेश नै बर्सेनि सरदर १० हजार ६ सय हुने गरेका छन्। १० वर्षमा कार्यबोझ दोब्बर भए पनि अदालतमा अझै २०६५ सालकै जनशक्ति छ, थपिएको छैन। सर्वोच्चबाटै भएका फैसलामध्ये पीडितले एक तिहाइभन्दा बढी फैसला पाउन सकेका छैनन्। सर्वोच्चले संगठन र व्यवस्थापन (ओ एन्ड एम) प्रतिवेदन२०७२ अनुसार न्यायपालिकाका लागि थप १ हजार ६ सय ५७ कर्मचारी माग गरिए पनि सरकारले स्विकृत गरेको छैन। संहिता लागू हुनुअघिकै अवस्थामा सर्वोच्चले राजपत्रांकित ५ सय २० र राजपत्रअनंकित १ हजार १ सय ३७ गरी कुल १ हजार ६ सय ५७ दरबन्दी थप्न माग गरेको थियो।"
विकासका योजना बनाउन कर्णाली प्रदेशमा विज्ञ समूह गठन,"सुर्खेत : कर्णालीमा प्रदेश सरकारले विज्ञको समूह गठन गरेको छ। कर्णालीमा अब विज्ञ समूहको सुझाव र परामर्शका आधारमा नै विकासका योजना तय हुनेछन्। प्रदेश मन्त्रिपरिषद्को बैठकले कर्णालीको विकासका लागि एकिकृत योजना निर्माण र संचालनमा आवश्यक परामर्श लिनका लागि विज्ञ समूह गठन गर्ने निर्णय गरेको हो। समूहमा विभिन्न क्षेत्रका विषय विज्ञलाई समेटिएको छ। मन्त्रिपरिषद् बैठकले पूर्व ऊर्जामन्त्री जनार्दन शर्मादेखि पूर्वसचिव एवम् प्रशासनविद् बालानन्द शर्मासम्म अट्ने गरी विज्ञ समूह गठन गरेको हो। विज्ञ समूहमा युवा स्वरोजगार कोषका पूर्वउपाध्यक्ष पुण्यप्रसाद रेग्मी, पूर्वमहान्यायाधिवक्ता मुक्ति प्रधान, समाजसेवी डा सुरेश तिवारी, विज्ञान प्रविधिका जानकार डा कृष्णप्रसाद पौडेल, डीआईजी सुरेन्द्रविक्रम शाह, अधिवक्ता गोविन्द बन्दी, डा कुसेन्द्र महत र डा पदम शाही रहेका छन्। यो समूह पूर्ण होइन, आवश्यकता अनुसार हामी सदस्यहरु थप गर्दै जानेछौं, मन्त्रिपरिषद्को शनिबार राती सम्पन्न बैठकले गरेका निर्णयबारे जानकारी दिंदै प्रदेश सरकारका प्रवक्ता विमला केसीले भनिन्, शिक्षा र स्वास्थ्य सम्बन्धी विज्ञ थप्न बाँकी नै छन्, वन र उद्योगका जानकारलाई पनि समूहमा थप्नेछौं। समग्रमा प्रदेशमा विकासको एकीकृत गुरुयोजना बनाउने तयारीमा छौं, यसका लागि विज्ञ आवश्यक परेका हुन्। यो समूहको परामर्शका आधारमा नै प्रदेशको भौतिक पूर्वाधार, सामाजिक सुधार, सुरक्षा र पर्यटन तथा जलस्रोत विकास सम्बन्धी योजना निर्माण गरिनेछन्। यस्तै मन्त्रिपरिषद् बैठकले कर्णाली प्रदेश मुद्रण सम्बन्धी विधेयक तर्जुमा गर्नका लागि आन्तरिक मामिला तथा कानुन मन्त्रालयलाई सैद्धान्तिक सहमति दिएको छ। आन्तरिक मामिला तथा कानुन मन्त्रालयले पेश गरेको प्रदेश उद्धार तथा राहत कोष संचालन निर्देशिकालाई पनि बैठकले स्वीकृत गरेको छ। बैठकले उधोग, पर्यटन, वन तथा वातावरण मन्त्रालयले पेश गरेको ढुङ्गा, गिट्टी, वालुवा, उत्खनन तथा विक्री वितरण र क्रसर उद्योग स्थापनालाई व्यवस्थित गर्न बनेको कार्यविधि पनि स्वीकृत गरेको सरकारका प्रवक्ता केसीले जानकारी दिइन्।"
