शीर्षक,विवरण
राजपा संसदीय दलको नेतामा ठाकुर सर्वसम्मत,"काठमाडौं : राष्ट्रिय जनता पार्टी (राजपा) नेपालको संसदीय दलको नेतामा अध्यक्ष मण्डलका संयोजक महन्थ ठाकुर सर्वसम्मत छानिएका छन्। शनिबार संसदीय दलको कार्यालय सिंहदरबारमा बसेको बैठकले संयोजक ठाकुरलाई संसदीय दलको नेता चयन गरेको राजपाका महासचिव केशव झाले जानकारी दिए। प्रतिनिधिसभाकोे पहिलो अधिवेशन बसेको ४ महिना बितिसक्दा पनि राजपाले संसदीय दलको नेता छान्न सकेको थिएन। अध्यक्ष मण्डलका संयोजक महन्थ ठाकुर र राजेन्द्र महतो दुवैले संसदीय दलको नेतामा दावी गरेपछि नेता छान्न सकस भएको पैदा भएको हो। संसदीय दलको नेता चयनसम्बन्धी विधानको मस्यौदा पारित नभए पनि राजपाले संसदीय दलको नेता छनोट गरेको हो। राजपाका नेताले महतोले अन्तिम समयमा दलको नेतामा आफ्नो दावी छोडेका हुन्। महतोजीले निर्वाचनबाट दलको नेता छान्दा बाहिर राम्रो सन्देश नजाने भन्दै सहमतिबाट छान्न प्रस्ताव गर्नु भएको हो, नेता राजकिशोर यादवले अन्नपूर्णसँग भने। संसदीय दलको नेताले पार्टीका सांसद्लाई संसद्मा कसरी प्रस्तुत हुने र के कस्तो भूमिका निर्वाह गर्ने विषयमा मुख्य निर्देशन दिन्छन्। सरकारले संसदीय दलको नेतालाई यस अगाडि गाडी सहित विशेष सुविधाको पनि व्यवस्था गरेको थियो। राजपाका प्रतिनिधिसभातर्फ १७ जना र राष्ट्रिय सभामा २ जना सांसद् छन्।"
स्थायी राजधानी विराटनगरमै राखिने,"विराटनगर : प्रदेश सरकारले मोरङको विराटनगरलाई नै प्रदेश १ को स्थायी राजधानी बनाउने गरी तयारी थालेको छ । मुख्यमन्त्री शेरधन राईको आह्वानमा स्थायी राजधानी र नामको टुंगो लगाउने विषयमा अन्तरपार्टी छलफल तीव्र भएको छ । सरकारले साउनभित्र प्रदेशको राजधानी र नाम टुंगो लगाउने तयारी गरेको छ । मुख्यमन्त्री राईले यसबारे आफ्नो पार्टीमा छलफललाई घनीभूत बनाउने बताएका थिए । उनले यसबारे एक चरण सबै दलसँग छलफल गरिसकेको जनाइएको छ । उनी शुक्रबार प्रदेश सरकारको मन्त्रिपरिषद् बैठक सकाएर संघीय राजधानी काठमाडौंतिर लागेका छन् । प्रदेश सरकारका प्रवक्ता एवं आन्तरिक मामिला तथा कानुनमन्त्री हिक्मत कार्कीले दलका केन्द्रीयस्तरका नेतासँग राजधानी र नामकै विषयमा छलफल गर्न मुख्यमन्त्री काठमाडौं गएको बताए । यहाँ मात्र होइन, केन्द्रमा पनि छलफल गरेर प्रदेशसभाबाट राजधानी र नामको विषय टुंग्याउँदै छौं, मन्त्री कार्कीले भने, सुरक्षालगायत सबै दृष्टिले विराटनगर नै राजधानी कायम हुने देखिएको छ । प्रदेशसभा एकातिर अनि राजधानी र मन्त्रालय अर्कोतिर हुँदा सुरक्षालगायत विषयले अप्ठेरो पर्ने उनको भनाइ छ । तर, अन्यत्र पनि सरकारका निकाय विस्तार गरिने उनले स्पष्ट गरे । दुईवटा प्रदेशले राजधानी र नामको टुंगो लगाइसकेका बेला अब प्रदेश १ पनि एक महिनाभित्र टुंगोमा पुग्ने उनको भनाइ छ । यो विषय हटकेकजस्तो भयो, अब उच्च नेतृत्वसँग छलफल र सुझावसमेत लिएर टुंगोमा पुग्दै छौं, उनले भने, हामी राजधानी टुंगो लगाउने तेस्रो प्रदेश बन्ने दौडमा छौं । संसद्का दलहरूसँग हामीले केही समयअघि छलफल गरेका थियौं, अब आफ्नो दलको व्यवस्थापन गरी अन्यसँग छलफल गरिनेछ । विराटनगरको विकल्पका रूपमा आएका धनकुटा, धरान, इटहरी, गोठगाउँलगायत ठाउँका आआफ्नो महŒव रहेको सुनाउँदै उनले सबैले अपनत्व महसुस गर्ने गरी निष्कर्ष निकालिने दाबी गरे । प्रदेश राजधानी दाबी गर्ने सबै सहरको महŒव, इतिहास, संस्कृति, फाइदा र बेफाइदा आआफ्नै ढंगको भएको उनको भनाइ छ । यहाँ मात्र होइन, केन्द्रमा पनि छलफल गरेर प्रदेशसभाबाट राजधानी र नामको विषय टुंग्याउँदै छौं । विराटनगर नै राजधानी कायम हुने देखिएको छ । हिक्मत कार्की, मन्त्री, आन्तरिक मामिला तथा कानुन उनका अनुसार प्रदेशको नाम र राजधानी दीर्घकालीन प्रभाव पार्ने विषय भएकाले सबैसँगको छलफलपछि टुंगोमा पुग्ने तयारी छ । यो प्रदेशको नामकरणका लागि विकल्पका रूपमा सगरमाथा, कोसी, किरात, लिम्बुवान, कञ्चनजंघा, मेचे, विराट आदि नाम आएका छन् । यो विषयमा एकताबद्ध नभए संसद्बाट टुंगोमा पुग्ने प्रदेश सरकारको तयारी छ । राजधानीका लागि विराटनगर नै उपयुक्त हुने कांग्रेसका प्रमुख सचेतक केदार कार्कीले बताए । ऐतिहासिक, उपलब्ध भौतिक पूर्वाधार, जनघनत्व आदि विषयले पनि विराटनगर राजधानी बन्न उपयुक्त छ, उनले भने । सर्वसम्मतिका आधारमै राजधानीको विषयलाई टुंगोमा पुयाउन आफूहरूले सुझाव दिएको उनको भनाइ छ । तर, सत्तारुढ नेकपाकै कतिपय प्रदेशसभा सदस्यले विराटनगरको साटो अन्यत्रै प्रदेश राजधानी हुनुपर्ने भन्दै लबिङ गरिरहेका छन् । यसअघि सरकारले विराटनगरलाई प्रदेशको अस्थायी मुकाम (राजधानी) तोकेको थियो ।"
सरकारद्वारा जथाभावी सहायता वितरण,"काठमाडौं : आर्थिक सुशासन र मितव्ययिताको चर्को नारा दिँदै आएको सरकारले एकै दिन लाखौं रुपैयाँ आर्थिक सहायता वितरण गरेको पाइएको छ । प्रधानमन्त्री केपी ओली नेतृत्वको सरकारले एकै दिन आफूनिकटलाई ४३ लाख रुपैयाँ वितरण गरेको हो । गत २० जेठको मन्त्रिपरिषद् बैठकले इलामका डामिमाङ तेम्बे मालापथलाई १२ लाख, धनगढीका नरेन्द्रराज पोख्रेललाई ६ लाख, झापाका खगेन्द्र चुडाललाई १५ लाख र हेटौंडाका श्रीचन्द्र पौडेललाई १० लाख रुपैयाँ दिने निर्णय गरेको हो । प्रधानमन्त्री तथा मन्त्रिपरिषद् कार्यालयले उनीहरूलाई औषधि उपचारका लागि आर्थिक सहायता दिने निर्णय गरिएको जनाएको छ । यसअघि मन्त्रिपरिषद्ले वैशाखमा चितवनका ध्रुव घिमिरेलाई ७ लाख रुपैयाँ दिने निर्णय गरेको थियो । प्रधानमन्त्री कार्यालयका अनुसार चैतमा विभिन्न व्यक्तिलाई आर्थिक सहायतास्वरूप ३५ लाख रुपैयाँ वितरण गरिएको थियो । त्यसभन्दा पहिले शेरबहादुर देउवा नेतृत्वको सरकारले ९ महिनामा ४० करोड रुपैयाँभन्दा बढी रकम आर्थिक सहायता वितरण गरेको थियो । अत्यधिक आर्थिक सहायता वितरण गरेकाले तत्कालीन प्रधानमन्त्री देउवाको तीव्र आलोचित भएका थिए । सरकारका प्रवक्ता सूचना तथा सञ्चार प्रविधिमन्त्री गोकुल बास्कोटाले विगतका राजनीतिक क्रान्तिमा ठूलो योगदान गरेका व्यक्तिलाई गम्भीर र कडा रोग लागेकाले उनीहरूलाई आर्थिक सहायता वितरण गरिएको दाबी गरे । विगतमा जसरी जथाभावी आर्थिक सहायता वितरण गरिएको थियो त्यसको तुलनामा अहिले केही पनि बाँडिएकै छैन, हामीले यसमा निकै कडाइ गरेका छौं, उनले भने । मन्त्री यादवलाई ५ लाखभन्दा बढी सरकारले उद्योग वाणिज्य तथा आपूर्तिमन्त्री मातृका यादवलाई थाइल्यान्डमा गरेको सबै उपचार खर्च बेहोर्ने निर्णय गरेको छ । मन्त्री यादवका स्वकीय सचिव सन्तोष विष्टका अनुसार उनको शरीरमा अक्सिजनको मात्रा अत्यधिक न्यून भएर विभिन्न समस्या आएकाले थाइल्यान्डमा उपचार गरिएको र उपचारमा ५ लाख रुपैयाँभन्दा धेरै खर्च भएको छ । यस अवधिमा क्यान्सर, मिर्गौला र मुुटुसम्बन्धी कडा रोग लागेका कर्मचारीलाई पनि लाखौं रुपैयाँ सहायता वितरण गरिएको बताइएको छ । दैवी प्रकोप राहत पुनःस्थापनाको रकम गाडी किन्न सरकारले जेठ महिनामा राष्ट्रपति कार्यालयलाई विद्युतीय सवारी खरिद गर्न र उपराष्ट्रपतिको भ्रमणमा गरी झण्डै ८० लाख रुपैयाँ खर्च भएको जानकारी दिएको छ । अर्थ मन्त्रालयका अनुसार दैवी प्रकोप राहत तथा पुनःस्थापनाको रकमबाट राष्ट्रपति कार्यालयका लागि विद्युतीय सवारी खरिद गर्न ७० लाख रुपैयाँ निकासा गर्ने निर्णय गरिएको छ । प्युठान र दाङको कार्यक्रममा उपराष्ट्रपति नन्दकिशोर पुन सहभागी हुन जाँदा प्रयुक्त हेलिकप्टरको ८ लाख २ हजार २ सय रुपैयाँ खर्च भैपरी आउने खर्चबाट गरिएको अर्थ मन्त्रालयले जनाएको छ । परराष्ट्रको टोलीलाई ५१ लाख अर्थ मन्त्रालयले गत जेठमा परराष्ट्रमन्त्री र सचिवको नेतृत्वमा विभिन्न ४ देश गएको टोलीको भ्रमणमा ५१ लाख ३० हजार ६ सय रुपैयाँ खर्च भएको जनाएको छ ।"
प्रधानमन्त्रीलाई गगनको प्रश्न : 'तपाईँको ज्ञानको स्रोत के हो ?',"काठमाडौं : पूर्व स्वास्थ्य मन्त्री एवं नेपाली कांग्रेसका सांसद गगन थापाले अनसनरत प्राध्यापक डा गोविन्द केसीको ज्यान तलमाथि भएमा त्यसको अपराधबाट नेपाल कहिल्यै मुक्त हुन नसक्ने बताएका छन्। काठमाडौंकोको नयाँ बानेश्वरमा शनिबार भएको कार्यक्रममा सांसद थापाले प्रधानमन्त्री र मन्त्रीहरूले समेत डा केसीले उठाएका विषयको गहिराई बुझ्न नसकेको बताए। 'प्रधानमन्त्री र मन्त्रीहरूको अभिव्यक्ति सुन्दा लाग्छ उहाँहरू विषयको गहिराईमा पुग्नुभएको छैन', थापाले भने, 'बुझ्नुभएकै छैन म भन्दिनँ।' गोविन्द केसीले उठाएका विषय उनले मात्र उठाएका नभई सरकारद्वारा गठित मेडिकल शिक्षासम्बन्धी माथेमा आयोगको कार्यदलले निकालेको निष्कर्ष भएकोले गम्भीरतापूर्वक सोचिदिन उनले सरकारलाई आग्रह गरे। 'गोविन्द केसीको ज्यान तलमाथि भयो भने सिंगो नेपाल कहिल्यै अपराधबाट मुक्त हुने छैन', उनले भने, 'कृपया यो विषयलाई बुझिदिनुस्, यो गोविन्द केसीले उठाएको विषय होइन, प्रज्ञिक व्यक्तित्वहरू रहेको कार्यदलले उठाएको विषय हो।' काठमाडौं उपत्याकामा १० वर्ष मेडिकल कलेज खोल्न नहुने विषय केदारभक्त माथेमा नेतृत्वको कार्यदलले निकालेको निष्कर्ष भएको दोहोर्याउँदै उनले प्रश्न गरे 'प्रधानमन्त्री र मन्त्रीहरूले त्यो प्रतिवेदनभन्दा फरक ढंगबाट केही भन्नुभएको छ भने म तपाईँलाई प्रश्न गर्छु तपाईँको बुझाइ र ज्ञानको स्रोत के हो ?' काठमाडौं क्षेत्र नम्बर ४ का सांसद थापाले काठमाडौं बाहिरका सांसदले समेत विषय नबुझी काठमाडौंमा मेडिकल कलेज खोल्न किन नहुने भन्ने गरेकोमा आफूलाई दुःख लागेको बताए। 'काठमाडौंमा मेडिकल कलेज खोल्ने अनुमति दिनुपर्छ भनेर काठमाडौंबाहिरका सांसदले समेत भन्नुभएको छ, म काठमाडौंको जनप्रतिनिधि हुँ तर म यहाँ मेडिकल कलेज आवश्यक छैन भन्छु', उनले भने, 'तपाईँहरू काठमाडौंमा मेडिकल कलेज आवश्यक छ भनेर आफ्नो क्षेत्रका जनतामाथि अन्याय गरिरहनुभएको छ।' विश्वविद्यालयहरूले समेत नयाँ मेडिकल कलेजहरूलाई सम्बन्धन दिन सकिँदैन भनिरहेको सन्दर्भमा सरकारका प्रधानमन्त्री र मन्त्रीहरूले दिनुपर्छ भन्नु आश्चर्यको विषय भएको उनले बताए। नेपालमा चिकित्शा शिक्षाका सम्बन्धमा प्राज्ञिक अध्ययन गरी निकालिएको निष्कर्ष माथेमा आयोगको प्रतिवेदनमात्र भएको स्मरण गराउँदै थापाले त्यसभन्दा बाहिर बोल्नुको अर्थ नभएको उनको भनाई छ। 'विश्वविद्यालयहरू अब सम्बन्धन दिन सकिँदैन भनिरहेका छन् तर तपाईँहरू दिनुपर्छ भनिरहनुभएको छ', उनले प्रश्न गरे 'म प्रधानमन्त्री र शिक्षा मन्त्रीलाई प्रश्न गर्न चाहन्छु दिनुपर्छ भने तपाईँको ज्ञानको स्रोत के हो?' खतरा मोल्छुँ, अनसन तोड्दिन : डा केसी प्रहरी घेराभित्रै डाकेसीको अनसन पानी चुहिने हलमा, दियालो बालेर गोविन्द केसीको अनशन योगेशको प्रश्नः कांग्रेसलाई बचाउन गोविन्द केसी चाहिएको हो ? प्रधानमन्त्रीको प्रश्नः कोही कोही भाग्यमानी जुम्ला जाँदा किन उधुम मच्चिन्छ ? योगेशको प्रश्न: गोविन्द केसी सही भए किन कांग्रेसलाई भोट मागे ? मेडिकल कलेज कहाँ खुल्छन् भन्ने कुरासँग दुर्गम गाउँमा विशेषज्ञ चिकित्सक जान्छन् कि जाँदैनन् भन्ने कुरा जोडिएको उल्लेख गर्दै थापाले काठमाडौंमा चर्को शुल्क तिरेर पढ्नेहरू दुर्गम गाउँमा जाँदै नजाने बताए। काठमाडौंमा समेत मेडिकल कलेजमा सिट खाली भएको उदाहरण दिँदै उनले विद्यार्थी र बिरामीको अनुपात हिसाब नगरी हचुवाका भरमा मेडकिल कलेज खोल्ने अनुमति दिन नहुने बताए। प्रधानमन्त्री केपी शर्मा ओलीले नेपाललाई मेडिकल हब बनाउने योजना सुनाउने गरे पनि जथाभावी मेडिकल कलेजहरू खोलेरमात्र त्यो सफल नहुने बताए। 'गुणस्तर कायम गरेरमात्र मेडिकल हब बनाउन सकिन्छ, धेरै मेडिकल कलेज खोलेर होइन', उनले भने, 'मेडिकल कलेज पानी जहाज खोलेजस्तो होइन।' थापाले प्रधानमन्त्रीले कार्यदलको प्रतिवेदनअनुसार विधेयक ल्याएमा उनकै इज्जत बढ्ने बताए। 'तपाईँले घोषणा गर्दिनुस् भोलि संसदमा चिकित्साशिसक्षा विधेयक आउँछ र माथेमा आयोगको प्रतिवेदनअनुसार आउँछ, तपाईँकै इज्जत बढ्छ, यति कुरा बुझ्दिनुस्', उनले भने।"
संविधानले कसैलाई विभेद गरेको छैन : प्रधानमन्त्री ओली,"काठमाडौं : प्रधानमन्त्री केपी शर्मा ओलीले संविधानले सबै नागरिकलाई बराबरीको अधिकार प्रत्याभूत गरेको बताएका छन्। अखिल नेपाल महिला संघ केन्द्रीय समितिले शनिबार काठमाडौंमा आयोजना गरेको कार्यक्रमलाई सम्बोधन गर्दै प्रधानमन्त्री ओलीले आम नागरिकमाथि संविधानले विभेद नगरेको बताए। योगमाया न्यौपानेको सामाजिक आन्दोलनका सय वर्ष र महिला मुक्ति आन्दोलन विषयको अन्तर्क्रियामा उनले कुनै पनि नागरिक राज्यको अधिकारबाट बञ्चित हुनु नपर्ने बताए। प्रधानमन्त्री ओलीले समृद्धिमार्फत मुलुक बदल्ने महान् अभियानमा सहभागी हुन सबैलाई आह्वान गरे। उनले संविधानमा नै वाक स्वन्त्रताको व्यवस्था गरेपनि जथाभाबी बोल्न नमिल्ने तर्क गर्दै देश, जनता र समाजप्रति जिम्मेवार भएर आफ्नो कर्तव्य पूरा गर्नुपर्नेमा जोड दिए। संसद्मा व्यक्त गरिने अभिव्यक्तिमा सांसद स्वतन्त्र हुने भन्दै प्रधानमन्त्री ओलीले मुलक देश र कानूनले सांसदमाथि विश्वास गरेको र त्यहीअनुरुप सांसदहरु पनि जिम्मेवार ढंगले प्रस्तुत हुनुपर्ने बताए। प्रधानमन्त्री ओलीले महिलाको हक अधिकारको रक्षाका लागि सरकार प्रतिबद्ध रहेको धारणा पनि राखे। कार्यक्रममा महिला संघले संघीय संसद्का महिला प्रतिनिधिलाई सम्मान गरेको थियो। महिला, बालबालिका तथा ज्येष्ठ नागरिकमन्त्री थममाया थापासहितका महिला नेत्रीले महिला मुक्ति आन्दोलनमा योगमायाको योगदानका विषयमा चर्चा गरेका थिए।"
कार्यपालिकाका अधिकारविहीन भयौं',"ललितपुर : ललितपुर महानगरपालिका१८ बाट महिला सदस्य निर्वाचित रुक्मिणी केसी महर्जन महानगरपालिका कार्यपालिकाको सदस्य चयन हुँदा दंग परेकी थिइन्। बोर्डको सदस्य बन्दा दंग परेकी उनी महिला सदस्यहरूलाई कुनै जिम्मेवारी र अधिकार नदिँदा भने असन्तुष्ट छिन्। आफ्ना वरिपरीका झैझगडा मिलाउने, जनताका गुनासा सुन्ने, विकास निर्माणसम्बन्धी छलफललगायत सबै काममा संलग्न हुन्छु। तर पनि स्थानीय शासन सञ्चालन ऐनमा हाम्रो (कार्यपालिकाका महिला सदस्यका) कामबारे स्पष्ट खुलाएको छैन, उनी भन्छिन्, कार्यपालिकाका सदस्यको पद वडाअध्यक्ष सरहको भनिन्छ। ड्यासमा राख्दा पनि एउटै सम्मान दिइन्छ तर सम्मानबाहेक अरु केही मिलेको छैन। अब विधान बनाउँदा कार्यपालिकाका महिलाका काम, कर्तव्य र अधिकार स्पष्ट लेखिनुपर्ने उनको धारणा छ। बैठकमा कुरा उठाएका छौं, नगरसभाले यो कुरा समावेश गरोस्, उनले भनिन्। सरकारले दिने ८ हजार रुपैयाँ पारि श्रमिक पार्टीलाई लेभी तिरेर नगरपालिकालाई एक प्रतिशत तिर्दा ठिक्क भएको गुनासो उनको थियो। नेकपा दलित महिलाका तर्फबाट कार्यपालिका सदस्य चुनिएकी संगिता अछामीको अनुभव पनि उस्तै छ। अछामी वडा नम्बर १४ बाट निर्वाचित भएकी हुन्। उनी महानगरपालिकाको बोर्ड सदस्य तथा आर्थिक समितिमा बसेर आर्थिक अनुगमनलगायत काम गर्दै आएकी छन्। उनी भन्छिन्, कार्यपालिका सदस्यलाई नाम मात्रको जनप्रतिनिधि भनिएको छ तर कुनै हैसियत छैन। उनले अहिलेसम्म कुनै निर्णय गर्न नपाएको बताइन्। स्थानीय तहसम्बन्धी ऐनमा पनि कार्यपालिकाका महिलाको काम तथा अधिकार उल्लेख नगरेको गुनासो महिला प्रतिनिधिको छ। खाली बोर्ड बैठकमा जाने काम मात्र भएको छ, उनले भनिन्। कार्यपालिकाका सदस्यलाई वडाअध्यक्षसरह सम्मान दिइन्छ तर सम्मानबाहेक अरु केही मिलेको छैन। रुक्मिणी केसी महर्जन, ललितपुर महानगरपालिका१८ सदस्य तथा महानगर कार्यपालिका सदस्य ललितपुर महानगरपालिकामा मात्र नभएर सबैतिर एउटै समस्या भएको वडा नम्बर ११ बाट निर्वाचित महानगरपालिका सदस्य आपुलु शाक्यले बताइन्। जनताले चुनेर पठाएको जनप्रतिनिधि भए पनि जनतासँग प्रत्यक्ष जोडिएर काम गर्न नपाएको उनको गुनासो छ। एकपटक जनता र अर्को पटक बोर्डबाट चुनिएको जानकारी दिँदै उनले भनिन्, महिलाले महिलाका मुद्दा उठाउन सकियोस् भन्ने लागेको हो। सानोठूलो जस्तो भए पनि जिम्मेवारी तोकिदिए राम्रो हुन्थ्यो। संविधानको धारा ५६ मा राज्यको संरचनामा संघीय लोकतान्त्रिक गणतन्त्र नेपालको मूल संरचना संघ, प्रदेश र स्थानीय गरी तीन तहको हुने भनिएको छ। गाउँपालिकामा अध्यक्ष, उपाध्यक्ष, प्रत्येक वडाका अध्यक्ष रहने र ८ जना महिला चुनिन्छन्। जसमा दुई जना दलित र एक जना अल्पसंख्यक समावेश हुन्छन्। तर कार्यपालिका सदस्य चुनिएका महिलाहरूले नाम मात्रको जनप्रतिनिधि बनाइएको भन्दै गुनासो गर्दै आएका छन्।"
सुल्झिएन केन्द्र विवाद,"सिरहा : सिरहाको कर्जन्हा नगरपालिकाको केन्द्र सार्ने विषयमा भएको विवाद सुल्झिन सकेको छैन। केन्द्र विवादकै कारण दोस्रो नगरसभा पनि पाँच दिनका लागि स्थगित भएको छ। विवाद लम्बिँदै जाँदा दैनिक कामकाज ठप्पप्रायः बनेको छ। असन्तुष्ट पक्षले नगरपालिका कार्यालयमा आगजनीसमेत गरेको छ। बजेट तथा योजना निर्माणका कामसमेत प्रभावित भएको जनाइएको छ। गाउँपालिका हुँदा केन्द्र बगहा गाउँमा थियो। नगरपालिका बनेपछि मेयर गंगा पासवानले आर्थिक वर्ष ०७४७५ सम्मका लागि भाडाको भवनमा कार्यालय सार्ने निर्णय पहिलो कार्यपालिका बैठकबाट गराएका थिए। त्यसपछि स्थानीय बागबहादुर मगर र ओमप्रकाश महतोले उच्च अदालत राजविराजमा साबिककै ठाउँमा केन्द्र हुनुपर्ने भन्दै मुद्दा दर्ता गरेका थिए। अदालतले राजपत्रमा तोकिएकै स्थानमा कार्यालय सञ्चालन गर्न परमादेश जारी गरे पनि पालना नभएपछि उनीहरूले अवहेलना मुद्दा हालेका थिए। भाडाको भवनबाट केही सामग्री सारेर साबिककै ठाउँ बगहामा कार्यालय सञ्चालन भयो। दोस्रो नगरसभा बैठकमा मेयर पासवानले फेरि केन्द्र कर्जन्हास्थित भाडाकै भवनमा सञ्चालन गर्न प्रस्ताव ल्याएपछि विवाद बल्झिएको छ। मेयरको प्रस्तावमा उपमेयरलगायत केही वडाध्यक्षले विरोध जनाएका छन्। बगहा, कर्जन्हा र बस्तीपुर दुई किलोमिटर दूरीमा यी तीन गाउँ छन्। मेयरको प्रस्ताव कर्जन्हामा केन्द्र राख्नुपर्छ भन्ने छ। पूर्वपश्चिम राजमार्ग वरिपरिका वडा १ देखि ६ सम्मका अध्यक्षले बस्तीपुर वा बगहा गाउँमै केन्द्र रहनुपर्ने अडान लिएका छन्। साबिकको केन्द्रमा पूरा काम नभइरहेको स्थानीय चन्देश्वर पासवानले बताए। दोस्रो नगरसभाका लागि १२ दिन चलेको बैठकमा बजेट अनुमोदन र केन्द्र सार्ने प्रस्ताव मेयरले ल्याएपछि सहमति हुन नसकेको वडा ६ का अध्यक्ष जगदीश महतोले बताए। बैठक ३० गतेसम्मका लागि स्थगन भएको उनले सुनाए। हाम्रो असहमति भनेको बगहाको भवनबाट कार्यालय कर्जन्हास्थित भाडाको भवनमा मेयर एक्लै सारेकोमा थियो, उपमेयर ज्ञानु श्रेष्ठले भनिन्, पछि हामी बाध्य भएर आव ०७४७४ सम्म मात्र भाडाको घरमा कार्यालय सञ्चालन गर्ने विषयमा कार्यपालिकाको बैठकमा सहमत भयौं। मेयर पासवानका अनुसार केन्द्र सार्ने विषयलाई थाँती राखी चालू आर्थिक वर्षको काम सकाउने सहमति भएको छ। दोस्रो नगरसभा पनि पाँच दिनका लागि स्थगित भएको छ। चालू आवका काम सकाएर त्यस विषयमा थप छलफल हुन्छ, उनले भने।"
