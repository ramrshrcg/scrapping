शीर्षक,विवरण
न्यायपालिका सुधारको कदम,"छिटो, प्रभावकारी र पहुँचयोग्य न्याय आमउपभोक्ताका अधिकारका विषय हुन्। त्यो अधिकारलाई मूर्तरूप दिन प्रधानन्यायाधीश चोलेन्द्रशमशेर राणाले बुधबार न्यायाधीशहरूले अनिवार्य अवकाश हुनुअघि मुद्दामा फैसला तयार गर्न निर्देशन दिएका छन्। अवकाश हुनुअघिको अन्तिम एक महिना इजलासमा न्याय सम्पादन कार्यबाट अलग हुनसमेत निर्देशनमा भनिएको छ। खासमा प्रधानन्यायाधीशको यो कदम चाँडो फैसला दिने विषयमा केन्द्रित देखिन्छ। मुद्दामा न्यायाधीशले समयमै पूर्ण फैसला नदिने बेथितिका सन्दर्भमा यसखाले निर्णय मान्नुपर्छ। निर्देशन कडाइसाथ कार्यान्वयन हुनुपर्छ। अवकाश हुँदासमेत फैसला नलेखिँदा कर्मचारी र अवकाशप्राप्त न्यायाधीश घरघर खोज्दै पुग्नुपर्ने सकसमा न्याय परेको छ। न्यायालयमा वर्षौं मुद्दा लडेर पाएको फैसलाको पूर्णपाठ प्राप्त गर्न सेवाग्राहीले लामो समय कुर्नुपर्ने बाध्यतामा थिए। सुनाएकै दिन फैसला हातमा दिने विश्वव्यापी अभ्यास छ। फैसला त जुन दिन निर्णय सुनाइयो, त्यही दिन लेखेर दिनुपर्ने विषय हो। अवकाशपछि पनि न्यायाधीश विदेश, अन्यत्र गए वा कुनै कारणवश तलमाथि भए न्यायका याचक झन् प्रताडित हुनुपर्ने अवस्था उत्पन्न हुन्छ। सर्वोच्चकै अभिलेखअनुसार मुलुकभरिका अदालतमा २० हजारभन्दा बढी फैसला लेखिन बाँकी छ। सर्वोच्च अदालतमा मात्र चार हजारको संख्यामा फैसला लेखिएका छैनन्। छिटो र प्रभावकारी न्याय को पञ्चवर्षीय रणनीतिक योजनालाई नै चुनौती दिने गरी फैसला लेखनमा ढिलासुस्ती व्याप्त छ। सर्वोच्चमा मात्र गत आर्थिक वर्षभित्र झन्डै ११ हजार संख्यामा अन्तिम फैसला भए। जसमध्ये सात हजार मात्र फैसला लेखिएका छन्। उच्च अदालतमा नौ हजार र जिल्ला अदालतमा सात हजार थान फैसला अझै तयार हुन सकेका छैनन्। तथ्यांकले सर्वोच्चमा ३६ प्रतिशत, उच्चमा ३१ प्रतिशत र जिल्लामा १० प्रतिशत फैसला तयार हुन बाँकी देखाउँछ। नयाँ मुलुकी फौजदारी र देवानी संहिताले फैसला सुनाएकै दिन न्यायका याचकलाई फैसला लेखेर दिनुपर्ने बाध्यात्मक व्यवस्था गरेको छ। तर, न्यायको अन्तिम थलो मानिने सर्वोच्चमा भएका फैसलामध्ये न्यायका याचकले एकतिहाइभन्दा बढी फैसला पाउन नसकेको तथ्यले उजागर गरेको छ। न्यायपालिकाको पञ्चवर्षीय रणनीतिक योजनाले पनि न्याय सम्पादनलाई छिटोछरितो सम्पन्न गर्न मुद्दाको फैसला, मुद्दाको तयारी तथा फैसला कार्यान्वयन तोकिएको समयभित्र सम्पन्न गर्न रणनीतिक उपाय अवलम्बन नगरेको होइन। हरेक प्रधानन्यायाधीशको कार्यकालमा मुद्दा व्यवस्थापन रणनीति बन्छन् तर कार्यान्वयनमा कडाइ नहुँदा प्रभावकारी हुन सकेको छैन। न्यायिक कामकारबाही अनुमानयोग्य बनाउन अदालतमा समयतालिका पद्धति पनि लागू गरियो। त्यस्ता पद्धति र प्रयासले अझै मूर्तरूप पाउन सकेका छैनन्। मुद्दाको कार्यबोझ आज घटेको छैन। पुराना मुद्दाको फस्र्योटमा प्रभावकारिता, मुद्दा सुनुवाइमा पेसी व्यवस्थापन, इजलासमा न्यायाधीशको समय व्यवस्थापन र मुद्दाका कामकारबाहीलाई प्रविधिमैत्री बनाउने विषय अझै पनि चुनौतीपूर्ण छन्। आफ्नो कदमलाई सार्थक बनाउने हो भने न्यायिक नेतृत्वले न्यायपालिका सुधारका लागि वैज्ञानिक मुद्दा व्यवस्थापनमा कठोर ढंगले लाग्नुपर्छ। यसका लागि नीतिगत, भौतिक, जनशक्ति एवं साधन र स्रोतमा आमूल सुधार चाहिन्छ। जसका लागि सरकारलगायत सबैको सहयोग आवश्यक छ। चाँडो न्याय प्राप्तिमा मुद्दाको खर्च, समय र कानुनी कार्यविधिका विषयमा जनगुनासा छन्। यी विषयमा पनि गम्भीर हुनुपर्ने अवस्था छ। तर, ढिलै भए पनि प्रधानन्यायाधीश राणाबाट नयाँ कदम थालनी भएको छ। त्यसैअनुरूप कार्यान्वयनमा पनि गति देखिनुपर्छ।"
मापसेपछि लापसे : सडकमै ड्रग युरिन टेस्ट,"सिमरा : मादक पदार्थ सेवन (मापसे) गरी सवारी चलाउनेलाई कडाई गर्दै आएको प्रदेश २ को ट्राफिक प्रहरी कार्यालयले शुक्रबारदेखि लागू पदार्थ सेवन (लापसे) गर्ने चालकमाथि कारबाही सुरु गरेको छ । लागू पदार्थ सेवन गरी सवारी चलाउने चालकको संख्या बढिरहेको गुनासो आएपछि त्यसको नियन्त्रणका लागि पथलैयास्थित ट्राफिक प्रहरी कार्यालयले लापसे जाँच सुरु गरेको हो । चालकले लागू पदार्थ सेवन गरे नगरेको पत्ता लगाउन ट्राफिक प्रहरीले सडकमै ड्रग युरिन टेस्ट सुरु गरेको ट्राफिक प्रहरी प्रवक्ता प्रहरी निरिक्षक रिपेन्द्र सिंहले जानकारी दिए । सडकमै चालकको पिसाब संकलन गरी किटबाट जाँच गर्ने र सेवन गरेको पाइएमा तत्कालै कारवाही गरिने प्रवक्ता सिंहको भनाइ छ । मादक पदार्थ सेवन गर्दा समातिने डर भएपछि चालक लागू पदार्थ सेवन गर्न थालेको सिंहको भनाइ छ । ब्रेथलाइजरबाट लागू पदार्थ सेवन गरेको पत्ता लाग्दैन्, उनले भने, त्यसैले लापसे गर्नेको संख्या बढेको देखियो । सिंहले अब मापसे र लापसे जाँच सँगै हुन बताए । लापसे जाँचको सुरुवात गर्ने क्रममा जीतपुरसिमरा उपमहानगरपालिकाका मेयर डा कृष्ण पौडेल, बाराका प्रमुख जिल्ला अधिकारी राजेश पौडेल, प्रहरी उपरीक्षक सानुराम भट्टराईलगायत सहभागी थिए ।"
पूर्वराजा ज्ञानेन्द्रका खुट्टा ढोग्छन् समर्थक ! (भिडियो),"जनकपुरधाम : पूर्वराजा ज्ञानेन्द्र शाहले देशमा शान्ति, प्रगति र एकता आवश्यक रहेको बताएका छन्। शुक्रबार जानकी मन्दिर दर्शन गरेपछि पत्रकारसँग कुरा गर्दै उनले यस्तो बताएका हुन्। देशमा सुख शान्ति र प्रगतिहोस्, पूर्वराजा ज्ञानेन्द्रले भने, प्रगतिका लागि शान्ति आवश्यक छ। वर्तमान नेतृत्वसँग आम जनता असन्तुष्ट रहेको उनको भनाइ छ। तपाई हेर्नुहोस् जनताको मनोबल र परिस्थि, उनले भने, वर्तमान नेतृत्वसँग जनता सन्तुष्ट छैनन्। जानकी मन्दिर दर्शन गर्न पुगेका उनलाई समर्थनकको भिड पार गर्न २० मिनेट लागेको थियो। राजा आऊ, देश बचाऊ, हाम्रो राजा हाम्रो देश, प्राण भन्दा प्यारो छ, हिन्दु राष्ट्र कायम गर भन्दै उनका समर्थकले चर्को नाराबाजी गरेका थिए। ज्ञानेन्द्रलाई हातमा फूलमाला र पुष्पगुच्छा अर्पण गरेका कतिपय समर्थक महिला र पुरुषले भने उनका खुट्टासमेत ढोगेका थिए। १० मिनेट पूजापाठ गरेका ज्ञानेन्द्रलाई मन्दिर परिवारले रेड कार्पेट ओछ्याएर स्वागत गरेको थियो। जनकी मन्दिरका महन्थ रामतपेश्वर दास, सहमहन्थ रामरोशन दास वैष्णबले पूर्वराजा शाहलाई पूजापाठमा सहयोग गरेका थिए।"
"नेपाल ट्रस्ट जग्गा, ९९ रोपनीको पुनः नापी हुने","भक्तपुर : भक्तपुर नगरपालिका १ सल्लाघारीस्थित ९९ रोपनी नामले प्रसिद्ध नेपाल ट्रस्टको नाउँमा रहेको जग्गाजमिनको पुनः नापी हुने भएको छ। उक्त जग्गा निरन्तर खुम्चँदै आएपछि नेपाल ट्रस्ट र भक्तपुर नगरपालिकाले मिलेर नापी गर्न लागेको हो। नेपाल ट्रस्ट र भक्तपुर नपाका प्रतिनिधिबीच शुक्रबार भक्तपुरमा भएको बैठकले उक्त निर्णय गरेको हो। निर्णयानुसार उक्त जग्गाको केकति क्षेत्रफल छ भन्ने पुनः यकिन गर्न भक्तपुर नपा र नेपाल ट्रस्टको संयुक्त रोहबरमा नापी कार्यालयमार्फत नापजाँच गरी सीमांकन गरिनेछ। तत्कालीन राजा वीरेन्द्रले आफ्ना कान्छा छोरा निराजनको नाउँमा स्थानीय जनताको एकसय ३२ रोपनीभन्दा बढी जग्गा अधिग्रहण गरी खरिद गरेका थिए। तर अहिले उक्त जग्गा खुम्चँदा खुम्चँदै एकसय ६ रोपनीमा पुगेको छ। पछिल्लो समय भक्तपुर नगरपालिकाले उक्त जग्गाको संरक्षणको लागि पर्खाल बनाउन नापजाँच गर्दा उक्त जग्गाको क्षेत्रफल एकसय ६ रोपनी चार आना तीन पैसा दुई दाममात्रै देखिएको हो। भक्तपुर नपाले अहिले उक्त जग्गा संरक्षण गर्न सात फिट अग्लो पर्खाल निर्माण गरिरहेको छ। उसले चार फिट अग्लो इँटाको पर्खालमाथि तीनफिट अग्लो फलामे बार लगाउने नक्सा तयार गरेको छ। करिब ९८ लाख रुपैयाँ लागतमा हनुमन्ते खोला क्षेत्रबाहेक सबैतिर पक्की पर्खाल लगाउने भक्तपुर नपाले जनाएको छ। शुक्रबार भएको संयुक्त बैठकमा ट्रस्टका सचिव गजेन्द्र ठाकुर नेतृत्वको टोलीले उक्त जग्गा संरक्षण कार्यमा भएको प्रगतिबारे चासो व्यक्त गरेको भक्तपुर नपाका प्रमुख सुनिल प्रजापतिले जानकारी दिए। उनका अनुसार ट्रस्टका सचिव ठाकुरले सरकारको स्वामित्वमा रहेको १०८ रोपनी जग्गाको संरक्षण गरेकोमा भक्तपुर नपालाई धन्यवादसमेत दिएका थिए। सचिव ठाकुरले बाँकी कामसमेत भक्तपुर नपा र ट्रस्ट दुवैको सहकार्य र समन्वयमै गर्नु राम्रो हुने बताएको प्रमुख प्रजापतिले सुनाए। उनका अनुसार बैठकले ट्रस्टको स्वामित्वमा रहे पनि १०८ रोपनी जग्गा भक्तपुरवासीको अधिकतम हितमा सदुपयोग गर्नुपर्नेमा जोड दिएको छ। प्रमुख प्रजापतिले भने उक्त जग्गा मेडिकल कलेजसहितको ख्वप विश्वविद्यालय सञ्चालनको लागि उक्त जग्गा भक्तपुर नपालाई उपलब्ध गराउन पुनः माग गरेका थिए। निरन्तर खुम्चँदै ९९ रोपनी अधिग्रहण गरिँदा एकसय ३२ रोपनीभन्दा बढी भएको जग्गा अहिले ट्रस्टको रेकर्डमा एकसय ८ रोपनी दुई आना एक पैसामात्रै बाँकी रहेको छ। उक्त जग्गा खुम्चने क्रम भने रोकिएको छैन। पहिले अरनिको राजमार्गले खुम्च्याएको उक्त जग्गा अहिले हनुमन्ते कोरिडोरले थप खुम्च्याउने भएको छ। हनुमन्ते कोरिडोर र खोलाको मापदण्ड छोड्दा जग्गा अझै खुम्चने स्थानीय बताउँछन्। सुरुमा एकसय ३२ रोपनी बढी भएको जग्गा अहिले खुम्चँदै खुम्चँदै नामअनुसार ९९ रोपनीमात्रै बाँकी हुने पो हो कि ?, स्थानीय ७० वर्षीय मिश्री बखुन्छें आशंका व्यक्त गर्छन्। उक्त जग्गाको दक्षिणमा ६ लेनको अरनिको राजमार्ग छ। जग्गा अधिग्रहण गरिँदा उक्त बाटो थिएन। उक्त बाटो बनाउन र मापदण्डमा ९९ रोपनीको करिब १५ रोपनी जग्गा गएको अर्का स्थानीय पूर्ण बखुन्छें बताउँछन्। हामी नै बसेर नापचाँज गर्दा ९९ रोपनीको १५ रोपनी जग्गा अरनिको राजमार्गले चोखै खायो, उनले भने। जग्गाको पूर्वमा अरनिको राजमार्ग भई भक्तपुर सदरमुकाम पुग्ने अर्को चौडा कालोपत्रे सडक र सडक मापदण्डले पनि उक्त जग्गा खुम्च्याएको पूर्ण बताउँछन्। उत्तर र पश्चिममा पनि चौडा तर कच्ची सडक छन्। यी सडक फराकिलो पार्ने काम भक्तपुर नगरपालिकाले अघि बढाइसकेको छ। यसले पनि जग्गा झनै खुम्चने भएको छ। ९९ रोपनी चारै दिशाबाट खुम्चँदै आएको छ, पूर्ण थप्छन्, बाटो र खोलाकै कारण ९९ रोपनी जग्गा अन्तमा ९९ रोपनी नै हुने कि नहुने स्थिति आएको छ।"
राष्ट्रपतिका लागि ओछ्याएको 'रेड कार्पेट'मा सर्प आएपछि,"काठमाडौं : राष्ट्रपति विद्यादेवी भण्डारी महिलाको स्थितिसम्बन्धी राष्ट्रसंघीय आयोग (सीएसडब्ल्यू) को ६३ औं अधिवेशन सहभागी भएर शुक्रबार स्वदेश फर्केकी छन् । उनको स्वागतका लागि त्रिभुवन अन्तराष्ट्रिय विमानस्थलमा रेड कार्पेट ओछ्याइएको थियो । तर, राष्ट्रपति भण्डारी हिड्नु अघि नै एउटा ठूलो सर्प रेड कार्पेटमा दौडियो । राष्ट्रपतिको स्वागतको समाचार संकलन गर्न पुगेका मिडिया प्रतिनिधि नजिकबाट निस्किएको सर्प रेड कार्पेट हुँदै विमानस्थलतर्फ गएको थियो । अचानक सर्प आइपुग्दा हतारिएका मिडियाकर्मी र सुरक्षाकर्मीलाई छल्दै सर्प भने झाडीमा पसेको थियो ।"
ताप्लेजुङमा ट्याक्टर दुर्घटना : एकको मृत्यु,ताप्लेजुङ : ताप्लेजुङको मेरिङ्देन गाउँपालिका२ सान्थाक्रामा शुक्रबार ट्याक्टर दुर्घटना हुँदा एक जनाको मृत्यु भएको छ। सान्थाक्राको मैखुबाट गोलिया लिएर दोभान बजारतर्फ आउँदै गरेको मे १ त ४९८९ नम्बरको ट्याक्टर दुर्घटना भएको हो। दुर्घटनामा सहचालक फुङलिङ नगरपालिका २ का १७ वर्षीय सुरेन्द्र तामाङको घटनास्थलमै मृत्यु भएको हो। जिल्ला प्रहरी कार्यालय ताप्लेजुङका अनुसार सोही ट्याक्टरमा सवार सान्थाक्राका १६ वर्षीय टाँसी शेर्पा घाइते भएका छन्। उनको जिल्ला अस्पताल ताप्लेजुङमा उपचार भइराखेको छ। ट्याक्टरका चालक भने फरार छन्।
कित्ताकाटमा भ्रष्टाचार : वडाध्यक्षसहित सातविरुद्ध मुद्दा,"काठमाडौं : अख्तियार दुरुपयोग अनुसन्धान आयोगले जग्गा कित्ताकाटमा मिलेमतो गरेको आरोपम वडाअध्यक्षसहित सातविरुद्ध भ्रष्टाचार मुद्दा दायर गरेको छ। मालपोत कार्यालय रंगेली मोरङका दुई नायब सुब्बासहित सातविरुद्ध मुद्दा दायर गरेको छ। अख्तियारले मोरङको साविक सिजुवा ८ को जग्गाको एकै दिन दुई पटक कित्ता गरी बिक्री गरेका आरोपमा मालपोतका नासु प्रदीप घिमिरे, देवीप्रसाद लुइटेल र वडाध्यक्ष दानालाल राजवंशीसहित सातविरुद्ध विशेष अदालतमा मुद्दा दायर भएको हो। उनीविरुद्ध भ्रष्टाचार निवारण ऐन बमोजिम कारवाहीको माग दाबी गरिएको छ।"
फेसबुक' प्रेमी भेट्न जाँदा बलात्कृत !,"सुर्खेत : फेसबुकमै चिनजानका आधारमा भेटघाट गर्न जाने हामी सबैको बानी नै बसिसकेको छ। तर, यसरी भेटघाट गर्नुअघि धेरै कुरा सोच्नुपर्छ भन्नेतर्फ हाम्रो ध्यान नै जाँदैन। अब यस्तो बानीमा सुधार गर्नुपर्ने देखिएको छ। किनकी जुनसुकै अपरिचित व्यक्तिले तपाईंसँग भेट गरेर फाइदा उठाउन सक्छ। सुर्खेतमा फेसबुकमा चिनजानकै भरमा भेट्न जाँदा एक किशोरी बलात्कारको सिकार भएकी छन्। फागुन २६ गते फेसबुकमार्फत् नै चिनजान भएका किशोरलाई भेट्न जाँदा किशोरी बलात्कृत भएकी हुन्। दिउँसो २ बजे वीरेन्द्रनगर९ स्थिति कांक्रेबिहार जंगलमा घुमाउन लैजाने बाहानामा दुई किशोरले बलात्कार गरेको जाहेरी पीडित परिवारले प्रहरीमा दिएको छ। वीरेन्द्रनगरमा कक्षा ७ मा पढ्दै गरेकी १५ वर्षीया किशोरी सामूहिक बलात्कारको सिकार भएपछि पीडित परिवारले जाहेरी दिएको सुर्खेतका प्रहरी नायब उपरीक्षक प्रदीपबहादुर क्षेत्रीले जानकारी दिए। बलात्कार आरोप लागेका दुईमध्ये एकजनालाई प्रहरीले पक्राउ गरिसकेको छ। पक्राउ परेका किशोर १६ वर्षका हुन्। उनको नाम गोप्य राखिएको छ। उनका साथी १७ वर्षीय सागर चौधरी भने फरार छन्। पक्राउ परेका किशोरले प्रहरीसँगको वयानमा फेसबुकमार्फत् प्रेम सम्बन्धमा रहेको र घुम्न जाँदा सहमतिमै शारीरिक सम्पर्क राखेको बताएका छन्। पक्राउ परेका किशोरले उनीहरुबीच २५ दिनदेखि फेसबुकमा कुराकानी हुँदै आएको बताएका छन्।"
बाजुरामा लाखौं रकम असुलेर संस्था फरार,"बाजुरा : समुदायबाट लाखौं रकम कुम्ल्याएर एक संस्था फरार भएको छ। कर्णाली एग्रीकल्चर डेभलप्मेन्ट नेपाल प्रालि नामक संस्था समुदायमा समूह गठन गर्दै रकम उठाएर भागेको हो। स्थानीय तहमा आर्कषक तलब दिने भन्दै १३ जना सामाजिक परिचालक समुदायमा परिचालन गरेर रकम उठाएको पाइएको छ।१७ सय १० किसानबाट ५ सयका दरले ८ लाख ५५ हजार उठाएर संस्था भागेको सामाजिक परिचालकमा काम गरेकी पूजा खातीले बताइन्। समुदायबाट रकम उठाएर संस्था भागेर गयो, आफूहरुले पनि तलब नपाएको खातीले बताइन्। १३ जना सामाजिक परिचालकलाई मासिक १७ हजार ५ सय तलब दिएर नियुक्ति गरेको थियो।५ महिनासम्म काम गरेर तलब नपाएको उनले गुनासो गरिन्। 'समुदायबाट रकम उठाएर अफिसमा बुझाउँथ्यौं, उनीहरु केन्द्रीय अफिस सुर्खेतमा पठाउँथे।' कृषकबाट रकम उठाएर भागेपछि पीडित किसान मिलेर संस्थाका नाममा माघ १० गते जिल्ला प्रहरी कार्यालय बाजुरामा उजुरी दिएको बडिमालिका नगरपालिका४ का किसान कमलादेवी कार्कीले जानकारी दिइन्। उनीहरुले ७ जना विरुद्धमा जिल्ला प्रहरी कार्यालय बाजुरामा उजुरी दिएका छन्। कर्णाली एग्रीकल्चर डेभलप्मेन्टमा आवद्ध रहेका संस्थाका अध्यक्ष दैलेख घर भएका लालमणी देवकोटा, सुर्खेतका सन्दीप श्रेष्ठ, रनविर विक, राजेन्द्र मल्ल, राज कुमार बास्तोला, हेमबहादुर चन्द र कालिकोट घर भएका मणिचन्द्र पाण्डेविरुद्ध ठगी मुद्धा दिएको जिल्ला प्रहरी कार्यलय बाजुराले जनाएको छ। ७ जनाका बिरुद्धमा मुद्धा आएपछि उपस्थिति गराउनका लागि जिल्ला प्रहरी कार्यालय दैलेख, सुर्खेत र कालिकोटमा पत्रचार गरेको प्रहरीले जनाएको छ।संस्थाको बाजुरा प्रमुख भएर आएकी सीता रणी मगरले आफूलाई पनि राम्रो तलब दिने भन्दै बाजुरा आएको बताइन् । उनले समुदायबाट रकम उठाएर केन्द्रीय कार्यालय पठाएको स्वीकार गरेकी छन्।तर उनले पनि आफूले तलब नपाएको बताइन्। कर्णाली एग्रीकल्चर डेभलप्मेन्टक अध्यक्ष लालमणी देवकोटाले भने बाजुरा प्रमुख बनाएर पठाएकी सीता रणी मगरलाई थाहा होला, आफू अहिले सुर्खेतको प्रहरी कार्यालयमा रहेको भन्दै बोल्न चाहेनन्। कर्णाली एग्रीकल्चर डेभलप्मेन्ट नेपाल प्रालि कम्पनी ऐनमा दर्ता भई सुर्खेत जिल्लामा ठेगाना रहेको पाइएको छ। बाजुरा जिल्लामा वनमा आधारित अलैची खेती, फलफूल खेतीमा काम गर्ने भन्दै स्थानीय तह, प्रशासनको अनुमति बिना कर्मचारीको लागि विज्ञापन गरेको थियो। विज्ञापन गर्दा २ सय १७ जनाले दखास्त दिएको थियो।उनीहरुबाट ३ सयका दरले पैसा उठाएको गैर सरकारी महासंघका केन्द्रीय सदस्य काशी विकले बताए। 'आफूहरुले त्यो बेला नै संस्थाले मनोमानी रकम उठाएको भनेर विरोध गरेका थियौं, उसको विद्यानमा बाजुरा कार्यक्षेत्र पनि थिएन्, बिकले भने। संस्थाले स्थापना गरेको घरको भाडा समेत नदिएर भागेको घर मालिक हंश थापाले बताए। मासिक १० हजार दिने गरी सम्झौता भएको थियो। तीन महिनाको दियो, ६ महिनाको दिन बाँकी रहेको थापाले बताइन्। प्रमुख जिल्ला अधिकारी चेतराज बरालले बाजुरामा काम गर्न अनुमति माग्न आएको थियो, आफूले नदिएको जानकारी दिए। पछि जिल्ला समन्वय समितिबाट अनुमति लिएको बुझिन आएको उनले बताए। जिल्ला समन्वय समिति प्रमुख नरेन्द्र कुमार रोकायाले भने काम गर्न त अनुमति दिएको हो, उसले के गरेको हो कुनै जानकारी नभएको बताए।"
१६ वर्षीयालाई बलात्कार गर्ने तीनजनालाई १३ वर्ष कैद,"राजविराज : एक किशोरीलाई सामूहिक बलात्कार गर्ने राजविराजका तीन युवालाई अदालतले १३ वर्ष कैद सजायको फैसला गरेको छ। जिल्ला न्यायाधीश उमेश कोइरालाको इजलाशले राजविराज नगरपालिका ४ का २४ वर्षीय शम्भु साह, राजविराज ८ का २८ वर्षीय नविन दत्त र राजविराज ९ मलेठका २१ वर्षीय फुदिन खानलाई कैद सजायको फैसला गरेको जिल्ला अदालतले जनाएको छ। बलात्कारको कसुरमा आठ र सामूहिक बलात्कारको कसुरमा थप पाँच वर्ष गरी १३ वर्ष कैद सजायको फैसला गरिएको स्रेस्तेदार दिलकुमार वर्देवाले जानकारी दिए।एसएलसीको परीक्षा दिएर फर्किदै गरेकी १६ किशोरीलाई ०७१ चैत १३ गते राजविराज ८ स्थित भुपेन्द्र यादवको घरमा डेरा गरी बस्ने अमरकुमार यादवको कोठामा लगि सामूहिक बलात्कार गरेको प्रहरीले जनाएको छ। पीडितले जिल्ला प्रहरी कार्यालयमा घटनाकै दिन आरोपितसहित राजविराज ८ का २५ वर्षीय कमल भनिने कमलकिशोर साह, राजगढ गाउँपालिका ३ नर्घोका २० वर्षीय दिपेशकुमार यादव, रुपनी गाउँपालिका ६ तेरहौताका २५ वर्षीय जितेन्द्र मण्डल खंग र सुनसरीको गढी गाउँपालिका ६ सतेरझोराका १८ वर्षीय दिपक खेरवार यादवविरुद्ध उजुरी दिएपनि प्रहरीले ११ दिनपछि मात्र उजुरी दर्ता गरेको थियो। राजविराजस्थित गजेन्द्रनारायण सिंह सगरमाथा अञ्चल अस्पताल र मोरङ जिल्लास्थित विराटनगरमा उपचार गराएकी पीडितको स्वास्थ्य परीक्षण राजविराजस्थित अस्पतालमा घटनाकै दिन भएको थियो। आरोपितमध्ये पक्राउ परेका जितेन्द्र जितेन्द्र ०७२ वैशाख २४ गतेदेखि पुर्पक्षका लागि राजविराज कारागारमा थुनामा परेका थिए भने दिपक सोही दिन साधारण तारेखमा रिहा भएका थिए। शम्भु, नविन, फुदिन, कमलकिशोर र दिपेशलाई अदालतले सोहि दिन वारेण्ट पूर्जी जारी गरेको थियो।साधारण तारेखमा रिहा भएका दिपक पुनरावेदन अदालतले जेठ २८ गते थुनामा राखेर पुर्पक्ष गर्न आदेश दिएपछि फरार थिए।आरोपित कमलकिशोरलाई प्रहरीले राजविराज ८ बाट ०७२ फागुन १८ गते राति पक्राउ गर्यो। आरोपितमध्ये जितेन्द्र, दिपक र कमलकिशोरले ०७३ जेठ २४ गते अभियोग दावीबाट सफाई पाए भने शम्भु, नविन, फुदिन र दिपेशको हकमा मुद्दा मुल्तबी राखी दिने ठहरी अंश रोक्काको फैसला भएको अदालतले जनाएको छ। जिल्ला अदालतमा ०७३ पुस ८ गते हाजिर भएका शम्भु र नबिन तथा ०७४ बैशाख ५ गते हाजिर भएका फुदिनलाई हाजिर भएकै मितिमा जिल्ला अदालतले जनही ४० हजार धरौटी राखी तारेखमा रिहा गर्यो। सो आदेश बेरितको भएको भन्दै बदर गरी थुनामा राखी कारवाही गर्न माग गर्दै जिल्ला न्याधिवक्ताको कार्यालयले ०७५ असार ५ गते अदालती बन्दोबस्तको १७ नम्बर बमोजिम दिएको निवेदनमा उच्च अदालत जनकपुर राजविराज इजलाशले ०७५ कात्तिक १५ गते पुर्पक्षका लागि थुनामा राखी कारवाही गर्न आदेश गरेपछि प्रहरीले शम्भु र नविनलाई ०७५ मंसिर ३ गते पक्राउ गर्यो। तारेख गुजारेका फुदिन ०७५ पुस ८ गते अदालतमा हाजिर भए।पुर्पक्षका लागि राजविराज कारागारमा थुनामा रहेका शम्भु, नविन र फुदिनका हकमा जिल्ला अदालतले १३ वर्ष कैद सजायको फैसला गरेको र दिपेशको हकमा मुद्दा मुल्तबी नै रहेको अभियुक्तका अधिवक्ता गिरीशचन्द्र झाले समेत स्विकारेका छन्।"
पेरिसडाँडाको रमझममा नरमाएका पात्र,"काठमाडौं : पार्टी एकतापछि प्राय सुनसान जस्तै रहने नेकपा केन्द्रीय कार्यालय (तत्कालीन माओवादीको मुख्यालय) पेरिसडाँडामा बिहीबार बिहान १० बजेतिरैदेखि नेता कार्यकर्ताहरु भेला हुने क्रम बढ्दै थियो। अध्यक्ष प्रचण्ड आउने खबरले होला पत्रकारहरु पनि जम्मा हुँदै थिए। कार्यक्रम थियो शहीद तथा बेपत्ता परिवारलाई सम्मान गर्ने, आयोजक वाईसीएल नेपाल। अग्लो र शान्त ठाउँमा रहेको नेकपा कार्यालय। कार्यालयको सफा, सुग्घर प्रांगणमा चट्ट पारेर सजाइएको मञ्च, दुईतीन सयको भीड प्रचण्डकै प्रतीक्षामा थियो। केहीबेर प्रचण्ड कार्यक्रमस्थल प्रवेश गरे। उनीसँगै नेकपाका नेता तथा सांसद योगेश भट्टराई पनि आएका थिए। त्यसअघि पूर्व माओवादीतर्फका नेकपाका केही केन्द्रीय नेताहरु जम्मा भइसकेका थिए। मञ्चको अघिल्तिर राखएिका कुर्सीमा शहीद र बेपत्ता परिवारका सदस्यहरु बसेका थिए। अतिथिहरुलाई खादा ओढाइ स्वागत गर्ने क्रम चलिरहेको थियो। भीडको पछाडीपट्टि एक पात्र देखा परे। उमेर ६० हाराहारी जस्तो देखिने उनी सभामा भेला भएका अन्यभन्दा अलि फरक देखिन्थे। धुस्रेफुस्रे कपडा, कमिजका आधा जति बटम खुल्लै थिए। उनीसँगै आएका युवाले बटम लगाउन आग्रह गरेपछि उनले लगाए। उनको ढाका टोपीको धेरामा मैलोले कालो देखिन्थ्यो। कालो चस्मा लगाएका थिए। केहीछिन पछि उनी मञ्चको दायाँ भागमा उभिँदै गरेको अवस्थामा देखापरे। एक युवाले गलामा रातो खादा ल्याएर बेरिदिए। त्यसपछि थाहा भयो उनी शहीद वा बेपत्ता परिवारका सदस्य हुन भन्ने। करिब ५० जना जति शहीद, बेपत्ता परिवारका सदस्य कुर्सीमा बसिरहेका थिए। त्यसकै पछाडि उनी चुपचाप उभिइरहे, मञ्चतिर हेरिरहे, मञ्चमा भाषण र गीतको रौनक, कोही सेल्फी खिच्दै, कोही मञ्चतिर क्यामेरा, मोबाइल तेस्र्याउन मै व्यस्त, कोही आआफ्नै गफमा मस्त, आयोजकहरु यताउता दौडधुप कसैलाई कसैको ख्याल गर्ने के फुर्सद ? २० मिनेट जतिपछि एक युवाले कुर्सी ल्याएर दिएपछि उनी बल्ल बसे। उनीसँग कुरा गरेपछि थाहा भयो उनी भक्तपुरका नारायणभक्त त्वयना रहेछन्। उनका छोरा बद्रीनारायण त्वयनालाई २०५८ चैत्रमा तत्कालीन शाही सेनाले नियन्त्रणमा लिएर बेपत्ता बनाएको रहेछ। सम्मान थाप्न आउनुभएको ? प्रश्न गर्नेवित्तिकै उनले भने, खै मलाई त थाहा थिएन, अदालत गएर आको यता कार्यक्रम छ जाऊँ, भन्यो अनि आको। उनी पेरिसडाडाँ पहिलो पटक आएका रहेछन्। ६६ वर्षे उमेरमा यात्रा गर्दै गरेका उनी खाटी किसान हुन्, पढ्न लेख्न जान्दैनन्। कुरा बोल्न त जान्या छ, कागजमा लेखेको चाँही पढ्न जान्दिनँ उनले प्रष्ट्याए। छोरा बेपत्ता हुनुअघि कुन संगठनमा थियो ? कस्तो राजनीति गर्थ्यो ? त्यसबारे जानकारी थिएन उनालाई। विद्यार्थी थ्यो, पढेर मात्रै पनि केही नहुने रेछ। गरिबको लागि लाग्नुपर्छ भन्थ्यो हामीलाई थाहै थिएन। उनका छोरा बद्रीनारायण भक्तपुरबाटै एकाएक गायब भए। खोजी गर्दा कतै भेटिएन। आर्मीलेसँगै लिएर हिँडेको देखेको भनी धेरैले सुनाए। सुरक्षा निकाय मानवअधिकार कार्यलय धेरैतिरै धाए कहीँ पत्तो लागेन। १७ वर्ष बित्यो आजसम्म जीवित छन् वा मारिए केही खुल्न सकेको छैन। यसभन्दा अघि नी कसैले सम्मान गरेका थिए ? जिल्लातिर गरेको थ्यो। मलाई त यस्तो सम्मान चाहिँदैन, देउ भनेको पनि छैन। पैसा पनि मागेको होइन। हाम्रो छोराको ज्यान छ कि चिहान छ देखाउन पर्यो। उनले भने। २२ वर्षको लक्का जवान उमेरमा बेपत्ता बनाइको छोरा अझै फर्केर आउने आश छ उनलाई। राजनीतिबारे खासै बुझ्दैनन उनी। अहिलेसम्म कोही ठूला नेता भेटेको छ ? भन्ने प्रश्नमा उनी भन्छन्, छैन भेटेको त टीभीमा देखेको हो। उनले भनेरेडियो, टीभीले भन्छ को प्रधानमन्त्री भयो, के भयो त्यही हो अरु त के था। आफ्नो बेपत्ता भएको छोराले चाहेको जस्तो केही पाए जस्तो लाग्दैन उनलाई। खै गरिबलाई गर्ने भनेको, के पाएको छ र ? उनले उही गुनासो पोखे, हामीलाई यस्तो सम्मान गरेर के काम? छोराको मनले के सोचेको त्यो पूरा होस्।' १७ वर्षमा राजनीतिकले कोल्टे फेर्यो। जनयुद्धकै नेतृत्व गर्ने, ठूलाठूला पदमा पुगे तिनकै विचारलाई समर्थन गरेको निहुँमा बेपत्ता बनाइएको छोराको पत्तो लागाउन नसकेकोमा नारायणभक्त धेरै असन्तुष्ट देखिए। एकछिनपछि उनले अतिथि प्रमुख अतिथिको हातबाट दोसल्ला ओडे, फ्रेमसहितको सम्मानपत्र पाए, त्यसमा के लेखेको छ, उनी पढ्न जान्दैनन्। चुपचाप त्यही पछाडिको कुर्सीमा आएर बसिरहे। आजदेखि उनको कोठाको कीलामा थप एक दोसल्ला र थप एक खादा झुण्डिने छ। दराज वा बैठक कोठामा एउटा सम्मान पत्र थपिने छ। यिनले छोराको वियोगमा थाकिसकेका घाउहरु अलिअलि बल्झेलान् बस त्यति ! उनकै जस्तो दशामा रुमल्एिका धेरैजना गलामा दोसल्ला र हातमा सम्मानपत्र बोकेर उनका अघिल्तिर चुपचाप बसिरहेका थिए। गीत र भाषणले सभामा माहोल तातिनै रहेको थियो।"
मोटी भन्दा पिर पर्छ,"अभिनेत्री वर्षा शिवाकोटीको डेब्यू फिल्म हो, नाइँ नभन्नू ल २। उनले पशुपति प्रसाद, भैरे कारखानालगायत फिल्ममा काम गरेकी छिन्। उनी फिटनेस कन्सस भएकी छिन्। एक वर्षयता ललितपुरस्थित निर्भाना फिटनेस सेन्टर धाइरहेको उनी बताउँछिन्। उनले आफ्नो फिटनेस अनुभव अन्न्पूर्ण सम्पूर्णका लागि आशक्ति फुयालसँग बाँडेकी छिन्। खानपान खानपिनको एकदमै सोखिन छु। जिम जान थालेपछि खानपानमा नियन्त्रण गर्नुपर्यो। मीठोमीठो खानेकुराबाट टाढिँदा साह्रै गाह्रो भयो। मिठाई भनेपछि भुतुक्कै हुन्थे। बाटोमा हिँडिरहँदा मिठाई पसल छ भने लालमोहन, रसभरी किनेर खाइहाल्थेँ। महिनामा चारपाँच पटक मिठाई खानैपथ्र्यो। नखाँदा डाइट नै नपुगेको जस्तो लाग्थ्यो। तर, जिम जान थालेदेखि मिठाई खान छोडेँ। सुरुसुरुमा मिठाई पसलछेउबाट निस्किँदा थकथक लाग्थ्यो। एउटा खाइदेऊ कि जस्तो पनि लाग्थ्यो। तर, आफूलाई कन्ट्रोल गर्थें। औधी रुच्ने मिठाई नै खान नपाएपछि के गरुँ, कसो गरुँ हुन्थ्यो। तर, फिट हुन यति त गर्नै पर्यो। अहिले खानपिनमा एकदमै ध्यान दिन थालेकी छु। बिहान खाली पेट एक्सरसाइज गर्न सकिँदैन, गाह्रो हुन्छ। अलिकति भए पनि केही खाएर जिम जान्छु। बिहान ड्राई फ्रुट्स र फलफूल खान्छु। सधैँ एकनास खानेकुरा खादिनँ। फरकफरक खाने गर्छु। अभ्यास गर्दा जीउ फतक्कै गल्छ। प्रशस्त पानी खान्छु। दिनको तीनचार लिटर कम्तीमा खान्छु। चामल, नुन, चिनीलगायत सेतो खानेकुरा सकेसम्म खान्नँ। ब्राउन राइस खान्छु। राति हल्का खानेकुरा मात्र खान्छु। सुटिङमा हुँदा चाहिँ अलि गाह्रो हुन्छ। यो चाहियो, त्यो चाहियो भनेर डिमान्ड गर्न सकिँदैन। त्यतिखेर शरीरलाई ऊर्जा दिने खानेकुरा खाने गर्छु। वजन घटाउन साह्रै गाह्रो जिम धाउन थालेको एक वर्ष भयो। मोटाउन साह्रै सजिलो छ। मेरो त झन् पानी खाए पनि लाग्ने ज्यान छ। मोटाएको शरीर घटाउन भने एकदमै गाह्रो रहेछ। ज्यान घटाउन अहिले मलाई धौधौ परेको छ। मोटोपन भएपछि जतिसुकै अप्ठ्यारो एक्सरसाइज गरे पनि सीप लाग्दैन। जिम सुरु गर्दा मेरो वजन ५५ केजी थियो। फिल्म भैरेको सान्नानीलाई बोलको गीतमा आफूलाई एकदमै मोटी पाएँ। फिल्मको सुटिङ माथिल्लो मुस्ताङको लोमाङथाङमा भएको थियो। पुसको महिनामा सुटिङ भएको थियो। टिमका सबैले माया गर्थे। कोठामै खाना पुर्याइदिन्थे। जाडो मौसम थियो। खानेकुरा जे पनि मीठो लाग्थ्यो। ४० दिनको सुटिङमा मेरो वजन पाँच केजी बढेको थियो। त्यो गीतमा एकदमै राम्रो गर्छु भन्ने सोचेकी थिएँ। गीतको सुटिङ हुँदा डान्समा भन्दा बढी ध्यान आफू मोटी देखिएकोमा जान्थ्यो। हो पनि, सोचेभन्दा बेसी मोटी देखिएकी रहेछु। आफूलाई देख्दा आफैँ छक्क परेँ। राम्रो गर्छु भनेको गीत आफैँलाई मन परेन दर्शकले झन् के भन्लान् भन्ने लाग्यो। हैट भएन, जीउ बनाउनुपर्यो भन्दै जिमतिर लम्किएँ। मैले केही म्युजिक भिडियामा पनि काम गरेकी छु। आफ्नो नयाँ भिडियो युट्युबमा आउनेबित्तिकै हेरिहाल्छु। कसैले मोटी भनेर कमेन्ट त गरेको छैन भनेर। कसैले मोटी भन्यो भने मलाई साह्रै पिर पर्छ। ज्यान जे खाए नि लाग्ने खालको छ। के गर्नु ? अहिले त खानामा धेरै कन्ट्रोल गरेकी छु। गुलियो एकदमै कम गरेकी छु। खाँदै खान्नँ भन्दा पनि हुन्छ। अहिले शरीर अलि सुगठित भएको महसुस गरेकी छु। पर्फेक्ट बडी सेप मलाई पर्फेक्ट बडी सेप बनाउने चाहना छ। त्यसका लागि स्वाँस्वाँ गर्दै दुई घण्टासम्म जिममा व्यायाम गर्छु। दिनहुँ जिम जाने कोसिस गर्छु। तर, कहिलेकाहीँ सुटिङ, मिटिङले गर्दा भ्याउँदिनँ। आफ्नो वजन ४५ केजी पुर्याउने सोच छ। मैले सोचजस्तो ज्यान बनाउन अझै समय लाग्छ होला। त्यसका लागि एकदमै मेहनत गरिरहेकी छु। मेरो घरबाट अलि टाढा भएकाले दिँउसो मात्र जिम जाने गर्छु। पहिलापहिला अभ्यास गर्न धेरै गाह्रो हुन्थ्यो। एकदमै थकान महसुस हुन्थ्यो। थाक्दा पर्फेक्ट बडी सेपबारे सोच्थेँ। त्यसपछि फेरि व्यायाम गर्न थाल्थेँ। जतिसुकै गाह्रो भए पनि जिम जान छोडिनँ। सुरुमा साइक्लिङ साह्रै गाह्रो लाग्थ्यो। एकछिनमै असिनपसिन हुन्थेँ। अहिले चाहिँ मज्जा लाग्न थालेको छ। गर्न थालेपछि यही नै गरिराखूँ जस्तो लाग्छ। आजभोलि जिम मेरो लत बनिसकेको छ। नगई हुँदैन। एक दिन पनि व्यायाम गरिनँ भने के गरिनँ, के गरिनँ जस्तो हुन्छ। अरू कुरा बिर्सिए पनि जिम जान बिर्सिन्नँ। जिममा आधा घण्टाजति वार्मअप गर्छु। त्यसपछि अरू एक्सरसाइज गर्न थाल्छु। पर्दामा देखिन पर्दामा देखिने कलाकारले फिट रहनु एकदमै आवश्यक छ। विशेष गरी अभिनेत्रीहरूले। जीउडाल मिलेको छैन भने अभिनेत्रीले धेरै कुरा सुन्नुपर्छ। मोटी देखिँदा विभिन्न टीकाटिप्पणीको सामना गर्नुपर्छ। यसले गर्दा काम गर्न गाह्रो हुन्छ। कलाकारले आफूलाई त्यही रूपमा प्रस्तुत गर्नुपर्छ, जसमा दर्शकले उसलाई रुचाउँछन्। पहिलादेखि नै मोटी भएकाले धेरैले मलाई मोटी अभिनेत्री भन्दै कमेन्ट गर्थे। यी कुराले पनि मलाई जिम जान प्रेरित गरेको हो। बेडौल शरीर भयो भने फिल्ममा काम पाउनै गाह्रो हुन्छ। पर्दामा स्लिम देखिन मात्र नभई मानसिक र शारीरिक रूपमा स्वस्थ रहन पनि हरेक कलाकारले जिम जानुपर्छ जस्तो लाग्छ। व्यायामले शरीरलाई फुर्तिलो, जाँगरिलो बनाउँछ। रोग प्रतिरोधात्मक क्षमता बढाउँछ। शरीरलाई चाहिनेजति खाना खानु ठीक हुन्छ। अनावश्यक खाना खाएर कुनै फाइदा छैन। खानपिनमा ध्यान दिई नियमित व्यायाम गरेर शरीरलाई स्वस्थ राख्न सकिन्छ। मेरा प्रशिक्षक मैले पर्सनल ट्रेनरबाट व्यायाम सिकिरहेकी छु। उहाँ कडा स्वभावको हुनुहुन्छ। सुरुसुरुमा उहाँ असाध्यै छुच्चो लाग्नुहुन्थ्यो। तर, पछि बुझेँ मलाई यस्तै मान्छेले मात्र प्रशिक्षण दिन सक्छ। नत्र, म जिमलाई गम्भीरतापूवर्क लिन सक्दिनँ होला। प्रशिक्षकले मलाई एक्सरसाइज गर्न सधैँ उत्प्रेरित गरिरहनुहुन्छ। मलाई कहिल्यै हार मान्न दिनुहुन्न। सुरुताका मलाई अभ्यास गर्न साह्रै अल्छी लाग्थ्यो। उहाँले विभिन्न टिप्स दिनुहुन्थ्यो। मलाई सपोर्ट गर्नुहुन्थ्यो। उहाँकै कारण आज म जिममा रमाउन सक्ने भएकी छु।"
दाङमा दुई भारतीय प्रहरी पक्राउ,दाङ : दाङमा अवैध रुपमा प्रवेश गरेका दुई जना भारतीय प्रहरीलाई नियन्त्रणमा लिइएको छ। तुल्सीपुरको न्यू मनकामना इट्टा उद्योगबाट गएराति दाङ प्रहरीले उनीहरुलाई पक्राउ गरेको हो। प्रहरीले भारतीय गाडीसमेत नियन्त्रणमा लिएको छ। प्रमुख जिल्ला अधिकारी गोविन्द रिजालले उनीहरुलाई नियन्त्रणमा लिएर अनुसन्धान गरिरहेको बताए। उनीहरु नेपाल किन प्रवेश गरे खोजी भइरहेको छ। दाङ प्रहरीले भने सूचना दिन मानेको छैन।
"माथिल्लो तामाकोशीको गाडी दुर्घटना : २ को मृत्यु, २० घाइते","चरिकोट : दोलखाको लामाबगरमा माथिल्लो तामाकोशी जलविद्युत आयोजनाको मजदुर चढेको गाडी दुर्घटना हुँदा २ जनाको घटनास्थलमै मृत्यु भएको छ । दुर्घटनामा १५ जना गम्भीर घाइते भएका छन् भने ५ जना सामान्य रहेको छ । माथिल्लो तामाकोशी जलविद्युत आयोजनाको मुख्य ठेकेदार कम्पनी सिनो हाईड्रोको ब्युरो११ ले भाडामा प्रयोग गरेको बा ४ ख ४५७३ नम्बरको बस विगु गाउँपालिका१, लामाबगरको नयाँबाटोमा शुक्रबार बिहान करिब ७ बजे दुर्घटना हुँदा २ जनाको मृत्यु भएको दोलखाका प्रहरी प्रमुख डीएसपी बासुदेव पाठकले जानकारी दिए । मृतकको सनाखत हुन सकेको छैन । बस सडकबाट करिब २० मिटर तल गुल्टेको प्रहरीले जनाएको छ । सामान्य घाईतेमध्ये ५ जनाको सिंगटीमा र गम्भीर १५ जनालाई सदरमुकाम चरिकोटमा उपचारको लागि ल्याइएको छ ।"
"सडकको धुलोले विद्यार्थीलाई सास्ती, शिक्षक र अभिभावक उत्रिए विरोधमा","धादिङ : विद्यालय नजिकै रहेको सडक निर्माणका क्रममा ठेकेदारले लापरवाही गर्दा उडेको धुलोको कारण विद्यालयको पठनपाठन नै प्रभावित भएको छ। निर्माणाधिन धादिङसाङकोषतिप्लिङ सडकखण्ड अन्तरगत नीलकण्ठ नगरपालिका१२ पचघरेमा सडक छेउमै रहेको साँकोष माध्यमिक विद्यालयमा सडक मर्मत गर्दा निक्लिएको अत्याधिक धुलोले गर्दा पठनपाठन प्रभावित भएपछि शिक्षक, विद्यार्थी र अभिभावक विरोधमा उत्रिएका छन्। सडकको स्तरउन्नतीको काम भइरहे पनि ठेकेदार कम्पनीले काम अलपत्र पारेर छाडेको तथा सडक विस्तार गरेपछिको माटो सडकमै छाडेका कारण उक्त क्षेत्रमा अत्याधिक धुलो उड्ने गरेको छ। सडक निर्माण गर्दा अत्याधिक धुलो उड्ने क्षेत्रमा नियमित रुपमा पानी हाल्नुपर्ने सम्झौता भएपनि ठेकेदार अटेर गरेकाले शुक्रबार सडकको निर्माण कार्यका लागि पानी बोक्ने ट्याङकरको बाटो छेकेर विद्यार्थी शिक्षक र अभिभावकले विरोध गरेका छन्। सवारी आवागमन हुँदा अत्याधिक धुलो उड्ने गर्नाले नियमित कक्षा संचालन गर्न समेत समस्या भएको र विद्यार्थी तथा शिक्षक बिरामी पर्न थालेको शिक्षक नवराज सापकोटाले बताए। उनले भने, 'अन्तिम परीक्षा आउन लागेको छ, सडकमा उडेको धुलोले गर्दा विद्यार्थीमा आँखा पोल्ने, रुघाखोकी लाग्नेजस्ता समस्या देखा पर्न थालेपछि विरोधमा उत्रिनुपरेको हो।' कक्षाकोठामा बस्दा पनि सास रोकेर बस्नुपर्ने अवस्था आएको र पढाउनै नसक्ने अवस्था सिर्जना भएपछि विरोधमा उत्रिनुपरेको उनले बताए। शिक्षक तथा विद्यार्थीरले शुक्रबार सडकमै ओर्लिएर आइतबारसम्म पनि धुलो नियन्त्रणको लागि कसैले पहल नगरे आइतबारबाट उक्त रुट भएर चल्ने सवारी आवागमन ठप्प पार्ने चेतावनी दिएका छन्। स्थानीय अभिभावक शिवनारायण श्रेष्ठले भने, 'निर्माणाधिन सडकमा उडेको धुलो नियन्त्रण गरिदिनका लागि बाटो बनाउने ठेकेदारलाई पटकपटक अनुरोध गर्दा सुनुवाइ भएको छैन, अब बाटो नै बन्द गर्नु नपरोस भनेर आज हामीले चेतावनीस्वरुप विरोध गरेका हौँ।' धुलोको कारण सडक छेउछाउमा रहेका घरमा बस्नै नसक्ने अवस्था भएकाले धुलो नियन्त्रणका लागि समन्वय गरिदिन नीलकण्ठ नगरपालिकालाइ समेत मौखिक जानकारी गराइएको अर्का अभिभावक जानुका राउले बताइन्। सडक निर्माण सम्झौता गर्दा धुलो उडेमा सडकका सबै ठाउँमा पानी हाल्नुपर्ने नियम रहेको हुन्छ तर ठेकेदारले मानवबस्ती भएको र विद्यालय क्षेत्रमा समेत पानी नहालिदिँदा सडक छेउछाउका मानववस्तीहरु र विद्यालय बढी मर्कामा परेका छन्। 'धुलो टाँसिएर घर वरपरको बोटविरुवा र घाँसपात गाईवस्तुलाई खुवाउनै नमिल्ने भएको छ,' जानुकाले भनिन्, ' धोएका सुकाउन पाइँदैन, हुँदाहुँदा विद्यालयमा धुलोको असर देखिन थालेपछि बाध्य भएर सडकमा विरोध गर्नुपर्यो।' हिउँदमा ग्रामीण क्षेत्रका अधिकांश सडक आसपासका गाउँहरु धुलोले गर्दा अस्तब्यस्त बन्ने गरेको छन्। त्यसैमाथि सडक स्तरउन्नति गर्दा बाटो फराकिलो बनाउनका लागि भित्ता काट्नुपर्ने र भित्ता काटिसकेपछि निक्लिएको माटो सडकमै छाडिदिनाले अत्याधिक धुलो उड्ने गरेको छ। निमार्णाधिन अवस्थामा रहेको उक्त सडकको किन्ताङफेदीबाट मर्मतको काम हुँदै आइरहेको छ।तर निमार्ण कार्यमा भइरहेको ढिलासुस्तीले गर्दा सडक आसपासका स्थानीयले हिउँदको समयमा अत्याधिक धुलो र बर्खाको समयमा हिलोको समस्या झेल्नु परिरहेको छ।"
ल्याब टेक्निसियन २२ हजार घुससहित पक्राउ,काठमाडौं : राष्ट्रिय जनस्वास्थ्य प्रयोगशाला टेकुका ल्याब टेक्निसियन (नायब सुब्बा) सरोज रोका पक्राउ परेका छन्। अख्तियारको टोलीले रोकालाई मेडिकल सेन्टर सेवा विस्तार गर्ने प्रयोजनका लागि नियमानुसार गर्नुपर्ने काममा आलटाल गरी सेवाग्राहीसँग घुस लिएको आरोपमा पक्राउ गरेको हो। रोकाले सेवाग्राहीसँग २२ हजार घुस लिएको अख्तियारका प्रवक्ता प्रदीपकुमार कोइरालाले जानकारी दिए। रोकामाथि अनुसन्धान भइरहेको उनको भनाइ छ।
जापान र ललितपुरका सम्पदा मिल्दाजुल्दा,"ललितपुर : जापानस्थित अमूर्त लोक सांस्कृतिक सम्पत्ति विभागका प्रमुख हिरोमिची कुबातोले ललितपुर महानगरले आयोजना गरेको काठमाडौं उपत्यका र काभ्रेका मेयरहरूको दोस्रो सम्मेलनमा जापान र नेपालको संस्कृति मिलेको बताएका छन्। कार्यक्रममा २४ वटा नगरपालिकाका मेयर सहभागी थिए। कार्यक्रममा संस्कृति सम्पदा पुनर्निर्माण, संरक्षण, प्रवद्र्धनको विषयमा छलफल भएको थियो। कुबोताले नेपालमा जस्तै जापानमा पनि सन् २०११ मा गएको भूकम्पले महत्वपूर्ण मूर्त र अमूर्त सम्पदामा क्षति पुर्याएको बताए। उनका अनुसार जापानमा आठ हजारभन्दा धेरै अमूर्त सम्पदा छन्। उनले खोकनाबारे अध्ययन गरिरहेका छन्। जापान र नेपालको संस्कृति मिलेको देखिन्छ, कुबोताले भने, जसरी यहाँ मत्स्येन्द्रनाथको रथ तानिन्छ त्यसरी नै जापानमा पनि रथ तान्ने प्रथा छ। धार्मिक कथा अनुसारका पहिरन र मखुन्डो लगाएर परम्परागत नृत्य गर्ने प्रचलन जापानमा पनि छ। रोपाइँ जात्रा तथा गठेमंगल पर्व जापान र नेपालमा उस्तै तरिकाले मनाउने गरिएको दृष्टान्त पनि उनले सुनाए। भने, यस्ता अर्थपूर्ण संस्कृति जोगाएर राख्न आवश्यक छ। खोकनामा रहेको प्रत्येक जात्रा, पर्व गर्ने ठाउँ, देवीदेवता निकाल्ने बाटोघाटोलगायत अमूर्त सम्पदालाई बचाउन स्थानीयको पनि पहल आवश्यक रहेको जनाए। यसले पर्यटन प्रवद्र्धन हुनेमा निश्चित रहेको र आफ्ना संस्कृति सम्पदा कति महत्वपूर्ण छन् भन्ने जानकारी हुन आवश्यक भएको सुझाव दिए। जापानको कोबे डिजाइन युनिभर्सिटीका प्रोफेसर युकिओ निसिमुराले यति धेरै मेयरले एउटै उद्देश्यका लागि छलफलमा सहभागी हुनुलाई ठूलो उपलब्धि मानेको बताए। उनले भने, मेयरहरूले यस्ता विषयलाई सरकारसमक्ष पुर्याउनेछ भन्ने बुझेको छु। ललितपुर महानगर प्रमुख चिरीबाबु महर्जनले सम्पदा पुनर्निर्माणमा सार्वजनिक खरिद ऐन २०६३ बाधक भएको बताए। भूकम्पले तहसनहस बनाएको मूर्त सम्पदा बिग्रेपछि अमूर्त पनि मासिँदै गएको उनको बुझाइ छ। यसलाई पुनःस्थापना गर्न धेरै बाँकी रहेको र यसमा यस ऐन बाधक बनेको छ। सम्पदा निर्माणमा गत वर्ष नेपाल सरकारको तर्फबाट ५६ वटा ठेक्काको काम सुरु भए पनि कुनै काम सम्पन्न नभएको बताए। उनले भने, भएका काम गुणस्तरीय छैनन्। बुङमतीको रातो मत्स्येन्द्रनाथको शिखर शैलीको मन्दिर जापान र श्रीलंका सरकारको सहयोगमा बन्दै गरेको भए पनि म्याद गुज्रिसकेको जानकारी दिए। महर्जनका अनुसार यो मन्दिर सात महिनापहिल्यै सम्पन्न भइसक्नुपर्नेमा ३३ प्रतिशत मात्रै काम भएको छ। काम गुणस्तरीय नभएकाले युनेस्कोलेसमेत काममा रोक लगाएको छ। सार्वजनिक खरिद ऐन २०६३ अनुसार सडक बनाउने ठेकेदारले सम्पदा बनाउने काम पाएकाले यस्ता समस्या आएको आरोप उनको छ। संस्कृति, सम्पदाको निर्माण र संरक्षणका लागि यस्ता व्यवधान हटाउनुपर्ने उनले बताए। महर्जनले भने, यसले ठेकेदार मोटाउँछ, सम्पत्ति बिग्रिन्छ र इज्जत जान्छ। ललितपुर महानगरपालिकाले यस आर्थिक वर्षमा मूर्त सम्पदा संरक्षणका लागि ९ करोड बजेट विनियोजन गरेको छ भने अमूर्त सम्पदाका लागि दुई करोड रुपैयाँ छुट्ट्याएको जानकारी दिएको छ। मूर्त सम्पदा : पाटी, पौवा, मठ, मन्दिर, ढुंगेधारा, पोखरीलगायत पर्छन्। अमूर्त सम्पदा : परम्परागत बाजागाजा, नृत्य, सांस्कृतिक, साहित्यिक विकासका कार्यक्रम, ऐतिहासिक सीप विकास, जात्रा, पर्वलगायत छन्।"
"गल्ती श्रीमानको, सजाय श्रीमतीलाई","अछाम : गिट्टी बिक्री भएको दिन खान पाइन्छ नत्र भोकै बस्नुपर्छ, छोरीलाई जेतनेत गरेर खुवाइहाल्छु, कहिलेकाहीँ खालीपेटमै औषधि खानुपर्छ एचआइभी संक्रमित बिस्ना साउदको दुखेसो हो यो। उनको घर अछामको चौरपाटी गाउँपालिका१ सिउडी हो। साँफेबगर नगरपालिकाको छिपेखोलामा गिट्टी कुटेर गुजारा चलाउनुको विकल्प छैन उनीसित। आठ वर्षअघि एचआइभीका कारण श्रीमान्को मृत्यु भएपछि बिस्नाको बिचल्ली भएको छ। श्रीमान्को मृत्युपछि सासूससुराले उनलाई घरमा बस्न दिएनन्। श्रीमान् मर्नुको दोष बिस्नामाथि थुपार्दै डेढ वर्षकी छोरीसहित उनलाई घरबाट निकालिदिए। छोरीलाई काखमा च्यापेर बिस्ना छिपेखोलामा गिट्टी कुटेर जीविकोपार्जन गर्न थालिन्। श्रीमान् नन्द साउद भारतको पञ्जावमा काम गर्थे। अधिकांश जीवन भारतमा बिताएका नन्दको एचआइभीका कारण ज्यान गएपछि उनीसँगै छोरीसमेत बेसहारा बनिन्। जब श्रीमान्को मृत्यु भयो त्यसपछि आफूलाई शंका लागेर स्वास्थ्य परीक्षण गराउँदा आफूमा समेत एचआईभी संक्रमण देखा परेको उनले सुनाइन्। एचआइभी पोजेटिभ देखिएपछि झन् दुःख थपियो, बेलाबेला मरूँझंै लाग्थ्यो तर छोरीको लागि मर्न सकिनँ, उनले भनिन्। छोरी भूमिका १० वर्षकी भइन्। उनी जनकल्याण मावि कक्षा ३ मा पढ्छिन्। उनलाई छोरीको पालनपोषण र पढाइ खर्च जुटाउन निकै सास्ती भएको छ। बिरामी हुँदा उपचारका लागि खर्च जुटाउन नसक्दा धेरै दिन भोकै बसेको उनले सुनाइन्। साँफेबगर नगरपालिका३ सिद्धेश्वरकी एचआइभी संक्रमित धर्मादेवी कुँवरको समस्या पनि उस्तै छ। उनका ३ सन्तान छन्। १ छोरा र २ छोरीको पालनपोषण र पढाइको जिम्मा धर्माको काँधमा छ। आयस्रोत केही छैन। उनलाई छोराछोरी पालनपोषण गर्न निकै सकस हुने गरेको छ। एचआइभी संक्रमित उनी रोगसँगै पारिवारिक बोझले झन् थलिएकी छन्। एचआइभीका कारण १३ वर्षपहिले श्रीमानको मृत्यु भयो। उनका एक छोरा र छोरीसमेत एचआइभी संक्रमित छन्। अहिले तीनै जना एआरटी सेवन गरिरहेका छन्। समाजमा बाँच्नै गाह्रो भएको एचआइभी संक्रमित धर्माले बताइन्। पहिले गैरसरकारी संस्थाहरूले त सहयोग गर्थे, अहिले स्थानीय सरकारले कुनै सहयोग गरेको छैन। दैनिक हातमुख जोर्नसमेत धौधौ भएको उनले बताइन्। आफू त मरेर गएगए रोग र दुःख हामीमाथि थुपारे। आफूले गर्दै नगरेको गल्तीको सजाय भोग्नुपरेको छ, मरेका श्रीमान्लाई सराप्दै उनले भनिन्। बान्नीगढी जयगढ गाउँपालिका३ बर्दादेवीकी सुन्तला भूल ३५ वर्षकी भइन्। उनले २९ वर्षको उमेरमा श्रीमान् गुमाइन्। भारतमा नोकरी गर्दै आएका उनका श्रीमानको पनि एचआइभी एड्सका कारण ६ वर्षपहिले मृत्यु भयो। सुन्तलाका एक छोरा, एक छोरी छन्। छोराछोरीको पालनपोषण र पढाइको चिन्ताले उनलाई पिरोलिरहन्छ। छोरी १० मा र छोरा कक्षा ६ मा पढ्छन्। छोराछारीलाई जसोतसो पढाइरहेकी छु, सरकारी स्कुलले पनि कहिलेकाहीँ विभिन्न बहानामा पैसा लिने गरेका छन्, आयआर्जनको कुनै बाटो छैन, सुन्तलाले भनिन्। एचआइभीको क्षेत्रमा काम गर्ने गैरसरकारी संस्था वाक नेपालका अनुसार अछाममा एचआइभी संक्रमित महिलाको संख्या ५ सय ७८ छ। यसमध्ये तीन सय ८६ जना एचआइभी संक्रमित एकल महिला छन्।"
पूर्वराजा ज्ञानेन्द्रलाई जानकी मन्दिरमा रातो कार्पेट,जनकपुर : पूर्वराजा ज्ञानेन्द्र शाहको स्वागतको लागि जनकपुरको जानकी मन्दिरमा रातो कार्पेट ओछ्याइएको छ। पूजापाठका लागि शुक्रबार साँझ जानकी मन्दिरमा आउन लागेका पूर्वराजा शाहको स्वागतको लागि उनका समर्थकले रातो कार्पेट ओछ्याएका हुन्। उनी मन्दिरमा पुग्नुअघि उनको स्वागतमा सयौंको संख्यामा उनका समर्थक भेला भएका थिए। उनका समर्थकले हाम्रो राजा हाम्रो देशको नारा लगाउँदै नाचगानसमेत गरेका छन्।
