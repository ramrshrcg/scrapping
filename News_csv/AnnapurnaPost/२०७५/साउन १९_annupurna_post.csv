शीर्षक,विवरण
विवेकशील साझा पार्टीको कार्यक्रममा भाँडभैलो,"काठमाडौं : शनिबार विवेकशील साझा पार्टीको एक कार्यक्रममा भाँडभैलो भएको छ। प्रदेश ३ का जिल्ला संयोजक मनोनयन गर्न आयोजित कार्यक्रममा असन्तुष्ट समूहले आक्रोश व्यक्त गरेपछि कार्यक्रममा तनाव भएको हो। पार्टीका शीर्ष नेताले जिल्ला संयोजक लोकतान्त्रिक पद्धति विपरित रातारात तोकेको भन्दै केही युवाले कार्यक्रम स्थलमै असन्तुष्टि जनाए। नेताले संयोजक चयन गर्दा दलाल, अपराधिक मुद्दामा मुछिएका व्यक्तिलाई छनोट गरेको भन्दै युवाले नाराजुलुस गरेका हुन्। उनीहरुले युवा अघि बढ्छ देश अघि सर्छ, भन्दै नेतृत्वविरुद्ध नाराबाजी गरे। असन्तुष्ट युवा समूहले जिल्ला संयोजक लोकतान्त्रिक पद्धतिबाट चयन गर्नुपर्नेमा जोड दिए। असन्तुष्ट समूहबाट बोल्दै एक युवाले भने, हामीले हाम्रा जिल्ला संयोजक आफैं चुन्न पाउँने कि नपाउँने ? यही प्रश्न यहाँ राख्न चाहन्छु। होहल्ला हात हालाहालको अवस्थामा पुगेपछि प्रवक्ता डा सूर्यराज आचार्यले कार्यकर्तालाई सम्झाउने प्रयास गरे। हामी यहाँ बिजनेस र पदका लागि आएका होइनौँ। अहिलेदेखि पद खोज्नेबेला होइन, आक्रोशित बनेका आचार्यले भने, तपाईंहरु चुप लाग्नुहोस्, पदका लागि होइन विचारका लागि झगडा र बहस गरौँ। विचारको हामी सम्मान गर्छौँ। तर यहाँ मर्यादा राखेर बहस गरौँ। आचार्यले सम्झाउने प्रयास गर्दा कार्यक्रममा अझ धेरै तनाव बढ्यो। त्यसपछि संयोजक रवीन्द्र मिश्र मञ्चमा पुगे। उनले मनोनित संयोजकलाई बधाई तथा शुभकामना दिँदै कार्यक्रम समापन भएको घोषणा गरे। यो कार्यक्रम यहीँ स्थगित भएको घोषणा गर्छु। कार्यक्रम समापन भएको छ। मलाई साथीहरुसँग एकदमै दुःख पनि लागेको छ। मैले हिजो चार घण्टा बसेर तपाईंहरुको कुरा सुने। तपाईंहरुका गुनासा समाधान गर्छौँ भनेका थियौँ, मिश्रले भने, आज जे भयो एकदमै दुःखद् भयो। मिश्रले कार्यक्रम समापनको घोषणा गरेपछि कार्यक्रकर्ता नाराबाजी गर्दै हलबाट बाहिर निस्किए। शनिबार नै साझा पार्टी सांस्कृतिक उल्लासका साथ आफ्नो पहिलो स्थापना दिवस मनाएको छ। शनिबार पार्टी कार्यालय बखुण्डोलमा साझा पार्टीले विविध सांस्कृतिक कार्यक्रमको आयोजना गरेर स्थापना दिवस मनाएको हो। एक बर्ष अघि रवीन्द्र मिश्र नेतृत्वको साझा पार्टी र उज्जल थापाको विवेकशील नेपाल पार्टीबीच एकता भएको थियो। वैकल्पिक पार्टीका रुपमा आफूलाई प्रचार गर्दै आएको विवेकशील साझाले गतबर्ष सम्पन्न संघीय र प्रदेश निर्वाचनमा सहभागिता जनाएपनि संघीय संसदमा भने एक सिट पनि जित्न सकेन। प्रदेश तीनको प्रदेश संसदमा भने उक्त पार्टीका तर्फबाट तीनजना सांसद छन्। यसरी पहिलो स्थापना दिवसकै दिन आयोजित अर्को कार्यक्रममा भने तनाव भएको हो। थापागाउँस्थित बानेश्वर बैंक्वेटमा आयोजित कार्यक्रममा साझा पार्टीका कार्यकर्ताबीच हात हालाहालको स्थिति उत्पन्न भएको हो। प्रदेश तीनको संयोजक र जिल्ला संयोजक मनोनयन गर्न आयोजना गरिएको कार्यक्रम केही युवाले हुलहुज्जत गर्दै नेतृत्वको विरोध गरेका हुन्। पार्टीले पुराना व्यक्तिलाई नेतृत्वमा ल्याएको, युवालाई अवसरबाट बञ्चित गरिएको भन्दै युवाहरुले पार्टी नेतृत्वविरुद्ध नारावाजी गरेका हुन्। साझा पार्टीले प्रदेश तीनको संयोजकमा समीक्षा बास्कोटालाई मनोनयन गरेको छ। उनलाई पार्टीका संयोजक मिश्रले माटोको टीका लगाएर पार्टीमा स्वागत गरे।"
न्यायलय कमजोर बनाउने खेल : देउवा,"काठमाडौं : कांग्रेस सभापति शेरबहादुर देउवाले सरकारले न्यायालयलाई कमजोर बनाउने खेल सुरु गरेको आरोप लगाएका छन् । संसदीय सुनुवाइ समितिले प्रधानन्यायाधीशमा जोशीलाई अस्वीकृत गरेपछि प्रतिक्रिया दिँदै देउवाले भने, यो निर्णय न्याय सेवालाई कमजोर गराउने खेल हो । यसले न्याय क्षेत्रलाई दीर्घकालीन प्रभाव पार्छ । सुनुवाइ समितिको निर्णयले न्यायालयको प्रभावकारिता घटाउने उनले दाबी गरे । कम्युनिस्ट सरकारले आफ्नो अनुकूलका व्यक्ति सबै क्षेत्रमा ल्याउन यस्तो गरिरहेको उनले आरोप लगाए । कांग्रेस वरिष्ठ नेता रामचन्द्र पौडेलले पनि कम्युनिस्ट सरकार देशको सबै क्षेत्र ध्वस्त पार्न उद्धत रहेको टिप्पणी गरे । अधिनायकवाद कुनै घोषणा गरेर आउँदैन, यस्तै कामहरू र नीति निर्णयबाट आउने हो, पौडेलले भने, हामी यसको विरुद्धमा छौं । कांग्रेस संसदीय दलको शुक्रबारको अनौपचारिक संसदीय दल बैठकले संसदमा सभामुखसहित सत्तापक्षको प्रस्तुति अलोकतान्त्रिक भएको निष्कर्ष निकालेको थियो । प्रधानन्यायाधीशमा जोशीको नाम अस्वीकृत भएको लगायत विषयमा औपचारिक धारणा बनाउन कांग्रेसले शनिबार दिउँसो दलको बैठक बोलाएको छ । यस सम्बन्धमा सभामुख महरालाई भेटेर ध्यानाकर्षण गराउने कांग्रेसका प्रमुख सचेतक बालकृष्ण खाँडले जानकारी दिए । बिहीबार प्रतिनिधिसभाको बैठकमा गृहमन्त्री रामबहादुर थापाले बोलेपछि कांग्रेस सांसदहरूले मन्त्रीसँग प्रश्न गर्न माग गरेका थिए । तर सभामुख महराले मन्त्रीसँग प्रश्नोत्तर गर्ने छुट्टै व्यवस्था रहेको भन्दै बैठकलाई अघि बढाएपछि कांग्रेसले सो बैठक बहिष्कार गरेको थियो । संघीय संसद नियमावलीको धारा २ सय १९ बमोजिम मन्त्रीसँग प्रश्न गर्ने व्यवस्था भएपनि सभामुखले नदिएको खाँडले आरोप लगाए । बैठकमा कांग्रेसले विभिन्न विषयमा जरुरी सार्वजनिक महत्वको प्रस्ताव, ध्यानाकर्षण प्रस्ताव र संकल्प प्रस्तावका विषयमा पनि छलफल गरेको थियो । बैठकले मौलिक हकसम्बन्धी कानुन निर्माणका लागि आवश्यक विधेयक तत्काल ल्याउन पनि सरकारसँग माग गरेको छ । संविधानबमोजिम आउँदो असोज ३ भित्र मौलिक हकसम्बन्धी सबै कानुन निर्माण गरिसक्नुपर्ने व्यवस्था छ ।"
नेपालभारत व्यापार समस्या तत्काल समाधान हुन्छ : प्रधानमन्त्री ओली,"आपूर्ति मन्त्रालयका सहसचिवको नेतृत्वमा टोली भारत जाने काठमाडौं : प्रधानमन्त्री केपीशर्मा ओलीले नेपाल भारत व्यापारमा देखिएको समस्यालाई तत्काल समाधान गर्ने बताएका छन्। व्यापारमा देखिएका असमझदारी हटाउन उद्योग वाणिज्य तथा आपूर्ती मन्त्रालयका सहसचिवको नेतृत्वमा एक टोलीलाई भारत तत्काल पठाउने तयारी भएको प्रधानमन्त्रीको भनाइ छ। उद्योग संगठन मोरङले शनिबार प्रधानमन्त्री निवास बालुवटारमा गरेको अन्तरक्रियामा बोल्दै प्रधानमन्त्री ओलीले यो कुरा बताएका हुन्। सँगै प्रधानमन्त्री ओलीले विमस्टेक सम्मेलनमा नेपाल आउन लागेका भारतीय प्रधानमन्त्री नरेन्द्र मोदीसँग समेत यो विषयमा कुरा हुने बताए। विमस्टेकमा आएका राष्ट्रप्रमुखसँग सामूहिक रुपमा र व्यक्तिगत रुपमा पनि हाम्रा व्यापारका समस्या समधानका लागि हामी कुरा गर्र्छौं, प्रधानमन्त्री ओलीले भने। ओलीले उद्यमी र सरकार मिलेर नेपालको परिचय बदल्नु पर्नेमा जोड दिए। नेपाललाई आयातकर्ताबाट निर्यातकर्तामा, गरिब सम्पन्न नेपालमा, पछौटेपनबाट आधुनिक नेपालमा, बेरोजगार नेपालबाट रोजगारयुक्त नेपालमा बदल्नु पर्दछ, प्रधानमन्त्री ओलीले भने प्रधानमन्त्री ओलीले अहिलेको बढ्दो व्यापार घाटालाई कम गर्नु पर्ने, व्यापार सन्तुलन कायम गर्नुपर्ने र समग्र आर्थिक अवस्था परिवर्तन गर्नुपर्ने धारणा राखेका छन्। हामी आर्थिक परिर्वतन त भनिरहेका छौं तर त्यो बाटोमा छैनौ, उनले भने, सरकार र उद्यमीको संयुक्त प्रयासबाट आर्थिक परिवर्तनको बाटो तय गर्नुपर्दछ। यसमा कृषिलाई पनि जोड्नु पर्छ। व्यवसायीसँगको छलफलमा ओलीले उद्योगको स्थापना र सञ्चालनका लागि सरकारले सकेसम्म सहुलियत दिने प्रतिवद्धतासमेत व्यक्त गरेका छन्। सरकारले दोहोरो कर नलिने उनको भनाइ छ। व्यवसायीले कर वृद्धिको विषयमा गुनासो गरेपछि ओलीले यस्तो बताएका हुन्। उनले कतै लिएको भए दोहोरो करको व्यवस्था हटाउने बताए। कार्यक्रममा उद्योग संगठन मोरङका अध्यक्ष भीम घिमिरेले नेपालको व्यापार सन्तुलनका लागि सरकारले गर्नुपर्ने तत्कालीन र दीर्घकालीन कामका बारेमा कार्यपत्र प्रस्तुत गरेका थिए। कार्यक्रममा नेपाल कम्युनिस्ट पार्टी (नेकपा)का अध्यक्ष पुष्पकमल दाहाल प्रचण्डसँगै मन्त्री र सचिवको उपस्थिति थियो।"
नेविसंघ र तरुण दलले सडकको फोहोर उठाएर नगर कार्यालयमा थुपारे,लहान : प्रतिपक्षी दल नेपाली कांग्रेसका भातृसंगठन नेपाल विद्यार्थी संघ(नेविसंघ) र तरुण दलका कार्यकर्ताले लहान नगरपालिका राजमार्ग क्षेत्रको फोहोर उठाएर नगरपालिकाको कार्यालय परिसरमा थुपारेका छन्। नगरपालिकाले सरसफाई नगरेको विरोधमा नेविसंघ र तरूण दलले यसो गरेका हुन् । शनिबार बिहान राजमार्ग क्षेत्रबाट संकलन गरिएको दुई ट्र्याक्टर फोहोर नगरपालिकाको मुख्यद्वार र परिसरमा थुपारिएको छ। नगरपालिकाले सरसफाई कर लिने तर फोहोर नउठाउने गरेको विरोधमा फोहोर उठाएर नगरपालिकामा फालेको नेविसंघका केन्द्रीय सदस्य अशोक चौधरीले बताए । उनले सडक खाली गराउने बहानामा १८ दिनदेखि फोहोर नउठाएर मेयरले नगरबासीको स्वास्थ्यसँग खेलवाड गरेको आरोप लगाए । चौधरीले अबपनि फोहोर नउठाए नगरपालिकामा तालाबन्दी गर्ने चेतावनी दिए। राजमार्ग क्षेत्र खाली गराउने बिषयमा सडक विभागसँग भएको आन्तरिक विवादका कारण लहानका मेयर मुनी साहले फोहोर नउठाउन कर्मचारीलाई निर्देशन दिएका थिए। १८ दिनसम्म फोहोर नउठेपछि जताततै फोहोर थुप्रिएर राजमार्ग क्षेत्र कुरुप बनेको छ। नेविसंघ र तरुण दलले विरोधस्वरूप केहि भागको फोहोर मात्र उठाएर नगरपालिकामा लगेका हुन्। फोहोरले लहान दुर्गन्धित बनेर महामारी फैलिने खतरा बढेको छ । मेयर साह भने सात दिनका लागि भ्रमणमा गएका छन्। मेयरले फोहोर नउठाउन आदेश दिएका कारण सरसफाई गर्ने कर्मचारीहरू त्यत्तिकै बसिरहेका छन्।
नेकपा भ्रातृ संस्था एकीकरण : निर्णय कुर्दै कार्यदल,"काठमाडौं : नेपाल कम्युनिस्ट पार्टी (नेकपा)ले पार्टी तथा जनसंगठनको एकता ५ भदौभित्रै गर्ने तयारी थालेको छ। प्रदेश, जिल्ला तथा जनसंगठनको एकता गृहकार्यका लागि गठित कार्यदललाई ५ भदौभित्र एकीकरणको काम सक्न नेकपाका अध्यक्षद्वयले निर्देशन दिएका छन्। साउन २५ भित्रै कार्यदललाई आफ्नो प्रतिवेदन पार्टीको केन्द्रीय सचिवालयमा बुझाउन, ५ भदौभित्र प्रदेश तथा जिल्ला र जनसंगठनको केन्द्रीय समितिको एकीकरण सक्न र १५ भदौभित्रै एकीकरण भएका सबै कमिटीको पहिलो बैठक सक्ने गरी कार्ययोजना तयार पार्न नेकपाले कार्यदलमा आन्तरिक सर्कुलर गरेको छ। नेकपाले एकीकरण गर्ने जनसंगठनको कुल संख्याको एकतिहाइ सचिवालय र बढीमा ९ सदस्यीय मात्र केन्द्रीय कार्यालय बनाउन पनि निर्देशन दिएको छ। पार्टी निर्देशनअनुसार जनसंगठन तथा पार्टीका प्रदेश तथा जिल्ला संगठन समितिको एकीकरणका लागि गठित कार्यदल र त्यसअन्तर्गतका उपसमितिले अहिले आफ्नो कामलाई तीव्र बनाएका छन्। निर्णय कुर्दै कार्यदल जनसंगठनहरूको एकीकरण गर्न गठित कार्यदलले एकता घोषणाको अन्तिम तयारीका लागि पार्टी नेतृत्वको निर्णय पर्खन थालेका छन्। कतिपय जनसंगठन एकताका लागि गठित कार्यदलले एकीकृत संगठनको नाम, कमिटीको आकार, झण्डा, स्थापना मितिलगायतका विषय अन्तिम चरणमा पुर्याए पनि एकीकृृत संगठनको नेतृत्वका विषयमा भने कार्यदलमा छलफलसमेत हुन सकेको छैन। २२ जनसंगठनमध्ये एउटा पेसागत संगठन इन्जिनियरिङतर्फको मात्र अहिलेसम्म एकता गरेको नेकपाका भ्रातृसंगठनहरूले संगठनको नेतृत्व भने पार्टीका दुई अध्यक्षले नै टुंगो लगाइदिनुपर्ने गरी पार्टी नेतृत्वको निर्णय पर्खिन थालेको नेताहरूले बताएका छन्। सकभर संगठनको नेतृत्वसहितका सबै विषय सहमतिका आधारमा टुंगो लगाउने कार्यदेश पाएको कार्यदलले अन्य विषय टुग्याउँदै लगे पनि नेतृत्वका विषयमा छलफल नै नगरेको महिला संगठनको एकताका लागि गठित कार्यदलमा रहेका नेकपा केन्द्रीय सदस्य उर्मिला अर्यालले बताइन्। हामीले विधान, प्रतिवेदन करिब टुंगो लगाइसकेका छौं, अर्यालले भनिन्, तर संगठनको नेतृत्वका विषयमा दुई अध्यक्षले निर्णय लिएअनुसार हुने गरी हामी नेतृत्वको निर्णय पर्खेर बसेका छौं। अब संगठनको नेतृत्वका विषयमा भने दुई अध्यक्ष (ओलीदाहाल)ले नै निर्णय लिनेछन्। जनसंगठनको नेतृत्वपूर्व पार्टी (एमाले वा माओवादीतर्फका मध्ये कसले लिने) भन्नेमा नेतृत्वले टुंग्याउनुपर्ने भएको हो। नेकपाले पार्टीका २२ वटा जनसंगठन बनाउने गरी एकता कार्यदल गठन गरेको छ। १५ भदौभित्रै एकीकरण भएका सबै कमिटीको पहिलो बैठक सक्ने गरी कार्ययोजना तयार पार्न नेकपाले कार्यदललाई सर्कुलर गरेको छ। जनसंगठनमा अध्यक्ष र महासचिव रहने गरी अन्य विषय टुंगो लगाउन नेतृत्वले कार्यदल नेताहरूलाई निर्देशन दिएका थिए। अध्यक्ष र महासचिव पूर्ववत् समूह (एमालेमाओवादी)का ले भागबन्डा लगाउनेछन्। आपसी समझदारीका आधारमा थप पदाधिकारीसमेत राख्न पाउनेछन्। त्यसो हुँदा त्यसमा पनि भागबन्डा लगाउने तयारी छ। नेकपा केन्द्रीय सदस्य तथा किसान महासंघ एकता गर्न गठित कार्यदलका सदस्य केशवलाल श्रेष्ठले पनि संगठनको नेतृत्वको विषयबाहेक अन्य सवै विषय टुंगो लागिसकेको बताए। हामीले विधानमै संगठनको अध्यक्ष, सहअध्यक्ष, सचिव र कोषाध्यक्ष रहने गरी चार सदस्यीय पदाधिकारी, सातै प्रदेशमा इन्चार्ज र सहइन्चार्जसहितको १८ सदस्यीय स्थायी समिति, ३ सय ५० सदस्यीय केन्द्रीय समिति बनाउने निर्णय लिइसकेका छौं, श्रेष्ठले भने, तर मुख्य नेतृत्व कुन पक्षका कसले गर्ने भन्ने मात्र टुंग्याउन बाँकी छ। त्यो पार्टीका शीर्ष नेतृत्वको निर्णयका आधारमा हुन्छ। पार्टी नेतृत्वले निर्णय दिएमा जनसांस्कृतिक महासंघले भने ३१ साउनमा एकता गर्ने गरी आन्तरिक तयारी गरेको कार्यदलका सदस्य सरल सहयात्रीले बताए। हामी सबै काम सकेर पार्टी माथिल्लो कमिटीको निर्णय पर्खेर बसेका छौं, उनले भने। खासगरी विद्यार्थी, युवा, मजदुर, महिला, किसान महासंघलगायत जनसंगठनको नेतृत्वमा दुवै पूर्ववत् समूहले आआफ्नो नेतृत्व स्थापित गराउन लबिङ सुरु गरेका छन्। नेतृत्वका विषयमा छलफल गर्दा विवाद निम्तने देखेपछि यस विषयमा छलफल नै नगरी नेतृत्वलाई नै भागबन्डाको जिम्मा दिने तयारी भएको नेत्री अर्यालले बताइन्। २५ पछि निर्णय लिइने नेकपाका जनसंगठनको नेतृत्वका विषयमा भने पार्टी नेतृत्वले २५ साउनपछि मात्रै निर्णय लिने भएको छ। जनसंगठनको एकता कार्यदललाई २५ साउनभित्र आआफनो प्रतिवेदन पार्टी सचिवालयमा बुझाउन निर्देशन भएकाले प्रतिवेदन प्राप्त भइसकेपछि जनसंगठनको नेतृत्व भागबन्डाको टुंगो लगाउने नेकपाको तयारी छ। पहिले प्रतिवेदन आउँछन्, त्यसपछि मिलाउनपर्ने, टुंग्याउनुपर्ने विषयको टुंगो लगाएर ५ भदौभित्रै एकता गरिसक्न पार्टीले निर्देशन दिन्छ, नेकपाका एक सचिवालय सदस्यले भने। नेकपाले मुख्य संगठनहरूमा आपसी समझदारीका आधारमा बाँडफाँट गर्ने योजना बनाएको छ। प्रभावशाली संगठनहरूको एकअर्काेमा सन्तुलन मिलाएर नेतृत्व बाँडफाँट हुन्छन्, युवाविद्यार्थीमध्ये एकएक वटा पूर्ववत् घटकबीच बाँडफाँट गर्ने गरी योजना बन्छन्, ती नेताले भने। कुन संगठनमा के भइरहेको छ ? युवामा ९९ सदस्यीय केन्द्रीय समिति बन्ने। नाम, झण्डा, स्थापना मिति टुंगिन बाँकी मजदुरमा जिफन्टका विनोद श्रेष्ठको संयोजकत्वमा ११ सदस्यीय एकता संयोजन समिति गठन, अन्य काम बाँकी इन्जिनियरिङ एकताको काम सम्पन्न। शम्भुबहादुर श्रेष्ठ अध्यक्ष र डा हरिराम पराजुली महासचिव रहेको ९५ सदस्यीय केन्द्रीय समिति गठन किसानमा एकतापछि अखिल नेपाल किसान महासंघ नाम राख्ने चार सदस्यीय पदाधिकारी, १८ सदस्यीय स्थायी समिति र दुवैतर्फका १७५१७५ जना रहने गरी ३ सय ५० सदस्यीय केन्द्रीय समिति बनाउने महिलामा जम्बो ४ सय ९९ सदस्यीयसम्मको केन्द्रीय समिति बनाउने तयारी विद्यार्थीमा तीन उपसमिति गठन गरेर विधान प्रतिवेदन लेखिँदै। अन्य काम प्रारम्भिक छलफलमा सांस्कृतिककर्मीमा जनसांस्कृतिक महासंघ नेपाल नाम राख्ने, ९९ सदस्यीय केन्द्रीय समिति बन्ने, सात वटा आंगिक संगठन हुने। ३१ साउनमा एकता घोषणा तयारी पत्रकारमा प्रेस संगठन नेपाल नाम राख्ने, २ सय २५ सदस्यीय केन्द्रीय समिति बन्ने, १ सय २० चौतारी र १ सय ५ सेन्टरबाट रहने"
अन्योलमा कांग्रेसको महासमिति बैठक,"काठमाडौं ः भदौमा गर्ने भनिएको महासमिति बैठकको मिति र स्थान मध्य साउन वितिसक्दा पनि तय नहुँदा बैठकबारे अन्यौल देखिएको छ । शीर्ष नेताहरूबीच महासमिति भेलाका लागि विधान मस्यौदा समिति बनाउन सहमति भए पनि सभापति शेरबहादुर देउवाले समितिको घोषणा गर्न सकेको छैनन । संघ र प्रदेश निर्वाचनमा पराजित भएपछि महासमिति भेलाको माग कांग्रेस भित्र निरन्तर उठ्दै आएको थियो । गत वैशाखमा भएको कांग्रेस केन्द्रीय समितिको बैठकले जेठमा जिल्ला सभापति भेला र भदौमा महासमिति बैठक गर्ने निर्णय गरेको थियो । सहमहामन्त्री डा प्रकाशशरण महतले महासमिति भेलामा पेश गर्नुपर्ने विधान मस्यौदाका लागि समिति गठन नहुँदा नेतृत्वलाई अप्ठयारो परेको बताए । महतले अन्नपूर्णसँग भने, शीर्ष बैठकमा विधान मस्यौदा समिति गठन गर्ने सहमति भए पनि बरिष्ट नेता रामचन्द्र पौडेलले विधान मस्यौदा समितिका लागि सदस्यको नाम नदिँदा घोषणा हुन सकेको छैन । सभापति देउवाले आफ्नो निवास बुढानिलकण्ठमा डाकेको अनौपचारिक बैठकमा पौडेलसहितका नेताले महामन्त्री पूर्णबहादुर खडका नेतृत्वमा ९ सदस्यीय विधान मस्यौदा समिति बनाउने सहमति जुटेको थियो । बैठकमा चारजना सभापति देउवा र चारजना पौडेल समूहले सिफारिस गर्ने निष्कर्ष निकालिएको थियो । सोही बैठकमा दुवै नेताले नाम समेत सिफारिस गरेका थिए । तरपछि पौडेलले आफूले दिएको नाममा काटछाट गर्ने भनेपछि समिति गठन हुन सकेको थिएन । कांग्रेस नेता अर्जुननरसिंह केसीले यो वा त्यो वाहानामा महासमिति बैठकलाई पर धकेल्नु राम्रो नहुने टिप्पणी गरे । केसीले भने, पार्टीको निर्णय अनुसार नेतृत्वले ध्यान दिनुपर्छ । पार्टी भित्र विधानसम्मत काम नहुँदा समस्या आएको छ । केन्द्रीय समिति बैठकका निर्णयलाई कार्यान्वयन गर्नुपर्छ । सहमहामन्त्री महतले साउन मध्यवितिसक्दा पनि विधान मस्यौदा समिति गठन हुन नसक्दा भदौमा महासमिति बैठक डाक्न अप्ठ्यारो हुने तर्क गरे । विधान मस्यौदा समितिले बनाउने पार्टीको नयाँ विधानलाई देशै भर छलफल गराउने कांग्रेस नेतृत्वको योजना छ । सबै तहबाट सुझाव संकलन गरेपछि पार्टी केन्द्रीय कार्यसमितिले विधान पारित गरी महासमिति बैठकमा विधान लैजानु पर्ने प्रावधान छ । कांग्रेस प्रवक्ता विश्वप्रकाश शर्मा पार्टी सरकारविरुद्धको आन्दोलनमा रहेका कारण पनि विधान मस्यौदा समिति घोषणा प्रभावित भएको तर्क गर्छन् । शर्माले भने, हामी सदन र सडक दुवैमा सक्रिय भएपछि पार्टीका केही काम प्रभावित भएका छन् । तर त्यो चाँडै समाधान हुन्छ ।"
"जोशी अस्वीकृत, कांग्रेसद्वारा बहिष्कार","काठमाडौं : प्रधानन्यायाधीशमा दीपकराज जोशीलाई नियुक्त गर्न संवैधानिक परिषद्बाट भएको सिफारिस संसदीय सुनुवाइ विशेष समितिको दुईतिहाइ मतले अस्वीकृत गरेको छ । जोशीका शैक्षिक प्रमाणपत्रहरू शंकाको घेरामा रहेको, जन्ममिति फरकफरक पाइएको, सार्वजनिक आचरण र विगतका कामकारवाहीको आलोचना भएको भन्दै समितिको शुक्रबारको बैठकले जोशीलाई प्रधानन्यायाधीशमा स्वीकार नगर्ने निर्णय गरेको हो । संसदीय इतिहासमा पहिलो पटक सुनुवाइ विशेष समितिले प्रधानन्यायाधीशको सिफारिसलाई अस्वीकृत गरेको हो । जोशीलाई स्वीकृत गर्ने कि नगर्ने भन्ने दलहरूबीच तीव्र विवादबीच समितिमा शुक्रबार मतदान गराइएको थियो । सत्तारूढ दलहरू जोशीको विपक्षमा उभिएपछि उनको सिफारिस दुईतिहाइ मतले अस्वीकृत भएको थियो । विपक्षी कांग्रेसले मतदानबाट निर्णय गरे समिति बहिष्कार गर्ने चेतावनी दिए पनि सत्तासीन दलहरूले मतदानका पक्षमा अडान राखेका थिए । मतदानबाट टुंगो लाग्ने निश्चित भएपछि अन्तिम समयमा विपक्षी कांग्रेसका सांसदहरू समितिबाट बाहिरिएका थिए । अनुमोदनका लागि समितिमा एकतिहाइ मत आवश्यक भए पनि १५ सदस्यीय समितिमा कांग्रेसका चार जना मात्र सांसद छन् । कांग्रेसले जोशीलाई प्रधानन्यायाधीशमा अनुमोदन गर्न अन्तिम समयसम्म लबिङ गरेको थियो । समितिमा सत्तासीन नेकपाका ९ र संघीय समाजवादीका १ गरी १० सदस्य छन्, जुन समितिको दुईतिहाइ बहुमत हो । मत बराबर भए मात्र समिति सभापतिले निर्णायक मत दिन पाउने व्यवस्था छ । संयुक्त सदनको कार्यसञ्चालन नियमावलीको नियम २६ को उपनियम ५ मा सुनुवाइ समितिले दुईतिहाइ मतले सिफारिस अस्वीकृत गर्ने व्यवस्था छ । त्यसरी अस्वीकृत भए समितिमा भएको कामकारवाही, समितिलाई प्राप्त कागजात र अन्य विवरण यथाशीघ्र सम्बन्धित निकायमा पठाउनुपर्ने नियमावलीमा व्यवस्था छ । संवैधानिक परिषद्ले जोशीको सुनुवाइका लागि असार २४ गते समितिमा पत्र पठाएको थियो । विपक्षी कांग्रेसले आफ्नो लिखित राय समितिमा राखेका कारण बैठक बहिष्कार गरेको भन्न नमिल्ने समिति सभापति लक्ष्मणलाल कर्णले दाबी गरे । जोशीको प्रवेशिका परीक्षा र आईएलको प्रमाणपत्र सक्कली नभएको, भ्रष्टाचारसम्बन्धी विवादित फैसला गरेको र न्यायालय सुधार गर्ने भावी योजना नभएको भन्दै सत्तासीन नेकपा सुरुदेखि नै जोशीलाई अस्वीकृत गर्ने पक्षमा उभिँदै आएको थियो । सत्तासीन नेकपाले विपक्षी कांग्रेसलाई पनि जोशीका विपक्षमा उभिन अनेकौं अनौपचारिक छलफल र वार्ता गरेको थियो। कांग्रेसले संवैधानिक परिषद्ले आफ्नो निर्णय गर्नुपूर्व सिफारिसका लागि पेश भएका व्यक्तिको सामाजिक प्रतिष्ठा, निजको चरित्र, इमान्दारिता, निजप्रतिको जनभावना तथा निजले पहिले गरेको सेवा र पेशागत अनुभव समेतलाई विचार गरी मूल्यांकन गर्ने तर्क पेश गर्दै समितिले जोशीलाई अस्वीकृत गर्न नसक्ने अडान राखेको थियो । सन्देहात्मक आफ्ना शैक्षिक प्रमाणपत्र सम्बन्धमा उहाँ (जोशी)बाट यथेष्ट प्रमाण र सन्तोषजनक जवाफ नआएको र उहाँका विवादित फैसलाका कारण हामीले अस्वीकार गर्नुपर्छ भन्ने मत दिएका हौं, समिति सदस्य एवं नेकपा सांसद योगेश भट्टराईले भने, विवादित व्यक्ति प्रधानन्यायाधीश बन्नु हुँदैन भन्ने हाम्रो मान्यता हो । समितिका सदस्यहरूले जोशीका शैक्षिक प्रमाणपत्र सन्देहात्मक भने पनि सक्कली वा नक्कली के हुन् भन्ने स्पष्ट पारेका छैनन् । समितिको निर्णयमा पनि शैक्षिक प्रमाणपत्रमाथि के कस्तो अनुसन्धान भयो र सक्कलीनक्कलीबारे उल्लेख छैन । संवैधानिक परिषद्ले सिफारिस गरेका जोशीलाई अस्वीकृत गर्नुपर्ने कारण र आधारको अभावमा दुईतिहाइको बलमा निर्णय गर्न खोजेपछि हामीले समिति बहिष्कार गरेका हौं, कांग्रेस नेता एवं ज्ञानेन्द्रबहादुर कार्कीले भने । समिति सभापति कर्णले जोशीको पक्षमा ४ जना सांसदले लिखित राय दिएको र जोशीका विपक्षमा १० जना सांसदले लिखित राय दिएपछि समितिमा मतदान गरिएको बताए । मतदानका बेला विपक्षी कांग्रेसले बहिष्कार गरेका कारण जोशीलाई स्वीकृत गर्ने पक्षमा शून्य मत र अस्वीकृत गर्ने पक्षमा १० मत परेकाले जोशीको सिफारिस दुईतिहाइ मतले अस्वीकृत भएको सभापति कर्णले घोषणा गरेका थिए । समितिले जोशीको साउन १० गते नै सुनुवाइ गरे पनि स्वीकृत गर्ने कि नगर्ने भन्ने विवादका कारण निर्णय रोकिएको थियो । बुधबार नै निर्णय गर्ने तयारी भए पनि अन्तिम समयमा कांग्रेसले थप समय मागेको भन्दै समिति बैठक शुक्रबारसम्म स्थगित गरिएको थियो । अन्तरिम संविधान २०६३ बाट संसदीय सुनुवाइ समितिको प्रावधान गरिएको हो । प्रधानन्यायाधीश, सर्वोच्च अदालतका न्यायाधीश, संवैधानिक निकायका पदाधिकारी र राजदूतको संसदीय सुनुवाइ गर्ने संवैधानिक व्यवस्थालाई नयाँ संविधानमा पनि निरन्तरता दिइएको हो । ०६४ भदौमा प्रधानन्यायाधीशका लागि पहिलोपटक सर्वोच्चका वरिष्ठतम न्यायाधीश केदारप्रसाद गिरीको सुनुवाइ प्रक्रिया पनि निकै विवादमा परेको थियो । गिरीको अनुमोदन गर्ने कि नगर्ने भन्नेमा दलहरू विभाजित बनेपछि समितिले निर्णयबिना नै गिरीको सिफारिस फाइल संवैधानिक परिषद्मा पठाएको थियो । तत्कालीन प्रधानमन्त्री गिरिजाप्रसाद कोइरालाले कार्यवाहक राष्ट्राध्यक्षको हैसियतमा गिरीलाई नै प्रधानन्यायाधीशमा नियुक्त गरेका थिए । जोशी अस्वीकृतम नेकपाले दिएका ५ कारण १ प्रस्तावित व्यक्तिले नेपालको प्रधानन्यायाधीश पदमा नियुक्ति भएमा के कसरी जिम्मेवारी निर्वाह गर्ने हो ? प्रधानन्यायधीश पदमा रहेर नेपालको न्याय क्षेत्रको नेतृत्व गर्ने सम्बन्धमा कुनै ठोस अवधारणा र कार्ययोजना समेत प्रस्तुत गर्न नसकेको, २ सुनुवाइको क्रममा आम नागरिकबाट उहाँको सम्बन्धमा सार्वजनिक रूपमा र समितिमा उजुरीका रूपमा पेश गरिएका र समितिका माननीय सदस्यहरूबाट उहाँको आचरण, इमान्दारीता र कार्यक्षमताका सम्बन्धमा राखिएका कुनै पनि जिज्ञासा र प्रश्नको सन्तोषजनक रूपमा सम्बोधन गर्न र जवाफ दिन नसकेको, ३ प्रस्तावित व्यक्तिले अध्ययन गरेको संस्थाबाट प्राप्त शैक्षिक प्रमाणपत्रहरू सन्देहात्मक रहनुको साथै जन्ममिति समेत फरकफरक उल्लेख रहेकाले विवादित रहनु र त्यस सन्दर्भमा उहाँबाट यथेष्ट प्रमाण र सन्तोषजनक जवाफ प्रस्तुत हुन नसकेको, ४ निजको सार्वजनिक आचरण र विगतको काम कारवाही सम्बन्धमा पूर्व प्रधानन्यायाधीश तथा न्यायाधीशहरूबाट लिखित रूपमा टिप्पणी भएको पाइयो र सर्वोच्च अदालतमा रहेर कार्यसम्पादन गर्दा नेपालको न्यायप्रणालीलाई योगदान दिन सक्ने कुनै काम गरेको दृष्टान्त पेश गर्न पनि नसकेको पाइयो । साथै निजबाट न्यायालय स्वतन्त्र, सक्षम, प्रभावकारी र विकृतिविहीन हुन सक्छ भन्ने विषयमा समिति सन्तुष्ट हुन सकेन । नेपालको प्रधानन्याधीशजस्तो गरिमामय पदमा निजलाई जिम्मेवारी दिन हुने पर्याप्त आधार र कारण समितिका हामी सदस्यहरूले पाउन नसकेको, ५ तसर्थ संवैधानिक परिषद्बाट नेपालको प्रधानन्यायाधीश पदमा सिफारिस हुनु भएका माननीय दीपकराज जोशीको सिफारिसलाई संघीय संसदको संयुक्त बैठक र संयुक्त समिति (कार्यसंचालन) नियमावली, २०७५ को नियम २६ (५) तथा संसदीय सुनुवाइ समितिको कार्यविधिबमोजिम अस्वीकृत गर्नु उपयुक्त हुने ठहरसहितको राय पेश गरेका छांै । विपक्षी कांग्रेसको फरक मत १ नेपालको संविधानको धारा २८४ (१) ले संवैधानिक परिषद्को व्यवस्था गरेको छ । सोही संवैधानिक परिषद्ले प्रधानन्यायाधीशको नियुक्तिका लागि सिफारिस गरी नेपालको संविधानको धारा २९२ (१) बमोजिम संसद्को संसदीय सुनुवाइ समिति समक्ष पठाउने र सो समितिको संघीय कानुनबमोजिम सुनुवाइ गर्नेछ भन्ने व्यवस्था गरेको छ । संवैधानिक परिषद् (काम, कर्तव्य, अधिकार र कार्यविधि) सम्बन्धी ऐन, २०६६ को दफा ४ मा संवैधानिक परिषद्को सचिवालयले संविधानबमोजिम नियुक्त हुन योग्यता पुगेका व्यक्तिहरूको छुट्टाछुट्टै अभिलेख तयार गर्नुपर्ने व्यवस्था छ । २सोही ऐनको दफा ५ (१) मा परिषद्ले कुनै व्यक्तिलाई संवैधानिक निकायको कुनै पदाधिकारी पदमा नियुक्तिका लागि सिफारिस गर्दा त्यस्तो पदमा नियुक्त हुन संविधान तथा प्रचलित कानुनमा उल्लेख भएको योग्यता तथा उपयुक्तताको कारण र आधारसमेत स्पष्ट रूपमा उल्लेख गर्नुपर्नेछ भन्ने व्यवस्था गरेको छ । त्यस्तै दफा ५ (२) मा परिषद्ले उपदफा (१) बमोजिम कुनै व्यक्तिलाई नियुक्तिको लागि सिफारिस गर्दा निजको सामाजिक प्रतिष्ठा, उच्च नैतिक चरित्र, इमान्दारिता, निजप्रतिको जनभावना तथा निजले पहिले गरेको सेवा र पेशागत अनुभव समेतलाई विचार गर्नुपर्नेछ भन्ने उल्लेख गरेको छ । ३ उक्त ऐनको व्यवस्था हेर्दा संवैधानिक परिषद्ले कानुनमा उल्लेख भएको योग्यता परीक्षण गरिसकेको अवस्था छ । सो योग्यता पुगेको कुरालाई बिना कारण र आधार संसदीय सुनुवाइ समितिले अन्यथा भन्न सक्ने अवस्था भएन । ४संवैधानिक परिषद्ले आफ्नो निर्णय गर्नुपूर्व सिफारिसका लागि पेश भएका व्यक्तिको सामाजिक प्रतिष्ठा, निजको चरित्र, इमान्दारिता, निजप्रतिको जनभावना तथा निजले पहिले गरेको सेवा र पेशागत अनुभव समेतलाई विचार गरी मूल्यांकन गरेको मान्नुपर्ने हुन आयो । यस अवस्थमा यो संसदीय सुनुवाइद्वारा संवैधानिक परिषद्ले सिफारिस गरेको व्यक्ति कामु प्रधानन्यायाधीश दीपकराज जोशीलाई अस्वीकृत गर्नुपर्ने कारण र आधारको अभावमा नियुक्ति अस्वीकृत गर्ने रायसँग हाम्रो गम्भीर असहमति रहेकोले फरक मत प्रस्तुत गरेका छौं ।"
