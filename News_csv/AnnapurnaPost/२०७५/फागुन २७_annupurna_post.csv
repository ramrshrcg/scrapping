शीर्षक,विवरण
धुलो निर्मूल पार सरकार,"धुवाँ र धुलोले उपत्यका आक्रान्त छ। स्वच्छ हावामा बाँच्न पाउनु नागरिकको हक हो, जसलाई संविधानले समेत सुनिश्चतता प्रदान गरेको छ। धुवाँ र धुलोकै कारण क्यान्सरजस्तो घातक र उपचारमा अति खर्च लाग्ने रोग विस्तार भइरहेको छ। नीति निर्माण र कार्यान्वयन तहमा बस्ने नेतादेखि उच्च पदस्थ कर्मचारीलाई धुलो र धुवाँको सामना गर्नु पर्दैन, उनीहरू वातानुकूलित गाडीमा सयर गर्छन्। तर आमनागरिक सडकमा धुलो खान बाध्य छन्। राज्यले गर्नुपर्ने न्यूनतम कर्म नगरिदिँदा नागरिक प्रदूषणजन्य विभिन्न रोगको सिकार बन्नुपरेको विडम्बना छ। उपत्यकाको हावामा दैनिक टीएसपी १६१६ टन, नाइट्रोजन डाइअक्साइड४३३ टन र कार्बन मोनोअक्साइड ८४०९ टन मिसिने गरेको नेसनल एटमस्फेरिक रिसोर्स एन्ड इन्भारन्मेन्टल रिसर्च लेबोरेटोरी (नारेल) को प्रारम्भिक अध्ययनले देखाउँछ। यही मिश्रणले यहाँको हावा विष बनिरहेको छ। काठमाडौं उपत्यका समुद्र सतहबाट १ हजार ३ सय मिटरमाथि अवस्थित कचौरा आकरको सहर हो। यही कारण उपत्यकाको प्राकृतिक रूपमा वायु प्रदूषण बहन क्षमता कमजोर छ। यो क्षमता कमजोर भएकाले नै यहाँ थोरै प्रदूषण भए पनि त्यसको असर ठूलो हुन्छ। वातावरण लेखा परीक्षण २०७४ प्रतिवेदनअनुसार सवारी साधनको धुवाँबाट प्रतिवर्ष २० हजार ७२ टीएसपी र ६ हजार ९५३ टन पीएम १० प्रदूषक पदार्थ उपत्यकाको हावामा मिसिन्छ। त्यस्तै निर्माण कार्यबाट प्रतिवर्ष ४० हजार पाँच ९६ टन टीएसपी, १२ हजार १२१ टन पीएम १० प्रदूषक पदार्थ उपत्यकाका हावामा मिसिने गरेको छ। इँटाभट्टाबाट प्रतिवर्ष २,६८० टन टीएसपी र १९४१ टन पीएम प्रदूषक उपत्यकाको हावामा प्रवेश गर्ने उक्त प्रतिवेदनमा उल्लेख छ। यस्ता प्रदूषक स्रोतको व्यवस्थापनमा सम्बन्धित निकाय सफल भएको छैन। इँटाभट्टा सञ्चालन अनुमतिसम्बन्धी मापदण्डमा बस्ती र जंगलको एक किलोमिटरभित्र चलाउन नपाउने, भट्टावरपर धुलोरहित सडक तथा हरियाली बनाउनुपर्ने व्यवस्था छ। तर उपत्यकाका अधिकांश भट्टाहरू बस्तीकै सामुन्ने छन्। तिनीहरूले इँटा ढुवानी गर्ने सडकलाई न धुलोरहित बनाएका छन्, न वरपरको जग्गामा हरियाली बनाएका छन्। मेलम्ची खानेपानीको पाइप परीक्षणका लागि खनिएका सडक र उपत्यकाका विभिन्न स्थानमा अव्यवस्थित रूपमा सडकको कालोपत्रे हटाउँदा वातावरण प्रदूषण ह्वात्तै बढेको देखिन्छ। इँटाभट्टाबाट निस्कने प्रदूषण नियन्त्रणको हकमा तोकिएको मापदण्डअनुसार भट्टाहरू सञ्चालन गर्न दिनेबारे सम्बन्धित निकायले जोड दिनुपर्छ। यसैगरी सवारीसाधन प्रदूषण मापदण्डको परीक्षण प्रभावकारी नहुनु र सीमित मात्रामा हुने परीक्षणबाट असफल भएका साधनलाई पनि जरिमाना गर्ने उपयुक्त कानुनी व्यवस्था नहुनुले वातावरण प्रदूषणमा समस्या देखिएको छ। अर्कोतर्फ सहरी बस्तीहरूमा निर्माण कार्य गर्दा सर्वसाधारणलाई असर नपुगोस् भन्नका लागि अन्य स्थानको भन्दा निर्माणसम्बन्धी विशेष नीति, योजना, कार्यक्रम र उपयुक्त प्रविधि आवश्यक देखिन्छ। यस्तै वायु प्रदूषण नियन्त्रणका लागि राज्यका विभिन्न निकायबीच सहकार्य हुनुपर्छ। महानगरले कुचोको भरमा सडकको धुलो हटाउने कार्य असम्भव मानिन्छ। यसका लागि सम्बन्धित निकायले आधुनिक ब्रुमर खरिद गरेर प्रयोग गर्नुपर्छ। पछिल्लो समय काठमाडौं महानगरपालिका र सडक विभागसँग एकएक ब्रुमर छन्। तर तिनले प्रदूषण नियन्त्रणका लागि उल्लेख्य काम गर्न सकेका छैनन्। यस्तै सरकारको महाअभियान कार्ययोजनाअन्तर्गत प्रदूषण नियन्त्रणका लागि समेटिएका कार्यक्रम सम्पन्न गर्नका सागि सम्बन्धित निकायबीच सहकार्य हुनुपर्छ।"
इतिहासविद् भन्छन् भाजु पुखु रानीपोखरीभन्दा ५०० वर्ष पुरानो,"भक्तपुर : भक्तपुर नगरपालिका १ दूधपाटीस्थित भाजु पुखु (पोखरी) काठमाडौंको रानीपोखरीभन्दा पाँच सय वर्ष पुरानो भएको दावी गरिएको छ। इतिहासविद् प्राडा पुरुषोत्तमलोचन श्रेष्ठको संयोजकत्वमा गठित अनुसन्धान समितिले भाजु पुखु र त्यसको बीचमा रहेको शिखरशैलीको मन्दिर १२ औं शताब्दीमा बनेको निष्कर्ष निकालेको हो। पोखरीको बीचमा रहेको भग्नावशेषमा भेटिएका इँटा, मूर्ति तथा पोखरीसँग सम्बन्धित भएर रहेका सम्पदाहरूको अध्ययनले उक्त पोखरी रानीपोखरीभन्दा पाँचसय वर्षअघिको भेटिएको संयोजक प्राडा श्रेष्ठले दावी गरेका हुन्। यसअघि उक्त पोखरी १८ औं शताब्दीको हुन सक्ने अनुमान गरिँदै आएको थियो। त्यस्तै काठमाडौंको रानीपोखरीको सिको गरी भक्तपुरमा उक्त मन्दिर बनाएको हुन सक्ने अड्कल गर्दै आएको थियो। उक्त समितिले ७ महिना लगाएर गरेको अध्ययन अनुसन्धानबारे सोमबार भक्तपुर नपाले गरेको अन्तरक्रिया कार्यक्रममा उनले भने, हाम्रो अध्ययन अनुसन्धान र त्यहाँ रहेका इँटा, मूर्ति, मन्दिरको आकारप्रकारले भाजु पुखु १२ औं शताब्दीको देखिन आयो। यस आधारमा यो पुखु रानीपोखरीभन्दा पाँच सय वर्ष पहिले बनेको देखियो। उनले उक्त पोखरीको बीचमा पश्चिमाभिमुख जलेश्वर महादेवको शिखर शैलीको मन्दिर रहेको समेत दाबी गरे। जसको ठीक अगाडि काठको खम्बामा बासुकी नागको प्रतीमा रहेको उनको भनाइ थियो। बासुकी नागको प्रतिमा रहेको काठको भग्नावशेष अहिले पनि उक्त क्षेत्रमा यथावत छ। २०५९ सालमा पोखरी जीर्णोद्धार गर्ने क्रममा पोखरीको बीचमा मन्दिर रहेको देखिन आएको थियो। माटोले पुरिएको अवस्थामा मन्दिर भेटिएपछि पुरातत्व विभागका उद्धव आचार्यको नेतृत्वमा दुई हप्ता लगाएर उत्खनन् गरिएको थियो। भक्तपुर भाजु पुखु भक्तपुर नपा १ दूधपाटीस्थित भाजुपुखुसम्बन्धी अध्ययन अनुसन्धान प्रतिवेदनमाथि भएको अन्तरक्रियाका सहभागी। फोटोः ईश्वरकाजी खाइजूअन्नपूर्ण उत्खनन्को क्रममा माटोले बनेका प्राचीन यक्ष, इन्द्रको मूर्ति, ब्वसिंह (उड्दै गरेको सिंह), तोरणसँगै विभिन्न आकारप्रकारका सादा तथा बुट्टेदार इँटाहरु फेला पारिएको थियो। सोही मूर्ति तथा इँटाहरुको आधारमा भाजु पुखु र मन्दिर १२ औं शताब्दीको एवं पूर्वमध्यकालको हो भन्ने पुष्टि हुन्छ, प्राडा श्रेष्ठले भने। उनले भक्तपुर मूल निवासी कान्तिपुरका राजा प्रताप मल्लले भाजु पुखुभन्दा दोब्बर ठूलो पोखरी बनाए पनि बीचमा रहेको जलेश्वर मन्दिरको जस्तातस्तै नक्कल गरेर बालगोपालेश्वर महादेव मन्दिर बनाएको तर्क गरे। रानीपोखरीको बालगोपालेश्वर मन्दिरको प्राचीन स्वरुप र भाजु पोखरीको बीच रहेको जलेश्वर महादेव मन्दिरको भग्नावशेषको स्वरुपमा एक इन्च पनि फरक छैन, प्राडा श्रेष्ठले थपे, दुवै मन्दिर पश्चिमाभिमुख छ। रानी पोखरीको मन्दिर पुग्न पश्चिमतिरैबाट सेतु तरेर आउनुपर्छ तर भाजुपुखुमा दक्षिणबाट सेतु तरेर आउनुपर्छ। कार्यक्रममा भक्तपुर नपाका प्रमुख सुनिल प्रजापतिले अध्ययन अनुसन्धानको आधारमा तयार भएको प्रतिवेदनलाई विज्ञहरुसको सल्लाहसुझावमा अन्तिम रुप दिने र सोहीअनुसार भाजु पुखु र बीचको मन्दिरको पुनर्निर्माण गर्ने जानकारी दिए। प्रमुख प्रजापतिले राष्ट्रिय पुनर्निर्माण प्राधिकरणका प्रमुख कार्यकारी निर्देशक सुशील ज्ञवालीको आग्रहमा भाजु पुखु पुनर्निर्माण गरिरहेका कालीगढलाई रानीपोखरी पुननिर्माणमा खटाएको स्पष्ट पारे। कार्यक्रममा भक्तपुर क्षेत्र नं १ का प्रतिनिधिसभा सदस्य प्रेम सुवाल, पुरातत्व विभागका पूर्वमहानिर्देशक भेषनारायण दाहाल, गुठी संस्थानका अध्यक्ष मीनराज चौधरी, पूर्वअध्यक्ष लक्ष्मणराज ज्ञवाली, भक्तपुरका प्रमुख जिल्ला अधिकारी नारायणप्रसाद भट्ट, गुठी संस्थान भक्तपुरका अध्यक्ष हरिप्रसाद सुवेदी, वरिष्ठ साहित्यकार तेजेश्वरबाबु ग्वंगले भाजु पुखुसम्बन्धी विस्तृत अध्ययनले भाजुपुखु र मन्दिरसम्बन्धी धेरै भ्रम र अनुमान तथ्यसहित प्रकाशमा आएको धारणा राखे।"
बुद्धका मूर्ति चोरी गर्ने दुई पक्राउ,"दुनै, डोल्पा : वर्षौ पहिला हराएका बुद्धका बहुमूल्य मूर्ति चोरी गर्नेहरूलाई प्रहरीले एकपछि अर्को गर्दै पक्राउ गरिरहेको छ। पछिल्लोपटक गएको जेठ २७ गते शे फोक्सुण्डो गाँउपालिका ८ रिग्मोको थासुङछोलीङ गुम्बाबाट मुर्ति चोरी गर्ने २ जना पक्राउ परेका छन्। गुम्बाका मुल पुजारी लटई लामामा दाई साङ्गे लामाको घरमा परापूर्व कालदेखि पूजा हुँदै आएका पूरातात्विक मूर्तिहरू ७ थान चोरी गर्नेलाई पक्राउ गरी प्रहरीले सार्वजानिक गरेको छ। पक्राउ पर्नेमा शेफोक्सुण्डो गाउँपालिका ८ रिग्मो गाउँका ४० वर्षिय छुल्डीम नाम्क्याल रोक्का र त्रिपूरासुन्दरी नगरपालिका ७ छल गाउँका वर्ष ४० कै ईन्द्रबहादुर रोकाया रहेको जिल्ला प्रहरी कार्यालय डोल्पाले जनाएको छ। प्रहरीका अनुसार गुम्बाबाट चोरी हुने डरले वर्षौ पहिला लटईका बाबु युङडुङले यी मूर्ति आफनै घरमा राखेका थिए। वर्षमा एक पटक आफूले पूजा गर्ने गरेको लटई लामाले जानकारी दिएको प्रहरीले बताएको छ। उनीहरूले ८ मध्ये ७ मूर्ति चोरी गरेका थिए। माथिल्लो डोल्पामा बुद्धका मूर्ति असुरक्षित माथिल्लो डोल्पामा छैनन् सुरक्षाकर्मी ८ वर्षअघि बुद्धका मूर्ति चोर्ने ४ पक्राउ मूर्ति चोरीमा संलग्न गाउँपालिकाका उपाध्यक्ष फरार साङ्गे लामाका परिवार यार्सागुम्बा टिप्न पाटन गएको बेला छुल्डीम र ईन्द्रले छलगाउँमा योजना बनाइ मूर्ति राखिएको घरको साङले कब्जा लगाएका ४ वटा ढोका फोडेर चोरी गरेको स्वीकार गरेको प्रहरी नायव उपरीक्षक अवदेश बिष्टले जानकारी दिए। डिएसपी बिष्टले मूर्ति बेचेपछि एकजनाको भागमा एक करोड भन्दा धेरै रकम आउने देखेपछि चोरी गरेको र छिमेकी देशमा निर्यात नभएको बताएकाले मूर्तिहरू नेपालमै हुन सक्ने बताए। उक्त चोरीमा संलग्न एक जना अझै फरार रहेको डिएसपी बिष्टले बताए। डोल्पाको माथिल्लो भोटमा रहेका गुम्बाबाट बुद्धका बहुमूल्य मूर्तिहरू चोरी भएका छन्। वर्षौ पहिला हराएका शे फोक्सुण्डो गाउँपालिका ४ को राहप गुम्बा, शे गुम्बा, थासुङछोलीङ गुम्बा, डोल्पाबो बुद्ध गाउँपालिकाको धोमा रहेको गाकार गुम्बा, मेकिङ्क गुम्बा र काइके गाउँपालिकाको गाउको गुम्बामा रहेका मूर्तिहरु चोरी भएका थिए।"
भाइरलबाट एकै विद्यालयका ४७ विद्यार्थी बिरामी,"बेनी : भाइरलको प्रकोपबाट म्याग्दी मालिका गाउँपालिका ६ दिच्याम स्थित भगवती आधारभूत विद्यालयका विद्यार्थी बिरामी परेपछि पठनपाठन प्रभावित भएको छ। ज्वरो आउने, रुघाखोकी लाग्ने, रिंगटा लाग्ने समस्याबाट दिच्याम बासिन्दाहरु पनि प्रभावित भएका छन्। ४७ जना विद्यार्थी भाइरलबाट बिरामी परेका विद्यालयका प्रअ जगतबहादुर खत्रीले बताए। भाइरलले स्थानीयबासी पनि बिरामी भएका छन्, खत्रीले भने, विद्यार्थीहरु बिरामी परेर सुतेकाले वार्षिक परीक्षाको तयारी प्रभावित भएको छ। भाइरल प्रभावित क्षेत्रमा सोमबार गाउँपालिका र वडाका जनप्रतिनिधिको पहलमा स्वास्थ्यकर्मी सहितको टोली पुगेर बिरामीको उपचार गरेको वडा अध्यक्ष सन्तनाथ सुवेदीले बताए। लायन्स कल्व अफ दरवाङको आयोजनामा दरवाङ प्राथमिक स्वास्थ्य केन्द्रका प्रमुख डाक्टर गणेश श्रेष्ठ, डाक्टर तिलक गौतम सहितको टोलीले स्वास्थ्य परीक्षण र औषधि वितरण गरेको थियो। दरवाङको अब्बल फर्माका सञ्चालक थमन गौतमले औषधिको व्यवस्था गरेका थिए। वडा अध्यक्ष सुवेदीले भाइरल थप फैलिन नदिन सर्तकता अपनाइएको र विद्यार्थी निको नभएमा बुधबारदेखि सुरु गर्न लागिएको विद्यालयको वार्षिक परीक्षाको मिती सार्ने तयारी गरिएको बताए।"
बलात्कार प्रयास गर्ने युवा जेल चलान,गाईघाट : २३ वर्षीया युवतीलाई बलात्कारको प्रयास गरेको कसुर ठहरिएका युवालाई जिल्ला अदालत उदयपुरले सोमबार ३ वर्ष ६ महिना जेल सजाय तोकेको छ । न्यायाधीश तिर्थराज केसीको इजलासले बलात्कारको प्रयास गरेको कसुरमा लिम्चुङबुङ गाउँपालिका२ ताम्लिछाका २८ वर्षीय राजकुमार मोतेलाई यस्तो फैसला सुनाएको हो । मोतेलाई यसअघि अदालतले फागुन १५ गते बलात्कारको प्रयास गरेको कसुर ठहर गरी सजाय निर्धारणका लागि पुनः पेस गर्न आदेश दिएको थियो । न्यायाधीशको आदेशअनुसार उनलाई सोमबार सजाय निर्धारणका लागि पुनः पेसी तोकिएको थियो । २०७५ भदौ १ गतेदेखि जारी भएको नयाँ कानुनले सजाय तोक्नुअघि कसुर गरेको हो हैन भन्ने विषयमा न्यायाधीशले ठहर गर्नु पर्ने व्यवस्था छ । २०७५ कात्तिक २८ गते मोतेले बलात्कारको प्रयास गरेको भन्दै पीडित पक्षले मंसिर २ गते जिल्ला प्रहरी कार्यालय बोक्सेमा जाहेरी दिएका थिए । मंसिर २ गते पक्राउ परेका मोतेलाई अदालतले मंसिर २७ गते पुर्पक्षका लागि थुनामा राख्ने आदेश दिएको थियो ।
"रमिलाको शव खोज्दा अर्कै युवतीको शव भेटियो, अभियुक्तलाई म्याद थप","विराटनगर : मोरङको बेलबारी नगरपालिका४ की २६ वर्षीया रमिला राईको हत्या गरेर सप्तकोसी नदीमा शव फ्याँकेको वयान दिएका बेलबारीका नेकपा नेता योगेन्द्र गुरुङविरुद्ध सोमबार म्याद थप गरिएको छ । व्यक्ति बेपत्ता पारेको कसुरमा तत्कालिन एमालेको बेलबारीका पूर्व अध्यक्ष समेत रहेका गुरुङविरुद्ध म्याद थप गरेर अनुसन्धान अघि बढाइएको मोरङ प्रहरी प्रमुख एसपी मनोजकुमार केसीले जानकारी दिए । शव फेला परेको भए कर्तव्य ज्यान मुद्दा चलाउन म्याद थप गरेर अनुसन्धान अघि बढाइने थियो, उनले भने, तत्काल शव नभेटिएका कारण व्यक्ति बेपत्ता पारेको कसुरमा मुद्दा चलाउन म्याद थप गरेर अनुसन्धान थालिएको हो । शव फेला परेपछि भने उनीमाथि कर्तव्य ज्यान मुद्दा पनि चलाइने एसपी केसीको भनाइ छ । नदीमा फालेको लामो समय भइसकेका कारण बगाएर अन्यत्र पुयाएको हुनसक्ने भएकाले शव भेटिने सम्भावना पनि कम रहेको प्रहरीले जनाएको छ । हत्या गरेर कोसी ब्यारेजबाट शव सप्तकोसी नदीमा फालिदिएको बयान अनुसन्धानका क्रममा गुरुङले दिएपछि प्रहरीले गत शुक्रबारबाट खोजी गर्ने काम भइरहेको छ । तर फागुन १७ गते रातिबाट बेपत्ता भएकी रमिलाको शव फेला पर्न सकेको छैन । शवको खोजीमा अर्को शव भेटियो ! बरु उक्त शवको खोजी गर्ने क्रममा अर्कै एक युवतीको शव फेला परेको छ । प्रहरी टोलीले कोसी ब्यारेजबाट अन्दाजी ८ सय मिटर दक्षिणमा शनिबार अर्को शव फेला पारेर अनुसन्धानका लागि सप्तरी प्रहरीको जिम्मा लगाएको छ । सप्तरीको हनुमाननगर कंकालिनी नगरपालिका१ तर्फ अन्दाजी ३०३२ वर्षीया पहाडे मूलको जस्तो देखिने युवतीको शव पानीभित्र सडेको अवस्थामा फेला परेको हो । घाँटीमा सिक्री लगाएकी युवतीको शव पूरै सडेको, शरीरका केही भाग माछाले खाएकोले नचिनिने र निर्वस्त्र अवस्थामा रहेको सप्तरी प्रहरी प्रमुख एसपी राजेन्द्र विष्टले बताए । उनले सप्तरीमा काहीँ पनि यस अघि महिला वा युवती बेपत्ता भएको र हराएको भन्ने कुनै निवेदन भने नपरेको बताए । चिनजानका कोही पनि सम्पर्कमा नआएका कारण पहिचान खुल्न नसकेको शवलाई पोष्टमार्टमका लागि गजेन्द्रनारायण सिंह अस्पताल राजविराजमा राखिएको जानकारी उनले दिए । उनका अनुसार पुलमा अड्कीएर रहेको आशंकामा रमिलाको शव भेटिन्छ कि भनेर कोसी ब्यारेजका ५२ वटै ढोका खुल्ला गरेर खोजी गर्ने क्रममा अलि तल युवतीको शव फेला परेको हो । पहिचान नखुलेकी युवतीलाई पनि कोही कसैले कहीँबाट हत्या गरेर ल्याएर सप्तकोसी नदीमा फालिदिएको हुनसक्ने प्रहरीको अनुमान छ । शव निर्वस्त्र अवस्थामा भेटिएका कारण बलात्कारपछि हत्या गरेर फालेको हुनसक्ने आशंका पनि प्रहरीले गरेको छ । फागुन १७ गते राति बेलबारीका नेकपा नेता गुरुङले आफ्नै घरमा मुख र नाक थुनेर हत्या गरेपछि बोरामा पोको पार्दै बा १५ च ७९१६ नम्बरको गाडीमा राखेर कोसी ब्यारेज पुर्याएपछि रमिलाको शव नदीमा फालिदिएको बताएको एसपी केसीले बताए । सीसी टिभीका केही फुटेजले पनि उक्त गाडी फागुन १७ गते राति इटहरीबाट पश्चिम लागेको देखाउँछ, उनले भने, भोलीपल्ट विहान ४ बजेतिर गोठगाउँबाट पूर्व लागेको पुष्टि हुन्छ । कोसी ब्यारेजमा रहेको सीसी टिभी फुटेजमा पनि राति १ बजेतिर गुरुङको उक्त गाडी पुल प्रवेश गरेको देखिन्छ । गुरुङले कोसी ब्यारेजको २९ नम्बर गेटबाट शव नदीमा फालिदिएको बताएको प्रहरीले जनाएको छ । गत शनिबार गुरुङलाई पनि शवको खोजीका लागि कोसी ब्यारेज पुयाइएको थियो । सोमबार साँझसम्म पनि शव भेटिएको छैन । स्थानीय बासिन्दा, नेपाल र सशस्त्र प्रहरीले खोजी जारी राखेका छन् ।"
हिमपातले मुस्ताङको एकै गाउँपालिकामा १३ सय चौपाया मरे,"पोखरा : लगातार परेको हिमपातका कारण हिमालपारिको जिल्ला मुस्ताङमा १३ सय ३५ वटा चौपाया मरेका छन् । लोमान्थाङ गाउँपालिका ३, ४ र ५ वडाका ५५ जना व्यक्तिका यति धेरै चौपाया मरेका हुन् । लगातार हिमपातका कारण यति ठूलो संख्यामा चौरी गाई, भेडा, च्याङ्ग्रा मरेको गण्डकी प्रदेश प्रहरी कार्यालयका प्रहरी नायव उपरीक्षक गोविन्द पुरीले जानकारी दिए । लोमान्थाङ प्रहरीका अनुसार हिमपातका कारण ८ वटा चौरी, ८ सय ८८ वटा भेडाच्याङ्ग्रा र २ सय ३९ वटा याक मरेका हुन् । हिमपातका कारण अझै धेरै क्षति भएको हुन सक्ने भएकाले प्रहरीले थप अनुसान्धान गरिरहेको जनाएको छ ।"
नक्कली सुन देखाउँदै ठग्ने महिला पक्राउ,"तनहुँ : नक्कली सुन देखाएर धनमाल लुट्ने काममा संलग्न रहेको भन्दै प्रहरीले एक महिलालाई पक्राउ गरेको छ । गोरखा पालुङटार घर भएकी राधा थापालाई प्रहरीले नियन्त्रणमा लिएर अनुसन्धान सुरु गरेको जनाएको छ । प्रहरीका अनुसार उनले यसअघि पनि पोखरालगायत ठाउँमा यस्तै ठगीमा संलग्न रहँदै आएकी थिइन् । सीसीटीभी फुटेजका आधारमा उनलाई गत शनिबार प्रहरीले व्यास नगरपालिका२ गणेशमान चोकबाट पक्राउ गरेको हो । नक्कली सुन दिएर त्यसको बदलामा एक तोलाको सुनको सिक्री र आधा तोलाको सुनको औंठी लुटेर फरार भएको आरोपमा प्रहरीले उनलाई पक्राउ गरेको हो । पीडित महिलाले दिएको हुलियाका आधारमा खानतलासी गर्दा थापाको साथबाट नक्कली गहनाहरु सिक्री १ थान, टप १ जोर, औठी २ थान, जुली ३ जोर समेत फेला परेको प्रहरी उपरीक्षक सिद्धिविक्रम शाहले बताए । तनहुँ अदालतमा थापाविरुद्ध ठगी मुद्दामा अनुसन्धानका लागि म्याद लिएर अनुसन्धान भइरहेको बताइएको छ ।"
थैली घटाएर जग्गा पास गर्ने मालपोत अधिकृतसहित ४ विरुद्ध मुद्दा,"काठमाडौं : थैली कम राखेर जग्गा पास गरेको आरोपमा मालपोत कार्यालय पर्साका मालपोत अधिकृतसहित चार जनाविरुद्ध मुद्दा दायर भएको छ। अख्तियार दुरुपयोग अनुसन्धान आयोगले मालपोत अधिकृत पदमप्रसाद अर्यालसहित चार जनालाई प्रतिवादी बनाएर विशेष अदालतमा मुद्दा दायर गरेको हो। उक्त मुद्दामा मालपोत अधिकृत अर्यालसहित रजिस्ट्रेसन फाँटका नासु दयाराम खत्री, नासु लेखनाथ भट्टराईलाई प्रतिवादी बनाइएको छ। लेखनदासको मिलोमतोमा उनीहरूले ३५ लाख मूल्य पर्ने जग्गा तीन लाखमा पास गराएका छन्। भक्तपुर चित्तपोल ४ घरभई हाल वीरगन्ज उपमहानगरपालिका ४ विर्ताका शारदा देउजाको नाममा रहेको घर जग्गा कौशलकिशोर श्रीवास्तवलाई कम मूल्य राखी पास गरेको पाइएपछि मुद्दा दायर गरिएको अख्तियार प्रवक्ता एवं सहसचिव रामेश्वर दंगालले जानकारी दिए। लेखनदासको मिलोमतोमा वीरगन्ज ४ को कित्ता २३७ मा रहेको २ तले पक्की घरको ३ लाख मोल राखी पास गराइएको अख्तियारको अनुसन्धानबाट देखिएको छ। उक्त जग्गा पासमा तीनको लाख मूल्य तोकेर १२ हजार राजस्व मात्र तिरेको देखिन्छ। ३२ लाखको १ लाख २८ हजार राजस्व ठगी गरेको देखिएको अख्तियारले जनाएको छ। उनीहरुविरुद्ध जनही ५२ हजार विगो माग दाबीसहित मुद्दा दायर गरिएको हो। जग्गा बिक्रीकर्ता देउजा र जग्गा खरिदकर्ता श्रीवास्तवले जग्गाको मूल्यांकन कम गराउने उद्देश्यले थैली कम राखीलिखत तयार पारी मालपोत कार्यालयको कर्मचारीको मिलेमतोमा रजिस्ट्रेसन पारित गराएको देखिन आएकोले भ्रष्टाचार निवारण ऐन बमोजिम सजायको मागदाबी गरी आरोपपत्र दायर गरिएको छ।"
ताप्लेजुङको साँवामा महिलाको बेवारिसे शव भेटियो,"ताप्लेजुङ : ताप्लेजुङको मिक्वाखोला गाउँपालिका ४ साँवामामहिलाको महिलाको बेवारिसे शव फेला परेको छ। स्थानीय मुदेन्छोङ साँवा लिम्बुको आँगनमा अन्दाजी ३५४० वर्षकी महिलाको शव फेला परेको हो। पहिचान हुन नसकेको महिलाको शव जिल्ला अस्पतालको शव गृहमा राखिएको जिल्ला प्रहरी कार्यालय ताप्लेजुङले जनाएको छ। घटनाबारे सोमबार स्थानीयले खबर गरेपछि प्रहरी पुगेको थियो। मृतकको नामथर, वतन तथा निजको आफन्त समेत पहिचान गर्न नसकिएको प्रहरी प्रमुख सञ्जयसिंह थापाले बताए।"
मकवानपुरमा महिला र पुरुषलाई समान ज्याला लागु गरिने,"हेटौंडा : मकवानपुरका स्थानीय तहहरुमा समान कामको समान ज्याला लागु गरिने भएको छ । जिल्ला समन्वय समिति मकवानपुरका प्रमुख रघुनाथ खुलालको संयोजकत्वमा आइतबार बसेको समन्वय बैठकले जिल्लामा महिला र पुरुषबीच समान कामको समान ज्याला लागु गर्ने निर्णय गरेको हो । महिला दिवसकाे सन्दर्भ पारेर यस्ताे निर्णय भएकाे हाे । जिल्लाका सबै स्थानीय तहका प्रमुख एवं उपप्रमुखले आगामी आर्थिक वर्षबाट ऐन नै बनाएर महिला र पुरुषबीच समान कामको समान ज्याला लागु गर्ने प्रतिबद्धता व्यक्त गरेका छन् । कानुनमै उल्लेख भए अनुसार महिला र पुरुषबीच समान कामको समान ज्याला प्राप्त गर्ने अधिकार निर्णय गरिएको जिल्ला समन्वय समितिका प्रमुख खुलालले बताए । बैठकमा हेटौंडा उपमहानगरपालिकाका मेयर हरिबहादुर महत, थाहा नगरपालिकाका मेयर लवशेर विष्ट लगायत मकवानपुरका १० वटै स्थानीय तहका प्रमुखउपप्रमुखहरुको सहभागिता थियो ।"
गृहमन्त्रीको निर्देशन : विप्लवलाई सेल्टर दिनेमाथि पनि कारबाही चलाउनू,"भैरहवा : यहाँ भएको प्रदेश पाँचस्तरीय सुरक्षा गोष्ठीमा प्रदेश नेत्र विक्रम चन्द (विप्लव) नेतृत्वको नेकपा मुख्य सुरक्षा चुनौती रहेको निश्र्कष निकालिएको छ । आइतबारदेखि सरु सुरक्षा गोष्ठीमा सहभागी सुरक्षा निकायका प्रमुख र प्रमुख जिल्ला अधिकारीहरुले समग्र रुपमा शान्ति र सुरक्षा मजबुत रहे पनि विप्लव मुख्य समस्या रुपमा देखा परिरहेको विफ्रिङ गरेका छन् । गोष्ठीमा गृहमन्त्री रामबहादुर थापा, गृह मन्त्रालयका सचिव प्रेमकुमार राई, प्रदेश पाँचका आन्तिरक मामिला मन्त्री कुल बहादुर केसी, प्रहरी महानिरीक्षक सर्वेन्द्र खनाल, सशस्त्र प्रहरीका महानिरिक्षक शैलेन्द्र खनाल, राष्ट्रिय अनुसन्धान विभागका प्रमुख अनुसन्धान निर्देशक गणेश अधिकारी, गृहमन्त्रालयका अधिकारीहरु, नेपाली सेनाका प्रतिनिधि, प्रदेशस्तरीय सुरक्षा निकायका प्रमुखहरु, प्रदेश अन्तर्गतका प्रमुख जिल्ला अधिकारीहरु तथा सुरक्षा निकायका प्रमुख थिए । आइतबार प्रदेश अन्तर्गतका जिल्ला प्रहरी प्रमुख, प्रदेश प्रहरी प्रमुखहरुले शान्ति सुरक्षाको अवस्था र चुनौतीबारे विफ्रिङ गरेका थिए भने सोमबार प्रदेशस्थित १२ जिल्लाका प्रमुख जिल्ला अधिकारीहरुले पनि शान्ति सुरक्षाको अवस्था र चुनौतीको विफ्रिङ गरेका थिए । 'गोष्ठीमा अधिकांश जिल्लाका प्रहरी प्रमुख र प्रमुख जिल्ला अधिकारीहरुले शान्ति सुरक्षाको अवस्था ठीक रहेपनि विप्लव माओवादी नै मुख्य सुरक्षा थ्रेट रहेको विफ्र गरेका छन्', गोष्ठीमा सहभागी एक उच्च प्रहरी अधिकारीले अन्नपूर्ण पोस्ट्सँग भने । सहभागीहरुले स्रोत साधन, जनशक्तिको अभाव, भवनहरु जिर्ण, स्थानीय तह र जिल्ला समन्वय समितिबीच समन्वय अभाव, नदीजन्य पदार्थ व्यवस्थापनवितरण हुन नसकेको लगायतका समस्या राखेका थिए । गोष्ठीलाई सम्बोधन गर्दै गृह सचिव प्रेम राईले विप्लवको कुनै कार्यक्रम हितकारी नहुने भन्दै कुनै पनि स्थानमा कार्यक्रम गर्न नदिने निर्देशन दिए । 'विप्लवले भ्रम सिर्जना गर्न मात्र एक ठाउँमा राम्रो काम गरे जस्तो गर्छ तर पछि अर्को ठाउँमा लुट्छ', उनले भने, 'उसले गर्ने कुनै पनि कार्यक्रम हितकारी हुदैन तसर्थ विप्लव गर्ने सबै कार्यक्रम रोक लगाउनु होला ।' विगतमा देशमा हालीमुहाली गर्नेलाई अहिले जनताले पाखा लगाएपछि तिनीहरु नै सुरक्षाको लागि खतराको रुपमा देखापरिरहेको उनले बताए । राईले देशलाई नराम्रो गर्नेप्रति राम्रो गर्न आवश्यक नरहेको भन्दै जिल्ला चलाउन नसक्ने प्रशासकहरुलाई मन्त्रालय आएर बस्नु भन्दै आक्रोश पोखे । उनले भने, 'प्रशासकहरु कडा हुनुपर्छ , सक्नुहुन्छ भने राम्ररी जिल्ला चलाउनुस, नभए मन्त्रालयमा आएर बस्नुस, तपाईको ठाउँमा अर्को जान्छन् ।' उनले आफ्नो क्षेत्राधिकार पर्ने सबै कार्यालयको नियमित अनुगमन, काम, कारवाही गर्न प्रमुख जिल्ला अधिकारीहरुलाई निर्देशन दिए ।त्यस्तै गोष्ठीलाई सम्बोधन गर्दै गृहमन्त्री रामबहादुर थापाले सहभागी सुरक्षा निकायका प्रमुखहरुलाई विप्लवसँग राजनीतिक व्यवहार नगर्न ठाडो निर्देशन दिए । उनले विप्लव माओवादी भएपनि अपराधिक क्रियकलापमा संग्लन रहेको पाइए तत्काल पक्राउ गरी कारवाही गर्न निर्देशन दिए । 'केही लुटेरा जनप्रतिनिधि, तस्कर, ठेकेदार र भ्रष्ट कर्मचारीहरुले विप्लवलाई चन्दा र सूचना दिएर सहयोग गरिरहेको जानकारी प्राप्त भइरहेको छ', गृहमन्त्री थापाको भनाईलाई उद्धत गर्दै स्रोतले भन्यो, 'अब विप्लवलाई सूचना, चन्दा, सेल्टर दिएर सहयोग गर्नेलाई कानुनी कारवाही हुन्छ ।' 'आआफ्नो क्षेत्रमा विप्लवको सेल्टरहरुलाई क्लियर गर्नुहोस', उनले सुरक्षा प्रमुखहरुलाई निर्देशन दिँदै भने, 'सेल्टर दिनेलाई पनि कारवाहीको दायरामा ल्याउनुहोस ।' विप्लवसँग वार्ताका लागि आह्वान गरिए पनि नआएकोले अब सरकार कठोर भएर अघि बढ्ने उनले गोष्ठीमा सुनाए । प्रदेश पाँचका आन्तिरक मामिला मन्त्री कुल बहादुर केसीले सुरक्षाकर्मीको मनोबल उच्च रहनुपर्ने बताए । उनले प्रदेश सरकारले कानुन निर्माण र संघीयतालाई दिशा निर्देश गर्ने क्रममा रहेको बताउँदै संघ र प्रदेशबीच समन्वयको अभाव औँल्याए । 'जनमत संग्रह हुदैन गृहमन्त्री रामबहादुर थापाले संबिधानमा व्यवस्था नै नभएको जनमत संग्रह सरकारले गर्नै नसक्ने बताएका छन् । मन्त्री थापाले सिके राउतसँगको सहमतिपछि जनमत संग्रहको चर्चा चुलिएकै समयमा यस्तो धारणा सार्वजनिक गरेका हुन् । भैरहवामा आयोजित प्रदेश ५ स्तरीय सुरक्षा गोष्ठीलाई सम्बोधन गर्दै गृहमन्त्री थापाले संबिधान बिरोधी तत्वलाई निस्तेज पार्ने जोड दिए । देश बिखण्डन गर्ने तत्वलाई राजनीतिक मुलधारमा ल्याउन सरकार सफल भएको उल्लेख गर्दै मन्त्री थापाले असामाजिक, अपराधिक तत्वबाट मुलुकलाई खतरा रहेको स्वीकार गरे । 'अपराधिक तत्वलाई निस्तेज गर्न सरकार प्रतिवद्ध छ', उनले भने, 'संविधान भन्दा माथि गएर कसैले अपराधिक गतिविधि गर्न खोजे सरकार चुप लागेर बस्दैन ।' सरकार र सिके राउतबीचको सहमतिमा हस्ताक्षर गरेको मसी सुक्न नपाउँदै राउतको स्वागातार्थ उनका सर्मथकले जनकपुरमा निकालेको बृहत प्रर्दशनलाई गहमन्त्री थापाले अन्तिम बिदाईको रुपमा खुसियालीको संज्ञा दिए । उनले सिके राउतसँग भएको सहमतिमा स्वतन्त्र मधेश त्यागको सहमति भएको दावी गर्दै अखण्ड र स्वतन्त्र मधेसका लागि जनमत संग्रह हुनै नसक्ने उल्लेख गरे । 'संविधानमै व्यवस्था नभएको अखण्ड र स्वतन्त्र मधेशका बिषयमा सरकारले जनमत संग्रह गर्दैन', उनले भने, 'राजनीतिक तथा सामाजिक बिषयमा संसदको दुई तिहाई बहुमतबाट निर्णय गरेर मात्रै जनमत संग्रह गर्न सकिन्छ ।' सरकारले बिखण्डनकारी शक्तिसँग सम्झौता गरेको र स्वतन्त्र मधेश गठबन्धनले आत्मसर्मपण गरेको भन्ने बाहिरी हल्ला निराधार भएको दावी गर्दै मन्त्री थापाले राष्ट्रलाई बिखण्डनबाट बचाउन सरकार सफल भएको बताए । गृहमन्त्री थापाले संविधानविरोधी तत्वलाई नियन्त्रण र निस्तेज बनाउने प्रकृया सरकारले सुरु गरिसकेको बताए । नेत्रविक्रम चन्द नेतृत्वको नेकपा तर्फ इंगित गर्दै उनले संविधानविरोधी, राज्य विरोधी तत्वबाट शान्ति सुरक्षामा चुनौती देखिएपनि सरकारले आधारभूतरुपमा नियन्त्रण गरिसकेको दावी गरे । राज्यविरोधी, संविधानविरोधी तत्वबाट शान्ति सुरक्षामा चुनौति दिन खोजिएको छ तर सरकारले त्यस्ता तत्वलाई नियन्त्रण र निस्तेज गर्ने प्रकृया अघि बढाइसकेको छ उनले भने ।सरकारले विभिन्न समूहलाई वार्तामा आउन आव्हान गरिसकेको भन्दै उनले वार्तामा नआए निस्तेज पारेर शान्ति सुरक्षा कायम गरिने बताए । मुलुकको शान्ति सुरक्षामा आपराधिक तत्व, असामाजिक तत्व र प्राकृतिक प्रकोप पनि चुनौतिका रुपमा रहेको उल्लेख गर्दै उनले ती सबैलाई नियन्त्रण गर्न सुरक्षा रणनीति बनाएर अघि बढ्ने बताए ।"
जनता आवास कार्यक्रम : पहिलो प्राथमिकतामा दलितका चार जाति,"वीरगन्ज : आर्थिक रुपमा विपन्न र दलित समुदायका लागि ल्याइएको जनता आवास कार्यक्रमका लागि प्रदेश २ सरकारले दलित समुदाय भित्रका पनि चार वटा जातिलाई प्राथमिकता दिने भएको छ। कार्यक्रमका लागि दलित समुदायका मुसहर, डोम, मेस्तर र हलखोर जातिलाई पहिलो प्राथमिकता दिइने भएको छ। आर्थिक वर्ष २०६७०६८ देखि विपन्न र दलित समुदायका लागि पक्की घर बनाउन सरकारले लागू गरेको जनता आवास कार्यक्रम चालु आर्थिक वर्षदेखि प्रदेश सरकार मातहतमा आएको छ। प्रदेश सरकार मातहतमा आएपछि प्रदेश २ को भौतिक पूर्वाधार विकास मन्त्रालयले प्रदेशका ८ वटै जिल्लामा जिल्लास्तरीय समिति गठन गरेर काम अगाडि बढाएको छ। सोमबार वीरगन्जमा जनता आवास कार्यक्रमको कार्यालय उद्घाटन गर्दै प्रदेश २ का भौतिक पूर्वाधार विकासमन्त्री जितेन्द्र सोनलले प्रदेश सरकारले जनता आवास कार्यक्रमका लागि दलित समुदायका मुसहर, डोम, मेस्तर र हलखोर जातिलाई पहिलो प्राथमिकता दिएको बताए। मधेसका दलित समुदायमा पनि यी चार जाति आर्थिक र सामाजिक रुपले सबै भन्दा पछाडि रहेकाले पहिलो प्राथमिकता दिइएको मन्त्री सोनलले जानकारी दिए। 'आर्थिक र सामाजिक रुपमा चमार, पासवान, दुसाद जाति पनि पछाडि छन्। एकल महिला र सहिद परिवारका लागि पनि पक्की घर बनाउनु पर्छ', उनले भने, 'तर मुसहर, डोम, मेस्तर र हलखोर जाति अत्यन्तै विपन्न भएकाले पहिलो प्राथमिकता दिनु परेको हो।' यी जाति प्रदेश २ का महादलित, महाविपन्न र भूमिहीन समुदाय रहेको उनले बताए। उनीहरूको निजी जग्गा समेत नभएकोले भोगचलन गर्दै आएको जग्गामै घर निर्माण गर्ने सरकारको तयारी छ। 'यी चार जाति मध्ये अधिकांशको आफ्नो नामको लालपूर्जासमेत छैन, ऐलानी जग्गामा टहरो र छाप्रो हालेर गुजारा गरिरहेका छन्', सोनलले भने, उनीहरूले भोगचलन गरिरहेको जग्गाको भोगाधिकार प्रमाणपत्र वितरण गर्न प्रदेश स्थानीय तहलाइ निर्देशन दिइसकिएको छ।' दोस्रो चरणमा चमार, पासवान, दुसाद जातिका साथै एकल महिला र सहिद परिवारका लागि पक्की घर बनाइने मन्त्री सोनलले बताए। यसअघि संघीय सरकार मातहतमा रहेको जनता आवास कार्यक्रममा कर्मचारीको लापरवाही, राजनीतिक हस्क्षेप लगायतले ढिलासुस्ती भएपनि अब प्रदेश सरकारको मातहतमा आइसकेकाले समस्या नदोहोरिने दाबी मन्त्री सोनलले गरे। पर्सा जिल्लामा आर्थिक वर्ष २०७२०७३ मै एक हजार घर बनाउने लक्ष्य राखिएकोमा अहिले तीन वर्ष बितिसक्दा समेत ८० वटा मात्रै घर पूर्ण रुपमा बनेका छन्। सहरी विकास तथा भवन कार्यालय वीरगन्जका प्रमुख सरोज गोइतका अनुसार एक हजार मध्ये ५०० भन्दा बढी घरमा छाना हालिएको भएपनि चर्पी नबनेको, झ्याल, ढोका नहालेको अवस्थामा छन्। २८५ घरधुरीमा छाना छाउने तयारी भइरहेको छ। ८५ वटामा भने डीपीसीको काम मात्रै सकिएको छ। जनता आवास कार्यालयका लागि पर्सामा आर्थिक वर्ष २०७२०७३ सालमा विनियोजित २२ करोड ६० लाख रुपैयाँ मध्ये हालसम्म ३ करोड ९४ लाख ५८ हजार रुपैयाँ मात्र खर्च भएको गोइतले जानकारी दिए।"
स्कुल बस तोडफोड आरोपमा विप्लवका दुई कार्यकर्ता पक्राउ,रुकुम पश्चिम : गत बिहीबार आह्वान गरिएको राप्ती बन्दका क्रममा विद्यालयको बस तोडफोड गरेको आरोपमा विप्लव नेतृत्वको नेपाल कम्युनिस्ट पार्टीका दुई जना कार्यकर्तालाई प्रहरीले पक्राउ गरेको छ। सोमबार बेलुका मुसिकोट नगरपालिका १० बाट मुकुन्द रावल र प्रतिरुप बिसीलाई पक्राउ गरिएको जिल्ला प्रहरी कार्यालय रुकुम पश्चिमका निमित्त प्रहरी प्रमुख प्रहरी निरीक्षक प्रमोदकुमार क्षेत्रीले जानकारी दिए। पक्राउ परेका दुवै पार्टीको जिल्ला सदस्य हुन्। प्रहरी निरीक्षक क्षेत्रीका अनुसार उनीहरू बन्दको दिन रा १ क ८७१ नम्बरको स्कुल बस तोडफोड गरेर भागेका थिए। तोडफोडमा संलग्न मध्ये दुई जना पक्राउ गरेपनि अरु दुई जना फरार रहेको प्रहरीको भनाई छ। नेकपाले विभिन्न स्थानमा आफ्ना कार्यकर्तालाई बिना कारण पक्राउ गरिएको भन्दै साविक राप्ती अञ्चाल भित्रका जिल्लामा बन्दको घोषणा गरेको थियो। मुसिकोट नगरपालिका ४ सेरिगाउँमा रहेको न्यु मुन लाइट स्कुलको बस बिहीबार बेलुका ५ बजे तोडफोड भएको प्रहरीले जनाएको छ। पक्राउ परेकाहरूमाथि थप अनुसन्धान भइरहेको पनि प्रहरीको भनाई छ।
राजस्व अनुसन्धान विभागका ५० कर्मचारीलाई भारतमा तालिम,"काठमाडौँ : नेपाल सरकारको राजस्व अनुसन्धान विभागका ५० जना कर्मचारीलाई भारतले तालिम दिएको छ राजस्व अनुसन्धान विभागका ५० कर्मचारीका लागि तयार पारिएको राजस्व चुहावटको अनुसन्धान तथा नियन्त्रण' विषयक पाँच दिने विशेष तालिम भारतको फरीदाबादस्थित नेशनल एकाडेमी अफ कस्टम्स इन्डाइरेक्ट ट्याक््स एन्ड नार्कोटिक्समा सोमबारदेखि सुरु भएको हो । यो तालिम भारतीय प्राविधिक तथा आर्थिक सहकार्य कार्यक्रम अन्तर्गत भारत सरकारको पूर्ण सहयोगमा सञ्चालन गरिएको हो । यस अन्तर्गत राजस्व अनुसन्धान विभाग जम्मा ५० कर्मचारीलाई तालिम दिइनेछ । विभागका २५ कर्मचारीको दोश्रो टोलीले त्यही स्थानमा आफ्नो तालिम चैत ११ गतेदेखि सुरु गर्नेछन् । यस तालिमले राजस्व अनुसन्धान विभागका कर्मचारीको अनुसन्धान तथा छानबिन गर्ने क्षमता अभिवृद्धि गराउने छ । उनीहरुलाई वैधानिक अर्थव्यवस्थाबाट हुने राजस्व चुहावट नियन्त्रण, रोकथाम थप प्रभावकारी बनाउन सहयोग गर्ने बताइएको छ । अप्रत्यक्ष कर संकलन तथा औषधि कानुन प्रवर्तनको क्षेत्रमा एनएसीआईएन भारतको शीर्ष तालिम संस्था हो । विश्व भन्सार संगठन एसियाप्रशान्त क्षेत्रका लागि यो संस्था मान्यता प्राप्त क्षेत्रीय तालिम केन्द्रको हो । यस संस्थाले युएनइपी, युएनओडीसी र एसएइस जस्ता अन्तर्राष्ट्रिय संगठनहरुसँग पनि काम गर्दै आएको छ । भारतको फरीदाबादस्थित प्रधान कार्यालयसँग मिलेर एनएसीआईएन १८ आञ्चलिक तथा क्षेत्रीय तालिम संस्था र एक विशिष्ट केन्द्रमार्फत आफ्नो सेवा विस्तार गरेको छ ।"
रुकुममा रेडपाण्डा संरक्षण सुरु,"रुकुम पश्चिम : दुर्लभ वन्यजन्तु रेडपाण्डा (हाब्रे) संरक्षणका लागि रुकुम पश्चिम र रुकुम पूर्वमा कार्यक्रम सञ्चालन हुने भएको छ। आइतबार रुकुम पश्चिमको सदरमुकाम मुसिकोटमा एक कार्यक्रमको आयोजना गरी रेडपाण्डा नेटवर्क र हुरेक कार्स रुकुमको सहकार्यमा दुवै रुकुममा कार्यक्रम लागू हुने जनाएको छ। विश्वमै दुर्लभ मानिएको रेडपाण्डाको संरक्षण तथा चोरी शिकारी नियन्त्रणमा जनप्रतिनिधि र पत्रकारको भूमिकाका विषयमा अन्तक्रिया समेत गरिएको छ। रेडपाण्डाको बासस्थान पश्चिम नेपालमा ७० प्रतिशत रहेको र यसको चोरी शिकारी समेत यसै क्षेत्रमा बढी भएकाले त्यसको संरक्षणका लागि पश्चिम नेपालमा समुदायमा आधारित हाब्रे संरक्षण कार्यक्रम लागू गरिएको रेडपाण्डा नेटवर्कका कार्यक्रम संयोजक सरोज श्रेष्ठले जानकारी दिए। साढे दुईवर्षसम्म सञ्चालन हुने यस कार्यक्रममार्फत रेडपाण्डाको अनुसन्धान, अनुगमन र संरक्षण गर्ने, शिक्षा तथा जनचेतना अभिवृद्धि गर्ने, हाब्रेको बासस्थान व्यवस्थापन गर्ने र दीगो जीविकोपार्जनका क्रियाकलाप सञ्चालन गर्ने उनले बताए। पहिलो चरणमा रुकुम पश्चिमको जिल्लाको बाँफिकोट गाउँपालिका र रुकुम पूर्वको पुथा उत्तरगंगा गाउँपालिकामा कार्यक्रम लागू गर्ने र पश्च्मिको आठविसकोट नगरपालिकामा र पूर्वको भुमे गाउँपालिकामा पनि सर्वेको काम गरेर आवश्यकता अनुसार विस्तार गर्ने योजना रहेको बताइएको छ। करिब दुई हजार दुईसयदेखि चार हजार मीटरको उचाईमा रहेका जंगल, विशेषगरी पानीका स्रोत भएको क्षेत्रमा रेडपाण्डाको बसोबास हुने भएकाले त्यस्तो क्षेत्र भएका स्थानीय तहलाई छनोट गरेर कार्यक्रम सञ्चालन गरेको रेडपाण्डा नेटवर्कले जनाएको छ। जिल्लास्तरमा डिभिजन वन कार्यालयसँग समन्वय गरेर समुदायस्तरमा पनि गोठालालाई संरक्षणका लागि जागरुक बनाउने, विद्यालयमा इको क्लब गठन गरेर परिचालन गर्ने, पानीका मुहानको संरक्षणमा जोड दिने, विद्यार्थीलाई इको ट्रिपमा लैजाने, जिविकोपार्जनका लागि विभिन्न विरुवा वितरण गर्ने लगायतका क्रियाकलापहरु परियोजनामा समावेश भएको कार्यक्रम संयोजक श्रेष्ठले जानकारी दिए। कार्यक्रमा रेडपाण्डा नेटवर्कका सञ्चार अधिकृत प्रगति शाहीले पश्चिम नेपालमा रेडपाण्डाको बढी चोरी शिकारी हुने गरेको तथ्याङ्क र उदाहरणहरु प्रस्तुत गरेकी थिइन्। राष्ट्रिय निकुञ्ज तथा वन्यजन्तु संरक्षण ऐन २०२९ र अन्य कानुनी व्यवस्थाको बारेमा जानकारी गराउँदै शाहीले हाब्रे संरक्षणमा जनप्रतिनिधि र पत्रकारहरु पनि सक्रिय भएर लाग्नुपर्नेमा जोड दिए। कार्यक्रम सञ्चालनका लागि पहिलो वर्ष २०१९ का लागि रुकुम पश्चिममा ११ लाख ३९ हजार ६ सय १० रुपैयाँ र रुकुम पूर्वका लागि १३ लाख ५८ हजार ९ सय ३० रुपैयाँ बजेट रहेको कार्यक्रममा जानकारी गराइएको थियो।"
दोलखामा करेन्ट लागेर एकको मृत्यु,"दोलखा : फ्रिजमा जाेडेको करेन्ट सट भएर उत्तरी दोलखाको बाबरेमा एकजनाको मृत्यु भएको छ । आइतबार राति फ्रिजमा जोडेको करेन्ट लागेर कालिञ्चोक गाउँपालिका२, बाबरेका २९ वर्षका मदन थामीको मृत्यु भएको प्रहरीले जनाएको छ । फ्रिजमा राखिएको मासु निकाल्ने क्रममा राति करिब साढे ११ बजे करेन्ट लागेको मृतकका पिता दलबहादुर थामीले बताए । मृतक थामीले मासुको व्यवसाय गर्ने गरेको प्रहरीले जनाएको छ । करेन्ट लागेपछि उपचारको लागि चरिकोट प्राथमिक स्वास्थ्य केन्द्र ल्याउने क्रममा बीच बाटोमै थामीको मृत्यु भएको परिवारले बताएका छन् ।"
तीन बोरा गाजा बरामद,"वीरगन्ज : पर्साको जिराभवानी गाउँपालिका५ सखुवनीयाबाट सशस्त्र प्रहरीले तीन बोरा गाजा बरामद गरेको छ। सशस्त्र प्रहरी बोर्डर आउट पोष्ट भीखमपुरबाट सशस्त्र प्रहरी निरीक्षक सोम श्रेष्ठको नेतृत्वमा खटिएको गस्ती टोलीले तीनवटा बोरामा रहेको अन्दाजी ६० केजी गाजा आइतबार राति बरामद गरेको हो। जिराभवानी गाउँपालिका ५ शंकरसरैयामा रहेको सुगिभार जङ्गल क्षेत्र भएर भारततर्फ तस्करले टाउकोमा गाजा बोकेर लैजाँदै गरेको अवस्थामा सशस्त्र प्रहरीले बरामद गरेको हो। गस्तीमा रहेको सशस्त्र प्रहरीलाई देख्ने वित्तिकै गाजाको बोरा फ्याकेर भागेकाले तस्कर भने पक्राउ गर्न नसकिएको सशस्त्र प्रहरी निरीक्षक श्रेष्ठले बताए। बरामद गाजा सोमबार बिहान इलाका प्रहरी कार्याल पोखरियामा बुझाइएको सशस्त्र प्रहरी निरीक्षक श्रेष्ठले जानकारी दिए। विगत लामो समयदेखि मकवानपुर र धादिङमा उत्पादित प्रतिबन्धित लागुऔषध गाँजा र चरेश पर्सा र चितवन राष्ट्रिय निकुञ्ज तथा राष्ट्रिय वनहुँदै पर्साको सुबर्णपुर, बिजयवस्ती, शंकर सरैया, सोनवर्षा, पटेर्वा सुगौली, देवारीया, मोरटोलमा भण्डार गरी तस्करले भारततर्फ लैजाने गरेको छ।"
३६० केजी चरेससहित तीन भारतीय पक्राउ,"धादिङ : नेपाल प्रहरीको लागुऔषध नियन्त्रण ब्यूरोबाट खटिएको प्रहरी टोलीले धादिङको गजुरीबाट जाँचका क्रममा ३६० किलो चरेससहित तीन भारतीय नागरिकलाई आइतबार पक्राउ गरेको छ । काठमाडौँबाट भारततर्फ लैजाँदै गरेको अवस्थामा गजुरीस्थित प्रहरी जाँच गर्दा एसआर५५एम ९४८४ नंको भारतीय कन्टेनरबाट बोरामा हालिएको अवस्थामा उक्त चरेस बरामद भएको इलाका प्रहरी कार्यालय गजुरीका प्रहरी निरीक्षक नवराज ढुङ्गेलले बताए । भारतीय ट्रकलाई लागुऔषध नियन्त्रण ब्यूरोले शङ्का लागि जाँच गरेको थियो । ट्रकको क्याबिनको माथिल्लो भागमा फल्स बम बनाई ल्याइएको अवस्थामा बोरा जाँच गर्दा सो लागुऔषध चरेस बरामद भएको हो । प्रहरीले चरेस कारोवारमा संलग्न भएको आरोपमा भारत मैनपुरी जिल्ला सुरवली थाना उत्तरप्रदेश निवासी गाडी चालक ६४ वर्षीय ओमप्रकाश र साहु भारत, मोतिहारी जिल्ला तुमरीय टोल रक्सोलका ३४ वर्षीय गुलाफ खानलाई पक्राउ गरेको हो । प्रहरीले ट्रक सहचालकसमेत पक्राउ गरेको भए पनि नाम खुलाएको छैन । उनीहरुलाई इलाका प्रहरी कार्यालय गजुरीले हिरासतमा लिएको छ । सवारीसाधन र लागुऔषध बरामद गरिएकाले लागुऔषध ओसारपसारसम्बन्धी मुद्दा चलाइने प्रहरीले जनाएको छ । जिल्लामा प्रतिबन्धित लागुऔषध चरेस यति ठूलो मात्रामा बरामद गरिएको यो पहिलो पटक हो । रासस"
हिमपातले करोडौंको पशुधन क्षति,"बेनी : निरन्तरको हिमपातका कारण हिमाली जिल्ला मुस्ताङमा करोडौंको पशुधनमा क्षति पुगेको छ। आहारा खान नपाउँदा भोकाएर र हिउँले पुरिएर सयौंको संख्यामा भेडा च्याङग्रा र चौरीगाई मर्दा कृषकहरुलाई करोडौको नोक्सानी भएको हो। जिल्ला प्रशासन कार्यालय मुस्ताङकाअनुसार लोमान्थाङ गाउँपालिका ४ चुम्जुङमा ४०० भेडा र २३० चौरीगाई मरेको अवस्थामा भेटिएका छन् । सहायक प्रजिअ विश्वेश्वर रेग्मीले लामाको नेतृत्वमा अहिंसाको कामना गरेर छाडा छाडिएका १२०० भेडामध्ये ४०० मरेको जानकारी आएपछि सीमा प्रशासन कार्यालय लोमान्थाङबाट प्रहरीको टोली आइतबार घटनास्थलतर्फ गएको छ । यसैगरी चुम्जुङमै कृषकहरुले पालेका २३० वटा साना ठूला चौरीगाई पनि मरेका सहायक प्रजिअ रेग्मीले बताए। भौगोलिक विकटता, सडक यातायात र सञ्चार सेवा अवरुद्ध भएका कारण क्षतिका बारेमा ढिलागरी सूचना आएको हो । हिउँ पर्न थालेदेखिनै पशुचौपाया मर्न थालेका हुन। मर्ने क्रम जारी भएको कृषकहरुले सूचना गरेका छन्, सहायक प्रजिअ रेग्मीले भने जिल्लाको अन्य ठाउँमा पनि भेडा च्याङग्रा र चौरीगाई मरेको सूचना आएकाले क्षति विवरण संकलनका लागि प्रहरी टोली परिचालन गरिएको छ । मुस्ताङसमेत कार्यक्षेत्र भएको भेटिरीनरी अस्पताल तथा पशु सेवा विज्ञ केन्द्र म्याग्दीका प्रमुख जिवन आचार्यले छोन्हुपमा पनि ५०६० वटा चौरी गाई मरेको स्थानीय तहका पशु सेवा प्राविधिकमार्फत सूचना आएको बताए । घमी, समर, किमखर्क, नमखु, मार्फा, धौलागिरी आधार शिविरका लेक र खर्कका गोठमा पनि भेडाच्याङग्रा र चौरीगाई मरेका कृषकहरुले बताएपनि आधिकारिक विवरण र तथ्याङक संकलन हुन सकेको छैन्। बाक्लो हिउँ जमेकाले हिडेर अन्यत्र लैजान नसकिएको, घाँस खान नपाएको र चिसोले बस्तुभाउ मरेका कृषक सोनाम गुरुङले बताए। वस्तुभाउ मर्ने क्रम जारी छ। माघ दोस्रो हप्तादेखि फागुन दोस्रो हप्तासम्म निरन्तर परेको हिउँ अझै पग्लिएको छैन्, गुरुङले भने घरमा पालिएका वस्तुभाउलाई सुख्खा नल, पराल खुवाए पनि ठूलो संख्यामा व्यवसायिक रुपमा पालिएका भेडा च्याङग्रा र चौरीगाई खान नपाएर भोक भोकै मरेका छन् । अर्का कृषक वाङ्दी गुरुङले गोठनै मासिने गरेर क्षति भएको दुखेसो पोखे। आम्दानीको स्रोत नै हिउँले खोस्यो, वाङदीले भने दसैं, तिहारका लागि बिक्रीका लागि पालेका सयभन्दा बढी भेडाच्याङग्रा खर्कमै मरेका छन् । सडकमा हिउँ जमेकाले यातायात सम्पर्क विच्छेद भएको उपल्लो मुस्ताङमा नेपाली सेनाले सडक खुलाउन सुरु गरेको छ। आइतबार चराङसम्म हिउँ पन्छाएर ट्याक खोलेर ट्याक्टर चल्न सक्ने बाटो बनाइएको छ । जिल्ला समन्वय समिति, स्थानीय तह र वडाका जनप्रतिनिधी तथा सुरक्षा निकायले हिउँले अवरुद्ध सडक खुलाउन र पशुधनको क्षति विवरण संकलन सुरु गरेका छन् । मुस्ताङका सांसदहरुले प्रतिनिधि र गण्डकी प्रदेशसभाको आइतबारको बैठकमा हिमपातका कारण कष्टकर बनेको जनजिवनलाई सहज बनाउन तथा क्षति व्यहोरेको कृषकहरुलाई राहत र क्षतिपूर्ति उपलब्ध गराउन सरकारको ध्यानाकर्षण गराएका थिए । प्रतिनिधिसभा सदस्य प्रेमप्रसाद तुलाचन र गण्डकी प्रदेश सभाका सदस्य इन्द्रधारा बिष्टले हिमपातले पुर्याएको क्षतिको बारेमा जानकारी गराउँदै सरकारको ध्यानाकर्षण गराएका हुन्। सांसद्वय तुलाचन र बिष्टले स्थानीय तह र सुरक्षा निकायमार्फत क्षति विवरण संकलन गरेर राहतका लागि सम्बन्धित मन्त्रालयमा पहल गरिएको बताए । तस्बिर सौजन्य : पेमा गुरुङ"
सरकारी गाडीमा सामान तस्करी गर्दै हाकिमका छोरा,"वीरगन्ज: हुलाकी राजमार्ग योजना कार्यालयको गाडी भारतबाट तस्करीका सामान ओसार्नमा दुरुपयोग गरेको पाइएको छ। सडक विभागले वीरगन्जमा रहेको हुलाकी राजमार्ग योजना कार्यालयका लागि उपलब्ध गराएको बा १ झ ९६१६ नम्बरको बोलेरो जीप कार्यालय प्रमुखका छोराले भारतबाट तस्करीको सामान ओसार्नमा दुरुपयोग गर्दै आएको खुलासा भएको हो। आइतबार राति तस्करीको सामानसहित उक्त जीप वीरगन्ज भन्सार नाकाबाट पक्राउ परेपछि यो रहस्यको खुलासा भएको हो ।हुलाकी राजमार्ग योजना कार्यालय वीरगन्जका प्रमुख अनुठालाल पटेलका छोरा आनन्द पटेलले सरकारी नम्बर प्लेटको उक्त जीपमा भारतको रक्सौलबाट हार्डवेयरका सामान राजश्व छलेर वीरगन्ज ल्याउँदै गरेको अवस्थामा वीरगन्ज भन्सार नाकामा सुरक्षार्थ खटिएका सशस्त्र प्रहरीले नियन्त्रणमा लिएका हुन्। उक्त गाडीबाट करिब एक लाख रुपैयाँ मुल्य बराबरको हार्डवेयरका विभिन्न सामान बरामद भएको हो।रक्सौलबाट हार्डवेयरका सामान खरिद गरी कार्यालय प्रमुख अनुठालालका छोरा आनन्द आफैले हाक्दै ल्याइरहेको बोलेरो जीप शंका लागेर भन्सार नाकामा सशस्त्र प्रहरीले रोकेर चेकजाँच गर्दा तस्करीका सामान बरामद भएको हो। सशस्त्र प्रहरीले जीपबाट तस्करीका सामान झारेर चेकजाँच गर्ने क्रममा आनन्द भने जीप लिएर फरार भएका थिए। जीपबाट बरामद भएका हार्डवेयरका सामान वीरगन्जको भिस्वामा निर्माणधिन हुलाकी राजमार्ग योजना कार्यालय वीरगन्जका प्रमुख अनुठालालको निजी घरमा प्रयोग गरिने सामानहरु हुन्। आइतबार अनुठालालका छोरा आनन्दले तीन पटक उक्त जीपमा रक्सौलबाट सामान ओसारी सकेपछि चौथो पटक फेरि रक्सौलबाट सामान लिएर आउँदै गरेको सूचना पाएपछि सशस्त्र प्रहरीले चेकजाँच गर्दा ती सामान बरामद गरेको हो। बरामद सामान सशस्त्र प्रहरीले वीरगन्ज भन्सार कार्यालयमा आइतबार राति नै बुझाइ दिएको भएपनि भन्सारका कर्मचारीले ति सामान सोमबार भन्सार प्रज्ञापनपत्र काट्न लगाएर छाडिदिएका छन्। सशस्त्र प्रहरीले बरामद गरी भन्सारमा बुझाएको सामान छुटाउन आनन्द आफै सोमबार बिहान भन्सार कार्यालयमा पुगेका थिए। यो तस्करीको सामान होइन सोमबार बिहान वीरगन्ज भन्सार कार्यालय परिसरमा भेटिएका आनन्दले भने, 'वीरगन्जमा मेरो घर बन्दैछ, रक्सौलमा सस्तो पाइने भएकाले किनेर ल्याएको हुँ।' नियमत राजश्व छलेर भित्रयाइएका तस्करीका सामान बरामद भएमा भन्सार कार्यालयले ती सामान सिज गरी प्रक्रियामार्फत लीलामी गर्छ। तर आनन्दबाट बरामद गरिएका सामान भने भन्सार कार्यालयले सिज नगरी सोमबार भन्सार राजश्व मात्र तिराएर छोडिदिएको छ। सरकारी कार्यालयकै कर्मचारीको सामान भएका कारण भन्सारका कर्मचारीले दवावमा परी सामान छाडिदिएको श्रोतले बताएको छ। तर वीरगन्ज भन्सार कार्यालयका सूचना अधिकारी मनिष महत्तोले भने चेकजाँचका क्रममा भन्सार क्षेत्रभित्र कुनै सामान बरामद भए ती सामान भन्सार प्रज्ञापनपत्र काट्न लगाएर छाडिने गरेको बताए। उनले भने, 'भन्सारको ढाटभन्दा पारीको क्षेत्रमा बरामद भए मात्र त्यो सामान सिज गर्नुपर्ने हुन्छ।' आनन्दको जीपमा फेला परेको सामान पनि भन्सार कार्यक्षेत्र भित्रबाट बरामद गरेकाले भन्सार प्रज्ञापनपत्र काट्न लगाएर छाडिदिएको उनले जानकारी दिए। हुलाकी राजमार्ग योजना कार्यालय वीरगन्जका प्रमुख अनुठालाल पटेलले भने आफू दुई सातादेखि उपचारका लागि काठमाडौंमा रहेको बताए। सोमबार अन्नपूर्णपोस्टसँग कुरा गर्दै कार्यालय प्रमुख अनुठालालले भने, 'म बिरामी भएर उपचारका लागि दुई सातादेखि काठमाडौंमा छु, सरकारी गाडी निजी काममा प्रयोग गर्न पाइँदैन, के भएको रहेछ म बुझ्छु।'"
"देवदहमा तरुण दलका कार्यकर्ताको हत्या, पाँचजना पक्राउ","बुटवल : रुपन्देहीको देवदहमा फेरि युवाको हत्या भएको छ। आइतबार राति एक युवाको समूहले अर्को समूहका युवाको हत्या गरेका छन्। तरुण दलका कार्यकर्ता देवदह खैरेनीका २० वर्षीया अनिश पुरीलाई घोडाहामा अर्का युवाको समूहले हत्या गरिएको हो। पुनलाई चिर्पटले हानेर हत्या गरिएको प्रहरीले जनाएको छ। करिब एक दर्जन युवाको समूहले उनलाई बोलाएर आक्रमण गरेको र घाइते अवस्थाका उनको देवदह मेडिकल कलेजमा मृत्यु भएको इलाका प्रहरी कार्यालय बुटवलका प्रमुख डिल्ली मल्लले जानकारी दिए। देवदहमा लाग्ने मेलाको पार्किङको विषयमा पुरानो दुस्मनी साध्दा पुरीको मृत्यु भएको बताइएको छ। उनको छातीमा गम्भीर चोट छ। देवदह बुद्धनगरका युवाले उनीमाथि आक्रमण गरेको थियो। घटनामा संलग्नको आशंकामा पाँच युवा प्रहरी नियन्त्रणमा छन्। १२ कक्षामा पढ्दै गरेका पुनका बाबुआमा अर्धचेत अवस्थामा छन्। प्रहरीले घटनाको अनुसन्धान भइरहेको जनाएको छ। देवदहमा पछिल्ला वर्षमा लागूऔषध, गुन्डागर्दी र गोली प्रहारका घटना हुँदै आएका छन्। प्रहरीको कमजोर सुरक्षा र तस्करीको मुख्य इलाका भएकाले देवदह अशान्त बनेको स्थानीयको बुझाइ छ।यसअघि मनोज पुन समूहले स्थानीय व्यवसायी दुर्गा तिवारी र बसन्त पौडेलको हत्या गरेको थियो। पछिल्लो पाँच वर्षयता देवदहमा वर्षैपिच्छे हत्याका घटना हुँदै आएका छन्। चर्चित गुण्डानाइके मनोज पुनको उदयपछि अपराध श्रृङखला सुरु भएको स्थानीय बताउँछन्।मनोज पुनसहित सोम आलेको गत वर्ष प्रहरी इन्कान्टरमा मृत्यु भएको थियो।मनोजको अन्त्यपछि पनि देवदह अशान्त छ। सुरक्षा निकाय भैरहवामा भैरहवा र बुटवलको दुरी २० किलोमटिर छ। प्रहरी प्रमुख सर्बेन्द्र खनालसहितको सबै उच्च सुरक्षा निकाय आइतबार बिहानदेखि नै भैरहवामा छ। तर आइतबारै साँझ देवदहमा युवाको हत्या भयो। सुरक्षा बैठकमा अपराध, सीमा सुरक्षा र विप्लपको विषय जोडतोडले उठिरहेको छ। अहिले गृहमन्त्री रामबहादुर थापासहितको सुरक्षाकर्मीको गोष्ठी चलिरहेको छ। सुरक्षा व्यवस्था कमजोर रहेकै कारण हत्याका घटना भइराखेका छन्।"
गण्डकी मेडिकल कलेज सञ्चालकले गुहारे अदालत,"पोखरा : ठगी आरोपमा कास्की प्रहरीले पक्राउ पुर्जी जारी गरेपछि गण्डकी मेडिकल कलेज (जीएमसी) का अध्यक्ष खुमा अर्याल अदालत पुगेका छन्। उच्च अदालत पोखरामा उनले पक्राउ पुर्जीविरुद्ध निषेधाज्ञा माग्दै २३ फागुनमा रिट हालेका हुन्। अर्यालसहित कलेजका १० जनालाई प्रहरीले पुर्जा काटेको छ। २ जना समातिएर हिरासतमा छन्। २२ फागुनमा प्रहरीले पक्राउ पुर्जी जारी गरेको थियो। त्यसको भोलिपल्टै अर्याल अदालत पुगेका हुन्। पुर्जी जारी गरेलगत्तै प्रहरीले कलेजका पूर्वसीईओसमेत रहेका सञ्चालक सन्तोष खनाल र कर्मचारी लक्ष्मण शर्मालाई पक्राउ गरेको थियो। अर्यालको रिटमा आइतबार अदालतमा सुनुवाइ भएको छ। उनको पक्षबाट वरिष्ठ अधिवक्ता शम्भु थापा, सुशील पन्त, डा रामकृष्ण अधिकारी, कृष्ण थापाले पैरवी गरे। न्यायाधीश जगत्प्रसाद श्रेष्ठको इजलासले रिटमा कारण देखाऊ आदेश जारी गरेको छ। अर्यालले जिल्ला अदालत कास्की, कास्की प्रहरी, कास्की प्रशासन र ३ जना विद्यार्थीलाई विपक्षी बनाएर रिट हालेका थिए। उच्च अदालतले १५ दिनभित्र लिखित जवाफ पेस गर्न विपक्षीका नाममा आदेश जारी गरेको हो। उच्च अदालतका रामप्रसाद न्यौपानेले दिएको जानकारीअनुसार रिट निवेदकको मागअनुसार अन्तरिम आदेश भने आइतबार जारी भएन। त्यसबारे छलफल गर्न २९ गते दुवै पक्षलाई अदालतले डाकेको छ। सरकारले तोकेभन्दा १५ लाख रुपैयाँसम्म बढी शुल्क असुलेको आरोप लगाउँदै विद्यार्थीले अध्यक्ष अर्याल लगायतविरुद्ध कास्की प्रहरीमा २१ फागुनमा उजुरी गरेका थिए। जीएमसी कलेजका प्रिन्सिपल रवीन्द्र श्रेष्ठ, लेखा प्रमुख युवराज शर्मा, लेखा कर्मचारी हरिमाया पौडेल, प्रशासनका कर्मचारी दिनेश पौडेल, पूर्वसीईओ सन्तोष खनाल, कर्मचारी तिलक पौडेल, लक्ष्मणप्रसाद शर्मा, कृष्ण पौडेल र कृष्ण घिमिरेका नाममा प्रहरीको पक्राउ पुर्जी जारी छ।"
२५ किलो चाँदी र सय ग्राम सुनसहित २ भारतीय पक्राउ,जनकपुरधाम : अवैद्य सुनचाँदीसहित धनुषामा प्रहरीले दुईजना भारतीय नागरिक पक्राउ परेका छन् । नेपालबाट भारत तर्फ सुनचाँदी मोटरसाइकलमा लुकाई लगिरहेको सूचनाका आधारमा प्रहरीले आइतबार बेलुका जनकपुर उपमहानगरपालिका१५ कुवा गाउँबाट दुईजनालाई पक्राउ गरेको हो । पक्राउ पर्नेहरुमा भारतको विहार राज्य मधुवनी बासोपट्टी४ का कृष्ण कुमार महतो सुडी र रुपेश महतो रहेका छन् । नेपाल हुँदै भारत तर्फ जान लागेको बीआर ३२एस४३५७ नम्बरको पल्सर मोटरसाइकलको ट्यांकीमुनिबाट प्वाल बनाई ढोका जस्तो नट कसेर सुनचाँदी लुकाएको अवस्थामा प्रहरीले फेला पारेको छ । सोमबार जिल्ला प्रहरी कार्यालय धनुषामा पत्रकार सम्मेलन गरेर पक्राउ परेका अभियुुक्त र सामान सार्वजनिक गरिएको हो । मोटरसाइकल भित्र सेतो रंगको प्लास्टिकमा बेरेको सुनको बाला २ थान र गोलो टुक्रा २ थान गरी सय ग्राम सुन र चाँदीको दाना ९ प्याकेटमा २५ किलो चाँदी बरामद गरिएको प्रहरी उपरीक्षक शेखर खनालले बताए । पक्राउ परेकाहरुले चोरी पैठारी गरि सुनचाँदी भारत लगिरहेको अवस्थामा भेटिएकाले त्यही अनुसार कारबाही अघि बढाइएको उपरीक्षक खनालले बताए ।
को हुन् विमान दुर्घटनामा ज्यान गुमाएकी एकता अधिकारी ?,गोरखा : इथियोपियामा आइतबार भएको विमान दुर्घटनामा ज्यान गुमाउने एकता अधिकारी गोरखाको साबिक मिरकोट गाविस३ की बासिन्दा हुन् । २८ वर्षीया अधिकारीका बुवाआमा काजी अधिकारी र आमा पार्वती मिरकोटबाट सरेर गोरखा नगरपालिका१० छेपेटारमा बस्दै आएका थिए । उनीहरु अहिले काठमाडौंको बालाजुमा बस्दै आएका छन् । अधिकारीका कान्छा काका ध्रुव अधिकारीका अनुसार एकताका दुईजना दिदी अमेरिकामा छन् भने एक जना भाइ बालाजुस्थित घरमा छन् । एकताको मृत्युको खबर पाएपछि हाल अमेरिकामा दुई छोरीका साथमा रहेका आमा र बुवा नेपाल फर्कदै छन् । एकताले काठमाडौंस्थित सेण्ट मेरिज स्कूलबाट माध्यमिक तह उत्तीर्ण गरेकी हुन् । एकता बेलायतबाट एमएससी सकेर चार वर्ष अघि नेपाल फर्केकी थिइन् । २०७२ सालको भूकम्पदेखि विश्व खाद्य कार्यक्रम(डब्लुएफपी) मा आवद्ध भएर नेपालमा काम गरेकी अधिकारी आठ महिना अघि इथोपियामा काम गर्न पुगेकी थिइन् । १४९ यात्रु बोकेको इथियोपियन एअरलाइन्सको बोइङ दुर्घटनामा इथियोपियन एअरलाइन्स दुर्घटनामा १५७ जनाकै मृत्यु भएको पुष्टि इथियोपियन एअरलाइन्स भन्छ : विमान दुर्घटनामा एक नेपाली पनि परे इथियोपियन एअरलाइन्स दुर्घटनामा गोरखाकी एकताको मृत्यु
रोकियो शिक्षा ऐन,"काठमाडौं : सरकारी लक्ष्यअनुसार फागुन २१ गते नै संसदबाट पारित हुनुपर्ने राष्ट्रिय शिक्षा ऐनको मस्यौदा विधेयक अर्थ मन्त्रालयमा अड्किएको छ। फागुन पहिलो साता अर्थमा पठाइएको मस्यौदा आइतबारसम्म शिक्षा, विज्ञान तथा प्रविधि मन्त्रालय आएको छैन। मस्यौदामा समावेश केही विषय कार्यान्वयनको क्रममा धेरै रकम छुट्याउनुपर्ने भएकाले मस्यौदा कसरी स्विकार्ने अर्थ मन्त्रालय अलमलमा परेको हो। शिक्षा मन्त्रालयको विद्यालय शिक्षा महाशाखाका सहसचिव कृष्णप्रसाद काप्रीका अनुसार मस्यौदामा विद्यालय तहमा कार्यरत राहत शिक्षक, कक्षा ११ र १२ मा सरकारी अनुदानमा पढाइरहेका शिक्षक, बाल विकास केन्द्रमा कार्यरत सहयोगी कार्यकर्तालाई दरबन्दीमा रूपान्तरण गर्ने उल्लेख छ। सामुदायिक स्कुलमा कर्मचारी दरबन्दी सिर्जना गर्नुपर्ने पनि मस्यौदामा समावेश छ। मस्यौदामा नेपाल टिचिङ काउन्सिल गठन गर्ने नयाँ व्यवस्था छ। शिक्षकको योग्यता परीक्षण तथा मापदण्ड निर्धारण गर्ने, अध्ययन अनुमतिपत्र वितरण गर्नेलगायत काम काउन्सिलले गर्नेछ। यी सबै व्यवस्था कार्यान्वयनमा वार्षिक ठूलो रकम खर्च हुनेछ। काप्रीले भने, स्वाभाविक रूपमा नयाँ कानुन बनेपछि शिक्षामा राज्यले अहिले छुट्याउँदै आएको रकममा वृद्धि गर्नुपर्ने हुन्छ। यी सबै विषयमा अध्ययन गर्नुपर्ने भएकाले अर्थबाट शिक्षामा फर्कन ढिलो भएको हुनसक्छ। शिक्षा मन्त्रालयका सचिव खगराज बरालले तत्काल संसद्मा पेस हुने सम्भावना नदेखिएकाले आफूहरूले पनि मस्यौदामा छिटो अध्ययन गरिदिन अर्थलाई दबाब नदिएको बताए। प्रतिनिधिसभाको पहिलो बैठक बसेको मितिले एक वर्षभित्र संविधानसँग बाझिने सबै ऐन खारेज गरिसक्नु पर्ने संवैधानिक व्यवस्था छ। तर मन्त्रालयले मस्यौदा बनाउन ढिलो गर्दा नयाँ ऐन कहिले आउँछ निश्चित भएको छैन। नयाँ ऐन आएपछि २०२८ सालमा बनेर ९ पटक संशोधन भइसकेको शिक्षा ऐन खारेज हुनेछ। ऐनको मस्यौदामा विश्वविद्यालय अनुदान आयोगको संरचना फेरेर उच्च शिक्षा आयोग बनाउने, सबै विश्वविद्यालयमा आवश्यक प्राध्यापक तथा कर्मचारी नियुक्तिका लागि सेवा आयोग गठन गर्ने, शिक्षक सेवा आयोगको संरचना परिवर्तन गर्ने प्रस्ताव छ। प्राविधिक शिक्षा तथा व्यावसायिक तालिम परिषद् (सीटीईभीटी)को संरचना बदलेर संघ र प्रदेशमा छुट्टाछुट्टै कार्यालय स्थापना गर्ने तथा संघले प्राज्ञिक तथा प्रदेश कार्यालयले तालिम तथा सिपसँग सम्बन्धित काम गर्ने उल्लेख छ। अर्थ मन्त्रालयका सहसचिव हरिशरण पुडासैनीले ऐनको मस्यौदा अध्ययन गरेर अर्थमन्त्रीसमक्ष पेस गरिएको बताए।"
मृत्यु भएको १० दिनपछि मात्रै खोजी,काठमाडौं : धादिङका गाइड २५ वर्षीय अजय ढकाल नेदरल्याण्डका पर्यटक ३० वर्षीय भीजे ब्लोएमलाई लिएर मनाङको पिसाङ क्षेत्रतर्फ पदयात्रामा गएका थिए । परिवार होलिडे कम्पनीबाट पदयात्रामा गएका यी दुईलाई फागुन १३ गते हिमपहिरोले पुर्यो । कम्पनी गैरजिम्मेवार हुँदा मृत्यु भएको दुई सातासम्म त्यसबारे जानकारी भएन । कम्पनीले फागुन २१ गते पोखराबाट काठमाडौं फर्कन गाडीको टिकट काटेको थियो । पर्यटक गाडी चढ्न नआएपछि काउण्टरले सम्पर्क गर्दा मात्र यी दुईका बारेमा १० दिनपछि मात्रै खोजी सुरु भयो । खोजीकै क्रममा गंगाजमुना गाउँपालिका६ घर भएका गाइड २५ वर्षीय अजय ढकाल र नेदरल्याण्डका पर्यटक भीजे ब्लोएमको शव भेटियो । उनीहरूको शव मनाङको ढुकुर पोखरी र पिसाङ हिमालको बीचमा ३२०० मिटरको उचाइमा हिउँमा पुरिएको अवस्थामा फेला परेको हो । हेलिकप्टरमार्फत गाइड छिरिङ पाण्डे भोटे नेतृत्वमा ३ जना माउन्टेन गाइडले खोजी गरी शवलाई शनिबार काठमाडौं ल्याएका हुन् । उनीहरूको शव परिवारलाई जिम्मा लगाएको छ । फागुन १३ मा गाइड ढकालले मौसम खराबीले अगाडि जान नसकेर पिसाङतर्फनै फर्केको कम्पनीलाई जानकारी गराएको कम्पनीका केवल गिरीले बताए । गाइडसँगै भएकाले कम्पनीले सम्पर्क नगरेको गिरीको भनाइ छ । आफूले पठाएका पर्यटक तथा गाइडबारे कम्पनीले थप चासो नलिइ वेवास्ता गर्नु दुखद् पक्ष भएको ट्रेकिङ गाइड एसोसिएसन अफ नेपालका अध्यक्ष कर्ण गुरुङले बताए । गैरजिम्मेवार भएर पर्यटन व्यवसाय सञ्चालन गर्दा विश्वमै नेपाली पर्यटन व्यवसायप्रति नकारात्मक सन्देश जाने उनी बताउँछन् । व्यवसायीले आफ्नो कामदार र पाहुनाप्रति जिम्मेवार नहुनु र तत्काल उद्धार गर्न नसकिनु दुखद् भएको ट्रेकिङ एजेन्सीज एसोसिएसन अफ नेपालका महासचिव आङपेम्वा शेर्पाले बताए । व्यवसायमात्र सञ्चालन गर्ने भन्दा पनि दायित्व पूरा गरी नेपाल रहुन्जेल खुसीसाथ भ्रमण गराउनु व्यवसायीको कर्तव्य हो शेर्पाले भने ।
सीमा विवाद कायमै,"धनगढी : दुई वर्षअघि कल्भर्ट बनाउने विषयलाई लिएर कञ्चनपुर पुनर्वास६ आनन्द बजारमा देखिएको विवाद अझै सुल्झिएको छैन। नापी टोली उक्त क्षेत्रमा पुगे पनि सीमा विवाद समस्या जस्ताको त्यस्तै छ। जसले गर्दा स्थानीयले नम्बरी जमिनमा खेती गर्नसमेत पाएका छैनन्। सीमामा कल्भर्ट बनाउने विषयलाई लिएर कञ्चनपुर पुनर्वासका गोविन्द गौतमले ज्यानसमेत गुमाउनुपर्यो। सीमामा देखिएको विवाद टुंग्याउन सम्बन्धित निकायसँग कुरा राख्दा पनि समाधान नभएको स्थानीयको गुनासो छ। स्थानीय निकायदेखि प्रदेश हुँदै केन्द्रीय सरकारसँग सीमा विवादबारे जानकारी गराउँदासमेत कुनै पहल नभएको स्थानीय हरि अधिकारीले बताए। पटकपटक नापी टोली आउँदा पनि विवाद नसुल्झिएको उनको गुनासो छ। उल्टै सीमाकै विषयलाई लिएर गौतमको ज्यान गएको उक्त ठाउँमा विवादित क्षेत्र भन्दै भारतीय पक्षले बाटो नै बन्द गरिदिएको छ। भारतीय सीमा सुरक्षा बलले तत्काल बनाइएको कल्भर्टको बाटो हिँड्न नदिएपछि स्थानीय अर्को बाटो प्रयोग गरेर हिँड्ने गरेका छन्। भारतीय पक्षले गौतमलाई गोली लागेको ठाउँ आफ्नो रहेको दाबी गरेको स्थानीय बताउँछन्। सीमास्तम्भ नभए पनि भारतले कल्भर्ट नजिक रहेको सिमलको रूख सीमास्तम्भका रूपमा लिने गरेको स्थानीय लोकबहादुर खड्काले बताए। उनले भारतले सीमा भनेको ठाउँबाट झन्डै पाँच मिटर दक्षिणतर्फसम्म नेपाली भूमि पर्ने बताउँदै अहिले एसएसबीले बनाएको क्याम्पबाट दुई सय मिटर दक्षिणतर्फ पुरानो बाटो रहेको दाबी गरे। भारतले त्यो रूखलाई सीमास्तम्भ मान्छ तर त्यहाँबाट करिब ५ सय मिटर परसम्म नेपाली भूमि पर्छ, सिमलको रूखतर्फ देखाउँदै उनले भने, क्याम्पबाट अलि तल गएर हेर्नुस् न अहिले पनि त्यहाँ फर लाइनको पुरानो बाटो छ। आनन्द बजारमा दुई देशबीच विवाद भएपछि अहिले दुवै देशले अस्थायी प्रहरी क्याम्प राखेका छन्। भएन वाचा पूरा सरकारले दोषीलाई कारबाही गर्ने प्रतिबद्धता जनाएको दुई वर्ष पूरा भएको छ। दोषी भारतीय सुरक्षाकर्मीलाई कारबाही त परै जाओस्, गौतमका परिवारबारे सरकारले गरेको प्रतिबद्धता पूरा भएको छैन। दुई वर्षको अवधिमा सरकारबाट राहतस्वरूप १० लाख रुपैयाँबाहेक मृतकका परिवारले आफू सहिद परिवार भएको अनुभूतिसमेत गर्न पाएका छैनन्। छोरीलाई निःशुल्क शिक्षा र श्रीमतीलाई जागिर दिने सरकारको वाचालाई यतिबेला स्थानीय तहले पनि पूरा गरेका छैनन्। घटना भएको वरिपरि विभिन्न निकायबाट वाचा भए पनि पूरा नभएको गोविन्दका बुवा खेमलाल गौतमले गुनासो गरेका हुन्। फागुन लागेपछि फूलमाला लगाउनेबाहेक कुनै काम भएका छैनन््, उनले भने। गौतमको स्मृतिसभा कञ्चनपुर पुनर्वास नगरपालिका६ मा पर्ने आनन्द बजारमा भारतीय प्रहरीको गोली लागेर निधन भएका गोविन्द गौतमको सम्झनामा सालिक निर्माण हुने भएको छ। दुई वर्षअघि कल्भर्ट हाल्ने विषयलाई लिएर दुई पक्षबीचको विवादमा गौतमको निधन भएको थियो। तेस्रो स्मृतिसभाको अवसरमा सुदूरपश्चिम प्रदेश सरकारले सालिक निर्माण गर्ने घोषणा गरेको हो। आइतबार पुनर्वास नगरपालिका६ मा पर्ने आनन्द बजारमा आयोजित स्मृति सभामा सुदूरपश्चिम सरकारका सामाजिक विकासमन्त्री कृष्णराज सुवेदीले गौतमको सालिक बनाइने जानकारी दिए। मन्त्री सुवेदीले सहिद गौतमको फोटोमा माल्यार्पण गर्दै बर्दीबिनाका सीमाका सिपाहीको सुरक्षाका लागि प्रदेश सरकार सधैं तयार रहेको बताए। त्यस्तै, सुदूरपश्चिम प्रदेशसभा सदस्य तथा नेकपा प्रमुख सचेतक तारालामा तामाङले सीमा सुरक्षाका लागि लड्ने गोविन्द गौतमको स्मृतिमा सहिद पार्क निर्माणको माग गरे। पुनर्वास नगरप्रमुख जीवनराज थापाले कार्यक्रममा सहिद गौतमका आमाबुबालाई दोसल्ला र नगदले सम्मान गरेका थिए। उनले गौतमका तीनै जना छोरीलाई वार्षिक १० हजार दिनेसमेत घोषणा गरे। ०७३ फागुन २६ गते गोविन्द गौतमको भारतीय एसएसबीको गोलीबाट निधन भएको थियो।"
अज्ञात समूहद्वारा कञ्चनपुरमा क्रसर उद्योगमा आगजनी,"महेन्द्रनगर : कञ्चनपुरको कृष्णपुर ५ गुलरियामा रहेको एक अस्थायी क्रसर उद्योगमा अज्ञात समूहले आगजनी गरेको छ। सोमबार बिहान १ बजेतिर आगजनी भएको प्रहरीले जनाएको छ। गुलरियामा महाकाली गौरब विल्र्डसले राखेको अस्थायी क्रसर उद्योगमा आगजनी भएको हो। आगजनीबाट उद्योगमा रहेको से १ क २५८ नम्बरको जेसीबी पूर्ण रुपमा जलेको छ।ट्याक्टर र टिपरमा समेत आगजनी गरेको सञ्चालक परमानन्द कपाडीले जानकारी दिए। उद्योगमै रहेका सञ्चालक कपाडीले आगजनी भइसकेपछि मात्रै थाहा पाएको बताए।'सुतेकै समयमा एक्कासी आगजनी भएको देखे, उनले भने,'कामदारसहित आगो निभाउन थालेपछि केही जोगाउन सकियो।' उद्योग नजिकै फेला परेको पर्चामा महाकाली गौरब विल्र्डसका लागि कारबाही किन भनेर लेखिएको पर्चा भेटिएको छ। गुणस्तरीय काम नगरेको, मजदुरको रकम नदिएको, अवैधानिक रुपमा क्रसर चलाएको लगायतका आरोपहरु पर्चामा लेखेको भेटिएको छ। इन्कलाव जिन्दावादसहित लेखिएको पर्चामा कमजोरी सच्याउन चेतावनी दिइएको छ।आगजनी कसले गरेको भन्ने केही खुलेको छैन्। 'पेट्रोल छर्केर क्रसर उद्योगमा आगजनी भएको छ, जिल्ला प्रहरी कार्यालयका प्रहरी प्रवक्ता डीएसपी कृष्णराज ओझाले भने, 'घट्नाका बारेमा प्रहरीले अनुसन्धान गरिरहेको छ।' प्रहरीले आगजनीमा संलग्न भएकाहरुको खोजि तीब्र पारेको छ। घटस्थलमा भेटिएको पर्चा र त्यसमा लगाइएका आरोपका आधारमा प्रहरीले आगजनीमा नेत्रविक्रम चन्द विप्लव नेतृत्वको नेकपा माओवादीका कार्यकर्ताको संलग्नता हुनसक्ने आशंका गरेको छ। मालुबेलागुलरियारैकवार जोड्ने २३ किलोमिटर सडक निर्माणको काम गरिरहेको विल्र्डसले सोही सडकका लागि आवश्यक पर्ने निर्माण समाग्री उत्पादन गर्न अस्थायी क्रसर राखेको थियो। निर्माण व्यवसायी संघ कञ्चनपुरले घट्नामा संलग्नलाई कारबाहीको माग गरेको छ। संघका वरिष्ठ उपाध्यक्ष निरन्जन भट्टले व्यवसायीको सुरक्षामा राज्यले ध्यान दिनुपर्ने बताए। उनले घट्नामा संलग्न जोसुकै भएपनि कारबाही गर्न माग समेत गरेका छन्। मापदण्ड विपरित क्रसर स्थापना गरेको भन्दै त्यहाँ स्थानीयले विरोध समेत गरेका थिए।"
