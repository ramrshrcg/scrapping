शीर्षक,विवरण
इन्फ्लुएन्जालाई बेवास्ता नगर,"ज्वरो आएपछि अस्पताल पुगेका पत्रकार यादव थपलियाले दुई दिनपछि ज्यान गुमाए। उनीजस्तै सुरुमा साधारण रुघाखोकी अथवा ज्वरोको लक्षण देखिने भाइरल इन्फ्लुएन्जाका कारण आकस्मिक रूपमा ज्यान गुमाउनेको संख्या ठूलो छ। नेपालमा यो रोगको प्रकोप जाडो र वर्षा दुवै मौसममा बढ्ने गर्छ। गत पुसमा मात्र जाजरकोटमा यसैका कारण कैयौंले ज्यान गुमाए। खासगरी नेपालमा इन्फ्लुएन्जा ए र बीको संक्रमण हुने गरेको चिकित्सक बताउँछन्। यद्यपि हाम्रो देशमा यस रोगका कारण ज्यान गुमाउनेहरूबारे कुनै आधिकारिक तथ्यांक छैन। चिकित्सकले नेपालमा भाइरल इन्फ्लुएन्जाको मौसम सुरु भइसकेको चेतावनी पनि दिएका छन्। तर त्यसको रोकथाम र औषधोपचारबारे पर्याप्त तयारी हुने गरेको छैन। जसका कारण बर्सेनि कैयौं ज्यान गुमाउन अभिशप्त छन्। नेपालमा मात्रै होइन, वार्षिक महामारीका रूपमा विश्वभर भाइरल इन्फ्लुएन्जा फैलिने गरेको छ। यो रोगको चपेटामा खासगरी बालबालिका र वृद्धहरू पर्ने गर्छन्। अन्य रोग लागेका मानिस अझ जोखिममा हुन्छन्। लक्षणबाट मात्र साधारण रुघाखोकी र भाइरल इन्फ्लुएन्जाको फरक थाहा पाउन मुस्किल हुन्छ। यसमा रुघाखोकी र निमोनियाका संयुक्त लक्षण देखा पर्ने चिकित्सकको भनाइ छ। कतिपयले यसलाई साधारण रोग ठानेर बेवास्ता र हेलचक्र्याइँ गर्ने गर्छन्, जसले बिरामीलाई मृत्युको मुखमा पुर्याउँछ। त्यस्तै थुप्रै स्थानमा चिकित्सककहाँ जानुभन्दा धामीझाँक्रीको भर पर्ने चलन पनि देखिन्छ। त्यसबाहेक सरकारी लापरबाही, चिकित्सकको अभाव, औषधिको अभावजस्ता कारण पनि असमयमै मानिसको ज्यान लिनका लागि जिम्मेवार छन्। अशुद्ध पिउने पानी, खानेकुरामा अखाद्य पदार्थको मिसावट, प्रदूषणजस्ता कारणले पनि प्रकोपलाई मलजल गर्छ। यसतर्फ सम्बन्धित निकायले ध्यान दिन जरुरी छ। इन्फ्लुएन्जाको प्रकोप हुन नदिन यसबारे आवश्यक सचेतना हुन जरुरी छ। चिकित्सकहरू भाइरल रोक्न बारम्बार हात धुने सल्लाह दिन्छन्। सर्जिकल मास्क लगाउँदा पनि सुरक्षा हुन्छ। भाइरल इन्फ्लुएन्जाको जोखिम कम गर्न विश्व स्वास्थ्य संगठनले नै वार्षिकरूपमा खोप लगाउन सल्लाह दिएको छ। यस्तो सन्देश प्रभावकारीरूपमा आम मानिससम्म पुर्याउन आवश्यक छ। त्यस्तै खोपको उपलब्धतालाई पनि ध्यान दिन जरुरी छ। इन्फ्लुएन्जाको जोखिममा रहेका तर आर्थिक अवस्थाले त्यस्तो खोप धान्न नसक्ने समुदायलाई सरकारी तवरबाट निःशुल्क खोप उपलब्ध गराउन सकिन्छ भने त्यसको पनि व्यवस्था गर्नुपर्छ। प्रकोपको समयमा थुप्रै स्थानमा चिकित्सक र औषधि अभाव हुने गरेको दृष्टान्त बर्सेनि देखिने गरेको छ। यस्तो हुन नदिन सुरुमै सचेतना अपनाउनुपर्छ। वर्षायाममा बाढीपहिरोजस्ता समस्याबाट औषधि आपूर्तिमा अवरोध हुनसक्छ। त्यसैले बेलैमा स्वास्थ्य संस्थाहरूमा आवश्यक औषधि आपूर्ति गर्नका लागि जनस्वास्थ्य कार्यालयले पहल गर्नुपर्छ। महामारीको रूप लिइसकेपछि मात्रै काठमाडौंबाट हेलिकप्टरमार्फत केही पोका औषधि र केही चिकित्सक पठाउने क्रम तोडिनुपर्छ। सरकारी लापरबाही र बेवास्ताका कारण मान्छेको ज्यान जोखिममा पर्नु आजको युगमा लज्जाको विषय हो भन्ने मनन गर्न आवश्यक छ। भरपर्दो सडक नजोडिएका स्थान वा टाढाका स्थानमा सामान्य रोगको उपचार हुन नसक्दा महँगो मूल्य तिरेर हेलिकोप्टर चार्टर गराउनुपर्ने बाध्यतामा पनि जनता छन्। यसको अन्त्य गर्ने योजना र तयारी सरकारसँग हुन आवश्यक छ। गत पुसमा जाजरकोटमा महामारी फैलिँदा इन्फ्लुएन्जा हो कि होइन भन्ने पत्ता लगाउनसमेत रगतको नमुना काठमाडौं ल्याइएको थियो। यस्तो अवस्थाको अन्त्य गर्न कमसेकम हरेक जिल्लामा पूर्वाधार र जनशक्तियुक्त अस्पताल हुन आवश्यक छ। त्यसबाहेक इन्फ्लुएन्जाबाट बिरामी भएकाहरूलाई हेरचाहको सही तरिका पनि सिकाउन आवश्यक छ। जलवियोजन हुन नदिन पर्याप्त झोल पदार्थ सेवन गर्ने, दीर्घरोगी र गर्भवतीको विशेष ध्यान दिन तथा भाइरस फैलिन नदिन आवश्यक प्रबन्ध गर्ने उपायबारे पनि आम मानिसलाई जानकारी दिन जरुरी छ।"
भाजपा नेता कोसियारी र कांग्रेस नेता सिंहबीच भेटवार्ता,काठमाडौं : भारतीय जनता पार्टीका प्रभावशाली नेता भगतसिंह कोसियारी र कांग्रेस नेता प्रकाशमान सिंहबीच भेटवार्ता भएको छ । प्रबुद्ध व्यक्तिको समूह (इपीजी) को भारत पक्षका संयोजकसमेत रहेका कोसियारी नेता सिंहलाई भेट्न उनको निवास ठमेल पुगेका थिए । भेटवार्तामा दुई नेताबीच समसामयिक राजनीतिक विषयमा कुराकानी भएको नेता सिंहका सहयोगी युपी लामिछानेले जानकारी दिए । ईपीजीको दुई वर्षे कार्यकाल पूरा हुँदैछ । कार्यकाल पूरा हुनुअघि शुक्रबार र शनिबार इपीजीको बैठक बसेर प्रतिवेदन तयार पारेको छ । प्रतिवेदन दुवै देशका प्रधानमन्त्रीलाई बुझाउने तयारी भइरहेको छ ।
मैथिली सम्पर्क भाषा बनाइने,"जनकपुर : प्रदेश २ का मुख्यमन्त्री लालबाबु राउतले सबैभन्दा बढी जनसंख्याले बोल्ने भाषालाई सरकारी कामकाजमा ल्याइने बताएका छन् । भाषा आयोगले जनकपुरमा आयोजना गरेको कार्यक्रममा मुख्यमन्त्री राउतले मैथिलीलाई कामकाजको भाषा बनाउने संकेत गरेका हुन् । सरकारी तथ्यांकअनुसार प्रदेश २ मा सबैभन्दा बढी मैथिली भाषा बोलिन्छ । मातृभाषा प्रयोगले नै धेरै मुलुक विकासमा फड्को मारेको उल्लेख गर्दै उनले भने, विश्वमा जहाँजहाँ मातृभाषालाई प्राथमकिता दिइएको छ, ती देश नै सबैभन्दा बढी विकसित भएका छन् । चीन, जापान यसका उदाहरण हुन् । उनले प्रदेशमा बोलिने सबै मातृभाषाको सम्मान अहिलेको आवश्यकता रहेको धारणा व्यक्त गरे । मातृभाषालाई नै प्राथमिकता दिएर जाने हो भने प्रदेशको विकास अपेक्षाअनुसार हुने उनले बताए । त्यसमा पनि प्रदेशमा बोलिने बहुसंख्यक जनताको भाषालाई प्राथमिकता दिएर अघि बढ्नुपर्छ, उनले भने, सबैलाई सजिलो हुने भाषा बोल्नुपर्छ, प्रदेशमा सबैभन्दा बढी मैथिलीभाषी छन् । त्यसैले यसलाई कामकाजको भाषा बनाएर अगाडि जान सकिन्छ । यसरी गर्नु भनेको फेरि अन्य भाषालाई अपमान गर्नु भनेको होइन । हिन्दीलाई पनि सम्पर्कको भाषा बनाएर जान सकिने अवस्था रहेको उनको भनाइ थियो । सामाजिक विकासमन्त्री नवलकिशोर साहले मैथिली भाषामा धेरै सुधारको आवश्यकता रहको औंल्याएका थिए । उनका अनुसार यसमा शब्द शुद्धीकरणको धेरै आवश्यकता छ । नेकपाका सांसद रामचन्द्र मण्डले मातृभाषाको प्रवद्र्धन जरुरी रहेको बताएका थिए । आयोगका अनुसार प्रदेश २ मा सबैभन्दा बढी मैथिली भाषा बोलिन्छ । दोस्रोमा भोजपुरी, तेस्रोमा बज्जिका र चौथोमा नेपाली बोलिने गरेको छ । आयोगको तथ्यांकअनुसार मैथली २४ लाखभन्दा बढीले बोल्छन् भने भोजपुरी १० लाखभन्दा बढीले बोल्ने गरेका छन् । त्यसैगरी, बज्जिका ७ लाख र नेपाली ३ लाखभन्दा बढीले बोल्ने गरेको तथ्यांक छ ।"
प्रतिपक्षको अवमूल्यन गरे सदन अवरुद्ध हुन्छ : कांग्रेस,"हेटौंडा : प्रदेश नम्बर ३ सरकारले प्रतिपक्षको अवमूल्यन गरे नेपाली कांग्रेसले सदन अवरुद्ध गर्ने चेतावनी दिएको छ। आगामी आर्थिक वर्षको विनियोजन विधेयमाथि आइतबार प्रदेशसभा बैठकमा बोल्दै विपक्षी दल कांग्रेसका नेता इन्द्रबहादुर बानियाँले भने, प्रतिपक्षको सुझाव कार्यान्वयन नहुने हो भने हामी सदन अवरुद्ध गर्छौ। प्रदेश सरकारले ठूला सपना बाँडेर बजेटमा नीति कार्यक्रमको खिल्ली उडाएको उनले बताए। सपना ठूलो बाँड्ने प्रदेश सरकारले बजेट विनियोजन गर्दा भने थोरै बाँडफाँड गरेको पाइयो, बानियाँले भने, स्थानीय तहले जस्तो २४ लाख रुपैँयाको बजेटसमेत प्रदेश सरकारले विनियोजन गरेर के हुँदैछ ? भोजभतेर, तालिम, सेमिनार, गोष्ठीमा बजेट छुट्टयाएर अनियमिता गर्न खोजेको भन्दै यसबाट प्रदेश समृद्धि नहुने उनको भनाइ छ। मन्त्रीमुखी, नारामुखी र एकांकी खालको बजेट आएको छ, बानियाँले भने, बजेटप्रति हाम्रो सहमति छैन। बजेट नसच्याए सदन अवरुद्ध हुन्छ। प्रदेश गौरवका योजना भनेर नामाकरण गरे पनि बजेट भने नछुट्याएकोप्रति उनले आपत्ति जनाए। पानीको मुहान संरक्षणका लागि भन्दै १५ लाख मात्रै विनियोजन गरेर सरकारले हाँस्यास्पद काम गरेको उनको भनाइ छ। सत्तापक्षका प्रदेशसभा सदस्य सिता अधिकारीले बजेटबारे बोल्दा सन्तुलन कायम गर्नुपर्नेबारे आफू जानकार रहेको बताउँदै बजेटप्रति सन्तुष्ट नरहेको बताइन्। बैठकमा विपक्षी दल नेपाली कांग्रेसका प्रदेशसभा सदस्य न्हुच्छेनारायण श्रेष्ठ, पुकार महर्जन, विजया केसी श्रेष्ठलगायतले बजेटको विरोध गरे। बैठकमा सत्तापक्षीय प्रदेशसभा सदस्य सीता लामा, शशीजंग थापा, प्रदिपकुमार कटुवाल क्षेत्री केसी, रामकाजी श्रेष्ठलगायतले बजेटको बचाऊ गरेका थिए। विनियोजन विधेयकमाथि शनिबार र आइतबार प्रदेशसभा सदस्यले छलफल गरेका थिए।"
"कांग्रेस भन्छ: कमल थापा र रामबहादुर थापा उस्तै, लोकतन्त्रको घाँटी निमोठ्ने","काठमाडौँः नेपाली कांग्रेसले केपी ओली नेतृत्वको सरकारलाई लोकन्त्रको घाँटी निमोठ्ने बाटोमा अघि बढेको आरोप लगाएको छ । आइतबार बसेको प्रतिनिधि सभाको बैठकमा बोल्दै नेपाी कांग्रेसका सांसद राजेन्द्र कुमार केसीले विशेष समय लिएर बोल्दै तत्कालीन गृहमन्त्री कमल थापा र अहिलेका गृहमन्त्री रामबहादुर थापा बादल उस्तै भएको बताए । कमल थापा जस्तै निस्किए रामबहादुर थापा पनि, २०५८ सालमा कमल थापाले भक्तपुरमा गएर उफ्रिनुस भनेका थिए । अहिले रामबहादुर थापा उस्तै भन्दैछन्, केसीले भने, निषेधित क्षेत्र तोक्ने निर्णय तत्काल सरकारले फिर्ता गरोस, यदि फिर्ता हुँदैन भने नेपाली कांग्रेसले तोड्नेछ, नेपाली कांग्रेसकै नेतृत्वमा तोडिन्छ । सरकारले लोकतन्त्रको गला घोट्न खोजिरहेको आरोप लगाउँदै उनले संविधान विरोधी कदम सँच्चिनुपर्ने बताए । प्रतिपक्षीको शालिनतालाई कमजोरीका रुपमा नहेरियोस, उनले भने, लोकतन्त्रको घाँटी निमोठ्ने प्रयास नगरियोस, कांग्रेस रक्षका लागि तयार छ ।"
सरकारको मूल्यांकन गर्नेबेला भएको छैनः थापा,"वीरेन्द्रनगरः राष्ट्रिय प्रजातन्त्र पार्टीका अध्यक्ष कमल थापाले सरकारको कामकारबाहीको विषयमा अहिले नै ठोस मूल्यांकन गर्नेबेला नभएको बताएका छन् । पार्टीको युवा संगठन राष्ट्रिय प्रजातान्त्रिक युवा संगठनको कर्णाली प्रदेश भेलालाई सम्बोधन गर्न सुर्खेत पुगेका अध्यक्ष थापाले यस्तो बताएका हुन् । सुर्खेतका सञ्चारकर्मीहरुसँगको कुराकानीमा पूर्व उपप्रधान तथा परराष्ट्रमन्त्री समेत रहेका थापाले सरकार गठन भएको पाँच महिना मात्रै भएकाले अहिले नै मूलयांकन गर्ने समय पुगिनसकेको बताए । धेरै समयपछि स्थायी सरकार आएको छ, केही गतिविधिहरु र अभिव्यक्तिलाई दृष्टीगत गर्दा केही आशा पलाएको छ, उनले भने, तर सत्तारुढ दलका नेता र मन्त्रीहरुको दम्भपूर्ण अभिव्यक्ति हेर्दा भने एकदलीय व्यवस्था लाद्न खोजिएको जस्तो आभास पनि हुन्छ । प्रधानमन्त्री केपी ओलीको चीन भ्रमणमा भएका सन्धी सम्झौताहरु स्वागतयोग्य भएको उनको भनाइ थियो । दुईवर्षअघि आफू सरकारमै हुँदा भएका सन्धी सम्झौताहरु दुईवर्षपछि पुनःकार्यान्वयनमा आउने प्रतिबद्धता व्यक्त हुनु राम्रो भएको उनले बताए । उनले भने, तर पछिल्लो समय सरकारले विरोध गर्ने र प्रतिपक्षको जबरजस्ती मुख थुन्ने कार्य गरेको देखिनुले लोकतन्त्रको आडमा एकदलीय शासन व्यवस्था लागु गर्न खोजेको अनुभुति हुन्छ । हिन्दुराज्य पुनःस्थापना मुख्य एजेण्डा राखेको राप्रपाले हिन्दुराज्य बनाउनका लागि लाखौं जनतालाई सडक संघर्षमा उतार्ने बताएका छन् । हिन्दुराष्ट्र घोषणाका लागि पार्टीले आगामी साउन २ गतेबाट नै अभियान थालनी गर्ने भएको छ । असोज मशान्तभित्र सबै स्थानीय तहका वडाहरुमा पार्टीका संगठन विस्तार गरी एजेण्डा प्रचारप्रसार गर्ने र माघ मशान्तभित्र मेचीमहाकाली हिन्दुराष्ट्र घोषणा अभियानलाई तीव्रताका साथ सम्पन्न गर्ने कार्ययोजना भएको राप्रपाले जनाएको छ । अगामी फागुन सात गतेदेखि देशैभरबाट दुईलाख जनतालाई धर्मनिरपेक्षता खारेजी र हिन्दु राज्य पुनःस्थापनाका लागि सडक संघर्षमा उतार्ने राप्रपाको तयारी छ ।"
प्रदेश २ मा बेग्लै प्रहरी गठन गरिने,"जनकपुरधाम : प्रदेश २ ले आफ्नो प्रदेशका लागि बेग्लै प्रहरी भर्नासम्बन्धी कानुनको तयारी गरेको छ। प्रदेश २ सरकारका आन्तरिक मामिला तथा कानुनमन्त्री ज्ञानेन्द्रकुमार यादवले प्रदेश प्रहरी सेवासम्बन्धी व्यवस्था गर्न बनेको विधेयक २०७५ प्रदेशसभामा प्रस्तुत गरेका छन्। प्रदेश प्रहरी प्रशासन र शान्ति सुरक्षाको विषय प्रदेश सरकारको अधिकार क्षेत्रभित्र पर्ने हुनाले प्रदेश प्रहरी सेवासम्बन्धी कानुन व्यवस्था गर्न विधेयक पेश गरिएको मन्त्री यादवले जनाएका छन्। संघीय संरचनामा गएपछि पहिलोपटक प्रदेश २ ले प्रदेश प्रहरीसम्बन्धी कानुनको तयारी गरेको हो। प्रदेश प्रहरीको संगठन संरचना र प्रहरी कर्मचारीको संख्या नेपाल सरकारको सहमतिमा प्रदेश सरकारले तोकेबमोजिम हुने विधेयकमा व्यवस्था गरिएको छ। संख्या निर्धारण गर्ने प्रयोजनको लागि सिफारिस गर्न मन्त्रालयका सचिवको अध्यक्षतामा संगठन तथा व्यवस्थापन सर्वेक्षण समिति गठन गरिने उल्लेख छ। सर्वेक्षण समितिमा प्रदेश प्रहरीका महानिरीक्षक, मुख्यमन्त्री तथा मन्त्रिपरिषद् कार्यालयका उपसचिव, प्रदेश आर्थिक मामिला तथा योजना मन्त्रालयका उपसचिव सदस्य र प्रदेश प्रहरी प्रमुखले तोकेको प्रहरी उपरीक्षक सदस्य सचिव हुनेछन्। प्रदेश प्रहरीको रेखदेख, नियन्त्रण, निर्देशन र परिचालन गर्ने अधिकार प्रदेशको आन्तरिक मामिला तथा कानुन मन्त्रालयलाई हुनेछ। तोकिएको अधिकारीले शान्ति सुव्यवस्था र सोसम्बन्धी प्रशासनसँग सम्बन्धित आदेश निर्देशनहरू त्यसरी खटिएको जिल्लाको प्रमुखमाफर्त दिनु पर्नेछ। विधेयकमा भनिएको छ, यस ऐन, प्रचलित कानुन तथा प्रदेश सरकारको नीति निर्देशनको अधीनमा रही शान्ति सुव्यवस्था, अपराधको रोकथाम, नियन्त्रण र अनुसन्धान तथा सो कार्यको लागि आवश्यक परिचालन तथा व्यवस्थापनसँग सम्बन्धित कुनै पनि कामका सन्दर्भमा माथिल्ला प्रहरी कार्यालयले आफ्नो मातहतका कार्यालयलाई आदेश वा निर्देशन दिन सक्नेछ। प्रदेशमा प्रहरी महानिरीक्षकको व्यवस्था विधेयकका अनुसार प्रदेशमा प्रदेश प्रहरी प्रमुखका रुपमा प्रहरी महानिरीक्षक हुने व्यवस्था गरिएको छ। महानिरीक्षकको नियुक्ति प्रदेश सरकारबाट नै हुनेछ। आन्तरिक मामिला तथा कानुन मन्त्रालयअन्तर्गत रहने प्रदेश प्रहरी संगठन समावेशी स्वरुपको हुने उल्लेख छ। संविधानको धारा २६८(२) मा प्रत्येक प्रदेशमा एक छुट्टै प्रहरी संगठन रहने व्यवस्था गरिएको र सोही धाराको उपधारा (३) मा नेपाल प्रहरी र प्रदेश प्रहरीले सम्पादन गर्ने कार्यको सञ्चालन, सुपरीवेक्षण र समन्वयसम्बन्धी व्यवस्था संघीय कानुनबमोजिम हुने व्यवस्था रहेको छ। प्रदेश अधिकारको सूचीको क्रमसंख्या १ मा छुट्टै प्रहरी संगठनको स्थापना हुने व्यवस्था भएकाले नयाँ संगठन संरचना तयार गर्न, उक्त संरचनालाई आवश्यक जनशक्तिको छनौट गर्नेदेखि लिएर सेवा सुविधा र विधेयकहरूको छपाइलगायत अन्य प्रशासनिक खर्च समेत वार्षिक अनुमानित १ अर्ब खर्च लाग्ने जनाइएको छ। प्रदेश प्रहरी सेवामा जनपद प्रहरी सेवामा विशिष्टिकृत कार्य प्रकृतिका आधारमा पाँचवटा समूह राखिएको छ। जसमा जनपद प्रहरी समूह, प्राविधिक प्रहरी समूह, पर्यटक प्रहरी समूह, सामुदायिक प्रहरी र ट्राफिक प्रहरी हुनेछन्। प्रदेश प्रहरी सेवाका खुल्ला प्रतियोगिताद्वारा पूर्ति हुने पदमा भर्ना छनौट समितिको सिफारिसको आधारमा नियुक्ति गरिने व्यवस्था विधेयकमा गरिएको छ। प्रदेश प्रहरी सेवालाई समावेशी बनाउन खुल्ला प्रतियोगितात्मक परीक्षाद्वारा पूर्ति हुने पदमध्ये ४५ प्रतिशत पद छुट्याई सो प्रतिशतलाई शतप्रतिशत मानी आरक्षणको व्यवस्था गरिएको छ। कानुन मन्त्री यादवले प्रदेशसभामा पेश गरेको विधेयकमा सैद्धान्तिक छलफल भएको छ। छलफलमा सहभागी प्रदेश सभा सदस्य रामआशिष यादवले विधेयक यथाशीघ्र पारित भई कार्यान्वयनमा आउनुपर्ने धारणा राखे। उनले विधेयकमा उल्लेख भएबमोजिम प्रदेश प्रहरी कसुरको लागि मुद्दाको सुनवाइका लागि गठन हुने प्रहरी विशेष अदालत अध्यक्षमा उच्च अदालतका न्यायाधीशको सट्टा मुख्य न्यायाधिवक्ता हुनुपर्ने सुझाव पनि दिए। प्रदेश प्रहरीको काम, कर्तव्य र अधिकार प्रदेशभर शान्ति सुव्यवस्था कायम गरी नागरिकको जिउधनको सुरक्षा गर्ने, अपराधको रोकथाम, नियन्त्रण र अनुसन्धान गर्ने, आपराधिक गतिविधि लगायतका अन्य सूचनाहरू संकलन गर्ने, कानुनबमोजिम पक्राउ गरी नियन्त्रणमा लिनुपर्ने व्यक्तिलाई पक्राउ गरी नियन्त्रणमा लिने, मानवअधिकारको संरक्षण र सम्बद्र्धन गर्ने, सवारी तथा यातायात व्यवस्था सम्बन्धी कानुन कार्यान्वयन गर्ने, कारागारको व्यवस्थापन तथा सुरक्षा गर्ने, विमानस्थलको सुरक्षा तथा प्रचलित कानुनबमोजिम अध्यागमन सेवाको सुरक्षा र व्यवस्थापन गरी संचालन गर्ने, स्वदेशी तथा विदेशी विशिष्ट व्यक्ति तथा प्रदेश सरकारले तोकेको सार्वजनिक महत्वका भवन, संरचना र स्थलको सुरक्षा गर्ने, प्रदेशको कुनै भागमा भएको वा हुन सक्ने विपद् र महामारी पीडितको उद्धारमा सहयोग पुयाउने, प्रदेशमा हुने सशस्त्र संघर्ष, सशस्त्र विद्रोह, पृथकतावादी गतिविधि, आतंककारी गतिविधि तथा दंगाफसाद नियन्त्रण गर्ने, अनियन्त्री भिड तथा जुलुस नियन्त्रण गर्ने, यस ऐन तथा प्रचलित अन्य ऐनहरूको अधीनमा रही कर्तव्य पालन गर्दा आवश्यकताअनुसारको उचित बल प्रयोग गर्ने, प्रचलित कानुनबमोजिम अधिकार प्राप्त अधिकारीको कानुनी आदेश पालना गर्ने, वृद्ध, अशक्त, असहाय व्यक्तिलाई यथाशक्य सहयोग गर्ने, महिला तथा बालबालिकाहरूको हकहितको संरक्षण तथा सुरक्षाका लागि विशेष प्राथमिकतामा राखी कामकारवाही गर्ने, कुनै चल, अचल सार्वजनिक सम्पत्तिमा आफ्ना सामुन्ने हानी नोक्सानी हुन लागेको देखेमा त्यस्तो हानीनोक्सानी रोक्न हरसम्भव प्रयास गर्ने।"
प्रदेश अर्थमन्त्रीलाई आफ्नै क्षेत्रमा कालोझण्डा,"धनगढी : १६ दिन लगाएर प्रतिपक्षलाई फकाउदै बजेट पास गराएका प्रदेश ७ का आर्थिक मामिला तथा योजना मन्त्री झपटबहादुर बोहरालाई बजेटको समानुपातिक वितरण नभएको भन्दै आफ्नै निर्वाचन क्षेत्रका जनताले कालोझण्डा देखाएर विरोध गरेका छन्। १६ दिन लगाएर विपक्षीलाई फकाएर बजेट पास गराएका मन्त्री बोहरालाई उनकै निर्वाचन क्षेत्र अछाम १ को (ख) मा कार्यकर्ताले कालोझण्डा देखाएका हुन्। आइतबार अछामको रामारोसन गाउँपालिकाको मुजाबगर पुगेका आर्थिक मामिला तथा योजना मन्त्री झपटबहादुर बोहरालाई चुनावका बेला गरेका प्रतिवद्धता अनुसार पर्यटकीय क्षेत्र रामारोसनका लागि बजेट विनियोजन नगरेको, सहिद परिवार, घाइते र अपांगका लागि बजेटमा व्यवस्था नगरेको भन्दै आफ्नै पार्टीका कार्यकर्ताले कालोझण्डा देखाएका हुन्। अछामको रामारोसन गाउँपालिका तत्कालीन माओवादीको आधार इलाका हो। त्यहाँ ५६ परिवार द्वन्द्वपीडित बसोबास गर्छन्। चुनावका बेला गरिएका प्रतिवद्धता बजेटमा समावेश भएनन्, अर्थमन्त्रीले आफ्नो क्षेत्र बान्नीगडीमा मात्रै साढे १४ करोडका योजना पारे, आफ्ना स्वकीय सचिवको वडा मलाठीकोटमा १० करोडका योजना पारे, अनी अरु ठाउँमा योजना नै परेनन, त्यसैले आफ्नै पार्टीका मन्त्रीलाई कालोझण्डा देखाउन बाध्य भयौं, साविकको रामारोसन गाविसका माओवादी इञ्चार्ज सुशील साउदले भने। साविकको रामारोसन गाउँपालिकाका एमाले इञ्चार्ज मानबहादुर गिरीले पनि आर्थिक मामिला तथा योजना मन्त्री बोहराले आफूहरुले तयार पारेको ज्ञापनसमेत नबुझेर जान थालेपछि कालोझण्डा देखाउन बाध्य भएको बताए। उनले चुनावका बेला मन्त्री बोहराले जयगढरामारोसन पर्यटकीय सडक कालोपत्रे गर्ने प्रतिवद्धता जनाए पनि अहिलेको प्रदेशको बजेटमा त्यो योजना पनि समावेश नभएको आरोप लगाए।"
विकास कार्यक्रम अनुगमन गर्ने महाशाख निस्क्रिय,"काठमाडौं : सरकारको नीति तथा कार्यक्रम कार्यान्वयन भएनभएको अनुगमन गर्न मन्त्रालयहरूमा स्थापना गरिएका अनुगमन तथा मूल्यांकन महाशाखाहरू निस्कृय रहेको पाइएको छ। अनुगमन महाशाखाहरू निस्कृय हुँदा मन्त्रालयको कार्यसम्पादन कमजोर हुन पुगेको ठहर प्रधानमन्त्री तथा मन्त्रिपरिषद् कार्यालयको छ। नाम मात्रैका अनुगमन महाशाखाहरू हुँदा बजेटको वास्तविक उपयोग हुन नसकेको निष्कर्ष प्रधानमन्त्री कार्यालयको छ। प्रधानमन्त्री कार्यालयका प्रवक्ता विनोदबहादुर कुँवरले मन्त्रालयका अनुगमन महाशाखाहरू निस्कृय रहँदा धेरै विकास निर्माणकार्य अवरुद्ध हुन पुगेको बताए। अनुगमन महाशाखा निस्कृय भइ विकास प्रक्रिया प्रभावकारी हुन नसकेपछि प्रधानमन्त्री कार्यालयले सबै मन्त्रालयमा रहेका अनुगमन तथा मूल्यांकन महाशाखालाई सक्रिय बनाउन पटकपटक निर्देशन दिँदै आएको छ। मन्त्रालयहरूको अनुगमन महाशाखालाई सक्रिय बनाउनकै लागि प्रधानमन्त्री कार्यालयले नतिजा व्यवस्थापन महाशाखा समेत स्थापना गरेको छ। अहिले प्राय सबै मन्त्रालयका अनुगमन महाशाखाहरू निस्कृय रहेकाले नतिजा व्यवस्थापन महाशाखामार्फत् त्यस्ता महाशाखाको नियमित अनुगमन गर्ने कार्यक्रम तय गरिएको प्रवक्ता कुँवरले बताए। प्रधानमन्त्री कार्यालयका अनुसार भौतिक, अर्थ, कृषि, सिँचाई , ऊर्जा, पर्यटन, भूमिसुधार, वाणिज्य आपुर्ति, शिक्षा, खानेपानी, स्वास्थ्य, शहरी विकास , वनतथा वातावरण, श्रम तथा रोजगार, महिला तथा बालबालिकालगायतका मन्त्रालयका योजना, मूल्यांकन तथा अनुगमन महाशाखाहरू निस्कृय हुँदा विकास कार्यक्रमले सार्थकता पाउन नसकेको हो। सरकारले २०५१ सालमा आठौं पञ्चवर्षीय योजनादेखि नै सबै मन्त्रालय र केन्द्रीय निकायमा अनुगमन तथा मूल्यांकन महाशाखा स्थापना गरेको थियो। मन्त्रालयमा रहेका अनुगमन महाशाखालाई आफ्नो मातहत विभिन्न भागमा सञ्चालन गरिएका विकास योजना र कार्यक्रम प्रभावकारी रुपमा सञ्चालन भए नभएको अनुगमन गर्ने र राम्ररी काम नभए योजना प्रमुख र ठेकेदारलाई कारवाही सिफारिस गर्ने समेत जिम्मेवारी दिइएको थियो। तर त्यस्तो जिम्मेवारीमा रहेका अनुगमन महाशाखाले विकास योजना र कार्यक्रमको अनुगमन गरी अहिलेसम्म कसैलाई पनि कारवाहीको सिफारिस गर्न नसकेको संघीय मामिला तथा सामान्य प्रशासन मन्त्रालयका सचिव दिनेशकुमार थपलियाले जानकारी दिए। नाममात्रैका अनुगमन महाशाखालाई अब भने शक्तिशाली र कामयावी बनाउनु पर्ने आवश्यकता सचिव थपलियाले औंल्याए। सचिव थपलियाका अनुसार विशेष गरी विगतमा विकासे मन्त्रालयका अनुगमन महाशाखा पूर्णरुपमा निस्कृय हुन पुग्दा विकास निर्माणका कार्य गर्ने ठेकेदारले वर्षौदेखि करोडांै रकम लगेर काम बीचैमा छाडेर योजना अलपत्र बनाउँदै हिडेका थिए। अहिले पक्राउ परेका तिनै ठेकेदार हुन्, उनीहरूलाई यसअघि नै मन्त्रालयका अनुगमन महाशाखाले कारवाही गर्न सक्थे तर त्यस्तो हुन सकेन, सचिव थपलियाले भने। प्रधानमन्त्री कार्यालयले अनुगमन महाशाखालाई सक्रिय बनाउँदै सबै मन्त्रालयलाई सरकारको नीति तथा कार्यक्रमलाई सफल बनाउने लक्ष्यसहितको आआफ्नो कार्ययोजना २५ असारसम्म पेश गर्न निर्देशन समेत दिएको छ। प्रधानमन्त्री कार्यालयको निर्देशन अनुसार अहिले सबै मन्त्रालयका सचिवहरू आफ्नो सयमसीमासहितको कार्ययोजना बनाउन व्यस्त छन्। सबै मन्त्रालयका सचिवहरूले प्रधानमन्त्री केपी ओली समक्ष कार्ययोजना पेस गर्ने र प्रधानमन्त्रीले कार्ययोजनाका बारेमा सचिवसँग छलफल गर्ने कार्यक्रम समेत तय गरिने प्रधानमन्त्री कार्यालयका प्रवक्ता कँुवरले जानकारी दिए। सचिवहरूले कार्ययोजना दिएपछि कार्ययोजना अनुसार काम गरे नगरेको बारेमा प्रधानमन्त्री कार्यालयबाट नियमित अनुगमन गर्ने संयन्त्र समेत बनाइने कार्यालयले जनाएको छ।"
प्रदेश नाममा नेकपाको अलमल: राजधानी पोखरा पक्कापक्की,"पोखरा : राज्यको पुनःसंरचना भएर प्रदेश प्रस्ताव हुँदादेखिको आँकलन अनुसारै प्रदेश ४ को स्थायी राजधानी पोखरा हुने पक्का देखिएको छ। आइतबार प्रदेश सभामा त्यसबारे छलफल हुँदा बोलेका सत्तारुढ र प्रतिपक्ष दलका सांसदले पोखराकै पक्षमा मत जाहेर गरे। प्रदेश नामबारे सत्तारुढ दल नेपाल कम्युनिस्ट पार्टी (नेकपा)भित्रै मतैक्य नहुँदा उक्त विषयमाथि प्रदेश सभामा छलफल सुरु हुन सकेन। एमाले र माओवादी मिलेर बनेको पार्टीभित्र पूर्वपार्टीका भिन्न धारणाबीच मतैक्य हुन नसकेको हो। साविक एमालेका सांसद प्रदेशको नाम गण्डकी हुनुपर्ने पक्षमा छन् भने साविक माओवादीका सांसद पहिचानको लडाइँ लडेको भन्दै तमुवान प्रदेश नामकरणको पक्षमा छन्। नामकै विषयलाई लिएर शनिबार नेकपाको संसदीय दलको बैठक बसेको भए पनि निष्कर्ष निस्केन। बैठकमा बोलेका साविक एमालेका सबैजसो सांसदले प्रदेशको नाम गण्डकी हुनुपर्ने धारणा राखेको र साविक माओवादी सांसदले पहिचान सम्बोधन गर्नुपर्ने विचार राखेको एक सहभागीले बताए। संसदीय दलको नेतासमेत रहेका मुख्यमन्त्री पृथ्वीसुब्बा गुरुङले सर्वसम्मतिकै आधारमा प्रदेश नामकरण हुनुपर्ने धारणा राखेका थिए। उनले गण्डकी भन्नेहरुले अरुलाई सम्झाउन र बुझाउन सक्नुपर्ने तथा तमुवान नामकरण गर्नुपर्छ भन्नेहरुले पनि अर्काे विचार राख्नेहरुलाई बुझाउन सक्नुपर्ने बताएको स्रोतले जनायो। अर्थमन्त्रीसमेत रहेका साविक एमालेका प्रदेश संयोजक किरण गुरुङले गण्डकी शब्दले खसब्राह्मण, गुरुङ र मगर सबैको माग सम्बोधन गर्ने धारणा राखेका थिए। गण्डकी शब्द गुरुङ र मगर भाषाबाट आएको हो, उनले भनेका थिए, यो शब्दप्रति अरु जातजातिको पनि अपनत्व छ। उनले तमुवान भन्ने शब्द इतिहासमा कतै नभेटिने पनि बताएका थिए। गृहमन्त्रीसमेत रहेका साविक माओवादीका तत्कालीन संसदीय दलका नेता हरिबहादुर चुमानले तमुवानका लागि आफूहरुले लड्दै आएको हुँदा गण्डकी नामकरण हुँदा आफूहरुलाई नैतिक अप्ठेरो पर्ने धारणा राखे। प्रदेश सभाको दुईतिहाई मतले नामकरण गर्नसक्ने व्यवस्था संविधानले गरेको छ। ५९ सांसद रहेको प्रदेश ४ को संसदमा सत्तारुढ नेकपासँग निर्णायक मत छ। उक्त पार्टीका ३९ सांसद छन्। कांग्रेसका १५, राष्ट्रिय जनमोर्चाका ३ र नयाँ शक्ति पार्टीका २ सांसद छन्। प्रदेश राजधानी र नामांकन गर्न बनेको संसदीय समितिले २१ जेठमा बुझाएको प्रतिवेदन १० असारमा संसदमा टेबुल भइसकेको छ। समितिले गण्डकी, तमुवानमगराँत, गोरखा र धौलागिरि जस्ता नाम प्राथमिकताको क्रममा राखेर सिफारिस गरेको छ। कांग्रेस र जनमोर्चाले प्रदेशको नाम गण्डकी हुनुपर्ने बताइसकेका छन्। नयाँशक्तिले गण्डकी तमुवान हुनुपर्ने माग गरेको छ। तर निर्णायक शक्ति नेपाल कम्युनिस्ट पार्टीले नै धारणा दिन सकेको छैन। दुई पार्टी मिल्नुअघि साविक एमालेले चाहिँ गण्डकी नाम सिफारिस गरेको थियो। पार्टी एकीकरण भइसकेपछि नामबारे पार्टीको धारणा बन्न सकस परेको हो। सत्तारुढ दल नेकपाले नाममा अलमल गरेपछि आइतबार प्रदेश सभामा राजधानीमाथिमात्रै छलफल भयो। प्रदेश सभामा प्रमुख प्रतिपक्ष कांग्रेसका सांसद कुमार खड्काले इतिहास, भूगोल, भावना र सम्भावनाका कारण पोखरा राजधानी बन्न योग्य भएको विचार व्यक्त गरे। पोखरा देशकै राजधानी बन्न योग्य छ, उनले भने, तर अब प्रदेश राजधानी बनिरहँदा विनाशपथमा भने जानु हुँदैन। राजधानी बनाउने आफूहरुको महत्वांकाक्षाको भार पोखराले थेग्न सक्ने नसक्नेबारे विचार गर्नुपर्ने आग्रह सांसद खड्काले गरे। उनले पोखराको भौगर्भिक र भौगोलिक अवस्था अनुसार भूमिगत यातायात र आकाशेब्रिजहरुको सम्भावना नभएकाले सवारी आवागमन व्यवस्थित पार्न बेलैमा सोच्नुपर्ने खाँचो औंल्याए। सत्तारुढ नेकपाका सांसद धनञ्जय दवाडीले पोखरा राजधानीको स्वाभाविक हकदार भएको बताए। पोखराले आज पनि कलासाहित्यका माध्यमबाट अगुवाइ गरिरहेकै छ, अब पोखराले सिंगो देशको राजनीतिक नेतृत्व गर्नुपर्छ, उनले भने, तर हिजो पोखरामा चिलगाडी चढेर ठेला आएको थियो, अब विचार पनि चिलगाडी चढेर ठेला लिएर नआओस्, विचारको पनि उडानै हुन सकोस्। मधेस, खसान र भोटसँग नेपालले सम्पर्क सम्बन्ध स्थापित गर्ने सेतु पनि हिजोका दिनमा पोखरै रहेको र गोरखा राज्यले कास्कीलाई आँखा लगाउन नसकेको स्मरण पनि सांसद दवाडीले गरे। नेकपा सांसद राजीव पहारीले पोखरा राजधानी बनिसकेपछि छाडा चौपायको लावालस्कर देखिन नहुने विचार व्यक्त गरे। उनले भने, राजधानीबासीले स्वच्छ पिउने पानी खान पाउनुपर्यो। प्रदेश राजधानी र नामांकन सम्बन्धमा बनेको समितिले बुझाएको प्रतिवेदन टेबुलभएपछि आइतबारबाट त्यसमाथि सभामा छलफल सुरु भएको हो। प्रतिवेदनमाथि छलफल गरियोस् भन्ने प्रस्ताव आइतबार सांसद कृष्णबहादुर थापाले गरेका थिए। आइतबार छलफलमा भाग लिएर सत्ता र विपक्षका सबै १७ सांसदले राजधानी पोखरै हुनुपर्ने धारणा राखेका थिए।"
नेपाल भारत प्रबुद्ध समूहको प्रतिवेदन तयार,"काठमाडौं : नेपाल भारत प्रबुद्ध समूह (ईपीजी)को अन्तिम बैठकले शनिबार साझा प्रतिवेदन तयार गरी आफ्नो कार्य सम्पन्न भएको जनाएको छ। ईपीजीको शुक्रबारदेखि काठमाडौंमा बसेको नवौं बैठकमा साझा प्रतिवेदन तयार पारिएको हो। नेपाल भारतबीच सन् १९५० को शान्ति तथा मैत्री सन्धिका साथै दुई देशबीचका अन्य असमान सन्धि सम्झौता समीक्षा गर्ने, अद्यावधिक गर्ने, आवश्यकताअनुसार संशोधन गर्ने र प्रतिस्थापन गर्नेसम्मको सुझाव दिन कार्यादेश दिई दुई वर्षअघि ईपीजी गठन गरिएको थियो। बैठक सफलतापूर्वक सम्पन्न भएको छ, ईपीजीमा नेपालतर्फका सदस्य डा राजन भट्टराईले भने, हामीले साझा प्रतिवेदन तयार पारेका छौं, अब दुवै देशका प्रधानमन्त्रीलाई संयुक्त रूपमा हस्तान्तरण गर्नेछौँ। साझा प्रतिवेदन तयार भए पनि प्रतिवेदनमा कुनकुन कुरामा सहमति भएको छ भन्ने सार्वजनिक गरिएको छैन। नेपाल भारतबीचको सन् १९५० को शान्ति तथा मैत्री सन्धिको धारा २, ५, ६ र ७ मा नेपालले असन्तुष्टि जनाउँदै आएको थियो। उक्त धाराहरू नेपालका लागि मात्रै बाध्यकारी रहेको र भारतले त्यसको पालना नगरेको नेपालको बुझाइ रहेको छ। सन्धिको धारा २ मा दुवै देशमध्ये कुनै एक देशको अर्को मित्र राष्ट्रसँगको सम्बन्धमा तिक्ततापूर्ण अवस्था आएमा एकले अर्कालाई जानकारी गराउनुपर्ने उल्लेख छ। यस्तै धारा ५ मा नेपाल सरकारले आवश्यक पर्ने हातहतियार भारतसँग खरिद गर्ने र भारतबाहेक अन्य देशबाट खरिद गर्नु परेमा भारतीय भूमि हुँदै आयत गर्नुपर्ने र सो कुराको जानकारी भारत सरकारलाई दिनुपर्ने उल्लेख छ। धारा ६ मा दुवै देशले एकअर्काका नागरिकहरूलाई आफ्नो देशमा आर्थिक तथा औद्योगिक क्रियाकलापमा स्वतन्तत्रापूर्वक सहभागी हुन दिने व्यवस्था छ। त्यस्तै धारा ७ मा दुवै देशका नागरिकलाई एकअर्काको देशमा आफ्नै नागरिक सरहको व्यवहार गर्ने कुरा उल्लेख गरिएको छ। आतंकवाद नियन्त्रण, अवैध मुद्रा तथा लागूपदार्थ ओसारपसार, तस्करी, सीमा नियमनलगायत विषयमा भारतीय पक्षको नेपालमा चासो रहेको छ। यस्तै भारतले नेपाली नागरिकलाई भारत सरकारले दिएसरहको सुविधा भारतीय नागरिकलाई नेपालले दिनु पर्ने धारणा ईपीजी बैठकमा भारतीय पक्षले राखेको बताइएको छ। ईपीजी बैठकमा नेपालका तर्फका संयोजक डाभेषबहादुर थापा रहेका थिए भने सदस्यहरूमा नीलाम्बर आर्चाय, सूर्यनाथ उपाध्याय र राजन भट्टराई रहेका थिए। भारतका तर्फबाट संयोजक भगतसिंह कोसिहारी र सदस्यमा जयन्तप्रसाद, महेन्द्र पी लामा र बीसी उप्रेती ईपीजीको सदस्यका रूपमा रहेका थिए। २०७३ असार २० गते दुवै देशका प्रधानमन्त्रीको सहमतिमा ईपीजी गठन भएको थियो। ईपीजीको कार्यकाल असार २० गते सम्म रहेको छ।"
