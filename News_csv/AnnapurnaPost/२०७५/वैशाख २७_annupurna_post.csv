शीर्षक,विवरण
गुठी जग्गाको मर्म,"गुठी संस्थानमातहत रहेको जग्गाको प्रयोजन, स्वामित्व हस्तान्तरण, प्रयोजनको उपादेयता आदि विषय अहिले बहसको केन्द्रमा छन्। गुठीको जग्गा के हो ? त्यसको प्रयोजन कसरी हुन्छ ? त्यसको उपादेयता के हुनसक्छ भन्नेबारे अनेक कोणबाट प्रश्न र शंका उब्जनु अस्वाभाविक होइन। सँगसँगै देशैभर छरिएर रहेका गुठी जग्गाबारे पुनरावलोकन गर्नुपर्ने आवश्यकता खट्किएको छ। गुठीबारेको मान्यता स्पष्ट नहुँदा, गुठीको जग्गाको विभिन्न कारणवश अपचलन हुँदा र विविध प्रयोजनमा आएका जग्गाको आयस्ता स्पष्ट नहुँदा गुठीको भूमिका बारम्बार विवादमा पर्ने गरेको छ। सामान्यतः गुठी जग्गाले धार्मिक, सामाजिक वा परोपकारी कर्मका लागि निरन्तर आम्दानी हुनेगरी दान गरेको जग्गा जनाउँछ। दानमा यसरी जग्गा दिने चलन सभ्यता विकासको एउटा महŒवपूर्ण पक्ष हो। विभिन्न कार्यबाट भएको आम्दानीबापत प्राप्त जग्गा निश्चित कार्यसम्पन्नका लागि दान गर्ने गरिन्थ्यो। साथै, कतिपय समुदायमा सामुदायिक कर्मका लागि आर्थिक अभावको सामना गर्न नपरोस् भन्ने हेतुले पनि गुठीको बन्दोबस्त गरिन्थ्यो। त्यसैले गुठी जग्गाको प्रयोजन सामाजिक कल्याणसँग जोडिन्छ। २०२१ सालमा गुठी संस्थान ऐन लागू भएसँगै देशैभर छरिएका गुठी जग्गा एउटै संस्थानमातहत ल्याइयो। यद्यपि, ती जग्गा फरकफरक मठ, मन्दिर, पाटी, पौवा र समुदायको नाममा छन्। संस्थानका अनुसार अहिले देशका ६८ जिल्ला गरी पहाडमा ५ लाख ६१ हजार ९ सय ९० रोपनी र तराईमा ६२ हजार २ सय ५६ विगाह जमिन छ। यो ठूलो सम्पत्ति हो। जसको सही उपयोगले लाखौं आम्दानी हुन सक्छ। त्यसो त यी जग्गामा आ िश्रत जनसंख्या पनि निकै ठूलो छ। यद्यपि, गुठी जग्गाबारे यो तथ्यांक पूर्ण होइन। गुठी जग्गालाई लिएर अहिले उठेको चिन्ताको दुइटा पक्ष छन्। पहिलो हो, जग्गाको सुरक्षा। गुठी जग्गाको अतिक्रमण र अपचलन अहिलेको सबैभन्दा पहिलो चिन्ताको विषय हो। देशैभरी नै गुठीजग्गा नियतवश व्यक्ति वा संस्थाका कब्जामा परेका छन्। काठमाडौं त्रिपुरेश्वरकै गुठी संस्थानको जग्गा आँखा अस्पताललाई दिइनु त्यसको एक उदाहरण हो। गुठी जग्गाको यस्तो असुरक्षा र अतिक्रमण सार्वजनिक सम्पत्तिमाथिको अतिक्रमण पनि हो। सामाजिक परोपकारमा कुनै व्यक्ति, जाति, धर्म वा लिंगको प्रभुत्व रहँदैन। निश्चित समुदायका लागि त्यो साझा सम्पत्ति हो। विभिन्न बहानामा सामुदायिक सम्पत्तिको अतिक्रमण एकातिर गुठी जग्गा दान गर्ने दाताको पवित्र इच्छामा ठेस लगाउनु हो भने अर्कोतर्प भ्रष्टाचार पनि हो। विडम्बना, कतिपय अवस्थामा राज्यले नै गुठी संस्थानअन्तर्गतको जग्गा प्रयोगबापतको रकम तिरिरहेको छैन। आपूमातहत रहेको जग्गा सुरक्षाको पहिलो दायित्व गुठी संस्थान स्वंयकै हो। त्यसैले गुठीजग्गाको सुरक्षामा ऊ जिम्मेवार हुनैपर्छ। गुठी जग्गासँग जोडिएको समस्याको अर्को पक्ष हो, यसको उपादेयता। मूलतः कृषियुगमा सुरु भएको गुठीसंस्कारमा जग्गा कृषिजन्य भूमि थियो। गुठी जग्गाको कृषिजन्य उपयोगबाट प्राप्त आम्दानीको उपजबाट नै त्यससँग जोडिएको उद्देश्य पूरा गरिन्थ्यो। मन्दिरको गुठीमा रहेको खेत कमाएर वर्षेनी निश्चित आम्दानी बुझाउनु त्यसकै एक रूप हो। अहिले कृषियुगलाई व्यापार र उद्यमले जितिसकेको छ। त्यसैले भूमिको उपयोगिता पनि परिवर्तन भइसकेको छ। गुठी जग्गालाई समय सुहाउँदो व्यावसायिक प्रयोग गर्ने वा धार्मिक, सांस्कृतिक तहमा सीमित गर्ने ? बहसको विषय हो। यसका लागि गुठी संस्थानकै तत्वाधानमा एक नीति तर्जुमा गर्न आवश्यक हुन्छ। साथसाथै उपयोगमा आएका जग्गाको आम्दानीको विवरण पनि पारदर्शी गराउनैपर्छ। लिच्छबीकालदेखि नै सुरु गुठी संस्कारको मूल उद्देश्य सामाजिक, सांस्कृतिक, परम्परागत कार्यसम्पन्नका लागि आर्थिक टेवा पुर्याउनु हो। त्यसको मर्मलाई नबिर्सियोस्।"
मोदी स्वागतको प्रतिक्षामा जानकी मन्दिर (फोटो फिचर),काठमाडौं : भारतीय प्रधानमन्त्री नरेन्द्र मोदी नेपालको दुई दिने भ्रमणमा शुक्रबार जनकपुर आउदै छन् । प्रधानमन्त्री केपी ओलीको निमन्त्रणामा मोदी नेपाल आउन लागेका हुन् । मोदीले नेपाल भ्रमण प्रधानमन्त्रीका हैसियतमा तेस्रो पटक गर्न लागेका हुन् । मोदीको स्वागतमा विशेषगरी जनकपुरधाम सजिसजाउ भएको छ । त्यसमा पनि जानकी मन्दिर सुरक्षाकर्मीले नै नियन्त्रणमा लिएर मोदीका लागि पूजाआजाको सम्पूर्ण सुरक्षा तयारी अवस्थामा राखेका छन् । भारतबाट सिधै जनकपुर आएका मोदीले शुक्रबार सबैभन्दा पहिला जानकी मन्दिरमा पूजापाठ गर्ने कार्यक्रम रहेको छ । मोदीसँगै प्रधानमन्त्री केपी शर्मा ओलीले समेत जानकी मन्दिरमा पूजापाठ गर्दैछन् । त्यसैले जानकी मन्दिरको सुरक्षा व्यवस्था बिहीबारबाटै कडा पारिएको छ । अन्य भक्तजनलाई दर्शन र पूजापाठ समेत गर्न नदिई सुरक्षाकर्मीले मोदीको पुजापाठको सुरक्षा व्यवस्था मिलाएका छन् । बिहीबार साँझ यसरी विशेष सुरक्षा दिइएको जानकी मन्दिर क्षेत्रमा पुगेर अन्नपूर्णका फोटो पत्रकार विकास कार्कीले कैद गरेका १० तस्बिर :
मोदीको स्वागतमा माैसम चुनाैती,"जनकपुरधाम ः भारतीय प्रधानमन्त्री नरेन्द्र मोदीको प्रथम राजकीय भ्रमणको स्वागत तयारी मौसम फेरबदलको कारण चुनौतीपूर्ण बनेको छ । भ्रमणका लागि दुई दिन मात्र बाँकी रह्दा एकातर्फ तयारीहरु सक्न प्रदेश सरकार र स्थानीय निकायलाई हम्मेहम्मे परेको छ भने अर्को तर्फ भएका तयारीहरुपनि हावाहुरी र वर्षाले क्षतिपुर्याएको छ । बुधबार विहानै आएको भिषण हावाहुरीले नगरक्षेत्रमा भारतीय प्रधानमन्त्री मोदीको स्वागतका लागि बनाईएका अधिकांश स्वागतद्धारहरु भत्काएका छन् भने नागरिक अभिनन्दनस्थल बारहबिग्घा मैदानलाई पनि प्रभावित गरेको छ । हावाहुरीसंगै आएको वर्षाका कारण बारहबिग्घा मैदानमा पानी लागेको थियो । बाटोहरुमा समेत पानी जम्दा सरसफाई तथा व्यवस्थापनका कार्यहरुमा समस्या हुन गएको हो । बारहबिग्घा मैदानमा जमेको पानीलाई हटाउनका लागि दमकलको प्रयोग गरिएको हो । अभिनन्दन समारोहका लागि विहीबारसम्म मन्च निर्माण गरिसक्नु पर्ने भएपनि वर्षा र हावाहुरीले गर्दा केही प्राविधिक कठिनाई हुन पुगेको भौतिक पूर्वाधार तथा विकास मन्त्रालयका सचिव कोशलकिशोर झा बताउँछन् । प्रकृति फेरबदलको अनुमान कसैले पनि गर्न नसक्ने हुनाले जे जस्तो समस्या आएपनि हामी समयमै काम सकाउन प्रयत्नरत छौं झाले बताए । यता, हावाहुरीले जानकी मन्दिरदेखि रामानन्द चोकसम्म लगाईएका आठवटा स्वागतद्धारहरुलाई पूर्ण रुपमा ढालेको छ । मंगलबार देखि जनकपुर उपमहानगरपालिका र प्रदेश सरकारको तर्फबाट भारतीय प्रधानमन्त्रीले पूजाअर्चना गर्ने जानकी मन्दिर सहित अभिनन्दन स्थल र नगरक्षेत्रका विभिन्न स्थानमा स्वागतद्धार निर्माणको कार्य सुरु गरिएको थियो । एक त थोरै समयमा धेरै तयारी गर्नुपर्ने र माथीबाट मौसमले साथ नदिंदा अवश्यक पनि केही अप्ठ्यारो हुन गएको जनकपुर उपमहानगरपालिकाकी उपप्रमुख रिता झा बताउँछिन् । एक पटक भईसकेको काममा पुनः मेहनत गर्नुपर्ने र समय खर्चिनुपर्ने बाध्यता भएको छ तर, मौसमको चुनौतीलाई सामाना गर्दै स्वागत तथा अभिनन्दन तयारीलाई अझ बढि तदारुकताका साथ अगाडी बढाईएको झाको भनाई छ । भारतीय प्रधानमन्त्रीको स्वागतका लागि उपमहानगरपालिकाको तर्फबाट ३० वटा, प्रदेश सरकारको तर्फबाट २२ वटा र अन्य विभिन्न संघसंस्थाहरुको तर्फबाट गरि सय भन्दा बढि स्वागतद्धारहरु नगरक्षेत्रभित्र निर्माण गरिने तयारी थालिएको छ । यता, एकातर्फ भारतीय प्रधानमन्त्रीको आमगनका लागि दिनरात एकपारेर सौन्दर्यीकरण र व्यवस्थापनको कार्यहरुमा जनकपुर उपमहानगरपालिका र प्रदेश सरकार लागि परेको छ भने त्यहिं अर्को तर्फ नगरक्षेत्रमा सडक विस्तारका कार्यहरु अधुरै छाडिदां मुख्य सडकहरुमा पानी जमेर सर्वसाधारणलाई आवतजावत गर्न समेत कठिनाई भएको छ । भारतीय प्रधानमन्त्री आउने दिन उनको सवारीहुने सडकहरुमा जमेको वर्षाको पानी निकाल्न, सडक मर्मत गरि पिच गर्न सबै शक्ति लगाईएका छन् त्यहिं अर्को तर्फ रामचोक देखि मुरली चोकसम्म, महाविर चोकदेखि जिरोमाईल सम्म लगायत मुख्य सडकहरुमा सडक निर्माणको काम अघि नबढ्दा पानीको निकास नभई सडकमा पानी लागेर सर्वसाधारणलाई आवतजावत गर्न समेत कठिनाई भएको छ ।"
कर्मचारीको भत्ता कटौती : वार्षिक १५ अर्ब जोगिने,"काठमाडाैं ः सरकारले कर्मचारीले पाउने महँगी भत्ता र स्थानीय भत्ताबाहेक सबै प्रकारका भत्ता कटौती गरेको छ । कर्मचारीका विविध भत्तामा मात्रै वार्षिक अर्बौं रुपैयाँ खर्च भए पनि उपलब्धि नभएको ठहर गर्दै महँगी र स्थानीयबाहेक सबै भत्ता कटौती गर्ने निर्णय गरेको प्रधानमन्त्री तथा मन्त्रिपरिषद् कार्यालयका प्रवक्ता विनोदबहादुर कुँवरले जानकारी दिए । आगामी १ साउनदेखि लागू हुने गरी प्रोत्साहन भत्ता कटौती गरिएको छ । अर्थ मन्त्रालयले तयार पारेको सार्वजनिक खर्चमा मितव्ययिता र प्रभावकारीता कायम गर्नेसम्बन्धी मार्गदर्शनलाई स्वीकृत गर्दै सरकारले जथाभावी खर्च र भत्तामा अंकुश लएको हो । अनुगमन तथा मूल्यांकनमा गरिने खर्चसमेत कटौती गरिएको छ । अन्नपूर्ण पोस्ट्ले केही दिनअघि कर्मचारीले भत्तामा अर्बौं सकेको समाचार प्रकाशित गरेको थियो । आव २०७३७४ मा मात्रै कर्मचारीले भत्ताबाहेक अतिरिक्त सुविधामा २२ अर्ब रकम सकेका छन् । उच्चपदस्थ कर्मचारीको स्वदेश तथा विदेश भ्रमणमा मात्रै गत वर्ष २ अर्ब २० करोड रुपैयाँ सकिएको थियो । यो अघिल्लो आर्थिक वर्षको तुलनामा १२३७६ प्रतिशतले बढी हो । कतिपय निकायका कर्मचारीले तलवको शतप्रतिशतसम्म प्रोत्साहन भत्ता खाँदै आएका थिए । कन्सल्टेन्सी र कमिसन खर्च पनि कटौती सरकारले विभिन्न आयोजनाको ठेक्कापट्टाका क्रममा दिइने कन्सल्टेन्सीबापतको रकमसमेत कटौती गरेको छ । यस्तै कमिसन लिन नपाउने व्यवस्था गरेको छ । सचिव, सहसचिव तथा उच्च पदाधिकारीले पाउने सेवासुविधा तथा यातायातका साधनमा समेत एकरूपता कायम गर्ने निर्णय भएको छ ।"
फेरि १४ सहसचिवको सरुवा,"काठमाडौं : सरकारले विभिन्न मन्त्रालय र निकायमा कार्यरत १४ जना सहसचिवको सरुवा गरेको छ। सरकारले नीतिनिर्माण तहमा महत्वपूर्ण भुमिका खेल्ने सहसचिवको शृङखलाबद्ध सरुवा निरन्तर गरेको हो। यस अघि दर्जनौ सहसचिवको सरुवा भइसकेको छ। सरुवा भएकामा अख्तियार दुरुपयोग अनुसन्धान आयोगका सहसचिव तथा प्रवक्ता दीर्घराज मैनालीलाई अख्तियारबाट प्रधानमन्त्री तथा मन्त्रिपरिषद्को कार्यालयमा, राष्ट्रिय पुर्ननिर्माण प्राधिकरणका यमलाल भूसाललाई प्रधानमन्त्री तथा मन्त्रिपरिषद् कार्यालयमा , उद्योग मन्त्रालयका मुकुन्दप्रसाद पौडेललाई अर्थ मन्त्रालयमा , प्रधानमन्त्री तथा मन्त्रिपरिषद् कार्यालयका डा नारायणप्रसाद रेग्मीलाई अर्थ मन्त्रालयमा, निजामती किताव खानाकी महानिर्देशक मनमाया भट्टराईलाई अर्थ मन्त्रालयमा सरुवा गरिएको प्रधानमन्त्री तथा मन्त्रिपरिषद् कार्यालयले जनाएको छ। यसैगरी अर्थ मन्त्रालयका शंकर प्रसाद खरेललाई निर्वाचन आयोग, अर्थ मन्त्रालयका गणेशप्रसाद पाण्डेलाई युवा तथा खेलकुद मन्त्रालयमा, निर्वाचन आयोगका वीरेन्द्रकुमार मिश्रलाई सञ्चार तथा सुचना प्रविधि मन्त्रलायमा, अर्थ मन्त्रालयका केवलप्रसाद भण्डारीलाई निजामती किताब खानाको महानिर्देशकमा, अर्थ मन्त्रालयका भूपाल बराललाई सामान्य प्रशासनमन्त्रालयको अतिरिक्त समूहमा, संघीय मामिला मन्त्रालयका डा हरि पौडेललाई प्रधानमन्त्री कार्यालयमा, पोखरा महानगरपालिकाका दीर्घ नारायण पौडेललाई प्रदेश नं ३ को सामाजिक विकास मन्त्रालयमा, र शान्तिमन्त्रालयका ईश्वरचन्द्र महरहठ्ठालाई काठमाडौ महानगरपालिकामा सरुवा गरिएको जनाइएको छ।"
रोकियो कर्मचारी सन्तति छात्रवृत्ति कार्यक्रम,"फलोअप काठमाडौं : निजामती कर्मचारीका छोराछोरीका लागि लक्ष्य गरी सञ्चालन हुँदै आएको सन्तति छात्रवृत्ति कार्यक्रम अन्ततः रोकिएको छ। सरकारले छात्रवृत्ति कार्यक्रम प्रभावकारी हुन नसकेको र छात्रवृत्ति पाएकालाई कार्यविधिअनुसार सरकारी काममा लगाउन नसकिएको निष्कर्ष निकाल्दै उक्त कार्यक्रम रोकेको हो। संघीय मामिला तथा सामान्य प्रशासन मन्त्रालयलाई छात्रवृत्तिका लागि आवश्यक थप ९ करोड रुपैयाँको बजेट निकासा गर्न अर्थ मन्त्रालय अनिच्छुक भएपछि यसपटकको कार्यक्रम रोकिएको सामान्य प्रशासन मन्त्रालयले जानकारी दिएको छ। अर्थ मन्त्रालय स्रोतले पनि कर्मचारी सन्तति छात्रवृत्ति कार्यक्रम प्रभावकारी नभएको पाइएपछि बजेट निकासा रोकिएको बताएको छ। चालू आर्थिक वर्षका लागि छात्रवृत्ति कार्यक्रम सञ्चालन गर्न आवश्यक १३ करोडमध्ये ९ करोड रुपैयाँ अपुग थियो। चार करोड रुपैयाँ भने सामान्य प्रशासन मन्त्रालयसँग मौज्दात छ। अर्थले रकम नदिएपछि चालू आर्थिक वर्ष २०७४७५ मा निजामती कर्मचारीका झन्डै एक हजार सन्ततिका लागि वितरण गर्ने तयारी गरिएको छात्रवृत्ति कार्यक्रम रोकिएको सामान्य प्रशासन मन्त्रालयले जानकारी दिएको छ। छात्रवृत्तिका लागि आवश्यक थप ९ करोड रुपैयाँ निकासा गर्न अर्थ मन्त्रालय अनिच्छुक भएपछि कार्यक्रम रोकिएको हो। अर्थ मन्त्रालयले समयमै बजेट निकासा नगरिदिँदा यस पटकको छात्रवृत्ति कार्यक्रम वितरण हुन नसक्ने अवस्था आएको सामान्यका प्रशासन सुधार महाशाखा प्रमुख सहसचिव शिवराम न्यौपानेले बताए। 'छात्रवृत्ति कार्यक्रमको सबै प्रक्रिया सम्पन्न गर्न कम्तीमा तीन महिना लाग्छ', उनले भने, 'त्यसैले यस पटक छात्रवृत्ति वितरण गर्ने सम्भावना छैन।' सामान्यले डेढ महिनादेखि नै सन्तति छात्रवृत्तिका लागि अर्थ मन्त्रालयसँग रकम निकासा गर्न पत्राचार गर्दै आएको थियो। चालू आर्थिक वर्षमा छात्रवृत्ति वितरण गर्न माग गरिएको नौ करोड रुपैयाँ नआउने भएपछि छात्रवृत्ति कार्यक्रम स्वतः रोकिएको सामान्यका सन्तति छात्रवृत्ति शाखाका अधिकृत कृष्णप्रसाद हुमागाईंले जानकारी दिए। केही दिनअघि मात्रै अन्नपूर्ण पोस्ट्ले निजामती कर्मचारी सन्तति छात्रवृत्ति कार्यक्रम प्रभावकारी हुन नसकेको र सरकारकै कार्यविधिअनुसार कार्यक्रम सञ्चालन हुन नसकेको समाचार प्रकाशन गरेको थियो। सरकारले आर्थिक वर्ष २०६६६७ देखि निजामती कर्मचारीका सन्ततिलाई डक्टर, इन्जिनियर, नर्स, कृषि, तथा वन प्राविधिक, डेन्टिस्टलगायत १० विषयमा छात्रवृत्ति प्रदान गर्दै आएको छ। आव २०६६६७ देखि २०७३७४ सम्म मात्रै कर्मचारीका २ हजार ८ सय ७७ सन्ततिले विभिन्न विषयमा छात्रवृत्ति पाएका छन्। छात्रवृत्तिको रकम दुई लाखदेखि पाँच लाख रुपैयाँसम्म छ।"
मोदी भ्रमण : शुक्रबार र शनिबार कसरी हुन्छ राजधानीमा सवारी व्यवस्थापन ?,"काठमाडौं : भारतीय प्रधानमन्त्री नरेन्द्र मोदी दुई दिने भ्रमणका लागि शुक्रबार नेपाल आउँदै छन्। मोदीको भ्रमणका क्रममा शुक्रबार र शनिबार राजधानीका केही क्षेत्रको यातायात प्रभावित हुनेछ। मोदीलाई दिनुपर्ने सुरक्षाको सम्पूर्ण तयारी भइसकेको छ। आवश्यकता अनुसार सवारी बन्द गरेर मोदीको सवारीलाई सुरक्षित बनाउने तयारी सुरक्षा निकायले गरेका छन्। तेस्रो पटक नेपालको भ्रमणमा आउन लागेका मोदी यसपटक दिल्लीबाट सिधै शुक्रबार जनकपुर आउने छन्। बिहान ९ बजे मोदी जनकपुर आइपुग्ने कार्यतालिका छ। शुक्रबार जनकपुर आइपुगेका मोदी जानकी मन्दिरमा पूजापाठ गरेर नागरिक अभिनन्दनका लागि १२ विघा मैदानमा पुग्नेछन्। नागरिक अभिनन्दन समारोहलाई सम्बोधन गरेपछि मोदी त्यहाँबाट सिधै राजधानी फर्किनेछन्। त्यसपछि राजधानीको यातायात प्रभावित हुने छ। महानगरीय ट्राफिक प्रहरी महाशाखाका डीएसपी मुकुन्द मरासिनीका अनुसार राजधानीमा कम मात्र ट्राफिक जाम हुनेगरी भारतीय प्रधानमन्त्रीको सवारी व्यवस्थापनको तयारी भएको छ। सवारीको समयमा छिटोभन्दा छिटो ट्राफिक खुलाउने प्रयास हुने छ, एसपी मरासिनीले भने, ट्राफिक जाम कम हुनेगरी सवारी व्यवस्थापनको तयारी भएको छ। शुक्रबारको मोदी कार्यतालिका जनकपुरको कार्यक्रम सकेर शुक्रबार दिउँसो १ बजेपछि मोदी काठमाडौं आइपुग्ने छन्। काठमाडौं झरेपछि मोदी सिधै ह्यात होटल जानेछन्। त्रिभुवन अन्तराष्ट्रिय विमानस्थलबाट ह्यात होटल जाँदा तीनकुने, गौशला, चावहिल र बौद्धको सवारी आगमन प्रभावित हुने छ। दिउँसो ४ बजे मोदीलाई गार्ड अफ अनर प्रदान गर्ने कार्यम्म रहेको छ। बौद्धस्थित ह्यात होटलबाट मोदी चाबहिल, गौशला, एयरपोर्ट, तीनकुने, बानेश्वर माइतीघर, भद्रकाली हुँदै सैनिक मञ्च टुँडिखेल पुग्नेछन्। यो अवधिमा सुरक्षाको अवस्था हेरेर सडक खाली गर्ने तयारी भएको छ। चार बजे मोदी टुँडिखेल पुग्नुभन्दा एक घण्टा अघिदेखि नै यो सडक खाली हुनेछ। यो अवधिमा राजधानीको ट्राफिक केही घण्टा अस्तव्यस्त हुनेछ। टुँडिखेलमा गार्ड अफ अनर प्रदानपछि मोदी उपराष्ट्रपतिसँगको भेटका लागि बहादुर भवन पुग्नेछन्। उक्त समयमा जमल, दरशारमार्ग क्षेत्रको यातायात प्रभावित हुनेछ। उपराष्ट्रपतिसँगको भेटलगत्तै मोदी राष्ट्रपति विद्यादेवी भण्डारीलाई भेट्न शीतल निवास पुग्नेछन्। बहादुरभवनबाट मोदी शीतल निवास पुग्दा लैनचोर, पानीपोखरी, महाराजगञ्ज क्षेत्रको सडक प्रभावित हुनेछ। राष्ट्रपतिसँगको भेटपछि मोदी फेरि बत्तीसपुतलीको द्वारिकाज होटलमा पुग्नेछन्। शीतल निवासबाट महाराजगञ्ज, धुम्बाराही, चाबहिल, गौशला हुँदै द्ववारिकाज होटल पुग्ने छन्। प्रधानमन्त्री केपी शर्मा ओलीसँगै अन्य नेताहरुसँग मोदीले द्ववारिकाज होटलमै भेट गर्ने कार्यतालिका रहेको छ। शनिबारको मोदी कार्यतालिका भारतीय प्रधानमन्त्री मोदी भ्रमणको दोस्रो दिन शनिबार काठमाडौंबाट मुक्तिनाथ दर्शन गर्न जाने कार्यक्रम रहेको छ। मोदी ह्यात होटलमा बास बस्ने भएकाले शनिबार बिहानै बोद्ध, चाबहिल, मित्रपार्क, गौशला हुँदै एयरपोर्ट र तीनकुने क्षेत्रको यातायात प्रभावित हुनेछ। मोदी मुक्तिनाथको दर्शनपछि सिधै काठमाडौं फर्किने छन्। मुक्तिनाथबाट फर्किएपछि पशुपति दर्शनको कार्यक्रम रहेकाले पुनः तीनकुने, एयरपोर्ट, गौशला र मित्रपार्क क्षेत्रको सवारी आवगमन प्रभावित हुने छ। शनिबार दिउँसो २ बजेपछि मोदी नागरिक अभिनन्दनका लागि ह्यात होटलबाट राष्ट्रिय सभागृह पुग्नेछन्। होटलबाट सभागृह पुग्दा चाबहिल, गौशला, तीनकुने, कोटेश्वर, बानेश्वर, माइतीघर, थापाथली, पुतलीसडक र रत्नपार्क क्षेत्रमा ट्राफिक जाम हुने छ। महानगरपालिकाले राष्ट्रिय सभागृहमा नागरिक अभिनन्दन गरेपछि मोदी शनिबार साँझ स्वदेश फर्किने छन्।"
मोदीकोे नागरिक अभिनन्दनमा कांग्रेसको प्रश्न,"काठमाडौं : शुक्रबारदेखि नेपाल भ्रमणमा आउन लागेका भारतीय प्रधानमन्त्री नरेन्द्र मोदीलाई काठमाडाैंमा गरिने नागरिक अभिन्दनप्रति प्रमुख प्रतिपक्षी नेपाली कांग्रेसले प्रश्न उठाएको छ। प्रवक्ता विश्वप्रकाश शर्माले बुधबार ट्विटरमार्फत नेपाल भ्रमणमा आउन लागेको मोदी भ्रमणलाई सत्ता पक्षले विवादमा तान्न खोजेको समेत आरोप लगाएका छन्। मोदि भ्रमण र ६ प्रश्न ! १,भ्रमण देशको कि प्रदेशको ? २,भिन्न दुई भूगोलमा अभिनन्दन कति रास्ट्रीय ? ३,जनकपुरले देशको प्रतिनिधित्व गर्न मिल्दैन ? ४,भारतीय सैनिक उपस्थिति अतिक्रमण कि अविश्वास ? ५,नाकाबन्दीको भुल बोध गरिंदै कि भुल्दै ? ६,हाम्रा प्रमको रास्ट्रवाद कुन मन्चमा सुकुला ?   शर्मा ()  ,  जनकपुरमा गरिने अभिनन्दन के नेपाल र नेपालीको अभिनन्दन होइन ?' शर्माले अन्नपूर्णसँग भने, 'मैलै समाजिक सन्जाल मार्फत व्यक्त गरेको विचार कांग्रेस प्रवक्ताको विचार हो। शर्माले ट्विटरमा एउटै देशको दुई ओटा भूगोलमा गरिने अभिनन्दन कति राष्ट्रिय हुने भन्नेमा समेत प्रश्न गरेका छन्। यो भ्रमण देशको हो कि प्रदेशको? उनले भने। प्रवक्ता शर्माले प्रदेश २ का जनताले गर्ने भारतीय प्रधानमन्त्रीको अभिनन्दन पनि नेपाली नागरिकद्वारा नै गरिएको भन्दै प्रधानमन्त्रीले दाहोरो मापदण्ड लिएको समेत आरोप लगाए। उनले अन्नपूर्णसँग कुरा गर्दै भने, 'जनकपुरमा अभिनन्दन गरेपछि के काठमाडौंले पनि गर्नै पर्छ र ? जनकपुरप्रति के काठमाडौंको प्रतिशोध हो ? शर्माले देशका सबै नागरिकको राष्ट्रियतालाई एकैनासले हेर्न समेत प्रधानमन्त्री तथा सत्तापक्षलाई आग्रह गरे। उनले भने, 'भारतीय प्रधानमन्त्री मोदी नेपाल सरकारको प्रधानमन्त्रीको निमन्त्रणमा आइरहनुभएको छ, देशको जुनसुकै भूभागमा भ्रमण र कार्यक्रम भए पनि त्यो देशकै भ्रमण हो। उनले प्रदेश सरकारहरू पनि नेपाल सरकारकै अंग भएको भन्दै जनकपुरमा मोदीलाई अभिनन्दन गरिएपछि काठमाडौंमा गरिनुको तुक नभएको जिकिर गरे। प्रधानमन्त्री केपी शर्मा ओलीले पूर्वप्रधानमन्त्रीहरूसँग भारतीय प्रधानमन्त्रीको भ्रमणबारेमा मंगलबार छलफल गरेका थिए। उक्त छलफलमा नेपाली कांग्रेसका सभापति शेबहादुर देउवाले पूर्वप्रधानमन्त्रीको हैसियतमा आफनो भनाई राखेका थिए। बुधबार मात्रै परराष्ट्रमन्त्री प्रदीप ज्ञवालीले भारतीय प्रधानमन्त्री शुक्रबारदेखि दुई दिने नेपाल भ्रमणमा आउन लागेको जानकारी संसदलाई गराएका थिए। मन्त्री ज्ञवालीले मोदीलाई जनकपुर र काठमाडौंमा अभिनन्दन गरिने समेत संसदमा बताए। मोदीको जनकपुरसहित काठमाडौं र मुक्तिनाथ भ्रमणको कार्यतालिका सार्वजनिक भएसँगै दुई वर्ष अगाडि भारतले नेपालमा लगाएको नाकाबन्दीको समेत चर्चा हुन थालेको छ। संविधान जारी भएसँगै भएको नाकाबन्दीलाई मोदीको भ्रमणसँग जोडेर कतिपय पक्षले नागरिक अभिनन्दनप्रति रोष प्रकट गरेका छन्। कांग्रेस प्रवक्ता शर्माले समेत समाजिक सन्जालमा उक्त कुरालाई उठाएका छन् । जनकपुर पुगेर कांग्रेसका नवनियुक्त उपसभापति विमलेन्द्र निधिले मोदीको भ्रमणबारेमा टिप्पणी गरेका थिए। उपसभापति निधिले मोदीको भ्रमणलाई सफल पार्न सबै पक्षलाई आग्रह गरेका थिए। उनले मोदीको जनकपुरमा हुने कार्यक्रमबारे आफूलाई जानकारी नगराइएको गुनासो गरे। तीन वर्ष अघि सार्क सम्मेलनको अवसरमा मोदी जनकपुर आउने कार्यक्रम घोषणा हुँदा तत्कालीन मन्त्री निधि उनको जनकपुर भ्रमण तयारीको संयोजक थिए। तत्कालीन सुशील कोइराला नेतृत्वको सरकारको मन्त्रीको हैसियतमा उनले उक्त जिम्मेवारी पाएका थिए।"
विवेकशीलसाझाले भन्यो: मोदीले नेपाल आएर माफी माग्नुपर्छ,"काठमाडौँ: विवेकशीलसाझा पार्टीले भारतीय प्रधानमन्त्री नरेन्द्र मोदीको नेपाल भ्रमणबारेमा आफ्नो धारणा सार्वजनिक गरेको छ । पार्टीका विदेश विभाग प्रमुख डा दिनेश प्रसाईले बिहीवार एक विज्ञप्ती प्रकाशित गर्दै नाकाबन्दी जस्तो अपराध गरेकाले भारतीय प्रम मोदीले नेपाल आएर क्षमायाचना गर्नुपर्ने अडान लिएको हो । 'नाकाबन्दीले गर्दा आम नेपालीको मनमा लागेको घाउ अझै निको नभएको यथार्थसँग भारत अनभिज्ञ छैन', विज्ञप्तीमा भनिएको छ, 'प्रधानमन्त्री मोदीको राजकीय भ्रमणको यो महत्त्वपूर्ण अवसरमा उनले त्यति बेला नेपालीको मनमा पुर्याएको चोटप्रति क्षमायाचना गर्नु जायज हुन्छ भन्ने हाम्रो धारणा हो।' विवेकशीलसाझाले मोदीको भ्रमणले दुई देशबीचमा कतिपय विषयमा देखिएको अविश्वास हटाई पारस्पारिक सम्बन्धलाई थप मजबुत बनाउन योगदान गर्ने पनि विश्वास लिएको छ । तर भारतले आफ्नो गल्तीबारे नेपाली जनतासँग माफी माग्नुपर्ने धारणा यो पार्टीले राखेको हो । विवेकशीलसाझाले जनकपुर र मुस्ताङ जस्ता स्थानमा मोदी जाँदा ती स्थानको अन्तर्राष्ट्रिय तहसम्म प्रचार हुने पनि बताएको छ । जानकी मन्दिर र मुक्तिनाथ मन्दिरमा मोदीले गर्ने धार्मिक अनुष्ठानले विश्वभर र विशेष गरी भारतीय जनतासम्म यी दुवै स्थानको पहिचान र प्रचारप्रसारमा सकारात्मक योगदान पुर्याउने यो पार्टीले ठहर गरेको छ । तर उसले भ्रमणका क्रममा नेपाल र नेपालीको आत्मसम्मानमा ठेस पुग्ने टिप्पणी नगर्न पनि सम्झाएको छ । 'प्रधानमन्त्री मोदीको भ्रमणका क्रममा नेपाली पक्षबाट आवश्यक कूटनीतिक सावधानीहरू नअपनाइएको भए पनि उनको भ्रमणलाई हाम्रो राष्ट्रिय एकताको भावना कमजोर गर्ने ढङ्बाट टीकाटिप्पणी नगरियोस् भन्ने हाम्रो आग्रह छ', उसले भनेको छ । भ्रमणको स्वागत गरे पनि भूकम्प लगत्तै भएको नाकाबन्दीलाई विवेकशीलसाझाले स्मरण गराएको छ । 'हामी २०७२ सालमा विनाशकारी भूकम्पको लगत्तै प्रधानमन्त्री मोदी नेतृत्वको सरकारले नेपालमाथि लगाएको अमानवीय र अन्तर्राष्ट्रिय कानुन प्रतिकूलको अघोषित नाकाबन्दीको स्मरण गराउन चाहन्छौँ', उसले भनेको छ, 'राज्य र जनस्तर दुवै तहमा घनिष्ट सम्बन्ध रहेको ठुलो छिमेकी देशबाट नेपालले विभिन्न बहानामा तेस्रो नाकाबन्दी भोग्नु अत्यन्तै खेदजनक घटना थियो।' विवेकशीलसाझाले विगतका अन्य तिता अनुभव मेटिने गरी नेपालभारतबीचका सीमा तथा सीमा क्षेत्रका भारतीय बाँधबाट बाढी लगायतका समस्या समाधानमा पनि दुवै देशका सरकारबाट पहल हुनुपर्ने बताएको छ।"
'भ्रमणले समस्या सुल्झाओस्',"काठमाडौं : प्रदेश २ बाट संघीय संसद्मा प्रतिनिधित्व गर्ने सांसदहरूले भारतीय प्रधानमन्त्री नरेन्द्र मोदीको दुईदिने नेपाल भ्रमण राजनीतिक परिवर्तनको बाधक नभएर साधक हुने बताएका छन् । उनीहरूले २००७ सालदेखि ०६२०६३ सम्म भएका राजनीतिक परिवर्तनमा कुनै न कुनै रूपमा भारत बाधक रहँदै आए तापनि भारतीय प्रधानमन्त्रीको अहिलेको भ्रमण साधक हुने दाबी गरे । १९५० को सम्झौतादेखि समस्यामा परेको दुई देशको सम्बन्ध भारतीय प्रधानमन्त्री मोदीको जनकपुर, काठमाडौं र मुस्ताङको धार्मिक एवं सांस्कृतिक भ्रमणबाट सद्भावपूर्ण हुने दाबी उनीहरूको छ । माओवादी केन्द्रका सांसद सुरेशचन्द्र दासले विसं २००७, २०१५, २०४६, २०६२०६३ र संविधान जारी हुँदासम्मको परिस्थितिमा देखिएका आरोहअवरोहको साधक ४ वर्षमा हुन गइरहेको मोदीको दोस्रो नेपाल भ्रमण हुने बताए । सात दशकमा नेपालमा भएका राजनीतिक परिवर्तनको बाधक भारत भएकाले मोदीको यो भ्रमणले निकास दिने र यसमा नेपालको भूमिका पनि अपरिहार्य रहेको उनले बताए । उनले भने, एक सार्वभौम राष्ट्रको भावना बुझ्दै भारतले नेपालसँगको सम्बन्धलाई स्वतन्त्र छिमेकी राष्ट्रको हैसियतमा लिने हो, आफ्नो शासनका रूपमा होइन, उनले जोड दिए, नेपालसँगको सम्बन्धलाई राष्ट्रसंघको स्थायी सदस्य बन्ने आकांक्षालाई ध्यान दिँदै भारत अघि बढ्नु उपयुक्त हुनेछ । छिमेकीका नाममा भारतले नेपालको शासक बन्नु भएन, जुन सात दशकसम्म गरियो । कांग्रेस सांसद स्मृतिनारायण चौधरीले दुई देशबीचका सहमति, सम्झौता, समझदारी र दुई राष्ट्र प्रमुख एवं सरकार प्रमुखको भ्रमणताका हुने घोषणा कार्यान्वयनमा दुवै सरकार लाग्नु हितकारी हुने बताए । उनले भने, भारतीय प्रधानमन्त्री मोदीको यो भ्रमण समस्या नभएर समाधानको ढोका खोल्नेतर्फ अग्रसर हुनुपर्छ । मधेसका दर्जनौं समस्या भए पनि समाधानको पहल गर्ने पहिलो र अन्तिम निकाय सरकार हो भन्दै उनले भारतसँग यस्ता समस्या राख्नुको कुनै अर्थ नहुने उनले बताए । राजपा सांसद लक्ष्मणलाल कर्णले दुई देशबीच खुला सिमाना र रोटीबेटीको सम्बन्ध गहिरिएर हेर्ने हो भने दुई देशका समस्यामा भ्रमणले निकास सिर्जना गर्ने बताए । उनले भने, मधेसमा हुने बाढी र बाँंधबाट हुने डुबान, खुला सिमाबाट हुने दर्जनौं समस्याको निकास भारत र नेपाल दुवैको सहमति र समझदारीमा हुनुपर्छ । प्रधानमन्त्री ओलीबाट यो कामको अपेक्षा मधेसले गरेको छ ।"
"सांसदको प्रश्न, भारतीय सेना नेपालमा किन ?","काठमाडौं: भारतीय प्रधानमन्त्री नरेन्द्र मोदीको सुरक्षाका लागि भन्दै भारतीय सेना नेपाल आएकोप्रति सांसदले विरोध जनाएका छन्। राष्ट्रियसभाको बिहीबारको बैठकमा सांसदले भारतीय सेनाका नेपाल आएको विषयमा सदनलाई जानकारी दिन सरकारको ध्यानाकर्षण गराएका हुन्। विशेष समयमा बोल्ने क्रममा सांसद उदया शर्मा पौडेलले भारतीय प्रधानमन्त्री नरेन्द्र मोदीको आसन्न नेपाल भ्रमणलाई लक्षित गरेर भारतीय सेना नेपाल भएको भन्ने विषयमा सरकारले जानकारी दिनुपर्ने माग गरेकी हुन्। यस्तै सांसद बिन्दादेवी रानाले भारतीय प्रधानमन्त्रीको आसन्न भ्रमणका बेला सीमा क्षेत्रमा भारतीय पक्षबाट भइरहेको अतिक्रमण र दुव्र्यवहारबारे कुरा उठाउन आग्रह गरिन्। उनले प्रबुद्ध समूहले हालसम्म गरेको कार्य प्रगति पनि सार्वजनिक गर्न माग गरिन्। उनले भनिन्, नेपालको सीमा विवाद र भारतीय अत्याचारबारे कुरा गर्नुपर्छ। यसअघि भारत भ्रमणका क्रममा समकक्षी मोदीसंग भएको वान टु वान वार्ताबारे पनि संसदलाई जानकारी गराइयोस्। यस्तै सांसद तारादेवी भट्टले कञ्चनपुरको पुनर्वास क्षेत्रमा भारतीय सुरक्षा बलले नेपालीमाथि आक्रमण गर्दै आएको भन्दै सरकारको ध्यानाकर्षण गराइन्। उनले भनिन्, कञ्चनपुरको प्यारा ताललाई कब्जा गर्ने उद्देश्यले भारतीय सुरक्षा फौजले आँखा लगाएको छ, यस्तै सीमावर्ती क्षेत्रमा भारतीय पक्षले नेपाली किसानको बालीनाली लुट्ने काम गरिहेको छ। यसैगरी, राष्ट्रिय सभा बैठकमा प्रस्तुत गरिएको विनियोजन विधेयकका प्राथमिकता र सिद्धान्तमाथि छलफल सुरु भएको छ। प्रमुख प्रतिपक्ष दल नेपाली कांग्रेसले विनियोजन विधेयकका प्राथमिकता र सिद्धान्त सरकारका नीति तथा कार्यक्रमका रुपमा आएको हुँदा सैद्धान्तिक अन्योल र प्राथमिकता दिशाहीन बन्न पुगेको टिप्पणी गरेको छ।"
"मोदीले भने: नेपाल नयाँ युगमा प्रवेश गर्यो, भारत असल साझेदार","काठमाडौँ: भारतीय प्रधानमन्त्री नरेन्द्र मोदीले नेपाल नयाँ युगमा प्रवेश गरेको बताएका छन् । नेपालको भ्रमणमा आउनुअघि भारतको कर्नाटक राज्यबाट सामाजिक सञ्जालमा आफ्नो धारणा राख्दै उनले नेपाली जनतालाई फकाउने प्रयास गरेका हुन् । कर्नाटक राज्यको विधान सभा चुनाव प्रचारका क्रममा रहेका मोदीले प्रधानमन्त्रीका रुपमा आफू तेस्रो पटक नेपाल जान लागेको जनाउँदै यसले नेपालप्रति भारतको उच्च प्राथमिकता दर्शाएको पनि बताएका छन् । 'म नेपालका प्रधानमन्त्री केपी शर्मा ओलीको निमण्त्रणामा १११२ मई २०१८ मा नेपाल जाँदैछु', उनले भनेका छन्, 'यो प्रधानमन्त्रीकारुपमा नेपालको तेस्रो यात्रा हुनेछ । यसले नेपालप्रति भारतको उच्च प्राथमिकतालाई दर्शाउँछ । व्यक्तिगत रूपमा म नेपालका साथ आफ्नो पुरानो, निकट र मैत्रीपूर्ण सम्बन्धले जोडिएको छु ।' मोदीले २ वर्षयता नेपालले तीब्र आर्थिक वृद्धि गर्न सफल भएको पनि जिकिर गरेका छन् । 'नेपालले लोकतन्त्रबाट बढी भन्दा बढी लाभ लिँदै तीब्र गतिमा आर्थिक वृद्धि र विकासलाई हाँसिल गर्दै एक नयाँ युगमा प्रवेश गरेको छ। भारत 'समृद्ध नेपाल, सुखी नेपाली' को दृष्टिकोणलाई व्यवहारमा उतार्न नेपाल सरकारको एक मजबुद साझेदार बनिरहनेछ ।' मोदीले आफू नेपाल जानुअघि नेपालका प्रधानमन्त्रीबाट भएको भारत भ्रमणको पनि स्मरण गरेका छन् । 'मेरो यात्रा अघिल्लो महिना भारतमा प्रधानमन्त्री ओलीको राजकीय भ्रमणका क्रममा भएको निम्तोलाई पालना गर्नु पनि हुनेछ । यो उच्चस्तरीय र नियमित वार्ता 'सबका साथ, सबका विकास' को आदर्श वाक्य अनुरूप 'छिमेकी पहिलो' नीतिप्रति मेरो सरकारको प्रतिबद्धतालाई पनि दर्शाउँछ ।' मोदीले नेपाल आउनुअघि दुई देशबीच पछिल्ला केही वर्षमा द्विपक्षीय कनेक्टिभिटी र विकास परियोजना पनि स्मरण गरेका छन् । 'केही वर्षयता दुई देश मिलेर विकास परियोजना सम्पन्न गरेका छौँ', उनले भनेका छन्, 'हाम्रा दुई नागरिकका लागि परिवर्तनकारी पहलको सुरुवात पनि गरेका छौँ ।' प्रधानमन्त्री ओली र आफूबीच हालै मात्र दिललीमा व्यापक चर्चा भएको पनि मोदीले जिकिर गरेका छन् । 'हामी दुईले दिल्लीमा पारस्परिक हितका मुद्दामा नयाँ दिल्लीमा व्यापक चर्चा गर्यौँ, यो पटक पनि हामीलाई त्यो अवसर मिल्नेछ । र, विभिन्न क्षेत्रमा हाम्रो सहकारी साझेदारीलाई पनि अघि बढाउने यो एउटा अवसर हुनेछ ।' मोदीले आफू काठमाडौँका अलावा जनकपुर र मुक्तिनाथ जानका लागि प्रतिक्षामा रहेको पनि बताएका छन् । 'जनकपुर र मुक्तिनाथले हरेक वर्ष ठुलो संख्यामा तीर्थयात्रीलाई आकर्षित गरेका छन् । यी दुई धामले भारत र नेपालका जनताबीच प्राचीन र मजबुद सांस्कृतिक र धार्मिक सम्बन्धको उदाहरण पनि प्रस्तुत गरेका छन ।' मोदीले काठमाडौँमा नेपाली नेताहरुसँग पनि भेटवार्ता गर्ने जानकारी दिएका छन् । 'म नेपालमा राजनीतिक नेता र साथीहरुसँग भेट्ने विश्वासमा छु । मेरो यात्रा पारस्परिक लाभ, सद्भावना र समझको आधारमा नेपालसँग हाम्रा जनता केन्द्रित साझेदारीलाई अझै अघि बढाउने विश्वास लिएको छु ।'"
सम्झाैता सम्झँदै जनकपुरवासी,"जनकपुरधाम : भारतीय प्रधानमन्त्री नरेन्द्र मोदीको दोस्रो पटकको नेपाल भ्रमणका बेला जनकपुर र अयोध्यालाई भगिनी सहरका रूपमा विकास गर्ने दुवै देशबीच भएको सम्झौता अझै कार्यान्वयन हुन सकेको छैन। सम्झौता कार्यान्वयन नहुँदा जनकपुरबासी निरास बनेका छन्। मिथिलाकी राजकुमारी माता जानकी र अयोध्याका राजकुमार रामबीच त्रेतायुगमा भएको वैवााहिक सम्झनालाई अझ प्रगाढ बनाउन नेपालभारतबीच चार वर्षअघि २५ नोभेम्बर २०१४ मा भगिनी सहरका रूपमा विकास गर्ने सम्झौता भएको थियो। ऐतिहासिक धरोहरको व्यवस्थापन, भौतिक पूर्वाधार निर्माण, पर्यटन प्रवद्र्धन, विज्ञान तथा प्रविधिको विकास, सहरी विकास, यातायात, शिक्षा, खेलकुद, पानीको व्यवस्थापन र वातावरण संरक्षणका क्षेत्रमा भारतले सहयोग गर्ने सम्झौतापत्रमा उल्लेख छ। सम्झौताको अवधिसमेत सकिसकेको छ। तर, मिथिला र अवधबीच सदियौंदेखि रहिआएको सम्बन्धलाई संस्थागत गर्न सम्झौता कार्यान्वयनका लागि जनकपुर उपमहानगरपालिका र अयोध्या नगरले नियमित सम्पर्क, छलफल र दुवै देशका विज्ञहरूसँग सल्लाह सुझावका लागि अहिलेसम्म कुनै पहलसमेत हुन सकेको छैन। वैशाख २८ गते भ्रमणका लागि आउन लागेका मोदीले जनकपुरअयोध्या बस सेवा उद्घाटन गर्नेछन्, यसले विगतमा भएको सम्झौता कार्यान्वयन हुने आशा जागेको छ। भारतले विगतमा गरेको सम्झौता कार्यान्वयन नहुँदा जनकपुर विकासमा पछाडि परेको मेयर लालकिशोर साहले बताए। उनले भने्, सम्झौता त भयो। तर जनप्रतिनिधिविहीनको अवस्थाका कारण कार्यान्वयन हुन सकेन। उनले जनकपुरअयोध्या बस सेवाको उद्घाटन वैशाख २८ गते भारतीय प्रधानमन्त्री मोदी र प्रधानमन्त्री केपी ओलीबाट हुने जानकारी दिए। बस सेवा सुरु भएसँगै अन्य काम पनि अगाडि बढ्ने उनले विश्वास व्यक्त गरे। मठमन्दिर र सरोवरहरूको नगरीका रूपमा पहिचान बोकेको जनकपुरधामको विकास र मिथिला सभ्यताको संरक्षण एवं सम्वद्र्धन गर्न सके यो प्रदेश समृद्ध बन्न सक्छ। प्रदेश २ का सांसद सुरेश मण्डलले भने, बस सेवा त तत्कालै सुरु हुन्छ। जनकपुरदिल्ली हवाई सेवा पनि सुरु गर्दा यस क्षेत्रको विकास अझ तीव्र गतिमा हुने उनले बताए। बस र हवाई सेवा सुरु भएपछि जनकपुरधाम आउने पर्यटकको संख्या तेब्बर वृद्धि हुने उनको विश्वास छ।"
"अतिथिलाई अपमान होइन, सम्मान गरौँ : बाबुराम भट्टराई","'समाजवादका ठूला कुरा गरेरमात्र हुँदैन' काठमाडौं : पूर्व प्रधानमन्त्री एवं नयाँ शक्ति पार्टीका संयोजक डा बाबुराम भट्टराईले भारतीय प्रधानमन्त्री नरेन्द्र मोदीको आसन्न भारत भ्रमणका बारेमा भइरहेका नकारात्मक टिप्पणीहरूको विरोध गरेका छन्। बिहीबार संसद् बैठकमा भट्टराईले छिमेकी मुलुकका प्रधानमन्त्रीको सम्मानमा कुनै कसर बाँकी राख्न नहुने बताए। 'हामी जे पनि लेखिरहेका छौँ', प्रधानमन्त्री मोदीको भ्रमणबारे सामाजिक सञ्जालमा भइरहेका नकारात्मक टिप्पणीहरूतर्फ संकेत गर्दै भट्टराईले भने, 'मलाई चित्त नबुझेको कुरा के छ भने अतिथि देवो भवः हाम्रो संस्कृति हो, अथिति जो आए पनि सम्मान गर्नुपर्छ, अपमान होइन।' भारतका प्रधानमन्त्री मोदी शुक्रबार दुई दिनको भ्रमणका लागि नेपाल आउँदैछन्। संविधान निर्माणका क्रममा नेपालमा नाकाबन्दी लगाएको लगायतका विषयमा भारत र प्रधानमन्त्री मोदीबारे सामाजिक सञ्जालहरूमा अनेक टिप्पणीहरू आएका छन्। भट्टराईले जोसँग सम्बन्ध हुन्छ, समस्या पनि उसैसँग हुने टिप्पणी गर्दै दुबै देशसँग असल सम्बन्ध बनाएर लगानी नल्याए नेपालको विकास सम्भव नभएको बताए। 'जबसम्म दुई छिमेकीसँग सन्तुलित सम्बन्ध राख्न सक्दैनौँ, टाउको फोरे पनि हामी विकास गर्न सक्दैनौँ', भट्टराईले भने। चीन र भारतको बीचमा रहेको नेपालको भूराजनीतिलाई गम्भीर ढंगले सम्बोधन गर्न सक्नुपर्ने भट्टराईको सुझाव छ। 'रिस उठेको बेलामा चर्का राष्ट्रवादी कुरा गर्ने तर अरु बेलामा सबै कुरा सुम्पिने कुरा ठिक होइन', उनले भने, 'सम्मानमा कमी नगरौँ, कुरा गर्दा हाम्रो स्वार्थलाई प्राथमिकता दिउँ।' 'समाजवादका चर्का कुरा' भट्टराईले समाजवादका ठूला कुरा गरेरमात्र विकास र समृद्धि नआउने टिप्पणी गरेका छन्। बिहीबार प्रतिनिधिसभा बैठकमा आर्थिक वर्ष २०७५७६ का लागि विनियोजन विधेयकका सिद्धान्त र प्राथमिकतामाथिको छलफलमा भाग लिँदै भट्टराईले समाजवादको नाराले मात्र देशमा विकास र समृद्धि आउन नसक्ने बताएका हुन्। 'समाजवादका ठूला कुरा गरेरमात्र हुँदैन। हामीले वृद्धिमा ध्यान दिनुपर्छ', भट्टराईले भने, 'सडक यातायात, रेल, हवाइ, जलविद्युत् लगायतका भौतिक पूर्वाधारमा ध्यान दिनुपर्छ।' निर्वाहमुखी अर्थतन्त्र नभत्किई औद्योगिक अर्थन्त्र नबन्ने भट्टराईको धराणा छ। प्राविधिक जनशक्तिबिना औद्योगिक अर्थतन्त्र बनाउन नसकिने भएकोले कृषिमा क्रान्ति ल्याउन शिक्षामा ध्यान दिनुपर्ने उनले बताए। त्यसका लागि शिक्षाप्रणाली परिवर्तन गर्नुपर्ने उनले बताए। ७५३ स्थानीय तहमा हरेकमा कम्तिमा एउटा प्राविधिक शिक्षालय खोल्नुपर्ने र हरेक वडामा विस्तार गर्नुपर्ने उनको धारणा छ। 'कृषि कृषि भन्छौँ तर व्यवहारमा पुगेको छैन। खुद्रे योजनाले कृषिमा क्रान्ति ल्याउँदैन', उनले भने, 'सिचाइँ र मलबिऊमा ध्यान दिनुपर्यो।' ठूला उद्योग र पर्यटनमा विकास गर्ने तथा स्वरोजगारमा ध्यान दिनुपर्ने उनको भनाई छ। भूमिको निजी स्वामित्व राखेर विकास नहुने बताउँदै भट्टराईले जमिन राष्ट्रियकरण गर्नुपर्ने बताए। नगरपालिका र गाउँपालिकाको स्वामित्वमा जमिन राख्ने र नागरिकलाई उपभोगकोमात्र अधिकार दिनुपर्ने उनको भनाई छ।"
"उमेर ढाँटेर जागिर : पेन्सन पट्टा रोक्का, डेढ करोड असुली","काठमाडौं : उमेर ढाँटेर सरकारी कर्मचारीले अनिवार्य अवकाश हुने समयभन्दा बढीसम्म जागिर खाइरहेको पाइएको छ । अनिवार्य अवकाशको मिति ढाँटेर चारपाँच वर्षसम्म पनि जागिर खाइरहेका तीन दर्जनभन्दा बढी कर्मचारी कारवाहीमा परेका छन् । सेवा अवधिभन्दा बढी जागिर खाएका त्यस्ता कर्मचारीबाट १ करोड ४० लाख रुपैयाँ असुल उपर गरिएको निजामती किताबखानाकी महानिर्देशक मनमाया भट्टराई पंगेनीले जानकारी दिइन् । ढाँटेर जागिर खाइरहेको सूचनाका आधारमा किताबखानाले भिजिलेन्स (गम्भीरतापूर्पक फाइल केलाउने) अभियान सञ्चालन गर्दा ती कर्मचारी फेला परेका हुन् । त्यस्ता कर्मचारीबाट किताबखानाले हालसम्म लिएको सम्पूर्ण तलब, सुविधा र भत्ता जफत गर्दै पेन्सन पट्टा रोक्का गरेको छ । हाल निजामती सेवामा ८६ हजार कर्मचारी छन् । उनीहरूको अनिवार्य अवकाशको उमेर ५८ वर्ष हो । अब ढाँटेर जागिर खाने दुष्प्रयास कसैले नगरे हुन्छ । भिजिलेन्स अभियानलाई आक्रामक बनाएका छौं । छानबिन गरी त्यस्ता कर्मचारीलाई कारबाहीको दायरामा ल्याइनेछ, किताबखानाकी महानिर्देशक भट्टराईले भनिन् । एकै कर्मचारीबाट १५ लाख रुपैयाँसम्म जफत गएिको छ । सेवा निवृत्त भइसकेपछि पनि जागिर खाइरहेका कर्मचारीले राज्यकोषबाट एक लाखदेखि १५ लाख रुपैयाँसम्म बुझेका छन् । किताबखानाका कर्मचारीको मिलेमतो तथा राजनीतिक पहुँचका आधारमा सेवा निवृत्त कर्मचारीले ढाँटेर बढी समय जागिर खाने गरेका थिए । कतिपयले उमेर बढाएर थप अवधि जागिर खाएका थिए । किताबखानामा सुधार भइसकेकाले अब विगतमा जस्तो कुनै प्रकारको त्रुटि नदोहोरिने भट्टराईले दाबी गरिन् । किताबखानाले कर्मचारीलाई पदावधि सकिनुअगावै पत्राचारमार्फत जानकारी गराउन थालेको छ । आकर्षक निकायमा कार्यरत कर्मचारीले किताबखानाले पठाएको पत्रलाई गायब बनाएर बढी समयसम्म जागिर खाँदै आएको किताबखानाका प्रवक्ता राजेन्द्र पराजुलीले जनाए ।"
ओलीको ट्विटबारे प्रचण्ड : किन त्यसो भनियो ?,"काठमाडौं : पार्टी एकताको सैद्धान्तिक सहमतिपत्रमा हस्ताक्षर गरिसकेका एमालेमाओवादीबीच अझै एकअर्कामा अविश्वास कायमै छ । १७ असोजमा चुनावी तालमेलसँगै पार्टी एकताको सैद्धान्तिक सहमति गरेका दुई पार्टीबीच दरिलो विश्वास कायम हुन नसकेको प्रधानमन्त्रीको सामाजिक सञ्जालमा पोस्ट भएको एउटा ट्विटले देखाएको छ । त्यही ट्विट बुधबार दुवै पार्टी अध्यक्षबीच भएको झन्डै तीन घण्टा लामो छलफलको प्रमुख विषय बन्न पुग्यो । पार्टी एकता, सरकारको आगामी नीति तथा कार्यक्रम, आर्थिक वर्ष २०७५०७६ को बजेटलगायत विषयमा छलफल गर्न प्रधानमन्त्री निवास बालुवाटार पुगेका माओवादी अध्यक्ष पुष्पकमल दाहाल र प्रधानमन्त्री तथा एमाले अध्यक्ष केपी ओलीबीच शंकाआशंकामै केन्द्रित रही बढी समय व्यतित भएको थियो । गत शनिबार दुई अध्यक्षबीच भएको छलफलले पार्टी एकतालाई करिब निष्र्कषतिर लगेको दुवै पार्टीका नेताहरूले बताइरहँदा फेरि अविश्वास र आशंका सतहमा प्रकट भएको हो । प्रधानमन्त्रीको ट्वीटरमा सोमबार आफ्नो दुनो सोझ्याउन समीकरण फेरबदलमा मात्रै बानी परेका भनी एउटा ट्विट पोस्ट भएको थियो । बुधबार ओलीदाहाल भेटमा दाहालले उक्त शब्द कोप्रति लक्षित भएको भनी ओलीसँग धारणा माग गरेका थिए । तपार्इंको ट्विटरबाट पोस्ट भएको कुराले मलाई गम्भीर बनाएको छ, यो कसलाई लक्षित हो ? किन यस्तो टिप्पणी आयो ? ओलीसँग दाहालले राखेको भनाइ उद्धृत गर्दै दाहालको निजी सचिवालयले बतायो । तर यसलाई गम्भीर विषय बनाउन आवश्यक नरहेको प्रतिक्रिया ओलीले दाहाललाई दिएका थिए । यो ठूलो विषय नै थिएन, यसलाई अतिरञ्जित बनाउन खोजियो, प्रधानमन्त्रीका प्रेस सल्लाहकार डा कुन्दन अर्यालले भने, जसरी गर्न खोजिएको थियो, त्यसमा त्यसरी आंशका गर्नुपर्ने विषय नै थिएन । प्रधानमन्त्रीले माओवादी अध्यक्ष दाहाललाई यसलाई सामान्य रूपमा लिन आग्रह गर्नुभयो । ओलीले आफ्नो भनाइ बिखण्डनकारीप्रति लक्ष्य गर्न खोजिएको भए पनि आफ्नो सचिवालयका साथीले त्यसलाई त्यसरी पोस्ट गरिदिएको स्पष्टीकरण बुधबार दाहाललाई दिएका थिए । दाहालले भने दुई पार्टीबीचको एकता एकले अर्काेलाई दिने र लिने विषय नभई समानताका आधारमा गराउन खोजिएको भन्दै आफूहरू माग्न आएको र एमालेले दिन खोजेको जस्तो गरी भइरहेका पछिल्ला प्रचारमा प्रधानमन्त्रीको ध्यानाकर्षण गराएका थिए । ओलीले यी सबै शंकाआशंकालाई निवारण गर्ने वचन दाहाललाई दिएका छन् । माओवादी केन्द्रका नेता जर्नादन शर्माले बुधबार दुई अध्यक्षबीचको छलफलबारे भने, कतिपय प्रश्नहरू उठेका थिए, त्यसले केही प्रभाव र आशंका जन्माएका थिए, त्यसको निवारण दुई अध्यक्षको छलफलले गरेको छ । बिहीबार पनि थप छलफल हुन्छ । बुधबार ओलीदाहाल भेटमा दाहालले उक्त शब्द कोप्रति लक्षित भएको भनी ओलीसँग धारणा माग गरेका थिए । बुधबारको छलफलमा सरकारको नीति तथा कार्यक्रम र बजेटमा माओवादी अहिले सत्ता साझेदार दलका रूपमा रहेको कारण पर्याप्त छलफल नगरिएकोमा पनि दाहालले प्रधानमन्त्रीसँग असन्तुष्टि पोखेका थिए । दाहालको असन्तुष्टिपछि ओलीले माओवादी मन्त्रीहरू र अर्थमन्त्रीलगायतलाई सँगै राखेर बजेटका विषयमा छलफल गरिने आश्वासन दिएका थिए । शर्माका अनुसार बिहीबार सरकारमा सहभागी माओवादीका मन्त्रीहरू शीर्ष नेताहरूसहित प्रधानमन्त्री, अर्थमन्त्रीलगायत मन्त्रीहरूसँगै बसेर आगामी बजेटमा केन्द्रित रही छलफल हुनेछ । दाहाल बिहीबार सर्लाही जाने कार्यक्रम रहेकाले उनी त्यता जानुअघि नै छलफल हुन सक्ने बताइएको छ ।"
