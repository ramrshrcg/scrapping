शीर्षक,विवरण
विदेशीलाई देशको चाबी,"दैनिक एक हजार पाँच सयभन्दा बढी नेपाली वैदेशिक रोजगारमा गइरहेका छन्। तर तिनले गर्न सक्ने कामका लागि यता विदेशी आइरहेका छन्। कानुनी छिद्रबाट छिराएर ल्याइने तिनले नेपालीका अवसर खोसिरहेका छन्। अदक्ष र अर्धदक्ष श्रमिकका लागि विदेश जानु बाध्यतासरह छ। त्यही हुलमा ठूलो संख्यामा दक्ष जनशक्तिसमेत गइरहेको छ। डाक्टर, इन्जिनियर, शिक्षकलगायत थुप्रै नेपाली विज्ञहरू विदेशीको सेवा गरिरहेका छन्। उचित अवसर पाए स्वदेशमै फर्कने तिनीहरूको तीव्र इच्छा छ। राज्यले तिनलाई फर्काएर राष्ट्र निर्माणमा उपयोग गर्नुको साटो विदेशीका लागि ढोका खोलिदिएको छ। त्यसले नेपाली रोजगार बजार क्रमशः जोखिमपूर्ण बन्दै गएको छ भने राज्य त्यसमा मूकदर्शक छ। श्रम ऐन, २०७४ को दफा २२ मा विदेशी कामदारसम्बन्धी व्यवस्था गरिएको छ। त्यसमा श्रम इजाजत अनिवार्य गरिएको छ। हेर्दा त्यो रीति पूरा गरेरै विदेशी ल्याइएका छन्, तर त्यसका लागि निश्चित मापदण्ड छन्। ती भने मिचिएका छन्। उक्त दफामा रोजगारदाताले आफूलाई चाहिएको दक्ष श्रमिक नेपाली नागरिकबाट आपूर्ति हुन नसकेमा मात्र ल्याउन पाउने भनिएको छ। त्यसका लागि राष्ट्रिय दैनिकमा विज्ञापन निकाल्नुपर्ने, नेपाली नागरिकबाट तोकिएबमोजिम दरखास्त नपरेको वा छनोट हुन नसकेको प्रमाणसहित विदेशीका लागि श्रम इजाजत माग्नुपर्ने हुन्छ। विभागले त्यसमा जाँचबुझ गरी मनासिव देखिएमा मात्र इजाजत दिन सक्नेछ। त्यति उपाय गरेर विदेशी ल्याइए पनि रोजगारदाताले नेपाली नागरिकलाई दक्ष बनाई उसलाई क्रमशः प्रतिस्थापन गर्ने व्यवस्था गर्नुपर्नेछ। कतिपय रोजगारदाताले ल्याउन चाहेको विदेशीलाई भाँती पुर्याएर यस्ता कानुनी दायरामा पार्ने गरेका छन्। त्यसका लागि नदेखिने गरी विज्ञापन निकाल्ने, चाहिएको मापदण्ड स्वदेशीले नधान्ने गराउने, जुन विदेशी ल्याउनु छ, त्यसकै योग्यताक्षमता मिल्दो बनाएर उसको मात्र निवेदन पार्नेजस्ता चलख्याइँ अपनाउँछन्। नेपालीले आवेदन गरिगए पनि अक्षम बनाइदिने अधिकार रोजगारदातामै हुन्छ। विभागले त्यो मनासिव छछैन, हेर्दैन। हेरिगए पनि प्रभावित हुन्छ वा पहिल्याउनै सक्दैन। नेपाली नागरिकलाई क्रमशः दक्ष बनाई प्रतिस्थापन गर्ने विषय त पूर्णतः असम्भव हुन्छ। ऐन दापभित्र राखिएको हतियार मात्र बन्ने गरेको छ। त्यस्तै श्रम नियमावलीको नियम १३ ले विदेशी श्रमिकको संख्या र अभिलेख पनि तोकेको छ। विदेशी लगानी भएको वा विदेशीले सहयोग गरेको प्रतिष्ठानमा नेपाल सरकारसँग सम्झौता भएअनुसार संख्यामा विदेशी कामदार राख्न पाइन्छ। सम्झौता नभएका प्रतिष्ठानमा बढीमा तीन जनाको दायरा छ। त्यो कुल श्रमिकको पाँच प्रतिशतभन्दा माथि हुन पाउँदैन। यी नियमको पनि पालना भएको छैन। सबैभन्दा ठूलो कुरा त योग्य नेपाली हुँदाहुँदै जस्केलाबाट विदेशी छिराउन थालिएको छ। स्वदेशीलाई छोडेर विदेशीलाई स्वागत गर्नु आफैंमा रहस्यमय छ। विदेशी कामदार स्वतः महँगा हुन्छन्। भाषालगायतमा तिनलाई समस्या पर्छ। तैपनि तिनैलाई प्राथमिकता दिनुमा निहित स्वार्थ हुन सक्छ। अधिकांशतः आफ्ना अनुचित आर्थिक क्रियाकलाप ढाकछोप गराउन विदेशी ल्याइन्छन्। केहीले देखाउने नाममा ल्याउँछन्। नेपाल कतिपय विदेशी शक्ति केन्द्रका लागि राजनीतिक, आर्थिक र आपराधिक प्रयोगशाला बन्दै आएको छ। त्यो प्रयोजनमा पनि कोही उपस्थित भएको हुन सक्छ। कोही जागिरको आवरणमा धर्म विस्तारदेखि सुराकी गर्न आउने गरेको स्वयं सरकारकै प्रतिवेदनहरूले देखाउँछन्। श्रम स्वीकृति लिनेमा राष्ट्रसंघले कडा नाकाबन्दी लगाएको मुलुक उत्तर कोरियाका पनि छन्। त्यसबाहेक भारत, अमेरिका, फ्रान्स, बेलायत, चीनलगायत ५६ मुलुकका एक हजार पाँच सय ५६ जना छन्। तिनका नाममा अर्बौं धनराशि बाहिरिएको छ। त्यसभन्दा धेरै मुलुकका सूचना बाहिरिएका हुन सक्छन्। किनकि संवेदनशील संस्थाका उपल्लो जिम्मेवारीमा पनि विदेशी नागरिक छन्। अदक्ष श्रमिकले अवसर मात्र खोस्लान्, दक्षउच्च दक्षले धेरै थोक खोस्छन्। यो कुनै दिन घातक पनि बन्न सक्छ। बेलैमा सरकारको ध्यान यता जान जरुरी छ, ताकि नेपालीले नेपालको सेवा गर्न पाऊन्। राष्ट्रिय अस्मितामा पनि कतैबाट कुनै क्षण जोखिम नहोस्।"
ज्यान मुद्दा लगाइएका प्रकाण्डलाई दाङबाट सर्वोच्च लगिँदै,"तुलसीपुर : भोजपुरबाट दाङ ल्याइएका नेत्रविक्रम चन्द विप्लव नेतृत्वको नेपाल कम्युनिष्ट पार्टीका प्रवक्ता खड्गबहादुर विश्वकर्मा प्रकाण्ड लाई दाङबाट काठमाडौँ लग्ने तयारी गरिएको छ । बन्दीप्रत्यक्षकरणसम्बन्धी रिट परेपछि प्रकाण्डलाई काठमाडौँ झिकाएर हाजिर गराउन सर्वोच्चले पत्र काटेको थियो । त्यसपछि उनलाई काठमाडौँ लाने तयारी गरिएको इलाका प्रहरी कार्यालय तुलसीपुरमा प्रमुख प्रकाश सापकोटाले जानकारी दिए । सर्वोच्चको चिठ्ठी जिल्ला प्रहरी कार्यालयमा आएपछि प्रकाण्डलाई बुधवार काठमाडौँ लगिन लागिएको उनले बताए । निर्वाचनको बेला दाङमा भएको बम विस्फोटमा एक म्यादी प्रहरीको मुत्यु भएको मुद्दा लगाएर उनलाई गत शुक्रवार दाङ ल्याइएको थियो । जिल्ला प्रहरी कार्यालय दाङले जिल्ला अदालतबाट सात दिनको म्याद गरेर अनुसन्धान गरिरहेका बेला प्रकाण्डलाई काठमाडौँ झिकाउन आदेश भएको हो । डीएसपी सापकोटाले सर्वाेच्चको निर्णयानुसार दाङको मुद्दा अघि बढ्ने बताए । दाङबाट काठमाडौँ लग्ने तयारी भएको छ, सापकोटाले भने, सकभर बुधवार नै काठमाडौँ लगिन्छ । दाङ प्रहरी प्रमुख कृष्णहरि शर्माले सर्वाेच्च अदालतले गैरकानुनीरुपमा थुनिएको के कसो हो ? मान्छेसहित उपस्थिति हुनु भनेकाले सर्वोच्चमा उपस्थित गराउन लिन लागिएको बताए । सात दिनको म्याद थपेर अनुसन्धान अघि बढाएको दाङ प्रहरीले त्यो म्याद नगुज्रिँदै सर्वाेच्चले उपस्थित गर्न निर्देशन दिएपछि उनलाई काठमाडौँ फिर्ता गर्न लागिएको छ । प्रतिनिधि र प्रदेशसभा निर्वाचनका क्रममा तुलसीपुरमा बम विष्फोट गराएको अभियोगमा प्रकाण्डलाई प्रहरीले नियन्त्रणमा लिएको थियो । नेपाली कांग्रेसका सभापति शेरबहादुर देउवाको चुनावी सभालाई सम्बोधन गर्न दाङ आउँदा तुलसीपुर बजारमा बम बिष्फोट हुँदा एकजना म्यादी प्रहरीको मृत्यु भएको थियो । उक्त घटनामा विप्लव नेतृत्व नेकपाको संलग्नता रहेको भन्दै प्रहरीले प्रकाण्डालाई नियन्त्रणमा लिएर अनुसन्धान गरिरहेको छ । प्रकाण्डले भने आफूलाई राजनीतिक पूर्वाग्रहका आधारमा फसाउन खोजिएको आरोप लगाए । विश्वकर्माले यसको मूल्य चुकाएर छाड्ने पनि सरकारलाई चेतावनी दिँदै आएका छन । मलाई हतकडी लाग्दा हिजो जनयुद्धका मेरा सहकर्मीहरु प्रतिक्रियावादी भएका छन, विश्वकर्माले भने, क्रान्तिपछि कोही प्रतिक्रियावादीहरु हुन्छन । कोही प्रतिक्रान्तिकारी हुन्छन र राष्ट्रघाती पनि हुन्छन यो स्वभाविक हो । विश्वकर्माले गृहमन्त्री र प्रधानमन्त्रीलाई यसको मूल्य तिर्न नसक्ने गरि चुकाएर छाड्ने चेतावनी दिएका छन ।"
"नेकपाका सांसद भन्छन् : जनयुद्धमा हात गुमाएँ, कालापानीमा जीवन गुमाउन तयार छु","काठमाडौं : नेपालको निसान छापमा कालापानी गायब भएको विषयलार्इ सांसदहरूले चर्कोरूपमा उठाएका छन् । सत्तारुढ दल नेपाल कम्युनिस्ट पार्टीकै सांसदहरूले नक्सामा कालापानी हटाइएकोमा विरोध गरेका हुन् । नेकपाका सांसद महेशकुमार महराले कालापानीमा गएर सीमारक्षाका लागि आफू लड्न तयार रहेको समेत बताएका छन् । उनले राष्ट्रिय सभाको मंगलबारको बैठकमा बोल्दै आफु फेरि पनि सिमानामा लड्न तयार रहेको बताए । हाम्रो नक्साबाट कालापानी हटाइएको छ। अब हामी सुस्ता र कालापानीमा गएर लड्नु पर्छ', उनले भने,जनयुद्धमा मैले एउटा हात गुमाएको छु, अझै पनि गोलीका छर्रा शरिरभित्र छन् । म कालापानी बचाउन त्यहाँ गएर बाँकी रहेको जीवन दिन तयार छु, राष्ट्र र राष्ट्रिय स्वाभिमानका लागि लड्न तयार छु । मन्त्रालयदेखि सरकारी कार्यालयले प्रयोग गर्ने नेपालको नक्सामा नेपाली भूभागमा पर्ने दार्चुलाको कालापानी समेटिएको छैन । भारतले प्रायोजितरुपमा कालापानी नभएको नक्सा नेपाली बजारमा छ्याप्पछ्याप्ती परेको छ । लिम्पियाधुरा पनि गायब नक्सा र निसान छापमा कालापानीको ६ हजार हेक्टर बढी नेपाली भूमि नै गायब छ । भारतले कालापानीमा लामो समयदेखि सेना राखेर नेपाली भूमि कब्जा गर्दै आएको छ । यता नेपालकै नापी विभागले बनाएको नक्सामा पनि लिम्पियाधुरा गायब छ । विभागीय मन्त्रालय भूमि व्यवस्था, सहकारी तथा गरिबी निवारण मन्त्रालयले आधिकारिक नक्सा प्रयोग गर्न सबै मन्त्रालयलाई निर्देशन गरेको छ । सीमाविद बुद्धिनारायण श्रेष्ठ भारतबाट नेपाली नक्सा ल्याउने कार्य पूर्णरुप प्रतिबन्ध लगाउनु पर्ने बताउँछन् । कालापानी र लिपुलेकका साथै लिम्पियाधुरा पनि नेपालकै भूभाग भएकाले कुटनीतिक रुपमा यो समस्या समाधान गर्नुपर्ने उनले बताए । भारतले लामो समयदेखि व्यास१ कालापानी, लिपुलेक र लिम्पियाधुरामा कब्जा गरिरहेको छ । सीमासम्बन्धी अध्येता रतन भण्डारी नेपालकै सरकारको कमजोरीका कारण भारतले नेपाली भूभाग मिचिरहेको बताउँछन् । उनले लिम्पियाधुरा पनि नेपालकै भूभाग हुँदाहुँदै नेपालको आधिकारिक नक्साबाट हटाउनु दुर्भाग्यपूर्ण रहेको बताए । भिडियो"
'मुलुक द्वन्द्वको खतरामा',"काठमाडौं : नेपाली सेनाले मुलुक पुनःआन्तरिक द्वन्द्वको खतरामा रहेको संकेत गरेको छ । मुलुक स्थिरता र समृद्धितर्फ उन्मुख भएको अवस्थामा समेत कतिपय बाह्य र आन्तरिक सुरक्षाका कारण द्वन्द्वको संभावना उत्तिकै रहेकोतर्फ सैनिक मुख्यालयले संकेत गरेको हो । जातिय, क्षेत्रीय र धार्मिक असहिष्णुताका कारण मुलुकमा पुनः द्वन्द्व निम्तन सक्ने भन्दै नेपाली सेनाले आफ्ना सकलदर्जालाई सचेत गराएको छ । उसले जस्तो सुकै परिस्थिति आए पनि त्यसको सामाना गर्न समेत निर्देशन दिएको छ । मुलुकमा संकीर्ण जातिवाद, कट्टर क्षेत्रीयतावाद र धार्मिक असहिष्णुताको माध्यमबाट राष्ट्रिय एकता र अखण्डतामा खलल पुर्याउने तत्वहरू अझै सक्रिय रहेको नेपाली सेनाको निष्कर्ष छ । सामाजिक सदभाव र राष्ट्रिय सुरक्षामा खलल पुर्याउन खोज्ने केही तत्व सक्रिय रहेको र त्यसले राष्ट्रिय एकतामा आँच पुर्याउन सक्ने नेपाली सेनाको ठम्याइ रहेको छ । त्यस्ता संविधान विरोधी तत्वले मुलुकलाई पुनःअस्थिर र असफल बनाउन तयारी गरेको पुर्वसूचकहरू समेत आफूसँग रहेको सेनाले भनेको छ । तर त्यसरी मुलुकलाई असफल बनाउन खोज्ने तत्वहरू र पूर्वसूचकहरूका बारेमा भने नेपाली सेनाले केही खुलाएको छैन । प्रधानसेनापति पूर्णचन्द्र थापाले पदवहाली गरेपछि पहिलो पटक सकलदर्जालाई सम्बोधन गर्दै यी कुरातर्फ सचेत गराएका हुन् । प्रधानसेनापति थापाले त्यसरी निम्तिने आन्तरिक द्वन्द्वलाई राजनीतिक मध्यमबाट नै समधान खोज्र्नुपर्नेमा जोड दिएका छन् । राजनीतिक माध्यमबाट समस्या समाधान नभए त्यस्ता समस्याको समाधान गर्न राष्ट्रसँग अन्य विकल्पसमेत सुरक्षित रहेको प्रधानसेनापतिको भनाइ थियो । राजनीतिक माध्यमबाट त्यस्ता समस्याको हल नभए विखण्डनवादी र संविधान विरोधी तत्वविरुद्ध संविधानले दिएको जिम्मेवारी पूरा गर्न नेपाली सेना तयारी अवस्थामा रहेको प्रधानसेनापति थापाको भनाइ थियो । थापाले भने, राष्ट्रिय स्वाभिमान र भौगोलिक अखण्डतामा आँच पुर्याउन खोज्ने कसैलाई छाड्दैनैाँ । प्रधानसेनापति थापाले विश्वव्यापी सञ्जालका रूपमा फैलदैं गएको आतंकवाद र अतिवादका कारण राष्ट्रिय सुरक्षा थप जटिल र संवेदनशील बन्दै गएको बताएका छन् । उनले अन्तर्राष्ट्रिय र क्षेत्रीय सन्तुलनका लागि इन्डो प्यासिफिक क्षेत्रका शक्ति राष्ट्रबीचको चासो र स्वार्थका कारण समेत मुलुकको राष्ट्रिय सुरक्षामा समेत प्रत्यक्ष असर पर्ने संकेत गरेका छन् । राष्ट्र निर्माता र नेपाली सेनाका मिलिटरी लिडरका रुपमा पृथ्वीनारायण शाहको योगदानको चित्रण गर्दै प्रधानसेनापति थापाले भने, नेपाली सेनाको राजनीति निरपेक्ष चरित्रलाई जगेर्ना गर्नु हाम्रो दायित्व हो । यसबाट विचलित हुने छुट कसैलाई पनि हुँदैन ।"
नेविसंघको महाधिवेशन कात्तिकमा,"काठमाडौं : लामो समयको आन्तरिक विवाद थाँती राख्दै कांग्रेसको भ्रातृ संगठन नेविसंघले कात्तिक १६१८ गतेसम्म महाधिवेशन गर्ने भएको छ। संघको सोमबार सकिएको केन्द्रीय कार्यसमिति बैठकले महाधिवेशनको कार्यतालिका सार्वजनिक गर्दै विधान पारित गर्न पार्टी कार्यालयमा दर्ता गराउने निर्णयसमेत गरेको छ। संघको महाधिवेशन मिति दसैं, दिपावली र छठ मनाउने समयमा पर्ने हुँदा सर्ने सम्भावना धेरै रहेको स्रोत बताउँछ। गत शुक्रबार कांग्रेसका सहमहामन्त्री डा प्रकाशशरण महत नेतृत्वको बैठकले कात्तिकमा महाधिवेशन गर्न संघलाई निर्देशन दिएको थियो। संघमा आन्तरिक द्वन्द्व चर्किएपछि पार्टी सभापति शेरबहादुर देउवाले सहमहामन्त्री महतको नेतृत्वमा ९ सदस्यीय समिति गठन गरी विवाद मिलाउन निर्देशन दिएका थिए। संघका अध्यक्ष नैनसिंह महर र महासचिव कुन्दनराज काफ्लेबीच विवाद चर्किएपछि पछिल्लो समय संघमा दुवै पक्षले समानान्तर गतिविधि गरिरहेका थिए। त्यसपछि कांग्रेस नेतृत्व संघको विवाद समाधान गर्न सल्टाउन सक्रिय भएको थियो। पार्टी नेतृत्वको सक्रियतपछि संघको महाधिवेशन हुन लागेको हो। गत शनिबार सुरु भएको संघको बैठक सोमबार सकिँदा विधानसमेत तयार पारेको संघका केन्द्रीय सदस्य सुशील भट्टले जानकारी दिए। उनका अनुसार विधान मंगलबार पार्टी कार्यालयमा दर्ता गरिनेछ। भदौ २८ गते बस्ने कांग्रेसको केन्द्रीय कार्यसमिति बैठकले संघको विधान पारित गर्ने उनले बताए। संघले महाधिवेशनका लागि तल्लो तहदेखि केन्द्रीय अधिवेशनको कार्यतालिका बनाएको छ भने महाधिवेशन तयारीका लागि आवश्यक समितिसमेत गठन गर्ने निर्णय गरेको छ। १६, १७ र १८ कात्तिकमा हुने संघको १२ औं महाधिवेशनका लागि ७ असोजमा मावि तथा क्याम्पसका अधिवेशन सुरु हुने छन्। १२ असोजमा महानगर, उपमहानगर र गाउँपालिकाको अधिवेशनको मिति प्रस्ताव गरिएको छ। त्यसपछि प्रदेशतर्फ क्षेत्रमा भने १५ असोज, जिल्लातर्फ २१ असोज र उपत्यकाका क्याम्पसहरूमा २३ असोजमा अधिवेशनको प्रस्ताव गरिएको संघले सार्वजनिक गरेको कार्यतालिकामा उल्लेख छ। प्रदेश समितिको अधिवेशन भने १० र ११ कात्तिकमा गर्ने गरि मिति प्रस्ताव गरिएको छ। केन्द्रीय महाधिवेशनका लागि १३ कात्तिकमा प्रतिनिधि टुंगो लगाउने, १४ कात्तिकमा दाबीविरोधका लागि समय दिइने र त्यही दिन अन्तिम नामावली प्रकाशन गरिनेछ। केन्द्रीय महाधिवेशन सुरु हुने १६ कात्तिक दसैं र तिहारको बीचमा पर्छ। भदौ २ मा पार्टीले संघको वर्तमान कार्यसमितिलाई ३ महिना समय थप्दै महाधिवेशन गर्न निर्देशन दिएको थियो। त्यसअघि अध्यक्ष महर र महासचिव काफ्ले दुवै पक्षले बेग्लाबेग्लै बैठक गरेर महाधिवेशनको अलगअलग मिति घोषणा गरेका थिए। अध्यक्ष महर सभापति देउवानिकट मानिन्छन् भने महासचिव काफ्ले नेता कृष्णप्रसाद सिटौलानिकट मानिन्छन्। दुई वर्षअघि सभापति देउवा र नेता सिटौला मिलेर संघका पदाधिकारी सर्वसम्मत चयन गरेका थिए। पछि पार्टीमा सभापति र नेता सिटौला टाढिए छि त्यसको प्रभाव संघमा परेको थियो।"
जनप्रतिनिधिको गाडी चढ्ने होड,"नेपालगन्ज : बाँकेको राप्ती सोनारी गाउँपालिका अध्यक्ष लाहुराम थारु र उपाध्यक्ष धनीकुमारी खत्रीबीच कसले गाडी चढ्ने भन्ने विवादले ६ महिना बोलचाल भएन। कारण, १ भदौ २०७४ देखि गाउँपालिकाले अध्यक्ष थारुका लागि मासिक एक लाख १० हजार रुपैयाँ भाडा तिर्ने गरी गाडीको व्यवस्था गर्यो। तेलका लागि ३० देखि ३५ हजार रुपैयाँसम्म खर्च भइरहेको छ। मर्मत खर्च पाँच हजार दिने गरिएको छ। गाउँपालिकाले भाडामा लिए पनि गाडी अध्यक्षको निजी जस्तो भएको छ। अध्यक्ष थारु चढ्ने गाडीमा उपाध्यक्ष खत्री चढ्न नपाएको भन्दै गुनासो गर्न थालेकी छन्। ०७४ साउनमा गाउँपालिका बैठकमा एउटा गाडी किन्ने प्रस्ताव गरिएको थियो। उपाध्यक्ष खत्रीले प्रस्ताव ठाडै अस्वीकार गर्दै अड्डी कसिन्, किन्ने भए दुई वटा किन्ने, एउटाले मात्र हुन्न्। उनकै अडानले अघिल्लो वर्ष गाउँपालिकाको गाडी किन्ने योजना तुहिएयो। अध्यक्ष र उपाध्यक्ष दुबै कांग्रेसबाट निर्वाचित भए पनि मनमुटाव बढेको छ। १६ असारमा नेपालगन्जमा आयोजित कार्यक्रममा संघीय मामिला तथा सामान्य प्रशासन मन्त्री लालबाबु पण्डित समक्ष उपाध्यक्ष खत्रीले योजना अनुगमनको जिम्मा दिने तर उपाध्यक्षलाई किन गाडी सुविधा नदिइएको भन्दै गुनासो पोखेकी थिइन्। विकास योजनाको अनुगमन गर्न गाडी चाहिने उनको तर्क थियो। विकास निर्माणको काम भए पनि उपाध्यक्षले हस्ताक्षर गर्नुभएन। रकम निकासा नहुने भएपछि गाउँपालिकाले उहाँका लागि गाडीको व्यवस्था गर्यो, गाउँपालिकाका एक कर्मचारीले भने। वडा अध्यक्षले रकम निकासा प्रभावित हुन थालेको भन्दै दवाब दिएपछि गत २४ वैशाखदेखि योजना अनुगमन गर्ने प्रयोजनका लागि भन्दै गाउँपालिकाले उपाध्यक्ष खत्रीलाई पनि गाडीको व्यवस्था गर्यो। गाडी भाडा भयो, मासिक एक लाख १० हजार तय गरिएको छ। उनको गाडीमा ४० हजार रुपैयाँको तेल खर्च आउँछ। महिला भएकाले विभेद भएको थियो। अहिले अध्यक्ष र मैले चढ्ने गाडीको भाडा र तेल बराबार खर्च हुन्छ, खत्रीले भनिन्। गाउँपालिकाले दुई वटा गाडीका लागि मासिक तीन लाख रुपैयाँभन्दा बढी खर्च गरिरहेको छ। दुबै गाडी अध्यक्ष र उपाध्यक्षले निजी जस्तै प्रयोग गरिरहेका छन्। भाडाको गाडीबाट खर्च बढेको भन्दै गाउँपालिकाले यो वर्ष ५०५६ लाख रुपैयाँसम्मको एउटा नयाँ गाडी किन्ने प्रक्रिया सुरु गरेको प्रमुख प्रशासकीय अधिकृत टोपेन्द्रबहादुर केसीले जानकारी दिए। कार्यालय प्रयोजनका लागि गाडी किन्न लागिएको हो। टेण्डर भइसकेको छ। एक महिनाभित्र नयाँ गाडी आउँछ, उनले भने। लाखौं रुपैयाँ खर्च गर्दै भाडाको गाडी चलाउने राप्ती सोनारी गाउँपालिका एक्लो होइन। नरैनापुर र जानकी गाउँपालिकाले पनि कार्यालय प्रयोजन भन्दै अध्यक्षका लागि एक लाख रुपैयाँभन्दा बढी रुपैयाँ भाडामा गाडी प्रयोग गरिरहेका छन्। नरैनापुर गाउँपालिका अध्यक्ष इस्तियाक अहमद साह भारतीय नम्बर प्लेटको गाडी चढ्छन्। जानकी गाउँपालिकाले एक लाख रुपैयाँ भाडामा लिएको गाडीमा गाउँपालिकाले इन्धन भर्ने गर्छ। पदाधिकारीलाई २० लिटर र विषयगत समितिका संयोजक कर्मचारीलाई मासिक १० लिटर तेल दिने व्यवस्था गरेको गाउँपालिकाका अध्यक्ष रामनिवास यादवले बताए। गाउँपालिका उपाध्यक्ष भूमिसरा धिताल भने स्कुटर चढ्छिन्। नेपालगन्ज उपमहानमा प्रमुख डाधवलशम्शेर राणा, उपाध्यक्ष उमा थापामगर र प्रमुख प्रशासकीय अधिकृत तोयनारायण सुवेदी गाडी चढ्छन्। तेल आवश्यकता अनुसार प्रयोग भइरहेको सूचना अधिकारी शरदकुमार पौडेलले बताए। उपमहानगरले आर्थिक वर्ष ०७५०७६ मा प्रस्तावित आय व्ययमा इन्धन शीर्षकमा ४५ लाख रुपैयाँ बजेट छ। सवारी इन्धन (सरसफाइ) मा १५ लाख र इन्धन सवारी अन्य सवारी शीर्षकमा ३० लाख रुपैयाँ छ। कोहलपुर नगरपालिकामा पनि यही अवस्था छ। नगरपालिकासँग दुई वटा गाडी छ। एउटा नगर प्रमुख लुटबहादुर रावत र प्रमुख प्रशासकीय अधिकृत प्रेमप्रसाद देवकोटा चढ्ने अर्को उपप्रमुख सन्जुकुमारी चौधरी र नगरपालिका कार्यालय प्रयोजनका लागि छुट्टाइएको उपप्रमुख चौधरीले बताइन्। कार्यालय प्रयोजन गाडी प्रयोग हुने भएकाले तेल आवश्यकता अनुुसार खर्च हुन्छ, उनले भनिन्। नगरपालिकाले आर्थिक वर्ष ०७४७५ मा पदाधिकारीका लागि ५ लाख, कार्यालय प्रयोजनका लागि १० लाख र अन्य प्रयोजनमा एक लाख पाँच हजार रुपैयाँ बजेट छुट्टाएको थियो। डुडुवा गाउँपालिका अध्यक्षको आफ्नै गाडी छ। गाडीमा आवश्यकता अनुसार इन्धन खर्च हुन्छ। स्थानीय तहले तेलमा आवश्यकता अनुरुपलाई परिभाषित नगर्दा तेल खर्चमा मनोमानी देखिन्छ। स्थानीय सरकारका पदाधिकारी सरकारी गाडी निजी प्रयोजनमा कुदाइ रहेका छन्। वडा अध्यक्ष, नगर र गाउँ कार्यपालिका धेरैजसो सदस्यले मोटरसाइकल प्रयोग गरीरहेका छन्। उनीहरुले पनि इन्धन सेवा लिइरहेका छन्। मितव्ययी जनप्रतिनिधि स्थानीय सरकारको काममा आफ्नै सवारी साधन प्रयोग गरेर मितव्ययीता अपनाउने जनप्रतिनिधि पनि जिल्ला छन्। खजुरा गाउँपालिकाका अध्यक्ष किस्मतकुमार कक्षपति र बैजनाथ गाउँपालिका अध्यक्ष मानबहादुर रुचाल आफ्नै सवारी चलाउँछन्। दुबै अध्यक्षले गाउँपालिकाबाट इन्धन सुविधा भने लिएका छन्। खजुराले अध्यक्षको गाडीलाई लग बुकमा भर्न लगाएर आवश्यकता अनुसार २० देखि ५० लिटरसम्म इन्धन सुविधा दिने गरेको छ। यति नै भन्ने छैन। काम अनुसार कहिले धेरै त कहिले थोरै हुन्छ, कक्षपतिले भने। बैजनाथका अध्यक्ष रुचाल निजी मोटरसाइकल चढ्छन्। मासिक दुई हजार पाँच सयदेखि तीन हजार रुपैयाँसम्मको तेल लिने गरेको बताउँछन्। जनताको सेवा गर्न आफ्नै मोटर साइकल चढ्छु। गाडी चाहिन्छ भन्ने छैन। काम चलेकै छ, उनले भने।"
ठेकेदार हराएपछि सम्पदा निर्माण सुस्त,"ललितपुर : ०७२ को भूकम्पले ललितपुरका एक सय ४४ वटा सम्पदामा क्षति पुगे पनि निर्माण कार्य सुस्त छ। करोडौंको ठेक्का लिएका ठेकेदारले काममा आलटाल गर्नु, पुरातात्विक सामग्रीको अभाव हुनु, कतिपय स्थानमा सुरक्षाको कारण देखाइनु र स्थानीयको चित्त नबुझ्नु पुनर्निर्माणमा विलम्बका कारण बनेका छन्। ३१ सम्पदामा पूर्ण क्षति भएको थियो। ६८ वटा आंशिक क्षति भएका थिए भने ४५ सम्पदामा सामान्य क्षति पुगेको थियो।काठमाडौं र भतपुरको तुलनामा ललितपुरमा पुनर्निर्माण तीब्र भएको ललितपुरका मेयर चिरिबाबु महर्जनको दाबी छ। बिम्स्टेकमा नेपाल आएकी म्यानमारकी प्रथम महिलालाई सोही कारण पाटन दरबार क्षेत्र घुमाइएको थियो। दरबार हेरचाह तथा सम्पदा संरक्षण विभाग ललितपुरले विभिन्न कारण जिम्मा लिएका काममा पनि उल्लेखनीय उपलब्धी भएको पाइँदैन। यसको ज्वलन्त उदाहरण हो, बंगलामुखी स्थित कुम्भेश्वर मन्दिर। दरबार हेरचाह तथा सम्पदा संरक्षण विभागका प्रमुख काजी प्याकुरेलका अनुसार कुम्भेश्वर मन्दिर निर्माणको काम २०७४ चैतमा सुरु गरी माघमा सम्पन्न गर्ने भनिएको थियो। तर आन्तरिक कलह, स्थानीयको विरोध, सुरक्षा चुनौति, पुरातात्विक सामानको अभाव, दक्ष कालीगढ नपाइनु जस्ता कारण देखाउँदै पुनर्निर्माणमा ढिलाइ भइरहेको जानकारी उनले दिए। यो मन्दिरको लागत दुई करोड रुपैयाँ छ। स्वोठस्थित राधाकृष्ण मन्दिर को पनि हातल उस्तै छ। काठैकाठबाट बनेको यो मन्दिर चार करोड लगानीमा बन्ने भनिएको थियो। प्याकुरेलले मन्दिर निर्माणका जिम्मा लिएका ठेकेदार सम्पर्कमा नरहेको बताए। ठेकेदारले ४० लाख रकम बुझिसकेका छन्। असारमा काम गरेजस्तो देखाएर फेरि सम्पर्कविहीन भएको छ, उनले भने। विभागले पटक पटक सम्पर्कमा आउन आग्रह गर्दा पनि ठेकेदारले टेरपुच्छर नलगाएको उनको भनाइ छ। विभागले बुङमतिमा रहेको प्रथमपुर विहार र लगनखेल बटुकभैरव परिसरको सत्तल मात्रै सम्पन्न गरेको छ। पटुको गणेश मन्दिर, पिलाछे गणेश मन्दिर, लुभुको महालक्ष्मी मन्दिरको सत्तल, बुङमतिको रातो मच्छिन्द्रनाथ, सुवाल गणेश मन्दिर, बुङमतिको कोठेबहाल लगायत निर्माणका जिम्मा लिएको छ। काठमाडौं भ्याली प्रिजर्भेसन ट्रस्ट (केभीपीटी) ले भने ललितपुरमा करिब दर्जन सम्पदा पुनर्निर्माण सम्पन्न गरिसकेको छ। ट्रस्टका कन्ट्री डाइरेक्टर रोहित रञ्जितकारका अनुसार पाटनका महत्वपूर्ण विश्वेश्वरा, कृष्ण मन्दिर लगायत करिब १२ वटा मन्दिर निर्माणको काम सकिएको छ। योगनरेन्द्र शालिक, भीमसेन स्तम्भ, बहादुर शाहको दरबार, दुईवटा तलेजु मन्दिर, सुन्दरी चोकको पूर्वी मोहडा, दुईवटा मणिमन्डल लगायत सम्पन्न भएका छन्, उनले भने। सम्पदा संवेदनशील विषय भएकाले मनपरी किसिमले बनाउन नमिल्ने उनको तर्क छ।"
"संसदमा पेश गरेका विधेयक, न मन्त्री बुझ्छन्, न सांसद","काठमाडौं : सदनमा मन्त्रीहरूले आफ्नो मन्त्रालयसँग सम्बन्धित विधेयक, अध्यादेश वा सन्धिसम्झौता प्रस्तुत गर्छन् । तर सदनमा आफूले प्रस्तुत गर्ने यस्ता विधेयकहरू अधिकांश मन्त्रीले अध्ययन नै नगरी प्रस्तुत गर्दा देशभित्रमात्र होइन, अन्तर्राष्ट्रिय जगतमै देशले बेइज्जती भोग्नुपरेको छ । जसको उदाहरण हो, वन तथा वातावरण मन्त्रालयका तर्फबाट सदनमा पेश गरिएको एक अभिसन्धि । वन मन्त्रालयका तर्फबाट अघिल्लो वर्ष नै व्यवस्थापिका संसद्मा जैविक विविधतासम्बन्धी महासन्धिअन्तर्गत जारी भएको आनुवांशिक स्रोतहरूमा पहुँच र तिनको उपयोगबाट प्राप्त हुने लाभको निष्पक्ष र समन्यायिक बाँडफाँटसम्बन्धी नायोगा अभिसन्धि पेश गरियो । जुन अघिल्लो वर्षकै भदौ १९ गते सदनबाट अनुमोदन पनि भयो । नेपालले हस्ताक्षर नै नगरेको उक्त अभिसन्धि सदनबाट अनुमोदन भएको थियो । अभिसन्धिमाथि सदनमा छलफल पनि भयो तर यसबारे कसैले ख्यालै गरेनन् । हुनुपर्ने सदनबाट हुनुपर्ने अभिसन्धिको सम्मिलन (एक्सेसन) तर सदनबाट भयो अनुमोदन । जुन विषय संसद्कै लज्जाको विषय बन्यो । जसका कारण सोही अभिसन्धि अहिले वन तथा वातावरण मन्त्री शक्तिबहादुर बस्नेतले फेरि संघीय संसद्मा पेश गरेका छन् । मन्त्री बस्नेतले भने, प्राविधिक समस्या भयो । हामीले हस्ताक्षर नगरेको अभिसन्धि व्यवस्थापिका संसद्मा अनुमोदन भयो । डिप्लोमेटिकबाट प्रोसेसबाट जाँदा मात्र थाहा भयो । उनले सबै भाषा उही भए पनि अनुमोदनका ठाउँमा सम्मिलन लेखेर अभिसन्धि सदनमा पेश गरेका हुन् । मन्त्रीले नै विधेयक ल्याउँदा अध्ययन नगर्दा समस्या हुने गरेको सांसद बताउँछन् । जुनसुकै बेलाको सरकारले भए पनि विधेयक ल्याउँदा यति हेलचेक्र्याइँ हुनु भनेको त अन्तर्राष्ट्रिय समुदायमै देशको बेइज्जत हो, राष्ट्रिय सभा सदस्य राधेश्याम अधिकारीले भने, अनुमोदन भनेको के हो, सम्मिलन (एक्सेसन) भनेको के हो, यति कुरा पनि नबुझेर सिंगो सदनले पारित गयो भन्दा हाम्रो (सदनको) शिर उचो हुन्छ ? हामीले यस्ता कुरामा होस पुयाउनुपर्छ । एक त समयमै विधेयकहरू सदनमा नल्याउने, अर्काेतर्फ मन्त्रीले पनि विधेयक अध्ययन नै नगरी सदनमा पेश गर्दा समस्या दोहोरिने गरेका छन् । विधेयकमाथि सांसदलाई बुझाउन नसक्नु अनि सदनमा पर्याप्त छलफल पनि नहुने गरेका कारण झुक्किएर विधेयक पारित हुने गरेको सांसद एवं अधिवक्ता रामनारायण विडारीले बताए । उनले शुक्रबार राष्ट्रिय सभा बैठकमा जैविक विविधतासम्वनधी अन्तर्राष्ट्रिय अभिसन्धिका बारेमा भने, नेपाल सरकार, सम्बन्धित मन्त्रीलाई भन्न चाहन्छु, के हो महासन्धि भनेको, किन गरेको, त्यसमा के उपलब्धी हुन्छ ? बायोलोजिक डाइभर्सिटी भनेको के हो ? सरकारले राम्रोसँग व्याख्या गर्नुपयो । सरकारले पर्याप्त अध्ययन नै नगरी सदनमा पेश गरेका विधेयकहरू फिर्ता लिएका पनि उदाहरण छन् । पछिल्लो समय वैयक्तिक गोपनीयताका सम्वनधमा व्यवस्था गर्न वनेको विधेयक पनि निकै आलोचित भएको छ । नेपाल कानुन आयोगले वनाएको उक्त विधेयक कानुन मन्त्रालय हुँदै गृहमन्त्रालय पुग्दा कर्मचारीले नै विधेयकमा धेरै प्रावधानहरू हेरफेर गरेको चर्चा छ । प्रतिनिधि सभामा पेश गरिएको उक्त विधेयकमाथि सत्तारुढ दलकै सांसदहरूले संशोधन पेश गरेका छन् । यस्तै नयाँ मुलुकी संहितालाई लिएर पनि निकै आलोचना भइरहेको छ । राष्ट्रिय सभा सदस्य रमेशजंग रायमाझीले मन्त्रीले विधेकय नपढी सदनमा पेश गर्दा समस्या देखिएको दावी गरे । उनले भने, कम्तिमा मन्त्रीज्यूले आफूले सदनमा पेश गर्ने विधेयक एकपटक अध्ययन गरेको आइदिए विधेयकमाथि यति धेरै समस्या नै हुँदैन । कर्मचारीले बनाएको विधेयक जस्तोको तस्तै मन्त्रीले पेश गर्छन् । अनि जब आलोचना हुन्छ अनि मन्त्रीले संशोधन गर्छु भन्छन् ।"
प्रधानन्यायाधीश मिश्रलार्इ सर्वोच्चमा जोशीको स्वागत,"काठमाडौं : नवनियुक्त प्रधानन्यायाधीश ओमप्रकाश मि श्रले न्यायमा जनआस्था बढाउन न्यायाधीशको सम्पत्ति छानबिन र न्यायालयमा बिचौलिया नियन्त्रणलाई प्राथमिकताका साथ उठाएका छन् । संसदीय सुनुवाइ समितिद्वारा सोमबार सर्वसम्मत अनुमोदन भएलगत्तै मि श्रले राष्ट्रपति विद्यादेवी भण्डारीबाट नियुक्त भई सपथ ग्रहणसमेत गरे । सुनुवाइका क्रममा मि श्रले न्यायिक कामकारबाहीमा अनियमितता रोक्ने प्रमुख लक्ष्य भएको प्रतिबद्धता व्यक्त गरे । उनले छोटो कार्यकालमा न्यायालयको साख सुधार्ने भनाइ पनि राखे । प्रभावकारी अनुगमन गरेर अदालतको भ्रष्टाचार रोक्ने मेरो पहिलो काम हुनेछ, उनले भने । मि श्रले सबै तहका अदालतका कामकारबाहीमा प्रभावकारी अनुगमन गरी भ्रष्टाचार र अनियमिततामा शून्य सहनशीलता अपनाउने प्रतिबद्धतासमेत व्यक्त गरेका छन् । त्यसका लागि समय तालिकासहितको योजना ल्याइने भएको छ । अदालतमा बिचौलियाका कारण सिर्जना हुन सक्ने समस्या र विचलन रोक्न त्यस्ता व्यक्तिको पहिचान गरी अदालतमा रोक लगाइनेलगायत कानुनी कारवाही अघि बढाइने छ, कार्ययोजनामा उल्लेख छ । न्यायाधीशको कामकारवाहीको प्रस्ट अभिलेख राखिने प्रतिबद्धतासमेत मि श्रले जनाएका छन् । न्यायाधीशको अनियमितता निगरानीका लागि न्याय परिषद् ऐनमै निगरानी संयन्त्र गठनको व्यवस्था गरिने भएको छ । यसैगरी न्यायाधीशको आचारसंहितामा कडाइका लागि पहल गर्ने तथा न्यायाधीशका उजुरीमा प्रभावकारी छानविन गरिने भनाइ उनले राखेका छन् । न्यायाधीशको सम्पत्ति विवरण नियमित र अद्यावधिक गरिने छ । कानुनबमोजिम बुझाउनुपर्ने सम्पत्ति विवरण नबुझाउने न्यायाधीशलाई कानुनबमोजिम कारबाही गरिनेछ, मि श्रको कार्ययोजनामा उल्लेख छ । बैंकिङ कसूर, राजश्व, भ्रष्टाचारलगायत अर्थ र वाणिज्य क्षेत्रको विशिष्टिकरण पहिलो प्राथमितामा राख्ने उनको भनाइ थियो । उनले न्यायाधीश नियुक्तिमा समावेशितालाई ध्यान दिइने पनि बताए । कार्ययोजनाअनुसार अपराधीबाट एक लाख १२ हजार वर्ष कैद र जरिवाना मात्रै दश अर्ब उठाउन बाँकी रहेको अवस्थामा यस आर्थिक वर्षलाई फैसला कार्यान्वययन वर्षका रूपमा घोषणा गरी असुली अभियान सञ्चालन गरिने भएको छ । भदौ १ गतेदेखि लागू भएका संहिता कार्यान्वयनमा उच्चस्तरीय न्याय प्रशासन सुधार आयोग गठनको आवश्यकता मि श्रले औंल्याएका छन् । असहाय र विपन्नका लागि निःशुल्क कानुनी सहयोग गर्न नेपाल बारसँग मिलेर प्रो वोनो लिगल सर्भिस उपलब्ध बनाउन आवश्यक कार्य गरिने भएको छ । मुद्दामा हुने खर्च कम गर्न हार्ने पक्षबाट जित्ने पक्षलाई खर्च भराउने प्रणालीको विकास गरिनेसमेत जनाइएको छ । मुद्दा हार्नेले जित्नेको खर्च बेहोर्नेमा अध्ययन गर्दैछौं, सुनुवाइमा मि श्रले भने, जबर्जस्ती दुःख दिन मुद्दा नपरून् । मिलापत्र होस् भन्नेमा हाम्रो जोड रहने छ । मि श्रले न्यायपालिकामा जनआस्था अभिवृद्धिका लागि भिन्नै पाँच बुँदे रणनीति पनि सार्वजनिक गरेका छन् । सूचना पद्धतिमा आधारित स्वचालित एवम् वैज्ञानिक मुद्दा व्यवस्थापन पद्धतिको अवलम्बन गरिने भएको छ । यस्तै सर्वोच्चमा मुद्दाको चाप घटाएर न्यायलाई विकेन्द्रित गर्न वैकल्पिक प्रणालीको विकास गरिने भएको छ । न्यायपालिकालाई कागजविहीन बनाउन गुरुयोजनाबमोजिम काम गर्ने योजनासमेत ल्याइएको छ । मि श्रले सुनुवाइका क्रममा अदालतमा राजनीतिक प्रभाव महसुस नगरेको बताएका थिए। राष्ट्रपतिबाट नियुक्ति र सपथपछि मि श्रले सोमबार बेलुका सर्वोच्च अदालतमा पदभार सम्हालेका छन् । पदवहाली अघि उनलाई सर्वोच्चमा स्वागत गरिएको थियो । पदहालीपछि सञ्चारकर्मीलाई प्रतिक्रिया दिँदै मि श्रले सबै न्यायाधीशबीच भाइचाराको सम्बन्ध कायम गर्ने बताए । भ्रष्टाचार नियन्त्रण लागिपर्ने भनाइ पनि उनको थियो । बिचौलिया देखाइदिनू, म कारवाही गर्छु, मि श्रले भने । सुनुवाइ समितिबाट सर्वसम्मत अनुमोदन भएका मि श्रले आउँदो पुस १७ गते अवकाश पाउनेछन् । म सर्वोच्चमा फर्किसकेँ, भोलिबाटै मुद्दा हेर्छु : जोशी संसदीय सुनुवाइ विशेष समितिबाट प्रधानन्यायाधीशमा अस्वीकार गरिए पनि दीपकराज जोशी मंगलबारदेखि न्यायाधीशको हैसियतमा सर्वोच्च अदालतमा फर्किने भएका छन् । उनले सोमबार साँझ सर्वोच्च पुगेर नवनियुक्त प्रधानन्यायाधीश मि श्रलाई स्वागत गर्दै बधाई दिए । मि श्रको नियुक्ति र सपथका क्रममा जोशी साँझ राष्ट्रपति कार्यालय पनि पुगेका थिए । हामीबीचमा मनोमालिन्य केही छैन । पुनरावेदन अदालतदेखि नै सँगै काम गर्र्दै आएका हौं, जोशीले अन्नपूर्णसँग भने, म आजै (सोमबार) सर्वोच्चमा आएर उहाँ (मि श्र) को स्वागत गरिसकेँ । भोलि (मंगलबार) बाटै काम थाल्छु । नैतिकताको विषयमा राखिएको जिज्ञासामा उनले थपे, विगतकै सहपाठी भएकाले त्यस्तो केही अफ्ठ्यारो पर्दैन । मिलेर न्याय सम्पादन गर्ने कुरो हो, त्यो काम हुन्छ ।"
सरकारको समर्थन फिर्ता लिन राजपामा चर्को दबाब,"काठमाडौं : राजपामा नेकपा नेतृत्वको सरकारलाई दिएको समर्थन फिर्ता लिन चर्को दबाब परेको छ। अध्यक्षमण्डलको सोमबार सुरु बैठकमा अध्यक्षमण्डलका नेता राजकिशोर यादवले प्रधानमन्त्री केपी ओलीको सरकारलाई दिएको समर्थन फिर्ता लिनुको विकल्प नभएको धारणा राखेका थिए। पार्टी अध्यक्ष महन्थ ठाकुरको अध्यक्षतामा बसेको बैठकका एजेन्डामा आगामी असोज ३ गते संविधान दिवसलाई कालो दिवस मनाउने, वैशाख ७९ गते हुने पार्टीको पहिलो एकता महाधिवेशन, पार्टी र संसदीय दलको विधान र पार्टीको भावी रणनीतिलगायत छन्। प्रधानमन्त्री केपी ओलीले मधेस मुद्दा सम्बोधन गर्ने प्रतिबद्धता जनाएको ९ महिना पुग्न लाग्दा पनि टुंगो नलागेको, मधेस आन्दोलनका बेला लागेका झुटा मुद्दा फिर्ता नभएको र कैलाली क्षेत्र १ बाट निर्वाचित रेशम चौधरीलाई सांसदको शपथ गराउन चासो नदिएको भन्दै समर्थन फिर्ता लिन नेता यादवले माग गरेका थिए। फागुन ३ गते पदको शपथ लिनुअघि प्रधानमन्त्री ओलीले राजपासँग गरेको तीनबुँंदे सहमति र राजपाले साउन ३ गते बुझाएको सातबुँदे ज्ञापनपत्रको कार्यान्वयन नभएको अनौपचारिक निष्कर्षमा राजपा पुगेको दाबी स्रोतले गरेको छ। प्रधानमन्त्री राजपाका माग पूरा गर्ने प्रतिबद्धता गर्ने तर ठोस निर्णय र निष्कर्षमा नपुयाउनाले कतै उनी प्रधानमन्त्री हुनुअघिका केपी ओली त होइनन् भन्दै नेता यादवले बैठकमा ब्यंग्य गरेको स्रोत बताउँछ। अध्यक्षमण्डलका एक नेताले आफूलाई पार्टी टोक्नु न ओकल्नु भएको बताए। पाण्डे समितिद्वारा मागमा परामर्श द्वन्द्वरत पक्षसँग वार्ता गर्न सांसद सोमप्रसाद पाण्डेको अध्यक्षतामा गठित अधिकार सम्पन्न राजनीतिक वार्ता टोलीले संसद्मा प्रतिनिधित्व गर्ने दलमध्ये राजपासँग सोमबार साँंझ करिब दुई घण्टा परामर्श गरेको छ। पाण्डेसहित सुरेश आलेमगर, ताराकान्त चौधरी, लीला भण्डारी सदस्य र गृह मन्त्रालयका सहसचिव कुमार खड्काको समितिले राजपासँग मधेस आन्दोलन र पार्टीका मागबारे जानकारी लियो। समितिले मधेसका भूमिगत, अर्धभूमिगतलगायत संघसंगठन र पार्टीको अवस्था र गतिविधिबारे जिज्ञासा राखेको थियो। राजपा अध्यक्ष ठाकुरले संसद्वादी दलहरूको माग पूरा नगर्ने सरकारको अडानबाट जन्मेका त्यस्ता समूह निस्तेज गर्न संसद्मा रहेका मधेसवादी दललाई अधिकारसम्पन्न गर्नुपर्ने धारणा राखेको स्रोतले जानकारी दियो। राजपाका महामन्त्री केशव झाले पाण्डे समितिराजपा वार्तामा नेताहरूले पार्टीका माग स्पष्ट गरेको बताए।"
मन्त्रालयमा मनपरि : सहसचिवहरू हूल बाँधेर ओमशान्ति यात्रामा,"काठमाडौं : खानेपानी सचिव गजेन्द्र ठाकुर मन्त्रिपरिषद्को अनुमति नै नलिई निजी कम्पनीको निमन्त्रणमा बेलायतको लण्डन हिँडे। उनले लण्डन जानुअघि मन्त्रिपरिषद्मा प्रस्ताव लगेका थिए, खानेपानीमन्त्री बिना मगरको अनुमतिले। तर मन्त्रिपरिषद्ले स्वीकृत गरेन। सचिव ठाकुर यही भदौ १९ गतेदेखि सातदिने यात्रा टुंग्याएर मन्त्रालयमा हाजिर भए। मन्त्रिपरिषद्ले ठाकुरको विदेश यात्रालाई अस्वीकार गरेपछि उनले आफ्नो हाजिर कपीमा भैपरी आउने र पर्व बिदा लिएको जनाएका छन्। रातो पासपोर्ट लिएर लण्डन गएका सचिव ठाकुरले भैपरी र पर्व बिदा लिए। मन्त्रिपरिषद्ले उनको यात्रा अस्वीकार गरे पनि उनले आपैंले आफ्नो बिदा स्वीकृत गराउन बाध्य भए। निजामतीमा विभागीय प्रमुखले आफ्नो भैपरी तथा पर्व बिदा आपैंले स्वीकृत गर्न पाउँछ। तर सचिव ठाकुरले रातो पासपोर्टको बेइज्जत गरेको टिप्पणी मन्त्रालयमा यतिखेर व्याप्त छ। नेपाल संस्कृत विश्वविद्यालयका उपकुलपति प्राध्यापक डाक्टर कुलप्रसाद कोइरालालाई बिदा स्वीकृत नगराई क्यानडा जान लागेको भन्दै विमानस्थलबाटै अपहरण शैलीमा पक्राउ गरी प्रधानमन्त्री निवास बालुवाटार पुर्याएको थियो। कुरा यत्तिकैमा सकिंदैन। सचिव नै अनुमति नलिई विदेश गएपछि उनकै सिको गर्दै मन्त्रालयका पाँच, पाँच सहसचिव एकै पटक ओम शान्तिको यात्रामा भारत हिँडेका छन्। सचिव ठाकुर लण्डनबाट नफर्कंदै उनीहरू ओमशान्ति गएका हुन्। खानेपानीमन्त्री बिना मगरले सोमबार मन्त्रालयमा आयोजित साप्ताहिक बैठकमा जनताले महसुस गर्ने गरी कामको नतिजा निकाल्न मातहतका विभागीय प्रमुखलाई निर्देशन दिएका बेला मातहतका पाँचपाँच सहसचिव एक सातादेखि अनुुपस्थित थिए। सचिवै अनुमति नलिई विदेएिपछि पाँच, पाँच सहसचिव एकैपटक ओम शान्ति यात्रामा, अनुशासन कसले सिकाउने ? मन्त्रीले निर्देशन दिएपछि मन्त्रालयका एक अधिकारीले अन्नपूर्णसित भने। बाह्र दिने लामो यात्रामा भारतको माउन्ट अबुस्थित ओमशान्ति पुगेका मन्त्रालयका सहसचिवहरूमा खानेपानी आयोजनाका कार्यकारी निर्देशक सूर्य कँडेल, अधिकार सम्पन्न बागमती सभ्यता एकीकृत विकास समितिका आशिष घिमिरे, खानेपानी विभागका प्रशासन हेर्ने उपहानिर्देशक मनोज घिमिरे, खानेपानी विभागअन्तर्गतको सहलगानी खानेपानी आयोजना प्रमुख विद्या भट्टराई र मन्त्रालयका योजना महाशाखाका सहसचिव ज्योतिकुमार श्रेष्ठ छन्। खानेपानी विभागको संगठनात्मक संरचना हालसम्म स्वीकृत भएको छैन। त्यही भएर स्थायी कर्मचारीले साउन र भदौको तलब पाएका छैनन्। दसैंअघि तलब खाने सम्भावना पनि देखिएको छैन, एक अधिकारीले भने, जिम्मेवार सहसचिवहरूको यो चाला छ। मन्त्रालयको प्रशासन महाशाखाका उपसचिव टोलराज उपाध्यायले सहसचिवहरू सम्बन्धित विभागीय प्रमुखबाट बिदा स्वीकृत गराएको बताए। कहाँ जानुभयो थाहा छैन, तर सम्बन्धित विभागीय प्रमुखबाट बिदा स्वीकृत भएको देखिन्छ, उपाध्यायले अन्नपूर्णसित भने।"
"सांसदमन्त्रीलाई काठमाडौँ नै प्यारो, कर्णाली प्रदेश रित्तै","सुर्खेतः अधिकांश सांसद र मन्त्रीहरु प्रदेश छाडेर काठमाडौं लागेपछि कर्णालीमा प्रदेश संसदको बैठक एक महिनादेखि ठप्प छ । सांसद र मन्त्रीहरु काठमाडौंमै अल्झिएपछि स्थगित भएको एक महिना बित्दा पनि संसद बैठक बस्न नसकेको हो । यसले कानुन निर्माणको गति रोकिएको छ भने महत्वपूर्ण विधेयक पनि अलपत्र परेका छन् । तत्कालिन एमालेमाओवादीको एकतापछि कर्णालीमा प्रदेश र जिल्ला तहमा नेकपाको नेतृत्व चयन हुन सकेको छैन । यसको असर प्रदेश संसदमा पनि देखिएको हो । पार्टीको नेतृत्व हात पार्न र आफ्नो अनुकुलको नेतृत्व चयनमा लबिङ गर्न भन्दै नेकपाका अधिकांश सांसदहरु काठमाडौं पुगेका हुन् । सभामुख राजबहादुर शाहीदेखि अधिकांश सांसदहरु अहिले काठमाडौँमै छन् । गत साउन २५ गतेदेखि संसद बैठक स्थगित छ । मन्त्री पनि काठमाडौँमा यस्तै मुख्यमन्त्री महेन्द्रबहादुर शाही, आर्थिक मामिला तथा योजना मन्त्री प्रकाश ज्वाला र सामाजिक विकास मन्त्री दल रावल पनि काठमाडौंमै छन् । उनीहरु कर्णालीको विकास योजना बनाउन गठित विज्ञ समूहको बैठकमा सहभागि हुन काठमाण्डौं लागेका हुन् । मुख्यमन्त्री, केही मन्त्री र बहुमत सांसदहरु काठमाडौँमै अल्झिएपछि हिजोआज वीरेन्द्रनगरमा औपचारिक कार्यक्रमका लागि अतिथि पाउनसमेत मुस्किल भएको हो । अहिले मुस्किलले एक दर्जन सांसद पनि वीरेन्द्रनगरमा भेटिँदैनन् । संघीयताको मर्मविपरित मन्त्री र सांसदहरुले काठमाडौंलाई नै महत्व दिन थालेपछि प्रदेशमा सरकार र संसदहीनताको अवस्था आएको भन्दै कर्णालीवासी निराश बनेका हुन् । लामो समयसम्म संसद बैठक नबसेको र तत्काल बस्ने कुनै संकेत नपाएपछि कांग्रेसका सांसद पनि प्रदेश राजधानी वीरेन्द्रनगर छाडेर जिल्ला, निर्वाचन क्षेत्र र काठमाडौँतर्फ हानिएका छन् । यसले कानुन निर्माणमा केन्द्रित हुनुपर्ने संसद बैठक नै अनिश्चित बनेको हो । संसद बैठक अनिश्चित हुँदा प्रदेश सरकारले तयार पारेका विधेयकहरु संसदमा टेबुल हुन सकेका छैनन् । प्रदेश सरकारले आधा दर्जन विधेयक संसदमा दर्ताका लागि तयार पारेको छ । यस्तै पाँच वटा विधेयक संसदीय समितिमा अड्किएका छन् । तर सांसदहरुलाई प्रदेश भन्दा काठमाण्डौं नै प्यारो बनेपछि संसदसँगै समितिहरु पनि निष्कृय बन्न पुगेका हुन् । पार्टीको प्रदेश र जिल्लाको नेतृत्व चयन नहुँदासम्म नेकपाका सांसदहरु काठमाण्डौंबाट फिर्ता हुने छाँटकाँट छैन । संसद बैठक सुरु गर्नुको साटो सत्तारुढ सांसदहरु नै काठमाडौंमा भुलेपछि आफूहरु पनि फुर्सदको समय सदुपयोग गर्न जिल्ला र निर्वाचन क्षेत्रमा भेटघाटमा जुटेको कांग्रेसका सांसदले बताएका छन् । प्रदेश संसदका सचिव दिनेश भट््टले भने, दुई वटा विधेयक संचिवालयमा दर्ता भइसकेका छन्, पाँच वटा विधेयक समितिमा छलफलका लागि पठाइएको छ । संसद बैठक कहिले सुरु हुने भन्ने अझैं टुंगो लागेको छैन । गठन भएको लामो समयसम्म पनि संसदीय समितिमा नेतृत्व चयन भएका छैनन् । बैठक नै नबसेपछि समितिमा छलफलका लागि पुगेका पाँच वटा विधेयकहरु पनि अड्किएका हुन् । प्रदेश संसदले हालसम्म विभिन्न १३ वटा विधेयक पारित गरेको छ । सभामुख राजबहादुर शाहीले भने,बैठक बस्ने मिति टुंगो लागेको छैन, म काठमाण्डौंमै छु । अब सरकारले काम दियो भने बैठक बस्छ, म पनि दुईचार दिनमा सुर्खेत फर्किन्छु । अधिकांश सांसदहरु काठमाण्डौंमा रहेकाले पनि संसद बैठकको मिति टुंगो नलाग्नुको एउटा कारण भएको सभामुख शाहीको भनाइ छ । यद्यपी उनले सरकारले विजनेश नदिएकाले बैठक सुरु नगरिएको दाबी गरे । संघीयताको मर्ममा प्रहार कांग्रेस संसदीय दलका नेता जीवनबहादुर शाहीले बहुमतको नाममा संसदलाई निष्कृय बनाइएको आरोप लगाए । उनले भने,हामीले पहिले नै मिति तोकेर मात्र बैठक स्थगित गरौं भनेका थियौं, तर नेकपाका साथीहरुले मान्नु भएन । कानुन निर्माण गर्नुपर्ने बेलामा संसदलाई गतिहीन बनाइएको छ, यसले राम्रो सन्देश पटक्कै दिएन । आफू लामो समयसम्म सुर्खेतमा रहँदा पनि बैठक बस्ने संकेत नदेखिएपछि काठमाडौं लागेको शाहीले बताए । समितिमा नेतृत्व चयन हुन सकेका छैनन्, यसले पनि कानुन निर्माणमा अवरोध गरेको छ शाहीले भने, नेकपाले आजसम्म दलको नेता नै छान्न सकेको छैन, सत्तारुढ दलले यसमा बढी जिम्मेवारी बहन गर्नुपर्यो । उहाँहरुको व्यवहारले प्रदेश संसदले काम गर्नै पाएन, यसले संघीयताको मर्ममाथि नै प्रहार गरेको छ । उनले कर्णालीमा प्रदेश सरकारले पनि जनअपेक्षा अनुसार काम गर्न नसकेको भन्दै असन्तुष्टि जनाए ।"
