शीर्षक,विवरण
समृद्धिको आधार कृषि,"हरेक साल कृषिजन्य उत्पादनमा हाम्रो परनिर्भरता बढ्दै गएको छ। दैनिक उपभोगका लागि अत्यावश्यक कृषि उत्पादनमा हामी दिनानुदिन भारतसँग परनिर्भर हुँदै गएका छौं। सरकारले वर्षेनी कृषिमा आत्मनिर्भरताको नारा अघि सार्छ तर त्यो नारामा मात्र सीमित छ। कृषिमा वास्तविक योजना बनाई त्यसलाई लागू गर्ने प्रयास भएको देखिँदैन। त्यसैले नै हरेक वर्ष आयातको क्रम बढिरहँदा खर्बौं रुपैयाँ बाहिइरहेको छ। कृषिउपजका लागि उपयुक्त जमिन हुँदाहुँदै हामीले यसमा कुनै प्रगति गर्न सकेका छैनौं। देशको उत्पादनशील जनशक्ति विदेशमा श्रम बेचिरहेको छ। तिनै युवाले पठाएको रेमिट्यान्स हाम्रो अर्थतन्त्रको आधार बनेको छ, तर कृषिजन्य पदार्थ आयातमा ठूलो खर्च बेहोर्नुपर्दा अर्थतन्त्रमा त्यसको नकारात्मक प्रभाव परिरहेको छ। चामललगायत खाद्यान्न, मासु, तेल, दूध, तरकारी, फलफूलजस्ता उपभोग्य वस्तु पनि हामी आयात गरिरहेका छौं। प्रशोधित खाद्यान्नमा पनि ठूलो रकम खर्च भइरहेको छ। सरकारको नीतिगत अदूरदर्शिता, अनुसन्धान र विज्ञताको कमी, बजारमा बिचौलियाको चलखेलजस्ता कारणले हाम्रो देशमा कृषि क्षेत्रले अधोगतिको सामना गरिरहेको छ। झन्डै दुईदशक राजनीतिक अस्थिरतामा डुबेको देश अहिले आएको समृद्धिको मिठो सपनामा हराएको छ। तर हाम्रो हकमा समृद्धिको अनिवार्य सर्तजस्तो रहेको कृषिको विकासतर्फ भने नेतृत्व तहको पर्याप्त ध्यान पुग्न सकेको छैन। हामी वार्षिक दशौं लाख पर्यटक भित्र्याउने योजना बनाइरहेका छौं, तर तिनलाई देशभित्रै उत्पादित खाद्यसामग्री खुवाउन सकिन्छ र आयको सीमा बढाउन सकिन्छ भन्नेतर्फ सोचेका छैनौं। सरकारले चीन र भारत दुवै तर्फबाट रेल ल्याउन तीव्र गृहकार्य गरिरहेको छ, तर रेल आइपुग्दा त्यसमा भरेर फिर्ता पठाउने सामग्री उत्पादन गर्नका लागि कुनै वास्तविक योजना बनाएको छैन। के कृषि क्षेत्रको विकास नभई हाम्रो समृद्धिको सपना पूरा हुन सम्भव छ ? यदि छैन भने कृषि विकासका लागि सरकारले किन ठोस कार्यक्रम तय गर्दैन ? कृषिको विकासका लागि मिठो गफले मात्र काम चल्दैन। कृषिको आधुनिकीकरणका लागि नीतिगत, प्राविधिक विषयमा जटिल गृहकार्य गर्नुपर्ने हुन्छ। जमिन र बजारको व्यवस्थापन, बीउबिजनमा अनुसन्धान, उत्पादनलाई बजारसम्म जोड्ने पूर्वाधार, तिनको उचित मूल्य निर्धारणसम्मका कुरामा ध्यान पुर्याउनुपर्ने हुन्छ। कृषि क्षेत्र आर्थिक विकास र समृद्धिको मेरुदण्ड हो। यसले आर्थिक वृद्धिलाई गति दिनुका साथै गरिबी घटाउन, धनी र गरिब, महिला र पुरुषबीच रहेको आयको असमानता कम गर्न, जनसंख्यालाई खाद्य सुरक्षा प्रदान गर्न, र वातावरणीय विनाशलाई रोक्नसमेत ठूलो योगदान दिन्छ। खासगरी एसिया र अफ्रिकाका विकासशील देशमा पछिल्लो दशकमा देखिएको प्रगतिले पनि यो तथ्यलाई पुष्टि गरेको छ। सरकार र दाताहरूले दशकौंसम्म विकासमा कृषिको भूमिकालाई बेवास्ता गरेका थिए। पछिल्लो समय विकासको गति लिँदै गएका देशमा कृषिलाई त्यसको मुख्य इञ्जिन मान्न थालिएको छ। कृषि क्षेत्रबाट कुल गार्हस्थ उत्पादनमा जति बढी योगदान रह्यो, त्यसले देशको सबैभन्दा गरिब जनसंख्यालाई फाइदा पुग्ने अध्ययनहरूले देखाएका छन्। त्यसैगरी गाउँसहरबीचको खाडल पुर्न पनि कृषि क्रान्ति जरुरी छ। समृद्धिको नारा सुन्दा कर्णप्रिय छ। तर समृद्धि यत्तिकै आउने होइन। केवल कनेक्टिभिटी र व्यापारले समृद्धि आउँदैन। समृद्धिका लागि उत्पादन पहिलो सर्त हो। नेपालको उत्पादनको मुख्य आधार कृषि नै हो। त्यसैले कृषिजन्य उत्पादनमा जोड नदिई समृद्धि हासिल गर्न सकिँदैन। कृषिजन्य उत्पादनमा आधारित उद्योग मात्र हाम्रो समृद्धिका आधार बन्न सक्छन्। त्यसैले समृद्धिका लागि राज्यले कृषिमा लगानी गर्न जरुरी छ। कृषि क्षेत्रमा देखिएको श्रमदेखि बीउबिजन र सिँचाइलगायतका समस्यामा ध्यान पुर्याउन आवश्यक छ।"
कानुनले रोक्यो संघीय निजामती मस्याैदा विधेयक,"काठमाडाैं : कानुन, न्याय तथा संसदीय मामिला मन्त्रालयले विधि नपुगेको भन्दै संघीय निजामती सेवा ऐनको मस्यौदा विधेयकलाई सहमति दिन रोकेको छ । सामान्य प्रशासन मन्त्रालयले तीन साता अघि विधेयकको मस्यौदा सहमतिका लागि कानुन मन्त्रालयमा पठाएको थियो । कानुन मन्त्रालयले विधि र प्रक्रिया पुयाएर मात्रै मस्यौदा विधेयक ल्याउन सुझाउँदै संघीय मामिला तथा सामान्य प्रशासन मन्त्रालयलाई शुक्रबार पत्राचार गरेको छ । कानुन मन्त्रालयका प्रवक्ता सहसचिव रमेश ढकालले अर्थ मन्त्रालयको सहमति आएपछि मात्रै कानुन मन्त्रालयले विधेयकका बारेमा आवश्यक निर्णय गर्ने जानकारी दिए । नेपाल सरकार कार्यसम्पादन नियमावली २०७४ अनुसार मुलुकलाई आर्थिक भार पर्ने खालका विषयमा ऐन कानुन बनाउँदा अनिवार्य रुपमा अर्थ मन्त्रालयको सहमति लिनु पर्छ । तर सामान्य प्रशासनले अर्थ मन्त्रालयको सहमति बिना नै हतारमा विधेयकको मस्यौदा कानुनमा पठाएको थियो । कार्यसम्पादन नियमावलीको प्रावधान अनुसार हामीले अर्थ मन्त्रालयसँग सहमति लिएर आउन सामान्य प्रशासनलाई पत्राचार गरेका हौं, कानुन मन्त्रालयका प्रवक्ता ढकालले अन्नपूर्णसँग भने । उनले अर्थ मन्त्रालयको सहमति वेगर विधेयकमा कानुन मन्त्रालयले सहमति दिन नसक्ने स्पष्ट पारे । संघीय निजामती सेवा ऐनको मस्यौदामा कर्मचारीको सेवा सुविधा सम्बन्धी धेरै विषय समेटिएकाले त्यसले राज्यको आर्थिक दायित्वमा प्रभाव पार्छ । राज्यको आर्थिक दायित्वमा प्रभाव पार्ने विषयमा जुनसुकै निकायले कानुन बनाउनु अघि अनिवार्य रुपमा अर्थ मन्त्रालयसँग सहमति लिनै पर्ने कानुनी प्रावधान रहेको ढकालले जानकारी दिए । तर सामान्यले अर्थसँग सहमति बिना नै विधेयकको मस्यौदा सहमतिका लागि कानुन मन्त्रालयमा पठाएको थियो । कानुन मन्त्रालय स्रोतका अनुसार प्रारम्भिक छलफलका क्रममा संघीय निजामती सेवा विधेयक मस्यौदामा केही कानुनी त्रृटिसमेत देखिएका छन् । सामान्यले पठाएको विधेयकको मस्यौदा संविधानसँग बाझिएको भन्दै विवाद उठेको छ । संघीय निजामती सेवा ऐन केन्द्रीय सरकारको सार्वजनिक प्रशासन सञ्चालन गर्ने प्रमुख मार्गचित्र हो भने प्रदेश र स्थानीय तहको प्रशासन सञ्चालन गर्ने प्रमुख आधार हो । संविधानको धारा २८५ को उपधारा ३ मा प्रदेश मन्त्रिपरिषद्, गाउँ कार्यपालिका, र नगरकार्यपालिकाले आफ्नो प्रशासन सञ्चालन गर्न आवश्यकता अनुसार कानुन बमोजिम विभिन्न सरकारी सेवाको गठन गर्न सक्ने व्यवस्था छ तर अहिले केन्द्रीय सरकारले बनाएको संघीय ऐनको मस्यौदामा प्रदेश र स्थानीय तहमा केन्द्रबाट समायोजन गरिएका कर्मचारीलाई अन्तर सरुवा गर्न सकिने व्यवस्था गरिएको छ । जुन संविधान विपरित देखिन्छ । यसैगरी संविधानको धारा २२७ मा गाउँपालिका र नगरपालिकाको कर्मचारी र कार्यालय सम्बन्धी व्यवस्था प्रदेश कानुन अनुसार हुने व्यवस्था गरिएको छ । सामान्य प्रशासन मन्त्रालयले संघीय निजामती सेवा ऐनको विधेयक बनाउँदा संविधानको उल्लेखित धारा विपरित हुने गरी बनाएको देखिएको छ । विधेयकमा सरकारको उपसचिव र सहसचिव पदमा खुला प्रतिस्पर्धाबाट पूर्ति हुने व्यवस्था खारेजीको प्रस्ताव गरिएको छ । हाल उपसचिव र सहसचिवमा बाहिरका दक्ष जनशक्ति ल्याउने उद्देश्यसहित खुलामा जम्मा पदको १० प्रतिशतमा प्रतिस्पर्धा गर्न सकिने प्रावधान राखिएको छ । तर मस्यौदामा बाहिरका दक्ष जनशक्ति नीति निर्माण तहमा आउन सक्ने बाटो सदाका लागि बन्द गर्ने प्रस्ताव गरेपछि यो पनि विवादित बनेको छ ।"
बजेटविरुद्ध सत्तापक्ष र प्रतिपक्ष एकजुट,"जनकपुर : प्रदेश २ सरकारले ल्याएको बजेट त्रुटिपूर्ण रहेको भन्दै सत्तापक्षकै सांसदहरू सरकारमाथि खनिएका छन्। प्रदेश सरकारले प्रस्तुत गरेको बजेट सरकारमैत्री रहेको भन्दै सत्तापक्षकै सांसदले सदनमा सरकारको तीव्र आलोचना गरेका छन्। बजेटमाथिको छलफल जारी रहेको सदनमार्फत सोमबारको बैठकमा सांसदहरूले बजेट जनमैत्री नभई मन्त्रीमैत्री रहेको आरोप लगाएका छन्। प्रदेश सकारले ल्याएको बजेटविरुद्ध सत्तापक्ष र प्रतिपक्षका सांसदहरू एक ठाउँमा उभिँदै संसदीय रकमलाई आफ्नो हिसाबले खर्च गर्न पाउनुपर्ने माग गरेका छन्। प्रदेश सरकारले आर्थिक वर्ष ०७५७६ का लागि प्रस्तुत गरिएको बजेटमा स्थानीय तहसँग समन्वय गरेर संसदीय रकम खर्चिनुपर्ने प्रावधान राखेको छ। उक्त व्यवस्था गलत रहेको राजपा सांसद मनिष सुमनले जिकिर गरेका छन्। संसदीय विकास कोषको रकमबिना समन्वय खर्च गर्न पाउनुपर्ने व्यवस्था लागू गर्न सरकारसँग उनको माग छ। सरकारले ल्याएको बजेट सकारात्मक रहे पनि त्यसमध्ये अधिकांश योजनामा बिनातुकको रहेको उनले बताए। उनले भने, एक घर एक शौचालयमा दुई करोड, औंलो नियन्त्रणमा पाँच करोड, बेटी बचाऊ, बेटी पढाऊ अभियानका लागि २१ करोड, स्याटेलाइट सिटी, विपद् व्यवस्थापनमा ५८ करोड रुपैयाँसहित विभिन्न कार्यक्रम र अभियानमा बजेट विनियोजन गरिएको छ, जसबाट जनताले दीर्घकालीन फाइदा लिन सक्दैनन्, उनले भने। कांग्रेस प्रदेशसभा सदस्य शेख रसिद अलीले प्रदेश सरकारको बजेट पार्टीको घोषणापत्रजस्तो रहेको बताए। उनले अहिलेको बजेट अव्यवहारिक र पूर्वाग्राही रहेको बताए। राजपाका अर्का सांसद बाबुलाल साह कानूले पनि बजेट विभेदपूर्ण रहेको टिप्पणी गरे। प्रदेशसभा सदस्यहरूसँगको छलफलबिनै बजेट ल्याइएकोप्रति उनले आक्रोश व्यक्त गर्दै बजेट संशोधन गर्न माग गरे। त्यस्तै संघीय समाजवादी फोरमका सांसद अशोककुमार यादवले बजेटमा त्रुटि रहेको भन्दै सुधारको गर्नुपर्ने बताए। नेकपा सांसद श्यामसुन्दर विश्वकर्माले पनि अहिलेको बजेट प्रदेशसभालाई खुसी पार्ने खालको रहेको बताए। बिनायोजना मन्त्रीहरूलाई खुसी पार्न हचुवाका भरमा बजेट ल्याइएको उनले जिकिर गरे। चाहिने ठाउँमा बजेट विनियोजन नभएकोप्रति उनले आक्रोश पोखे। प्रदेश सरकारले आव ०७५७६ को लागि सदनमा २९ अर्ब ७८ करोडभन्दा बढी रकमको बजेट पेस गरेको छ। गएको असार १ मा प्रदेश सरकारले बजेट प्रस्तुत गरेको हो। अझै सार्वजनिक गरिएन मोदी भ्रमणको खर्च यसैबीच सत्तापक्षकै सांसदहरूले भारतीय प्रधानमन्त्री नरेन्द्र मोदी भ्रमणको खर्च सदनमा सार्वजनिक गर्न माग गरेका छन्। भ्रमणमा अनियमितता गरेको भन्दै सरकारको आलेचना भइरहेकोले यसबारे अहिलेसम्म सदनमा पारदर्शिता नगरिएको उनीहरूले प्रश्न गरेका छन्। बारम्बार सदनमा भ्रमण खर्चको पारदर्शिताबारे माग उठ्ने गरेको भन्दै यसलाई तुरुन्त सार्वजनिक गर्न राजपा र फोरमका सांसदहरूले सदनमार्फत सरकारसँग आग्रह गरेका छन्। राजपाका मनिष सुमन र संघीय समाजवादीका अशोक यादवले मोदी भ्रमणको खर्चबारे अहिलेसम्म पारदर्शिता नगर्नु भ्रष्टाचारलाई प्राथमिकता दिनुसरह रहेको जिकिर गरेका छन्। आन्दोलनका घाइतेलाई ३ लाख प्रदेश २ सरकारले मधेश आन्दोलनका घाइतेहरूलाई आर्थिक सहयोग गर्ने निर्णय गरेको छ। सोमबार साँझ बसेको मन्त्रिपरिषद् बैठकले मधेश आन्दोलनमा घाइते भएकाहरूलाई आर्थिक सहयोग गर्ने निर्णय गरेको हो। गम्भीर प्रकृतिका घाइतेहरूलाई बढीमा तीन लाख रुपैयाँ दिने निर्णय गरिएको मुख्यमन्त्री लालबाबु राउतले जनाए। उनका अनुसार त्यसपछि क्रमशः घाइतेको अवस्थाअनुसार क्रमश डेढ लाख र कम्तीमा १ लाखसम्म रुपैयाँ तत्कालका लागि दिने निर्णय गरिएको छ। आन्दोलनका घाइतेहरूको अवस्था र प्रकृति हेरेर आर्थिक सहयोग गर्ने नीति लिइएको सरकारका प्रवक्ता एवं अर्थमन्त्री विजय यादवले जानकारी दिए। उनका अनुसार अपांग, घाइते, सशक्त र सामान्य घाइते गरी तीन समूह बनाएर मापदण्डअनुसार अपांगता भएका घाइतेहरूलाई तीन लाख दिइने निर्णय गरिएको प्रवक्ता यादवले जनाए। घाइतेहरूको वास्तविक तथ्यांक नभए पनि संकलन गरेर बाँड्ने सरकारले तयारी गरेको अर्थमन्त्री यादवले बताए। यसैगरी सोमबारै बसेको मन्त्रिपरिषद्को बैठकले विद्याधर मल्लिकको अध्यक्षतामा प्रदेशको प्रशासनिक संरचना सुधार सुझाव समिति गठन गरेको छ। मुख्यमन्त्री तथा मन्त्रिपरिषद् कार्यालयका सचिवको संयोजकत्वमा समिति गठन गरिएको हो। जसमा सबै मन्त्रालयका सचिवलाई पदेन सदस्य राखिएको छ। त्यसैगरी बैठकले मुख्य न्यायाधिवक्ताको कार्यालयबाट प्राप्त कानुनी सहायता, अधिकृतको नियुक्ति तथा सेवा सर्तसम्बन्धी निर्देशिका २०७५ लाई समेत स्वीकृति प्रदान गरेको छ।"
हामी यता ढल्कने वा उता ढल्कने गर्दैनौँ : प्रधानमन्त्री,"काठमाडौं : प्रधानमन्त्री केपी शर्मा ओलीले आफ्नो चीन भ्रमण समृद्ध नेपाल निर्माणका लागि सहयोगी बनेको बताएका छन्। असार ५ देखि १० गतेसम्म मित्रराष्ट्र चीनको भ्रमण गरेका प्रधानमन्त्रीले स्वदेश फर्केको तेस्रो दिन प्रतिनिधिसभालाई आफ्नो भ्रमणका उपलब्धिबारे जानकारी गराएका हुन्। मंगलबार बिहान बसेको प्रतिनिधिसभा बैठकलाई सम्बोधन गर्दै प्रधानमन्त्री ओलीले एउटा मुलुकको विकासको प्रयासमात्र पर्याप्त नहुने भएकोले छिमेकीहरूको सहयोग जुटाउन आफू लागेको बताए। 'हामीले छिमेकीसँग सम्बन्ध सुधारेका छौँ। विश्वास, समझदारी र सहकार्यको वातावरण निर्माण गर्न सफलता प्राप्त गरेका छौँ', प्रधानमन्त्रीले भने। सरकार क्षणिक हिसाबले एक छिमेकीका विरुद्ध अर्को छिमेकीलाई उचाल्न नलागेको स्पष्ट पार्दै प्रधानमन्त्रीले छिमेकीहरूबीच समेत सहकार्य र विश्वासको वातावरण बनाउनु आफ्नो भूमिका रहेको बताए। यी हुन् चीनमा ओलीले गरेका १० सम्झौता सम्झौताले प्रम ओली रोमाञ्चित ओली र चिनियाँ प्रधानमन्त्रीको संयुक्त विज्ञप्तिमा के छ ? उचाइतिरै उत्तर सम्बन्ध द्विपक्षीय सहकार्य उपलब्धिपूर्ण : नेपालचीन संयुक्त वक्तव्यको पूर्णपाठ चीन भ्रमणपछि प्रतिनिधिसभामा प्रधानमन्त्रीको सम्बोधन (भिडियो लाइभ) 'हामी क्षणिक हिसाबले एउटा विरुद्ध अर्कोको कार्ड खेल्ने, उचाल्ने अथवा तात्कालीक हितका निम्ति गैरजिम्मेवार तरिकाले चल्ने काम गर्दैनौँ', प्रधानमन्त्रीले भने, 'हामी दुबै छिमेकीहरूसँग विश्वासयोग्य, भरपर्दो र पारस्परिक सहयोग तथा सहकार्यको वातावरण निर्माण गर्न चाहन्छौँ।' नेपालको विकासको प्रयासमा छिमेकीको साथ चाहिने भएकोले त्यसनिम्ति आफ्नो सरकारले प्रयास गरेको प्रधानमन्त्रीको भनाई छ। छिमेकी मुलुकहरूको सम्वेदनशीलता पनि नेपालले बुझेको बताउँदै प्रधानमन्त्रीले उनीहरूको जायज चासोको सम्बोधन गर्ने बताए। 'भित्र र बाहिरवाला कुरा गर्दैनौँ' कतिपयले सरकारले बाहिर गर्ने कुरा र भित्री व्यवहारबीच तालमेल नरहेको शंका गरेकोप्रति आपत्ति जनाउँदै प्रधानमन्त्रीले सरकार पारदर्शी रहेको बताए। 'कतिपयले भित्र के हो कसो हो ? बाहिर यस्तो देखिएको छ भन्ने गरेका छन्', प्रधानमन्त्रीले भने, 'हामी भित्र र बाहिरवाला कुरा गर्दैनौँ, उहाँहरूका सम्वेदनशीलतालाई पनि बझेका छौँ, उहाँहरूका जायज चासो र सरोकार बुझेका छौँ।' आफ्नो विकासको प्रयाससँगै अन्तर्राष्ट्रिय सम्बन्ध सुधारमा पनि नेपालले भूमिका खेल्न चाहेको प्रधानमन्त्रीले बताए। 'हामी हाम्रा दुई छिमेकीबीच असमझदारी हटाउन सकारात्मक भूमिका खेल्छौँ। उहाँहरूबीचमा पनि सहकार्य विकास गर्ने कुरामा हाम्रो सकारात्मक योगदान रहन्छ', प्रधानमन्त्रीले भने, 'हामी यता ढल्कने वा उता ढल्कने गर्दैनौँ।' पञ्चशील, पारस्परिक लाभ र स्वाभिमानका आधारमा राष्ट्रिय हीतलाई केन्द्रमा राखेर काम गर्ने प्रधानमन्त्रीले स्पष्ट पारे। 'अन्तर्राष्ट्रिय सम्बधमा पनिस हामी तनाव होइन, शान्तिको पक्षमा छौँ। अझ हामी हाम्रा छिमेकीहरूमा तनावको पक्षमा हुनै सक्दैनौँ। यो नै हाम्रो हीतमा छ। हाम्रा हरेक भेट र भ्रमणमा यो भावनालाई स्पष्ट पारेका छौँ।' बलिया छिमेकीहरूको सामर्थ्य र प्रविधिलाई नेपालको विकासका प्रयासमा मिसाउन चाहेको उनको भनाई छ। 'उहाँहरूको योगदान र सहकार्यको अपेक्षा गर्छौँ। अरुसँग पनि सहकार्य गर्न चाहन्छौँ', प्रधानमन्त्रीले भने, 'सबैसँग मिलेर समृद्ध नेपाल सुखी नेपालीको आकांक्षालाई पूरा गर्न चाहन्छौँ। त्यस दिशामा भ्रमण सकारात्मक र सहयोगी बनेको छ।'"
सांसद र कार्यकर्ताले प्रधानमन्त्रीलाई निश्चित समयमा मात्र भेट्न पाउने,"काठमाडौं : प्रधानमन्त्री तथा नेपाल कम्युनिस्ट पार्टी संसदीय दलका नेता केपी शर्मा ओलीले संसद र पार्टी कार्यकर्तासँग भेटघाटका लागि समय निर्धारण गरेका छन्। प्रधानमन्त्री ओलीले नियमित भेटघाटका अतिरिक्त हरेक शुक्रबार प्रतिनिधिसभा र राष्ट्रिय सभामा प्रतिनिधित्व गर्ने सांसदसँग भेटवार्ता गर्ने छन्। नियमित रुपमा शुक्रबार दिउँसो ३ देखि ५ बजेसम्म सिंहदरबारमा प्रदेशगत रुपमा सांसदसँग भेटघाट गर्ने व्यवस्था मिलाइएको प्रधानमन्त्रीको निजी सचिवालयले जनाएको छ। प्रधानमन्त्री तथा नेकपा संसदीय दलका नेता ओलीसँग साप्ताहिक रुपमा सात प्रदेशबाट प्रतिनिधित्व गर्ने नेकपाका सांसदले भेटघाट हुने नियमित कार्यक्रम तय गरिएको छ, प्रधानमन्त्रीका प्रेस सल्लाहकार डा कुन्दन अर्यालले जारी गरेको विज्ञप्तिमा भनिएको छ। त्यसैगरी प्रधानमन्त्री ओलीले नियमित रुपमा नेकपाका कार्यकर्तासँग हरेक महिनाको १ र १५ गते भेटघाट गर्ने भएका छन्। प्रधानमन्त्री तथा नेकपाका अध्यक्ष ओलीले हरेक महिनाको पहिलो दिन बिहान ११ बजेदेखि दिउँसो १ बजेसम्म नेकपाको धुम्बाराहीस्थित कार्यालय र १५ गते पेरिसडाँडास्थित कार्यालयमा पार्टी कार्यकर्तालाई भेट्नु हुनेछ, विज्ञप्तिमा भनिएको छ।"
राप्रपाले प्रदेश अध्यक्ष तोक्यो,"काठमाडों : राष्ट्रिय प्रजातन्त्र पार्टीले सातै प्रदेशको पार्टी नेतृत्व मनोनयन गरेको छ। केन्द्रीय अध्यक्ष कमल थापाको अध्यक्षतामा बसेको पार्टीको केन्द्रीय कार्य सम्पादन समितिको बैठकले सातै प्रदेशका अध्यक्ष मनोनयन गरेको हो । मनोनित अध्यक्षमा प्रदेश १ मा राम थापा, प्रदेश २ मा चन्देश्वर प्रसाद यादव, प्रदेश ३ मा विक्रमबहादुर थापा, प्रदेश ४ मा हेमजंग गुरुङ्ग, प्रदेश ५ मा डा धवल शम्शेर जबरालाई अध्यक्षको जिम्मेवारी दिइएको छ। त्यसैगरी कर्णाली प्रदेशको अध्यक्षमा धनबहादुर बुढा र प्रदेश ७ को अध्यक्षमा श्याबहादुर शाही मनोनित भएका छन् ।"
चीन भ्रमणपछि प्रतिनिधिसभामा प्रधानमन्त्रीको सम्बोधन (भिडियो लाइभ),काठमाडौं : प्रधानमन्त्री केपी शर्मा ओलीले आफ्नो चीन भ्रमणबारे प्रतिनिधिसभा बैठकमा जानकारी गराउँदैछन्। मंगलबार बिहान ११ बजे बस्ने प्रतिनिधिसभा बैठकमा प्रधानमन्त्री ओलीले चीन भ्रमणका उपलब्धिबारे जानकारी गराउन लागेका हुन्। प्रधानमन्त्री ओलीले चीनका प्रधानमन्त्री लि खछ्यानको निम्तोमा असार ५ देखि १० गतेसम्म चीनको औपचारिक भ्रमण गरेका थिए। हेर्नुस् लाइभ भिडियो।
विपक्षीद्वारा संसद् अवरुद्ध,"धनगढी : सत्ता पक्षकै प्रदेशसभा सदस्यहरूले बजेटको विरोध गरिरहेका बेला प्रदेश ७ मा विपक्षले संसद् बैठक अवरुद्ध गरेका छन्। प्रदेश सरकारले ल्याएको बजेट जनतामुखी नभएको र कार्यकर्ता पोस्ने बजेट भएको भन्दै प्रतिपक्षी दल कांग्रेस र राष्ट्रिय जनता पार्टीले संसद् बैठक अवरुद्ध गरेका हुन्। असार १ गते प्रदेश सरकारले २५ अर्ब ६ करोडको बजेट प्रदेशसभामा प्रस्तुत गरेको थियो। सोमबार अपराह्न ४ बजेदेखि सुरु भएको बजेटमाथिको छलफलमा सभामुख अर्जुनबहादुर थापाले बैठकको कार्य प्रारम्भ भएको सूचित गर्नेबित्तिकै प्रतिपक्षी सभासद्हरूले उठेर बजेटमाथिको छलफलको विरोध गरेका थिए। सभामुख अर्जुनबहादुर थापाले केही आपत्ति भए कुनै एक जनाले सदस्यले आफ्नो कुरा राख्न निर्देशन गरेपछि कांग्रेस संसदीय दलका नेता डाक्टर रणबहादुर रावलले सरकारले ल्याएको बजेट डल्लो बजेट भएको र त्यसले कार्यकर्ता पोस्ने काम मात्रै हुने भएकाले त्यसको संशोधनको माग गरे। सरकारले जेठमा ल्याएको एक अर्ब ५ करोडको अल्पकालीन बजेटको हामीले पहिलो बजेट भएकाले समर्थन गयौं तर त्यसको चरम दुरुपयोग भएको छ। अहिले पनि अल्पकालीनजस्तै डल्लो बजेट आएको छ। त्यो सीधै कार्यकर्ता पोस्नका लागि हो, त्यसैले त्यो बजेट संशोधन भएर आउनुपर्छ, प्रदेशसभामा डाक्टर रावलले भने। उनले बजेट संशोधन नभए प्रतिपक्षको दायित्व निर्वाह गर्ने बताए। उनले शीर्षकबिनाको बजेट पास भएपछि त्यसको चरम दुरुपयोग हुनसक्ने बताए। प्रदेशका गौरवका योजनाका लागि डीपीआर छैन भनेर डल्लो बजेट विनियोजन भएको छ, पर्यटनका लागि भनेर अर्बौं बजेट विनियोजन गरिएको छ, प्रतिपक्षलाई छलफलमा बोलाएर थपिएका योजना र गरिएको प्रतिबद्धता पनि पूरा भएका छैनन्, बजेटप्रति टिप्पणी गर्दै उनले आरोप लगाए। विपक्षी सांसदको तर्फबाट डाक्टर रावलले संसद्मा सम्बोधन गरेर पनि उनीहरूले आफ्नो सिटमा नबसेपछि दुई पटकसम्म सभामुख अर्जुन थापाले सिटमा बस्न निर्देशन गरेका थिए तर प्रतिपक्षी दलका सांसदले सदनमा उभिइराखेपछि सभामुख अर्जुनबहादुर थापाले संसद् स्थगन भएको घोषणा गरे। संसद्को अर्को बैठक मंगलबार अपराह्न ४ बजेसम्मका लागि स्थगन गरिएको छ। संसद् स्थगन गरिएपछि सरकारको तर्फबाट अर्थमन्त्री झपट बोहराले बजेटमा केही डल्लो बजेट राखिए पनि त्यो प्रदेश गौरवका योजनाका लागि भएको प्रतिक्रिया दिए। उनले प्रदेश गौरवका योजनाहरूको डीपीआर नै भएको छैन, त्यसैले डल्लो बजेट ल्याएको उनले बताए। बजेटमा सकेसम्म प्रतिपक्षको पनि सहमति होस भन्ने चाहना सत्ता पक्षको हो, यदि भएन भने बजेट पास हुन्छ तर संशोधन हुँदैन, उनले भने। प्रदेशसभा ७ मा सत्तापक्षको दुईतिहाइ बहुमत छ। कांग्रेसको तर्फबाट प्रदेशसभा सदस्य भरत खड्काले सत्तापक्षलाई दुईतिहाइको दम्भ पलाएको आरोप लगाए। संसद् स्थगन भएपछि पत्रकारलाई प्रतिक्रिया दिँदै उनले भने, एक अर्ब ५ करोडको अल्पकालीन बजेटमा कार्यकर्ताको रजाइँ भएको छ, त्यसको चरम दुरुपयोग गरिएको छ, त्यसैले यसपालिको बजेट शीर्षकमा आउनुपर्छ, होइन भने प्रतिपक्षले संसद्मा आफ्ना गतिविधि बढाउँछ।"
लगानी बोर्ड र पुर्ननिर्माण प्राधिकरण खारेज गर्न प्रस्ताव,काठमाडौं : सांसद प्रेम सुवालले लगानी बोर्ड र राष्ट्रिय योजना आयोगको औचित्य नभएको भन्दै खारेजीको प्रस्ताव गरेका छन्। प्रतिनिधिसभा बैठकमा बजेट खर्च कटौतीबारे प्रस्ताव राख्दै सुवालले लगानी बोर्र्डले नेपालको हितभन्दा पनि विदेशको हितमा काम गर्दै आएको बताए । लगानी बोर्ड अहिलेलाई उपयुक्त छैन उनले भने। त्यस्तै राष्ट्रिय पुर्ननिर्माण प्राधिकरणले अपेक्षित काम गर्न नसकेको भन्दै खारेजीको प्रस्ताव गरिएको छ । अहिलेसम्म १० प्रतिशतले मात्र घर बनाएको भन्दै अझै आठ लाख भूकम्प पीडितहरुको कहिले घर बन्ने भन्नेबारे अन्योल रहेको भन्दै उक्त प्रधिकारण खारेज गर्नु उपयुक्त देखिएको उनले बताए। राष्ट्रिय योजना आयोगको पनि कुनै औचित्य नभएको सांसद सुवालले बताए । मन्त्रीको खल्तीबाट योजना आउने गरेको र आयोगले कुनै नयाँ योजना ल्याउन नसकेको चर्चा गर्दै सुवालले आयोग नै खारेज गर्नुपर्ने बताए । राष्ट्रपति र उपराष्ट्रपति श्रीपेचबिनाको राजा जस्तो भएको सुवालको प्रतिक्रिया थियो । सवारीका क्रममा लाखौं मान्छेलाई अलपत्र पार्ने काम उचित नभएको भन्दै यसतर्फ राष्ट्रपति र उपराष्ट्रपति कार्यालयले गम्भीर भएर सोच्नुपर्ने बेला आएको उनको भनाई थियो । यी कार्यालयले उल्लेखनीय काम गरेका मान्छेलाई भन्दा आफ्ना परिवारका मान्छेलाई सम्मान दिएर बदनामी भएका छन् उनले भने ।
अाज संसदमा कुन बजेट शीर्षकमा छलफल हुदैँ छ ?,"काठमाडौं : प्रतिनिधिसभा बैठकमा आज प्रधानमन्त्री केपी शर्मा ओलीले विशेष सम्बोधन गर्नेभएका छन् । पहिलो चरणमा प्रधानमन्त्री केपी शर्मा ओलीले सम्बोधनमा आफ्नो चीन भ्रमणबारे संसदलाई जानकारी गारउने छन् । उनको सम्बोधनपश्चात प्रधानमन्त्री तथा मन्त्रिपरिषद् कार्यालयको विभिन्न शीर्षकमा विनियोजित बजेटबारे छलफल हुने भएको छ । त्यस्तै राष्ट्रिय योजना आयोको सचिवालय, राष्ट्रपतिको कार्यालय एवम् उपराष्ट्रपतिको कार्यालयको विभिन्न शीर्षकमाथि छलफल हुने संघीय संसदका महासचिव मनोहरप्रसाद भट्टराईले जानकारी दिए । बैठकमा सांसद दुर्गा पौडेलेले विनियोजित विधेयक, २०७५ अन्र्तगत प्रधानमन्त्री तथा मन्त्रिपरिषद् कार्यालय र राष्ट्रिय योजना आयोगकको सचिवालय शीर्षकमा एक सय रुपैयाँ घटाइयोस् भनी प्रस्ताव गर्ने कार्यसूचि रहेको छ । सो अवसरमा सांसद मिनेन्द्र रिजालले विनियोजित बजेट, २०७५ अन्र्तगत प्रधानमन्त्री तथा मन्त्रिपरिषद्को शीर्षकको खर्च रकमलाई घटाई एक रुपैयाँ गरियोस् भनी कटौतीको प्रस्ताव गर्ने कार्यसूची रहेको संसदले जनाएको छ ।"
नेकपा विधानमा यी हुन् मुख्य ४ विवाद,"काठमाडौं : नेपाल कम्युनिस्ट पार्टी (नेकपा) ले विधानको प्रस्ताव भन्दा ठूलो आकारमा जिल्ला संगठन समिति बनाउने भएको छ। केन्द्रीय नेताबाटै प्रस्तावित जिल्ला समितिको संख्यामा असन्तुष्टि आएपछि नेकपाले जिल्ला संगठन समितिको आकार बढाउने तयारी गरेको हो। विधानमा जिल्ला संगठन समितिको आकार १ सय २५ सदस्यीय हुने उल्लेख छ। एक भन्दा बढी निर्वाचन क्षेत्र रहेको जिल्लामा प्रत्येक निर्वाचन क्षेत्र बराबर ५ जना जिल्ला सदस्य थप गर्न सकिने प्रावधान विधानमै ब्यवस्था छ। तर तल्ला कमिटीबाट संख्या बढाउन नेताहरूलाई आएको प्रेसर लाई टार्न सक्ने अवस्थामा नेताहरू छैनन। जिल्ला समितिको आकार अहिलेको संख्यामा बढाउनु पर्ने प्रस्ताव तल्ला कमिटीबाट आएका छन्, नेकपा स्थायी समिति सदस्य मणि थापाले अन्नपूर्णसँग भने, अहिले साविकका (एमालेमाओवादी) पार्टी कमिटीबाट कति संख्याको जिल्ला कमिटी बनाउने भन्ने सुझावसहितको प्रस्ताव संकलनको काम भइरहेको छ। नेकपाले तल्लो कमिटी र जनसंगठनको एकीकरण तीन महिनाभित्रै सक्ने गरी कार्यदलमार्फत् काम गरिरहेको छ। नेकपाको पहिलो स्थायी समिति बैठकमा जिल्ला समितिको आकार, प्रदेश कमिटीमा केन्द्रीय नेताहरूको सहभागिता र जनसंगठनका पदाधिकारी तथा सदस्यको पार्टी मर्यादाक्रमका विषयमा देखिएको मतभेदका कारण विधान तथा नियमावलीले अन्तिम रुप लिन सकेको थिएन। विधान तथा निमयावलीका प्राविधिक विषयमा नेताहरू बीच सहमति जुट्न नसक्दा १२ असारसम्म पार्टी विधान र नियमावली अध्ययन गरी लिखित सुझाव दिन स्थायी समिति सदस्यलाई महासचिव विष्णु पौडेलले पत्राचार गरिसकेका छन्। १२ गतेसम्म स्थायी समिति सदस्यको सुझाव केन्द्रीय कार्यालयमा संकलन भएपछि पुनःस्थायी समिति बैठक बसेर विधान तथा नियमावली टुंगो लगाउने तयारीमा नेकपा छ। कार्यदलमा काम के भइरहेछ ? नेकपाले तल्ला पार्टी कमिटी तथा जनवर्गीय संगठन बीचको एकीकरण गर्न कार्यदल बनाएर काम गरेको छ। तीन महिनाभित्र पार्टी र जनसंगठन एकीकरणका काम सक्ने योजना बनाएको नेकपाले एक महिना गुजारिसकेको छ। यस बीचमा प्रदेश र जनसंगठनका एकीकरणका लागि कतिपय कार्यदलले विधान बनाउन विधान समिति बनाएका छन्। त्यसरी बनाइएका समितिलाई दुवै पूर्ववत समूहका विधानको अध्ययन गरी समानता रहेका विषय राख्ने र असमानताअसमझदारीका विषयमा छलफल चलाई सहमतिको खोजी गर्ने कार्यादेश तोकिएको छ। विधान बनाउने विषयमा पूर्ववतः दुवै संगठनमा सहमतिमै बन्ने देखिन्छ, नेकपाका एक केन्द्रीय नेताले भने, तर जनसंगठनको नेतृत्वका विषयमा भने समस्या आउने देखिन्छ। दुवै पक्षले आआफ्नो दाबी गर्दा कार्यादल तहमा सहमति जुटने सम्भावना निकै कम छ। यसलाई पार्टी अध्यक्षले नै छलफलका आधारमा भागवन्डा लगाएर सहमति खोज्नु पर्ने हुन सक्छ। दुई अध्यक्षका बीचमा यो विषयमा छलफल हुन पाएको छैन। प्रधानमन्त्री एवं पार्टी अध्यक्ष केपी ओली ६ दिने चीन भ्रमणबाट आइतबार मात्रै स्वदेश फर्केका छन् भने अर्का अध्यक्ष पुष्पकमल दाहाल पत्नीको उपचारका लागि सिंगापुरमा छन्। अहिले प्रदेश कमिटीको कार्यादलमा आआफ्ना साविकका पूरानो जिल्ला कमिटीको नाम संकलन गर्ने कार्य भइरहेको नेताहरूको भनाइ छ। जिल्ला कमिटीहरू कति संख्याको बनाउने भनेर पूर्ववत पार्टीका कमिटीले पनि आआफ्नो समूहमा छलफल गरेर सुझावसहितको सूची कार्यदल नेतालाई पठाइरहेका नेता मणि थापाले जानकारी दिए। अहिलेसम्म चलेका छलफलका आधारमा जिल्ला संगठन समिति १७५ माथि पुग्न सक्छ, थापाले भने। यी प्रदेशमा अझै छलफल भएन केन्द्रले प्रदेश, जिल्ला तहमा पार्टी एकताका लागि पूर्ववतः पार्टीका सम्बन्धित प्रदेशका इन्चार्ज र संयोजकहरू रहने गरी चारचार सदस्यीय कार्यदल बनाएको थियो। तर केही प्रदेशमा भने अझै त्यस्तो कार्यदलका बीचमा छलफल समेत भएको छैन। प्रदेश १, २ र ३ मा अहिलेसम्म कार्यदल तहमा छलफल नै भएको छैन। अन्य प्रदेशमा भने काम भइरहेको प्रदेश कार्यदल सदस्यको भनाइ छ। त्यस्तै जनवर्गीय संगठनमा पनि विद्यार्थीकोमा भने छलफल हुन सकेको छैन। यी हुन् विवाद विवाद १ : जिल्ला कमिटी कति बनाउने ? नेकपाको विधान मस्यौदा गर्दा सुरुमा जिल्ला समिति ७५ देखि १२५ सम्म बनाउन सकिने प्रस्ताव थियो। एक भन्दा बढी निर्वाचन क्षेत्र भएकोबाट ५ जनाका दरले बढाउँदै जिल्ला समिति बढीमा १२५ को परिकल्पना गरिएको थियो। तर केन्द्रीय समितिको आकार बढेसँगै अन्य कमिटीको आकार पनि बढेर विधानको मस्यौदा आयो। पछिल्लो विधानको ब्यवस्थामा जिल्ला समिति १२५ सदस्यीय बनाउने र निर्वाचन क्षेत्रका आधारमा थप ५ जना थपिँदै जाने उल्लेख छ। तर अझै यो संख्यामा तल्ला कमिटीले असन्तुष्टि जनाएपछि नेतृत्वमाथि दबाब बढेको छ। त्यसकारण नेकपाले जिल्ला कमिटी कति संख्याको बनाउने भन्नेमा अझै निर्णय लिन सकेको छैन। विवाद २ : प्रदेश कमिटीमा केन्द्रीय सदस्य रहने की नरहने पार्टीको प्रदेश कमिटीको अध्यक्ष र इन्चार्जसिप केन्द्रीय नेताहरूले नै गरेपनि केन्द्रीय समितिमा परेका अन्य नेताहरू प्रदेश कमिटीमा रहनेनरहने भन्नेमा नेकपाभित्र अहिले पनि वहस छ। नियमावलीले यो विषयमा कुनै अंकुश नलगाएको र बस्न चाहनेलाई पनि बाटो खुल्ला गरिदिएपछि असन्तुष्टि नयाँ शिराबाट आएको छ। पार्टी अध्यक्षद्वय केपी ओली र पुष्पकमल दाहालले गत जेठ १६ मा प्रदेश संगठन कमिटी गठन सम्वन्धि प्रस्तावमा केन्द्रीय कमिटीका सदस्यको नाम समावेश नगर्न आन्तरिक सर्कुलर गरेका छन्। तर नियमावलीले यो विषयमा केही बोलेको छैन। केन्द्रीय सदस्यले चाहेमा प्रदेश कमिटीमा बस्न पाउने गरी नियमावलीमा लचिलो ब्यवस्था भएपछि यसमा पनि वहस जारी छ। विवाद ३ : जनवर्गीय संगठनका पदाधिकारी तथा सदस्यको पार्टी हैसियत के हुने नेकपाका २२ जनवर्गीय संगठन हुने विधानमा ब्यवस्था छ। तर, जनवर्गीय संगठनका केन्द्रीय पदाधिकारी तथा सदस्यको पार्टी हैसियत पार्टीका कुन कमिटी बराबर हुने भन्नेमा भने सहमति जुटेको छैन। निमयावलीको दफा २४ मा गरिएको मर्यादाक्रमको प्रस्तावमा जनवर्गीय संगठनका पदाधिकारी र सचिवालय सदस्यको हैसियत नेकपाका जिल्ला कमिटी सदस्य सरह हुने व्यवस्था छ। तर यस्तो प्रस्ताव अपमान गर्ने खालको भएको भन्दै जनसंगठनका पदाधिकारीले असन्तुष्टि पोखिरहेका छन्। जनसंगठनका पदाधिकारीको हैसियत कम्तीमा प्रदेश कमिटी सदस्य सरहको हुनुपर्ने जनसंगठनका नेताहरूको माग सम्बोधन हुन सकेको छैन। विवाद ४ : आयोगका अधिकार कटौती साविक एमालेमाओवादी दुवैका अनुशासन आयोगका अध्यक्षले विधान तथा नियमावलीमा असन्तुष्टि पोखेका छन्। विधानले अनुशासन आयोगलाई अधिकार बिहीन बनाएको, शक्तिशाली आयोगको परिकल्पनालाई लत्याइएको र पदने सदस्यलाई आमन्त्रितको रुपमा अपमानजनक ब्यवहार देखाएको भन्दै दुवैका अनुशासन आयोगका अध्यक्षले विधान तथा नियमावली सञ्चाउन माग गरिरहेका छन्। सोमबार मात्रै पनि यी दुवै आयोगका नेताका संयुक्त बैठक बसेर विधान सञ्चाउन नेतृत्वलाई आग्रह गर्ने निर्णय लिएका छन्। अनुशासन आयोगमा तात्कालिन एमाले तर्फका अमृत बोहोरा र माओवादी तर्फका अमिक शेरचन अध्यक्ष थिए। दुवै नेतालाई अहिले स्थायी समितिसम्म आमन्त्रित सदस्यका रुपमा नेकपाले लगेको छ। तर असन्तुष्टि जनाउँदै दुवैले अहिलेसम्म पार्टी निर्णयमा हस्ताक्षर गरेका छैनन। जिल्ला इन्चार्जको सुझाव लिन थालियो नेकपाले प्रदेश तथा जिल्ला कमिटीहरूको एकीकरणका लागि पूर्ववतः जिल्ला पार्टीका इन्चार्जसँग सुझाव लिन थालेको छ। प्रदेश, जिल्ला कमिटीहरूको एकीकरणका लागि केन्द्रले हरेक प्रदेशमा चार सदस्यीय कार्यदल गठन गरेपछि सझुाव लिने क्रम सुरु भएको हो। कार्यदलले अहिले आफ्नो मातहातका जिल्ला इन्चार्जको संयुक्त बैठक बोलाएर एकीकरण के कसरी गर्ने भन्ने विषयमा सुझाव लिन थालेका छन्। नेकपा ३ नम्बर प्रदेशले सोमबार पेरिसडाँडास्थित केन्द्रीय कार्यालयमा बैठक बोलाएर सुझाव लिएको हो। जिल्ला इन्चार्जहरूले बैठकमा आफ्नो नेतृत्वको जिल्ला कमिटीको संख्या, पार्टीको अवस्था र अब बन्ने कमिटीको संख्यालगायतका विषयमा केन्द्रित रहेर सुझाव राखेको विद्यार्थी विशेष जिल्ला कमिटी इन्चार्ज रमेश मल्लले जानकारी दिए। जिल्ला इन्चार्जहरूले पार्टी एकता विशिष्ट अवस्थामा भएकोले संख्याको पेरिफेरिमा बाँधिएर नवसी जिल्ला तहसम्मको एकीकरणमा कमिटीको संख्या बढाउँदा पनि समस्या नहुनेमा धेरै नेताले जोड गरेका थिए।"
बजेट र योजनामाथि सत्तारुढ दलकै असन्तुष्टि,"काठमाडौं : प्रतिनिधिसभामा सोमबार सत्तारुढ दल नेकपाका सांसद गंगाबहादुर तामाङले नारायण गोपालको गीतको प्रसंग निकाल्दै भने, मुटुमाथि ढुंगा राखी हाँस्नु पर्या छ। संघीय संसदन्तर्गत प्रतिनिधिसभामा जारी विनियोजन विधेयकमाथि असन्तुष्टि जनाउँदै उनले आफ्नो पीडा गीतमार्पत् सुनाएका हुन् । उनले गुनासो गरे, बजेटको विरोध गरुँ, आफ्नै दलको सरकार छ, समर्थन त गर्नैपर्यो । यतिबेला हामीलाई नारायण गोपालको गीतजस्तै भएको छ । काभ्रे १ बाट निर्वाचित उनले चुनावताका विकासका विभिन्न एजेन्डा लिएर गए पनि बजेट र योजना विनियोजन हेर्दा जनताबीच जाने स्थिति नरहेको भन्दै आक्रोश व्यक्त गरे । हिजो जनताबीच ठुल्ठूला सपना बाँड्यौं तर बजेट र योजनामा केही पनि छैन, जनतालाई हामीले के ल्यायौं भनेर भन्ने ? उनले भने, विकास त मन्त्रीज्यूलाई मात्र चाहिएको रहेछ, आफ्नो क्षेत्रमा विकास गर्नुछ भने मन्त्री नबनी कामै नहुने रहेछ भन्ने थाहा भयो । उनीजस्तै नेकपाका स्थायी समिति सदस्य एवम् सांसद योगेश भट्टराईले पनि विनियोजित बजेट भेदभावपूर्ण भएको भन्दै विकासको अवधारणा र मोडलबारे गम्भिरतापूर्वक छलफलको खाँचो औंल्याए । उनले भने, अहिले विनियोजित बजेट र योजनाले सांसद, स्थानीय तह र प्रदेशका जनता कोही पनि सन्तुष्ट छैनन् । नेकपाकै सांसद यज्ञराज सुनुवारले बजेट र योजनाप्रति असन्तुष्टि जनाए । उनले कोही पनि सन्तुष्ट नरहेको भन्दै मन्त्रीप्रति व्यंग्य गरे । यसले न हिमाल, न पहाड, न त तराई नै सन्तुष्ट छ, सांसद सुनुवारले व्यंग्यात्मक शैलीमा भने, मन्त्रीज्यू हाबी भयो भनुँ देश बुझेकै मन्त्री हुनुहुन्छ । कर्मचारी हाबी भयो भनुँ देशमा लोकतान्त्रिक गणतन्त्र आइसकेको छ । कोही खुसी नहुने बजेट कसरी आयो अचम्ममा छु । अर्का सांसद गौरीशंकर चौधरीले पनि सत्तारुढ दलकै सांसद भएकाले बजेटको विरोध गर्ने पक्षमा नभए पनि बाध्य भएर बोल्नुपरेको पीडा सुनाए । उनले भने, आफ्नै दलको सरकारको विरोध नगरुँ भन्ने पक्षमा थिएँ तर हामी पनि जनताबाट अनुमोदन भएर आएका हौं । जनताबीच के भनेर जाने अब ? नबोलुँ भन्दा पनि बाध्य भएर संसद्मा बोल्नुपरेको हो । उनले मन्त्रीहरूलाई देशमा ७७ जिल्ला छन् भनेर ज्ञान नभएको हो कि भनेर कटाक्षसमेत गरे । निरादेवी जैरु, गणेश ठगुन्ना, प्रेम आले, हितमान तामाङलगायत सत्तारुढ दलकै सांसदले मन्त्रीहरूले आफ्नो जिल्लामा मात्र बजेट र योजना खन्याएको आरोप लगाएका थिए । यसअघि सरकारको नीति तथा कार्यक्रममाथि पनि सत्तारुढ दलकै सांसदले समेत असन्तुष्टि जनाएपछि प्रधानमन्त्री एवं नेकपाका संसदीय दलका नेता केपी ओलीले संसद्मा असन्तुष्टि नजनाउन सांसदलाई निर्देशन नै दिएका थिए । सांसदहरूले भने जनताबीच आफूहरूले विकासको आश्वासन दिए पनि बजेट र योजनामा विभेद गरिएकाले बाध्य भएर विरोध गर्नुपरेको प्रष्टिकरण दिएका छन् । प्रतिपक्षीमाथि विभेद गरियो सत्तापक्षीय सांसदले नै बजेट र योजनाको विरोध गरिरहेका बेला प्रतिपक्षी दल कांग्रेसका सांसदले पनि सरकारले आफूहरूमाथि विभेद गरेको आरोप लगाएका छन् । विपक्षी दल विजयी भएका जिल्लामा कुनै पनि योजना नराखेर सरकारले भेदभाव गरेको कांग्रेस सांसदको गुनासो छ । कांग्रेस सांसद सञ्जय गौतमले आफ्नो जिल्लामा एउटा पनि राष्ट्रिय योजना नपरेको दाबी गरे । उनले भने, सरकारले हामीमाथि विभेद गरेको छ । मैले जिल्लाका लागि योजनाहरू मन्त्रालयमा बुझाएको थिएँ । तर विपक्षी निर्वाचित जिल्लाका नागरिक नै होइनन् जस्तो गरी सरकारले विभेद गरेको छ । कांग्रेस सांसद दिलेन्द्रप्रसाद बडुले दार्चुला जिल्ला पहिलो पटक राष्ट्रिय योजनाविहीन भएको बताए । देशमा नेकपाको सरकार भएका बेला दार्चुला आज योजनाविहीन भएको छ, उनले प्रश्न गरे, कुन मापदण्डमा सरकारले यो बजेट बनाएको हो ? गृहमन्त्रालयसम्बन्धी विधेयकमाथि छलफल चलिरहँदा गृहमन्त्री नै बैठकमा उपस्थित नभएको भन्दै प्रतिपक्षी दलले विरोध जनाएपछि प्रतिनिधिसभा बैठक १० मिनेट स्थगित भएको थियो । प्रधानमन्त्री आज सम्बोधन गर्दै प्रधानमन्त्री ओलीले चीन भ्रमणको उपलब्धिबारे मंगलबार प्रतिनिधिसभालाई सम्बोधन गर्ने भएका छन् । सोमबार नै सम्बोधन गर्ने कार्यतालिका रहे पनि स्थगित भएको थियो । संसद्मा विनियोजन विधेयकमाथि छलफल चलिरहेका बेला सोमबार प्रधानमन्त्रीको सम्बोधन स्थगित भएको उनको सचिवालयले जनाएको छ । प्रधानमन्त्रीले असार ५१० गतेसम्म चीनको औपचारिक भ्रमण गरेका थिए ।"
कांग्रेसमा केन्द्रीय सदस्य थप्न माग,"काठमाडौं : कांग्रेसका जिल्ला सभापतिहरूले पार्टीको केन्द्रीय समितिको आकार बढाउन सुझाव दिएका छन् । आगामी भदौमा बस्ने महासमिति बैठकमा प्रस्तुत हुने विधान संशोधन प्रस्ताव तयार पार्नुअघि उनीहरूले केन्द्रीय कार्यालयमै लिखित रूपमा ९ तहको पार्टी संरचना बनाउनु पर्ने, त्यस्ता समितिको आकार कत्रो बनाउनेलगायत विभिन्न सुझाव दिएका छन् । अहिले कांग्रेसको केन्द्रीय समिति ८५ सदस्यीय छ । जिल्ला सभापतिहरूले अब केन्द्रीय समितिमा १ सय ६६ सदस्य थपेर २ सय ५१ सदस्यीय बनाउन सुझाव दिएका हुन् । कांग्रेसले विधान परिमार्जन र संशोधन गर्दै पार्टीलाई संविधान बमोजिम संघीय संरचनामा ढाल्ने कसरत गरिरहँदा उनीहरूले प्रदेश स्तरमा र कतिपयले जिल्लागत रूपमै केन्द्रीय समितिलाई सुझाव दिइरहेको प्रवक्ता विश्वप्रकाश शर्माले बताए । उनले भने, पार्टीले छिट्टै गठन गर्ने विधान परिमार्जन मस्यौदा समितिले अहिले जिल्ला सभापतिहरूले दिएका सुझावसमेत अध्ययन गरेर प्रारम्भिक मस्यौदा तयार पार्ने काम गर्छ । कांग्रेसको केन्द्रमा पदाधिकारी थप्ने बहस चलिरहँदा अघिल्लो साता हेटौंडामा सम्पन्न जिल्ला सभापति भेलामा सभापतिहरूले पार्टीको केन्द्रीय कार्यसमितिको आकार बढाउनेदेखि माथिसम्मै एक व्यक्ति एक पद अवधारणा लागू गर्न समेत सुझाएका थिए । अहिले केन्द्रीय कार्यालयमा बुझाइएका लिखित सुझावमा उनीहरूले कांग्रेसको केन्द्रीय कार्यसमिति २ सय ५१ सदस्यीय, प्रदेश समिति कम्तीमा पनि ६१ सदस्यीय, जिल्ला कार्यसमिति कम्तीमा ५१ सदस्यीय, संघीय क्षेत्रीय कार्यसमिति ३१ सदस्यीय, प्रादेशिक क्षेत्रीय कार्यसमिति ३१ सदस्यीय, गाउँ र नगर तहको कार्यसमिति ३१ देखि ५१ सदस्यीय, वडा कार्यसमिति कम्तीमा २१ सदस्यीय र मतदान केन्द्र कार्यसमिति पनि कम्तीमा २१ सदस्यीय हुने व्यवस्था विधानमा गर्न माग गरिएको छ । विधान मस्यौदा समितिले विधान परिमार्जन मस्यौदा समितिको प्रारम्भिक मस्यौदालाई प्रदेश स्तरमा छलफलमा लैजाने र त्यसपछि मात्र अन्तिम रूप दिएर केन्द्रीय कार्यसमिति बैठकमा पेस गर्नेछ । केन्द्रीय कार्यसमितिले मस्यौदा पारित गरी महासमिति बैठकमा पेस गर्नु पर्छ । महासमिति बैठकमा दुई तिहाइले मस्यौदा पारित गरे नयाँ विधान कार्यान्वयनमा आउनेछ । कांग्रेस जिल्ला सभापतिको हेटौंडा भेलाबाट पारित २१ बुँदे प्रस्तावमा चाँडै गठन हुने विधान मस्यौदा समितिमा जिल्लाकोसमेत प्रतिनिधित्व हुने उल्लेख छ । जिल्ला सभापतिहरूले दिएका सुझावमा कांग्रेसले नयाँ विधानअनुसार पार्टीका जिल्ला, प्रदेश र संघ स्तरमा संसदीय बोर्डसमेत गठन गर्ने पनि छ । बोर्डकै सिफारिसमा चुनावमा उम्मेदवार चयन हुने, केन्द्रझैं सबै तहको सभापतिमा दुई कार्यकालभन्दा बढी अवसर एकै जनाले नपाउने, सबै तहमा समावेशी आरक्षण कोटामा एकै जना दुई पटकभन्दा बढी नदोहोयाउन, समानुपातिकतर्फको समावेशी कोटामा एक पटकभन्दा नदोहोयाउन कडाइपूर्वक लागू गर्न पनि सुझाव दिइएको छ । उनीहरूले हाल रहेका भ्रातृ संस्थामा दुई वटा संगठन नेपाल लोकतान्त्रिक उद्योग वाणिज्य संघ र नेपाल सेवानिवृत्त राष्ट्रसेवक कर्मचारी संघ थप्न सुझाएका छन् । पार्टीलाई महाधिवेशन र महासमिति गठनसम्बन्धी १३ बुँदे सुझाव दिएका छन् । विधान संशोधनमा जिल्ला सभापतिहरूको सुझाव : नौ तहको पार्टी संरचना केन्द्रीय कार्यसमिति: २ सय ५१ सदस्यीय प्रादेशिक कार्यसमिति: ६१ सदस्यीय जिल्ला कार्यसमिति: ५१ सदस्यीय संघीय क्षेत्रीय समिति: ३१ सदस्यीय प्रादेशिक क्षेत्रीय समिति: ३१ सदस्यीय गाउँनगर पालिका कार्यसमिति: ३१ देखि ५१ सदस्यीय वडा कार्यसमिति: कम्तीमा २१ सदस्यीय साविकका वडामा प्रारम्भिक कार्यसमिति: २१ सदस्यीय मतदान केन्द्र कार्यसमिति: कम्तीमा २१ सदस्यीय"
