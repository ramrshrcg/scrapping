शीर्षक,विवरण
चोरबाटोबाट प्रशासन कानुन ल्याउदै सरकार,"काठमाडौं : सरकारले संघीय नेपालको प्रशासन हाँक्ने मुख्य कानुन अध्यादेशमार्फत ल्याउने रणनीति बनाएको छ। केही प्रशासकको स्वार्थपूर्तिका लागि संसद् छलेर अध्यादेशमार्फत संघीय निजामती सेवा कानुन ल्याउन लागिएको हो। लामो समयदेखि तयारी अवस्थामा रहेको संघीय निजामती सेवासम्बन्धी कानुन संसद् सकिएलगत्तै अध्यादेशमार्फत ल्याउन लागिएको हो। त्यसका लागि सरकारले बृहत् छलफल र संवादबिनै अध्यादेशबाट कानुन ल्याउने गृहकार्यलाई तीव्र पारेको छ। निजामती सेवामा हाल रहेको ५८ वर्षलाई बढाएर ६० वर्ष बनाउने, सचिवहरूको क्लस्टरिङ हटाएर जुनसुकै मन्त्रालयमा पनि सरुवा हुन पाउने बनाउने, आफूअनुकूल सेवा समूह भत्काउने र बनाउन पाउने, कर्मचारी प्रशासनसम्बन्धी प्रदेश र स्थानीय तहका केही अधिकारसमेत खिच्ने गरी अध्यादेशको गृहकार्य थालिएको प्रधानमन्त्री कार्यालयले जानकारी दिएको छ। सचिवहरूको कार्यकाल दुई वर्ष थप्ने प्रावधानसमेत राखेर अध्यादेश तयार पार्न खोजिएको छ। निजामती सेवा ऐनमा सचिवको कार्यकाल पाँच वर्ष छ। तर नयाँ कानुनमा सरकारले आवश्यक ठानेमा सचिवको कार्यकाल दुई वर्ष थप्न सक्ने व्यवस्था गरिँदै छ। यसो भएमा सरकारनिकट सचिवको कार्यकाल दुई वर्ष थपिनेछ। हतारमा कानुन ल्याएर निजामती प्रशासनलाई क्षतविक्षत पार्ने प्रयास गरिएको प्रधानमन्त्री कार्यालयका एक अधिकारीले दाबी गरे। यो संघीय नेपालको प्रशासन हाँक्ने कानुन हो, उनले भने, यति महत्वपुर्ण कानुन खुुसुक्क ल्याउँदा त्यसले भविष्यमा नकारात्मक परिणाम ल्याउने निश्चित छ। संघीय निजामती सेवा ऐन प्रदेश र स्थानीय तहको प्रशासन चलाउने मार्गदर्शक कानुन हो। संघीय मामिला तथा सामान्य प्रशासन मन्त्रालयले यो कानुनको विधेयक मस्यौदा ६ महिनाअघि नै तयार पारेको थियो। उक्त विधेयक हाल मन्त्रिपरिषदन्तर्गतको विधेयक समितिमा छ। तर विधेयक समितिले यो विधेयकबारे छलफल अघि बढाएको छैन। संघीय निजामतीको विधेयक तयारीकै क्रममा विवादमा समेत परेको छ। सरकारले सहसचिव र उपसचिवमा खुला प्रतिस्पर्धा हटाउन प्रस्ताव गरेको, सेवा समूह आफूखुसी परिवर्तन गर्न खोजेकोलगायत विषयविरुद्ध सरकारकै अधिकृतहरू आन्दोलित छन्। चालू संसद् अधिवेशन सकिएलगत्तै प्रधानमन्त्री कार्यालयमा पुगेको संघीय निजामती सेवाको विधेयकलाई फिर्ता लिइने संघीय मामिला तथा सामान्य प्रशासन मन्त्रालय स्रोतको दाबी छ। विधेयक फिर्ता लिएपछि सामान्य प्रशासन मन्त्रालयसँग समन्वय गरी कानुन, न्याय तथा संसदीय व्यवस्था मन्त्रालयले संघीय निजामती सेवासम्बन्धी कानुनलाई अध्यादेशमार्फत मन्त्रिपरिषद्मा पेस गर्ने योजना बनाइएको छ। प्रस्तावित संघीय निजामती सेवाको विधेयक मन्त्रिपरिषद्मा पठाइए पनि त्यसपछिको अवस्थाबारे आफूलाई जानकारी नभएको सामान्यका प्रवक्ता सुरेश अधिकारीले बताए। विधेयक मन्त्रिपरिषद्मा पठाएको धेरै समय भए पनि त्यो अघि बढेनबढेकोबारे आफूलाई जानकारी नभएको उनले बताए।"
अतिक्रमणले नेपाली भूभाग खुम्चँदै,"काठमाडौं : ६ सय वर्गकिलोमिटरभन्दा बढी नेपाली भूभाग भारतले अतिक्रमण गरेको भेटिएको छ। दार्चुलादेखि ताप्लेजुङसम्म सिमा जोडिएका ७१ स्थानमा भारतले अतिक्रमण गरी नेपाली भूभाग कब्जा गरेको हो। नेपालका २७ जिल्लाको सिमाना भारतसँग जोडिएको छ। नापी विभागका पूर्वमहानिर्देशक बुद्धिनारायण श्रेष्ठले ७१ स्थानको ६ सय ६ वर्गकिलोमिटर नेपाली भूभाग भारतले अतिक्रमण गरेको बताए। खुला सीमाका कारण भारतले नेपाली भूभाग अतिक्रमण गरेको उनको दाबी छ। उनका अनुसार सबैभन्दा बढी लिम्पियाधुराकालापानीमा ३७ हजार हेक्टर जग्गा भारतले कब्जा गरेको छ। भारतले सन् १८५६ देखि लिम्पियाधुरा कब्जा गरेको हो। लिम्पियाधुरा नेपालका सरकारी नक्सामा समावेश गरिएको छैन। २०३२ सालसम्मका नेपालका नक्साले पनि लिम्पियाधुरा नेपालकै भूभाग रहेका देखाउँछन्। नापी विभागले २०३६ मा गरेको नापीपछि तयार पारेको नक्सामा लिम्पियाधुरा क्षेत्रको ३ सय १० वर्गकिलोमिटर क्षेत्र हटाएर कालापानी, लिपुलेकसम्म मात्र राखिएको सीमाविद् श्रेष्ठ बताउँछन्। कालापानीलिपुलेकको ६२ वर्गकिलोमिटर भूभाग भारतले सेना राखेर कब्जा गरेको छ। भारतमा बनाइने नेपालको नक्सामा कालापानी र लिपुलेक नेपालमा छैनन्। नेपालको नक्सामा नदेखाइएको लिम्पियाधुराकालापानी क्षेत्रमा नै ३ सय ७२ वर्गकिलोमिटर जग्गा भारतले कब्जा गरेको छ। कालापानीलिम्पियाधुरापछि सबैभन्दा बढी सुस्ता क्षेत्रमा भारतले नेपाली भूभाग कब्जा गरेको छ। नवलपुरको सुस्तामा १४ हजार ५ हेक्टर जग्गा अतिक्रमित छ। कञ्चनपुरमा नै ९ स्थानमा भारतले नेपाली भूभाग अतिक्रमण गरेको छ। झापामा ८, सप्तरीमा ७, पर्सामा ५, ताप्लेजुङ र बर्दियामा ४४, इलाम, मोरङ, सुनसरी र कैलाली ३३, पाँचथर, चितवन, रूपन्देही, बाँके, सिरहा, महोत्तरी, सर्लाही, बारामा २२ स्थानमा भारतले नेपाली भूभाग अतिक्रमण गरेको छ। दार्चुला, दाङ, कपिलवस्तु, नवलपरासी र रौतहटमा ११ स्थानमा नेपाली जमिन अतिक्रमित छ। अन्तर्राष्ट्रिय मान्यताविपरीत कतिपय स्थानमा दशगजा क्षेत्रसमेत भारतले कब्जा गरेको छ। सन् १९७९ मा लिइएको हवाई फोटोग्राफीबाट नेपालको कुल क्षेत्रफल १ लाख ४७ हजार १ सय ८१ वर्गकिलोमिटर निर्धारण गरिएको थियो, त्यो क्षेत्रफल खुम्चिँदै गएको छ। सन् १९७९ गरिएको हवाई फोटोग्राफीमार्फत नेपालको नक्सा एक लाख ४७ हजार एकसय ८१ कायम गरिएको श्रेष्ठ बताउँछन्। सन् १८५६ देखि भारतले नेपाली भूभाग अतिक्रमण गर्न थालेको हो। त्यसभन्दा अघिका भारतीय नक्सामा समेत महाकालीको उद्गमस्थल लिम्पियाधुरा उल्लेख छ। सन् १८५६ पछि इस्ट इन्डिया कम्पनीले लिम्पियाधुराबाट निस्कने काली नदीको नाम परिवर्तन गरी कुटी यंक्ति राखिएको सीमाअध्येता रतन भण्डारी बताउँछन्। लिपु भञ्ज्याङ पश्चिम गरिफू (एर्खा) बाट आउने खा यंक्ति (लिपुखोला)लाई काली नाम दिएर नयाँ नक्सा निकालेको थियो। भारत अर्थात् तत्कालीन इस्ट इन्डिया सरकारले यहीँबाट नेपाली भूभाग अतिक्रमण थालेको भण्डारीको भनाइ छ। सुस्ता कालापानी, महेशपुरलगायत धेरै ठाउँमा अतिक्रमण भएको छ, हाम्रो धेरै भूभाग घटेको छ, उनी भन्छन्। सरकारले आधिकारिक रूपमा १ लाख ४७ हजार १ सय ८१ वर्गकिलोटर क्षेत्र रहेको दाबी गरिरहँदा विभागका नापी अधिकृतहरू वास्तविक क्षेत्रफरबारे अन्योलमा छन्। नयाँ प्रविधिबाट सीमा निर्धारण गरिने नेपालभारत सीमा निर्धारण गर्न नयाँ प्रविधिको प्रयोग गरिने भएको छ। नेपालभारत सीमा निर्धारणको लागि गठित बाउन्ड्री वर्किङ ग्रुप (बीडब्ल्यूजी) को तीन दिनसम्म काठमाडौंमा चलेको बैठकमा यस्तो सहमति भएको हो। स्याटेलाइट, ड्रोन, कोर्सलगायतका आधुनिक प्रविधिको प्रयोग गरी सर्भे गर्ने विषयमा दुवै देशको टोली सहमत भएका हुन्। नापी विभागका उपमहानिर्देशक सुरेशमान श्रेष्ठले सर्भेका लागि अपनाइने नयाँ प्रविधिको सुरुवात परीक्षण गर्ने र सफल भए प्रयोग गर्ने सहमति भएको बताए। सीमा हेरफेर सम्बन्धमा स्थानीयको सहमतिमा अघि बढन पनि दुवै पक्ष सहमत भएका छन्। २०४५ सालको मन्त्रिपरिषद्को निर्णय र २०२२ देखि २०३५ सालसम्मका नापीका कारण नेपालभारतका जमिन यताउता भएका छन्। यताउता परेका जग्गामा अहिले हतार नगर्ने सहमित भएको छ, उनले भने, जनतालाई मनाउने, त्यो भएन भने नीति नै बनाएर अघि बढ्ने सहमति भएको छ। १२ हजार हेक्टरभन्दा बढी जग्गा यताउता परेको अनुमान छ। विवादित, अतिक्रमित तथा खेती लगाउन प्रयोग भएको जग्गा दुबै देशका सरकारका निर्णयका आधारपछि मात्रै अघि बढने सहमति भएको छ। चार वर्ष अवधिमा सीमा निर्धारण गर्दा देखिएका समस्या, निराकरण तथा आगामी कार्यदिशा बनाउन पनि बैठकमा सहमति भएको छ। चालु वर्षको सीमा निर्धारण मंसिरबाट सुरु गर्ने सहमति छ। बीडब्ल्यूजीले २०१४ मा नेपाल भारतको सीमा स्तम्भ निर्माण, मर्मत, सम्भारलगायतको सीमा निर्धारण गर्दै आएको छ। कालापानी र सुस्ता बाहेकको क्षेत्रमा सीमा निर्धारण गर्ने जिम्मा बीडब्ल्यूजीले पाएको छ।"
नेतृत्व लिन तयार छु : शशांक काेइराला,"कावासोती : नेपाली कांग्रेसका महामन्त्री डा शशांक कोेइराला पार्टी महाधिवेशनको लागि देश दौडाहामा छन् । यस क्रममा उनले पार्टीको नेतृत्व सम्हाल्न तयार रहेको बताएका छन् । तर घोषणा गर्न बाँकी रहेकाे छ। नेपाल प्रेस युनियन नवलपुरको दशौं जिल्ला अधिवेशनको उद्घाटन गर्न शनिबार पूर्वी नवलपरासीको कावासोती पुगेका कोइरालाले महाधिवेशनको प्रसंग कोट्याउँदै आफू पार्टी नेतृ्त्वको लागि तयार भएको बताएका हुन् । कोइरालाले साथीहरुकै भावना अनुसार अघि बढ्ने बताएका छन् । महाधिवेशन आउन केही सयम छ, अहिले नै सबै कुरा खुलस्त भनि नहालौं, म तपाईँहरुलाई समयमै सूचना दिएर आफ्ना कुरा राख्ने छु । त्यतिञ्जेलसम्मका लागि धैर्य गर्नुस्, कोइरालाले भने । अर्को प्रसंगमा उनले प्रजातन्त्रप्रति बिपी कोइरालाको संघर्षको प्रसंग कोट्याउँदै नेपाली कांग्रेस प्रेस स्वतन्त्रताको पक्षमा सधैँ रहने बताए । साथै प्रेस जगतलाई कुण्ठित गर्न खोजिए त्यस बिरुद्ध कांग्रेसले सडक र सदन दुवै स्थानबाट प्रेस स्वतन्त्रताको पक्षमा आन्दोलन गर्ने प्रतिबद्धता देखाएका छन्।"
प्रधानमन्त्री ओली अमेरिका प्रस्थान : १३ दिन देश बाहिर,"काठमाडौं : प्रधानमन्त्री एवम् नेपाल कम्युनिस्ट पार्टीका अध्यक्ष केपी शर्मा ओली शनिबार साँझ अमेरिका उडेका छन्। ओली राष्ट्रसंघीय महासभामा भाग लिन अमेरिका उडेका हुन्। संयुक्त राष्ट्रसंघको ७३औं महासभामा सहभागी भएपछि उनी त्यहाँबाट मध्य अमेरिकी मुलुक कोष्टारिक जाने छन्। संयुक्त राष्ट्रसंघको महासभा मंगलबारबाट सुरु भए पनि उच्चस्तरीय छलफल भने मंगलबारबाट हुँदै छ। प्रधानमन्त्री ओलीले महासभामा बिहीबार सम्बोधन गर्ने कार्यक्रम छ। सम्बोधन गर्नुअघि उनले राष्ट्रसंघका महासचिव एन्टोनियो गुटेरससँग द्विपक्षीय वार्ता गर्ने कार्यक्रम छ। राष्ट्रसंघलाई सबै नागरिकका लागि सापेक्ष बनाऔंः शान्त, समान र दिगो समाजका लागि विश्व नेतृत्व र जिम्मेवारी बाँडफाँट मुख्य विषय रहेको सम्मेलनमा उनले नेपालको पछिल्लो राजनीतिक अवस्थासहित सरकारले गर्दै आएका कार्य र अन्तर्राष्ट्रिय प्रतिवद्धताबारेमा प्रकाश पार्नेछन्। उनले नेल्सन मण्डेला शान्ति शिखर सम्मेलनलाई सम्बोधन गर्ने कार्यक्रम छ। मण्डेलाको सम्मानमा जन्म शताब्दी मनाउन राष्ट्रसंघले यस्तो कार्यक्रम आयोजना गर्न लागेको हो। उनी सोही दिन अमेरिकी राष्ट्रपति डोनाल्ड ट्रम्पले आयोजना गर्ने रात्रिभोजमा सरिक हुने छन्। ओली ट्रम्पसँग एकदेखि दुई मिनेट संक्षिप्त कुराकानी गर्न पाउने छन्। राष्ट्रसंघ महासभामा सहभागी हुन आउने प्रतिनिधिमण्डल प्रमुखका दम्पतीका लागि उक्त सम्मान समारोह अमेरिकी राष्ट्रपतिले आयोजना गर्ने प्रचलन छ। ट्रम्पले दिएको उक्त पार्टीमा अघिल्लो वर्ष न्युयोर्कस्थित नेपाली नियोगले राम्रो समन्वय गर्न नसक्दा उपप्रधान तथा परराष्ट्रमन्त्री कृष्णबहादुर महरा होटेलको गेटबाटै फर्कनु परेको थियो। ट्रम्पको सम्मान समारोहको भोलिपल्ट ओली उच्चस्तरीय सम्बोधनमा सहभागी हुनेछन्। सम्बोधनपछि ओली नेपाली समुदायसँगको भेटघाटसहित साइडलाइन भेटमा सक्रिय बन्नेछन्। बिहीबार सम्बोधन गरेपछि ओली शुक्रबार कोस्टारिका जाने कार्यक्रम छ। ओलीको सम्बोधनकै दिन परराष्ट्रमन्त्री प्रदीप ज्ञवालीले सार्क विदेशमन्त्रीसँग अनौपचारिक बैठक गर्नेछन्। सार्क महासचिव अम्जद हुसेन बी सियाल प्रधानमन्त्री ओलीसँगै बसेर यात्रा गर्न लागेका छन्। उनले बाटोमा सार्कका विषयमा प्रधानमन्त्री ओलीसँग छलफल गर्नकै लागि त्यस्तो प्रबन्ध गरेको सार्क सचिवालय स्रोतले बतायो। प्रधानमन्त्री ओलीले मलेसियाका प्रधानमन्त्री महाथिर मोहम्मदसँग भेट्न चाहेपनि टुंगो लागेको छैन। प्रधानमन्त्रीले स्विजरल्यान्डका राष्ट्रपति एलिन ब्रिसेट र कम्बोडियाका प्रधानमन्त्री समेच उर्फ मोह सेना पाडी तेच हान सेनसँग भेट गर्नेछन्। उनले कोस्टारिकाका राष्ट्रपति कार्लोस आलभाद्रोसँग दुईपक्षीय वार्ता गर्ने कार्यक्रम तय भएको छ। उनले कोस्टारिकास्थित राष्ट्रसंघीय शान्ति विश्वविद्यालयमा सम्बोधन गर्नेछन्। प्रधानमन्त्रीको भ्रमण दलमा प्रधानमन्त्री पत्नी राधिका शाक्य, प्रधानमन्त्रीका प्रमुख राजनीतिक सल्लाहकार विष्णु रिमाल, परराष्ट्रमन्त्री ज्ञवाली, परराष्ट्र सचिव, परराष्ट्रका सहसचिव, झापाका मेयर, सुरक्षा गार्ड, चिकित्सक, सरकारी सञ्चारकर्मी, सहयोगीसहित २१ सदस्यी टोली रहनेछ। प्रधानमन्त्री १३ दिनपछि स्वदेश फर्किने छन्।"
प्रजातन्त्रको लागि अपरहण वृत्तचित्र लहानमा प्रदर्शन,"सिरहा : नेपाली कांग्रेसले सशस्त्र क्रान्ति घोषणा गरेको बखत पार्टी सञ्चालन र हातहतियार खरिद गर्ने २०३० साल जेठ २८ गते विमान अपहरण गरेको थियो त्यही विमान अपहरणको घटनामा आधारित प्रजातन्त्रको लागि अपरहण भन्ने वृत्तचित्र शनिबार सिरहाको लहानमा प्रदर्शन भएको छ। नेपाल ट्रेड युनियन कांग्रेस सहयोगार्थमा वृत्तचित्र प्रदर्शन गरिएको हो। वृत्तचित्रमा विराटनगरबाट नेपाल राष्ट्र बैंकको ३० लाख भारतीय रुपैयाँ बोकेर उड्न लागेको विमान कसरी अपहरण भयो भन्ने कुरालाई देखाइएको छ। कांग्रेसले प्रजातन्त्र स्थापनाका निम्ति पञ्चायती व्यवस्थाविरुद्ध २०२८ देखि २०३३ सालसम्म सशस्त्र क्रान्ति गरेको थियो। ४८ मिनेटको वृत्तचित्रमा पञ्चायती व्यवस्थाविरुद्ध कांग्रेसले गठन गरेको मुक्ति सेनाको व्यवस्थापनसहित सशस्त्र संघर्षका लागि रकम अभाव भएपछि विमान अपरहण गरिएको घटनाको मुख्य योजनाकार तथा अपहरणमा संग्लन दुर्गा सुवेदी, नरेन्द्र ढुंगेल, वसन्त भट्टराईसँगको कुराकानीकै वरिपरि घुमेको छ। विमान विराटनगरबाट अपहरण गरी भारतको फारविसंगन्जमा अवतरण गराई त्यहाँ सबै रुपैयाँ झिकेर फेरि विमानलाई नेपाल फर्कादिएको त्यो वृतचित्रमा देखाइएको छ। तत्कालीन प्रधानमन्त्री कीर्तिनिधि विष्ट, पूर्वप्रधामन्त्री तथा कांग्रेसको सशस्त्र संघर्षका कमाण्डर गिरिजाप्रसाद कोइराला, कांग्रेस नेता चक्र बास्तोला, तत्कालीन राष्ट्र बैंकका विराटनगर शाखाका कर्मचारी मदन अर्याल, अपहरण गरिएका विमानमा क्याप्टेन, विमानमा रहेका यात्रुको कुराकानी समेत वृत्तचित्रमा समेटिएको छ। विमान अपहरणमा प्रत्यक्ष संग्लन रहेका एक पात्र वसन्त भट्टराई र वृतचित्रका लेखकनिर्देशक जगत नेपाललाई ट्रेड युनियनका जिल्ला अध्यक्ष संजीव उपाध्यायलगायत पदाधिकारीले फूलमाला तथा खादा ओढाएर सम्मान गरे।"
अन्योलमा फेरि नेविसंघ महाधिवेशन,"काठमाडौं : कांग्रेस भ्रातृ संगठन नेपाल विद्यार्थी संघको कात्तिकमा हुने भनिएको महाधिवेशन आइतबारदेखि सुरु सार्वजनिक कार्यतालिकाका कारण अन्योलमा परेको छ। कात्तिक १६ देखि १८ गतेसम्म काठमाडौंमा महाधिवेशन गर्न नेवि संघले ७ असोजदेखि मावि तथा क्याम्पसको अधिवेशन सुरु हुने कार्यतालिका सार्वजनिक गरेको थियो। असोज ७ मा हुने अधिवेशनका लागि केन्द्रीय समितिले यसअघि तोकेका केन्द्रीय प्रतिनिधिहरू शुक्रबारसम्म नगएपछि महाधिवेशन प्रक्रिया अन्योलमा परेको नेताहरूले बताएका छन्। संघका महामन्त्रीद्वय कुन्दन काफ्ले र सरोज थापाले शुक्रबार साँझसम्म कन्द्रीय प्रतिनिधि गएनगएबारे आफूहरूलाई कुनै जानकारी नआएको बताए। यद्यपि अध्यक्ष नैनसिंह महरले शनिबारदेखि केन्द्रीय प्रतिनिधिहरू जाने दाबी गरे। तर अन्नपूर्णसँग कुरा गर्दै महरले पूर्वनिर्धारित महाधिवेशनको कार्यक्रममा भने कुनै फरक नपर्ने बताए । संघले मावि तथा क्याम्पसहरूको अधिवेशनपछि असोज १२ मा महानगर, उपमहानगर र गाउँपालिकाको अधिवेशनको प्रस्ताव गरेको छ। त्यसपछि प्रदेशतर्फका क्षेत्रमा भने असोज १५ मा, जिल्लातर्फ असोज २१ र उपत्यकाका क्याम्पसहरूमा असोज २३ मा अधिवेशन प्रस्ताव गरेको छ । प्रदेश समितिहरूको अधिवेशन भने कात्तिक १० र ११ मा गर्ने गरी मिति प्रस्ताव गरिएको छ। केन्द्रीय महाधिवेशनका लागि कात्तिक १३ मा प्रतिनिधि टुंगो लगाउने र १४ गते दाबी विरोधका लागि समय दिइने बताइएको थियो। त्यस्तै सोही दिन अन्तिम नामावली प्रकाशन गरिने कार्यतालिका सार्वजनिक भएको थियो । केन्द्रीय महाधिवेशन भने दसैंलगत्तै कात्तिक १६ गरिने बताइएको थियो। गत भदौ २ मा पार्टीले संघको वर्तमान कार्यसमितिलाई तीन महिनाको कार्यकालको म्याद थप्दै महाधिवेशन गर्न भनेको थियो। शुक्रबारसमम केन्द्रीय तहका प्रतिनिधिहरू उपत्यकाबाहिर नगएकाले नेविसंघभित्र महाधिवेशनको विषयलाई लिएर संशय छाएको छ ।"
