शीर्षक,विवरण
आपत्तिजनक विधेयक,"संघीय मामिला तथा सामान्य प्रशासन मन्त्रालयले तयार पारेको संघीय निजामती सेवा ऐनको मस्यौदा विधेयकले गम्भीर बहस माग गरेको छ । खासगरी विधेयकमा प्रस्ताव गरिएको सरकारी कर्मचारीले व्यवसाय गर्न एवं गैरसरकारी संस्थामा सहभागी हुन पाउने छुट अस्वीकार्य छ । सरकारी कर्मचारीलाई दिइने यस्तो छुटले बेथिति बढाउने निश्चितप्रायः छ । साथसाथै सरकारी कार्यालयको सेवाप्रवाह कमजोर हुनेछ । यस्तो प्रावधानको प्रस्तावले मस्यौदाकर्ताको अदूरदर्शितामात्र प्रमाणित गर्दैन उसको नियतमाथि नै प्रश्न चिन्हसमेत खडा गरिदिन्छ । सरकारी कर्मचारीलाई राष्ट्रसेवक भनिन्छ । यो विशेषण केवल दिनका लागि दिइएको अवश्य होइन । देश र जनताको निम्ति हरप्रहर खट्न तयार भएर वाचाबन्धनमा बाँधिएकाले यस्तो विशेषण दिइएको हो । यसको अर्थ हो, हरेक सरकारी कर्मचारी आवश्यकताअनुसार सरकारले खटाएको समय र ठाउँमा सेवाप्रवाहका लागि तयार हुनुपर्छ । तर व्यवसाय गर्ने छुटले उनीहरू सेवाप्रवाहमा कमजोर हुनेछन् जसको नतिजा सरकारी कार्यालयहरूमा देखापर्छ । सरकारी कार्यालय राज्य र नागरिकबीचका सम्बन्धका सेतु हुन् । सरकारी कर्मचारीमार्पत राज्यप्रदत्त सेवा नागरिकसम्म पुग्ने हो । त्यसैले नै आम जनताले आफ्नो छाक काटेर दिएको करबाट कर्मचारीलाई तलबभत्तालगायतका सेवासुविधा दिइएको हुन्छ । राज्यकोषबाट जनताको तहसम्म सेवाप्रवाह गर्ने वाचाकबुल गरिसकेपछि के फेरि निजी व्यवसायमा सहभागी हुन मिल्छ ? राज्यले नै कानुनतः यस्तो व्यवस्था गरिदिन्छ भने अनैतिकता भन्ने शब्दको अर्थ के रहन्छ ? जवाफदेहिता, पारदर्शिता, जिम्मेवारी भन्ने कहाँ रहन्छ ? सरकारी कर्मचारीलाई व्यवसाय सञ्चालनमा छुट दिन नुहुनुका मुख्य दुई कारण छन् । सबैभन्दा पहिला त उनीहरूले सेवाप्रवाहका लागि राज्यकोषबाट तलबलगायतका सुविधा पाएका छन् । उनीहरूले व्यवसाय गर्न थाले सेवाप्रवाहले प्राथमिकता पाउने छैन । त्यस्तै व्यवसायमा लागे कर्मचारी आफ्नो कार्यालयअनुकूूल व्यवसाय गर्ने सम्भावना उच्च रहन्छ । उनीहरूले कार्यालयबाट प्रवाह हुने सेवालाई आफ्नो व्यवसायको मुठ्ठीमा कस्ने सम्भावना बढ्नेछ । आज पनि कतिपय कर्मचारी विभिन्न व्यवसायमा अप्रत्यक्ष सहभागी हुँदा सेवाप्रवाह कमजोर भएको, आर्थिक अपचलन भएको लगायतका गुनासा आउने गरेका छन् । यदि कानुनतः त्यो छुट पाएमा आउने भयावह अवस्थाको कल्पना पनि गर्न सकिँदैन । अहिले पनि सरकारी कार्यालयको सेवाप्रवाह सन्तोषजनक नभएको गुनासो प्रशस्त छ । सरकारी कर्मचारीले काम ठग्ने गरेको आरोप पटकपटक लाग्ने गर्छ । यसका विविध कारण छन् । राज्यले सरकारी कर्मचारीलाई काममा नै समर्पित हुने योजना ल्याउनुपर्छ । विडम्बना विधेयक मस्यौदामा सम्भवतः कर्मचारी नै हावी भए । मस्यौदा विधेयक सेवाप्रवाहमा भन्दा पनि कर्मचारीको आम्दानी बढाउन केन्द्रित देखिन्छ । सरकारी कर्मचारीलाई राज्यकोषबाटै थप सुविधा दिनेमा सहमत हुन सकिन्छ, तर आम्दानी बढाउनका लागि सेवाप्रवाहलाई असर पार्ने अन्य व्यवसायमा छुट अस्वीकार्य हुन्छ । त्यस्तै मस्यौदा विधेयकमा प्रस्तावित कर्मचारीले गैरसरकारी संस्थामा समेत काम गर्न पाउने छुट अर्को आपत्तिजनक विषय हो । गैरसरकारी संस्था मूलतः सरकारी कार्यालयको नियमनमा रहने गर्छन् । यदि तिनै संस्थामा कर्मचारीको संलग्नता रहन थाल्यो भने सेवाप्रवाह जनपक्षीय नहुने खतरा बढी हुन्छ । मस्यौदा विधेयकका अन्य प्रावधान पनि खोटरहित छैनन् । विधेयक केन्द्रीयतावादी सोचबाट निर्देशित देखिन्छ । सिंगो विधेयक सरकारी कार्यालयलाई जनतामुखी बनाउन भन्दा कर्मचारीमुखी बनाउन अभिप्रेरित छ । विधेयकमा प्रस्ताव गरिएको माथिल्लो तहको सरकारी पदमा सेवाबाहिरबाट प्रतिस्पर्धा गर्न पाउने नियमको खारेजी पनि अर्को आपत्तिजनक विषय हो । प्रस्तावित विधेयक मस्यौदालाई हेर्दा मस्यौदाकर्तामा कर्मचारीतन्त्रकै बढी हावी भएको देखिन्छ जसले केवल आफ्नो हितमात्र सोचेका छन् । सरकारी कार्यालयलाई तलब पकाउने र अन्य आर्थिक उपार्जनको बाटो बनाउने नियत स्पष्ट देखिन्छ । त्यसैले यो मस्यौदा आपत्तिजनक छ । सम्बद्ध मन्त्रीले नै विधेयकमा त्रुटि रहेको स्वीकारेकाले यसलाई सच्याउन ढिला गर्नु हुन्न ।"
ओली र चिनियाँ प्रधानमन्त्रीको संयुक्त विज्ञप्तिमा के छ ?,"बेल्ट एन्ड रोड इनिसिएटिभ (बीआरआई) परियोजनासँग सम्बन्धित दुुवै देशबीच भएका सहमति र सम्झौता पालना गर्न नेपाल र चीन पूर्ण सहमत भएका छन् । चीन भ्रमणमा रहेका प्रधानमन्त्री केपी ओली र चिनियाँ प्रधानमन्त्री ली खछियाङबीच भेटवार्तापछि जारी संयुक्त विज्ञप्तिमा सो कुरा उल्लेख गरिएको छ । विज्ञप्तिमा नेपालले लिएको एक चीन नीतिको स्वागत गर्दै तिब्बत र ताइवानलाई चीनको आन्तरिक मामिलाका रूपमा व्याख्या गरिएको छ । चीनले राजनीतिक रूपान्तरण र स्थायीत्व प्राप्त गरेकोमा नेपाललाई बधाई दिएको विज्ञप्तिमा उल्लेख छ । नेपालले तीन तहको निर्वाचन सफलतापूर्वक सम्पन्न गरेकोमा खुसी व्यक्त गर्दै ओलीको नेतृत्वमा नेपालले समृद्ध नेपाल र खुसी नेपालीको सपना साकार हुने चिनियाँ विश्वासलाई विज्ञप्तिले समेटको छ । दुवै देशले एक अर्का देशको स्वतन्त्रता, स्वाधीनता र भौगोलिक अखण्डतालाई अविछिन्न सम्मान गर्नेछन्, १४ बुँदे संयुक्त विज्ञप्तिमा भनिएको छ, नेपालले अंगिकार गर्ने सामाजिक र विकास प्रणालीलाई चीनले स्वागत गर्नेछ । दुवै पक्षले उच्चतहको भ्रमण आपसी सम्बन्ध सुधार गर्न महŒवपूर्ण हुने भन्दै दुवै देशले निरन्तर उच्चतहको भ्रमण आदानप्रदान गर्ने र दुई पक्षीय हितका विषयमा छलफल गर्न पनि सहमत भएको विज्ञप्तिमा जनाइएको छ । विद्यमान सरकारी संयन्त्रको उच्चतम सदुपयोग गर्दै सबै सरकारी निकाय र राजनीतिक पार्टीहरूबीच सम्पर्कमा रहन पनि नेपालचीन सहमत भएको विज्ञप्तिमा उल्लेख गरिएको छ । नेपालका सबै क्षेत्रमा भित्रिने चिनियाँ लगानीको नेपालले स्वागत गर्ने विज्ञप्तिमा उल्लेख छ । नेपालले चिनियाँ लगानीलाई स्वागत गर्न तत्पर रहेको बताउँदै लगानी भित्र्याउन प्रत्याभूत गर्नु पर्ने आवश्यक व्यावसायिक वातावरण निर्माण गर्न नेपाल तत्पर रहेको पनि विज्ञप्तिमा उल्लेख गरिएको छ । नेपालचीन दुवै पक्षले तातोपानी नाका खोल्न तयार रहेको जनाउँदै मितेरी पुल निर्माणसम्बन्धी सम्झौता भएकोमा खुसी व्यक्त गरेका छन् । दुवै देशमा हवाई सम्पर्क विस्तारका लागि चिनियाँ र नेपाली हवाई व्यवसायीसँग आग्रह गरिएको विज्ञप्तिमा चिनियाँ लगानीमा पोखरामा भइरहेको विमानस्थल निर्माणमा तदारुकता देखाउन दुवै पक्ष सहमत भएको उल्लेख छ । विज्ञप्तिमा नेपालले पहिचान गरेको ठाउँमा तेल भण्डार निर्माणको सम्भाव्यता अध्ययन गर्न दुवै देश सहमत भएको र चीनले नेपालमा तेल खानी खोजीमा सहयोग गर्ने पनि उल्लेख छ ।"
कांग्रेसले लेखा समिति मात्रै पाउने,"काठमाडौं : प्रतिनिधिसभा र राष्ट्रियसभाका नियमावली पारित भएसँगै विषयगत समिति गठनको तयारी सुरु भएको छ। प्रतिनिधिसभामा १० र राष्ट्रियसभामा ४ वटा विषयगत समिति छन्। दुवै सदनको संयुक्त नियमावली शुक्रबार पारित गर्ने तयारी छ। नियमावली पारित भए संसदीय सुनुवाइ विशेष समिति र राज्यका निर्देशक सिद्धान्त कार्यान्वयन विशेष समिति गरी संसद्मा १६ वटा समिति गठन हुनेछन्। दुई विशेष समितिसहित १६ वटा समिति बन्ने भए पनि प्रमुख प्रतिपक्षी कांग्रेसलाई भने प्रतिनिधिसभाको लेखा समितिको मात्र सभापति दिने तयारी भइरहेको सत्तारूढ दल नेकपाको भनाइ छ। सत्तारूढ दलहरूसँग दुई तिहाइ बहुमत रहेको भन्दै प्रमुख प्रतिपक्षीले लेखा समितिको सभापति मात्र पाउने नेकपा संसदीय दलका कार्यवाहक नेता नेम्बाङले बताए। ०४८ सालमा कांग्रेसले बहुमत पाएका बेला विपक्षीलाई लेखा समितिको सभापति मात्र दिएको कांग्रेस नेतृत्वलाई स्मरण गराइसकेको नेकपाका नेताहरूको भनाइ छ। सभामुख कृष्णबहादुर महरा र राष्ट्रियसभा अध्यक्ष गणेश तिमिल्सेनाले कुन सांसद कुन समितिमा बस्ने निर्धारण गर्न दलहरूसँग आग्रह गरिसकेका छन्। नेकपा संसदीय दलका कार्यवाहक नेता सुवास नेम्बाङले कुन विषयगत समितिमा बस्ने सांसदहरूलाई समिति रोज्ने अवसर लिखित रूपमा संकलन भइसकेको बताए। हामीले प्राथमिकताअनुसार तीन वटा समिति रोज्न सांसदहरूलाई मौका दिएका थियौं, उनले भने, सांसदले रोज्ने काम सकिएको छ। अब केही दिनमा नाम बुझाउँछौं। सचिवालयले दलहरूबाट नाम प्राप्त हुनासाथ समिति गठन हुने जनाएको छ। प्रतिनिधिसभामा १० वटा समिति गठन भए पनि ३३ प्रतिशत महिलालाई सभापति दिनुपर्ने व्यवस्था गरिएको छ। सभापतिमा नेकपाबाट विन्दा पाण्डे, जयपुरी घर्ती मगर, अमृता थापा, पवित्रा निरौला खरेल, यशोदा गुरुङलगायतको चर्चा छ। प्रतिनिधिसभाका अन्य समितिको सभापतिमा भानुभक्त ढकाल, कृष्णभक्त पोखरेल, विशाल भट्टराई, वसन्त नेम्वाङ, गणेश पहाडी, गणेश ठगुन्ना, रामवीर मानन्धर, हितबहादुर तामाङ, अमनलाल मोदी चर्चामा छन्। सूर्य चिन्ह लिएर चुनाव जितेका हृदयेश त्रिपाठी र वृजेश गुप्तामध्ये एक जनालाई एउटा समितिको सभापति दिने तयारी भइरहेको नेकपा स्रोतले बतायो। प्रतिनिधिसभातर्फ कुनै एउटा समिति संघीय फोरमलाई दिनेमा सामान्य छलफल अघि बढे पनि टुंगो लाग्न बाँकी छ। राष्ट्रियसभाका ४ वटा विषयगत समितिमा परशुराम मेघी गुरुङ, खिमलाल भट्टराई, पार्वती रावल, शेरबहादुर कुँवर, कालीबहादुर मल्लको चर्चा छ। संसदीय सुनवाई विशेष समितिको सभापतिमा नेकपाका युवा नेता योगेश भट्टराईले चाहना व्यक्त गरेको स्रोतले बतायो। प्रधानमन्त्री एवं नेकपा अध्यक्ष केपी ओली र अर्का अध्यक्ष पुष्पकमल दाहाल स्वदेश फर्केपछि सभापतिहरूको टुंगो लाग्ने नेताहरू बताउँछन्। कांग्रेसका प्रमुख सचेतक बालकृष्ण खाँणले पार्टीको हेटौंडामा जारी जिल्ला सभापतिको भेलाका कारण समिति गठनको गृहकार्य गर्न नपाइएको बताए। भोली (शुक्रबार) काठमाडौं फर्केपछि गृहकार्य सुरु गर्छाैं, उनले भने, समितिको सभापतिबारे पनि त्यसपछि मात्र सत्तापक्षसँग ठोस कुराकानी हुन्छ।"
१९ बुँदे घोषणापत्र जारी गदैै सकियो कांग्रेस जिल्ला सभापतिको भेला,"हेटौंडा : तीन दिनसम्म चलेको नेपाली कांग्रेस जिल्ला सभापति भेलालले १९ बुँदे हेटौंडा घोषणापत्र जारी गरेको छ । कांग्रेस सरकार विरुद्व कडा हुने प्रक्रिक्रिया दिएको छ । कांग्रेसले सरकारले जनविरोधी चरित्र देखाएको भन्दै सरकारविरुद्व कडारुपमा प्रस्तुत हुने निष्कर्ष निकालेको छ। सञ्चार माध्यममा निषेध र नियन्त्रणकारी हस्तक्षेप, न्यायपालिकालाई प्रभावित पार्ने अभिव्यक्ति, कर्मचारी र शैक्षिक क्षेत्रमाथि अन्यायपूर्ण आतंक, एनजीओमाथि नियन्त्रणकारी रबैया अपनाएको घोषणापत्रमा उल्लेख छ । भेलाले लोकतान्त्रिक गणतन्त्र, संघीयता, स्वतन्त्र न्यायपालिका, लोकतान्त्रिक मूल्यमान्यताको रक्षाका लागि दृढतापूर्वक उभिने निर्णय गरेको छ । मूल्यबृद्धिबारे प्रधानमन्त्रीले गैरजिम्मेवारपूर्ण अभिव्यक्ति दिएको र विद्यार्थीहरुको प्रदर्शनमा दमन भएको भन्दै सरकारले जनविरोधी काम गरेको उल्लेख गरेको छ ।"
प्रधानमन्त्री ओलीसँग ल्हासाका नेपालीको आग्रह : नागरिकता र राहदानीको समस्या समाधान गरिदिनुहोस,"ल्हासा (चीन) : चीनको स्वशासित क्षेत्र तिब्बतमा रहेका नेपालीले नागरिकता र राहदानीको समस्या समाधान गरिदिन प्रधानमन्त्री केपी शर्मा ओलीसँग आग्रह गरेका छन् । उनीहरुले राहदानी र नागरिकताका कारण आफूहरुलाई समस्या परेको भन्दै कुनै न कुनै उपायबाट समस्याको समाधान गरिदिन आग्रह गरेका हुन् । चीन भ्रमणका क्रममा प्रधानमन्त्री ओली शुक्रबार ल्हासा पुगेका छन्। नेपाली महावाणिज्य दूतावासले आयोजना गरेको कार्यक्रममा नेपाली व्यापारीले प्रधानमन्त्रीसहितको नेपाली प्रतिनिधिमण्डललाई दुई देशबीचको व्यापार, वाणिज्य तथा सहयोगका संभावित अन्य क्षेत्रबारे समेत जानकारी गराएका थिए । नेपाली महावाणिज्यदूत गोविन्द कार्कीले नेपालीले ल्हासामा भोग्नुपरेका समस्याका बारेमा जानकारी गराउँदै समाधानका लागि आफूहरु पनि तत्पर रहेको बताए । प्रधानमन्त्री ओलीले नेपाली समुदायको गुनासालाई सम्बोधन गर्न तयार रहेको र त्यसबारेमा तिब्बत सरकारसँग पनि कुराकानी गर्ने बताए। कार्यक्रममा गृहमन्त्री रामबहादुर थापा, परराष्ट्रमन्त्री प्रदीपकुमार ज्ञवाली, ऊर्जा, जलस्रोत तथा सिँचाइ मन्त्री वर्षमान पुन, भौतिक पूर्वाधार तथा यातायात मन्त्री रघुवीर महासेठलगायत नेपाली प्रतिनिधिमण्डलको सहभागिता रहेको थियो ।रासस"
"स्थानीय तहबीच काममा प्रतिष्पर्धा : जमिन बाँझो राख्न नपाइने, उत्पादन बढाउन प्रोत्साहन","बुटवल : रुपन्देहीको गैडहवा गाउपालिकाले आगामी आर्थिक वर्षमा धुलोरहित सडक र कृषि उपज बजार पठाउने नीति बनाएको छ । चालु वर्षमा खाल्डामुक्त सडक र सिचाईको विकासमा बजेट छुट्याएको थियो । सबै योजनामा एकै वर्ष बजेट छुट्याउँदा प्रभावकारी काम नहुने देखिएपछि गाउँपालिकाले प्राथमिकता ताकेर बजेट छुट्याउने र काम गर्ने नीति बनाएको हो । रुपन्देहीका विकट गाउँमध्येको यो पालिकालाई आगामी वर्ष सडक धुलोमुक्त बनाउने लक्ष्य लिइएको छ । सडकलाई फराकिलो र कालोपत्रे गर्ने योजना छ, गाउँपालिका अध्यक्ष बच्चुलाल केवटले भने, किसानलाई तरकारी उत्पादन गर्न प्रेरित गर्ने र बजार पठाउने योजना पनि बनाएका छौं । गैडहवाजस्तै जिल्लाका गाउँपालिकाले जनताले अनुभूति हुने गरी योजना बनाएर काम गर्ने प्रयास गरेका छन् । जनप्रतिनिधि आएपछि जनताले राहत पाउनुपर्छ भन्ने मान्यताबाट पछि नहट्ने मर्चवारी गाउँपालिकाका अध्यक्ष केशवानन्द बानियाले बताए । पहिला आफ्नो पालिकालाई बलियो बनाउने योजना छ, उनले भने, पालिका बलियो बन्न स्थानीय धनि बन्नुपर्छ । कृषिमा प्रसस्त सम्भावना रहेका जिल्लाको दक्षिणतर्फका छ वटा गाउँपालिकाले उत्पादन र त्यसलाई बजार पठाउने नीतिलाई आगामी कार्यक्रममा समावेश गरेका छन् । बजेट तयारी गरिरहेका पालिकाले कृषि र सडकलाई पहिलो प्राथमिकतामा राखेर काम गरेका छन् । मायादेवी गाउँपालिकाका प्रशासकीय अधिकृत रोमनाथ न्यौपानेले कृषि खेती हुने क्षेत्र भएकाले किसानलाई उत्पादनमा सहयोग गर्ने नीति पालिकाले लिएको बताए । यो क्षेत्रको परिवर्तन कृषिबाटै हुन सक्छ, उनले भने । मर्चवार क्षेत्रमा पर्ने गाउपालिकमा करिव २० हजार हेक्टरमा खेती हुन्छ । तरकारी उत्पादनका लागि समेत यी पकेट क्षेत्र मानिन्छन् । धान, गँहु, मसुरोलगायत बाली र बेमौसमी तरकारी उत्पादन प्रोत्साहनमा स्थानीय तहले बजेट बिनियोजन गरेका छन् । सम्मरीमाई, कोटहीमाई गाउपालिकाले पनि बजेटमा कृषि उत्पादनलाई बढी प्राथमिकतामा राखेका छन् । लुम्बिनी सांस्कृतिक नगरपालिको योजनामा पर्यटन र कृषिको विकास पहिलो प्राथमिकतामा छ । मर्चवार र लुम्बिनी असापासका पालिकाले लुम्बिनीका पर्यटक पालिका भित्र्याउने योजना निर्माण गरेका छन् । कृतिम तालदेखि होमस्टेसम्मका योजना छन् । जिल्लाका १६ वटै तहले आगामी वर्षको बजेट असार २० गतेसम्म पारित गर्दैछन् । कतिपय तहको सभासमेत शुरु भइसकेको छ । देवदह नगरपालिकाका प्रमुख हिराबहादुर खत्रीले कृषि पर्यटन र पूर्वाधार विकासमा बजेटको प्राथमिकता रहने बताए । प्राङगारिक कृषि उत्पादन र बुद्धको मावलीका रुपमा देवदहलाई परिचित गराउने प्राथमिकताको कार्यक्रम हो, उनले भने । रुपन्देहीका १६ तहमा करिव २५ अर्वको बजेट बन्दैछ । सबभन्दा बढी बजेट बुटवल उपमहानगरपालिकाको हुनेछ । स्थानीय तहले बजेट बढाउने गरी राजश्वका स्रोत पहिचान गरी योजनाबद्ध काम शुरु गरेका छन् । जग्गा बाँझो राख्न नपाइने तिलोत्तमा नगरपालिकाले सिचाई प्रणाली आसपासका जग्गा बाँझो राख्न नपाउने व्यवस्था गर्न लागेको छ । नगरपालिकाले प्रस्तुत गरेको आर्थिक वर्ष २०७५०७६ को नीति तथा कार्यक्रममा जग्गा बाँझो राख्न नपाउने व्यवस्थालाई कार्ययोजनासहित कार्यन्वयनमा लग्ने जनाएको छ । तिलोत्तमामा मुलुककै ठूलोमध्येको १६ र ३६ मौजा सिचाई प्रणाली सञ्चालित छ । तेस्रो नगरसभामा प्रस्तुत आगामी आर्थिक वर्षको नीति तथा कार्यक्रममा जमिनलाई उत्पादनमा प्रयोग गर्ने कार्यक्रमलाई जोड दिइएको छ । नीति कार्यक्रममा खाली जमिनमा केरा, मकै, घाँस, फूल, नर्सरी सञ्चालनलगायतका कृषिजन्य क्रियाकलाप सञ्चालन गर्न प्रोत्साहित गरिने उल्लेख छ । नगरभित्र कृषियोग्य जमिनको पहिचान र संरक्षण गर्दै कृषि उत्पादनमा आत्मनिर्भर बनाउन आवश्यक रणनीति तय गर्ने नगरसभामा नगरप्रमुख बासुदेब घिमिरेले बताए । तिलोत्तमाले एक घर ः एक करेशाबारी ः पकेट क्षेत्रमा व्यवसायीक तरकारी भन्ने नारा तय गरेको छ । जस अनुसार वडा नं १४ लाई तरकारी पकेट क्षेत्र घोषणा गर्ने र अन्य वडामा एक घर एक करेशाबारी को नीति अवलम्बन गर्दै आर्गेनिक तरकारी उत्पादनमा विशेष अभियानका साथ लाग्ने नीति तथा कार्यक्रममा उल्लेख छ । एक वर्षभित्र आत्मनिर्भर नगरपालिका घोषणा गर्ने तयारी पनि तिलोत्तमाले गरेको छ । तिलोत्तमा १० को रोहिणी नदि उत्तर तर्फको क्षेत्रमा तिलोत्तमा उद्योग ग्राम सञ्चालन गर्न प्रक्रिया अघि बढाउने, तिलोत्तमाको प्रवेशद्वार योगीकुटी र कोटीहवामा बुद्ध मुर्तिसहितको प्रवेशद्वार निर्माण नगरभित्रका राजमार्ग र सहायक राजमार्गमा बुद्धमुर्ति राखिने योजना बनाइएको छ ।"
निमित्तको भरमा स्थानीय तह चलाउनेको अधिकार रोक्का,"काठमाडौं : स्थानीय तहका अध्यक्ष र मेयरले विभिन्न स्थानीय तहमा दरबन्दीअनुसार प्रमुख प्रशासकीय अधिकृतमा पठाइएका उपसचिव तथा शाखा अधिकृत तहका कर्मचारी फिर्ता गरी निमित्त रहेका नायव सुब्बाबाटै काम चलाउन थालेपछि संघीय मामिला तथा सामान्य प्रशासन मन्त्रालयले त्यस्ता स्थानीय तहको आर्थिक अधिकार रोक्का गर्न थालेको छ। ती स्थानीय तहका प्रमुखउपप्रमुखले दरबन्दीअनुसार प्रशासकीय अधिकृत साउनअघि नपठाउन संघीयका अधिकारीमाथि दबाब दिन थालेपछि उनीहरूमाथि शंका उब्जिएको छ। त्यसमाथि केही स्थानीय तहका जनप्रतिनिधिले निमित्तकै भरमा स्थानीय तह चलाउन पाउनु पर्ने माग गर्दै संघीयमा डेलिगेसन नै आउन थालेका छन्। संघीय मामिला मन्त्रालयका सचिव दिनेशकुमार थपलियाले निमित्त राख्न पाउनु पर्ने माग गर्दै जनप्रतिनिधि डेलिगेसन आउने क्रम बढ्नु आश्चर्यजनक भएको बताए। दरबन्दीअनुसार प्रमुख प्रशासक पठाउँदा राख्न नमान्ने र निमित्तका भरमा काम चलाउन खोज्ने स्थानीय तहको आर्थिक अधिकार कटौती गर्न थालिएको उनले जानकारी दिए। आर्थिक वर्षको अन्त्यमा गरिने असारे विकास वापत् आउने कमिसन गुम्ने भयले स्थानीय तहका पदाधिकारी र निमित्तबीच सेटिङ भएको संघीयका अधिकारीहरूको दाबी छ। दरबन्दीअनुसार कर्मचारी पठाउँदा फिर्ता गर्न र केही समय रोक्न दबाब दिनुलाई शंकास्पद रूपमा हेर्न सकिन्छ, उनले भने। मन्त्रालयका अनुसार निमित्तकै भरमा काम चलाउन खोज्ने बारा जिल्लाको आदर्श कोतवाला गाउँपालिका र रौतहटको राजपुर नगरपालिकाका निमित्त प्रशासकीय अधिकृतको आर्थिक अधिकार फिर्ता गरिएको छ। मन्त्रालयले यसको जानकारी सम्बन्धित स्थानीय तह, जिल्ला प्रशासन कार्यालय, जिल्ला समन्वय समिति र कोष तथा लेखा नियन्त्रक कार्यालयलाई समेत दिएको छ। दरबन्दीअनुसार कर्मचारी पठाउँदा फिर्ता गर्न र केही समय रोक्न दबाब दिनुलाई शंकास्पद रूपमा हेर्न सकिन्छ। दिनेशकुमार थपलिया, सचिव संघीय मामिला तथा स्थानीय विकास मन्त्रालय मन्त्रालयले आदर्श कोतवालामा शाखा अधिकृत सूर्यप्रसाद आचार्यलाई प्रमुख प्रशासकीय अधिकृतमा पठाए पनि हाजिर गर्न पाएका छैनन्। गाउँपालिकाले निमित्त रहेका नासु महेन्द्रप्रसाद कुशवाहलाई नै यथावत् राख्न र सरुवा गर्नै पर्ने भए साउनपछि मात्र गर्न अडान राखेपछि आचार्यले काम गर्न पाएका छैनन्। रौतहटको राजपुर नगरपालिकामा पनि मन्त्रालयले शाखा अधिकृत गोपालनाथ श्रेष्ठलाई पठाए पनि नगरपालिकाका पदाधिकारीले निमित्तमा रहेका नासु जगतप्रसाद शाहलाई नै यथावत् राख्न मन्त्रालयसँग माग गर्दै आएका थिए। संघीयले यसअघि कर्मचारीको अभावमा तत्कालका लागि उपसचिव दरबन्दी भएको ठाउँमा शाखा अधिकृत र शाखा अधिकृतको ठाउँमा नासुलाई निमित्तमा पठाएको थियो। नासुबाट काम लिने तर उपसचिव पठाउँदा असक्षम ठान्ने प्रवृत्तिले स्थानीय तहले कसरी विकास र समृद्धि ल्याउन सक्लान ? सचिव थपलियाले प्रश्न गरे। संघीयले डेढ महिनायता विभिन्न उपमहानगरपालिकामा दरबन्दीअनुसार सहसचिव तथा नगरपालिकामा उपसचिव र अधिकृत गरी सयभन्दा धेरै कर्मचारीको सरुवा गरेको छ। प्रशासकीय अधिकृत पठाइएका तहका मेयर उपमेयरलगायतले आउनुअघि नै उनीहरूलाइ फोन गरेर साउनभन्दा पहिले नआउन र आए सम्बन्ध राम्रो नहुने भन्दै चेतावनी दिन थालेपछि सहसचिवहरू समेत त्यहाँ काम गर्ने नगर्नेमा दुविधामा परेका थिए।"
थापा भन्छन् : नीतिगत प्रयास छोडियो,काठमाडाैं : नेपाली कांग्रेसका सांसद गगन थापाले स्वास्थ्य मन्त्रालयले बजेट निर्माण गर्न नीतिगत प्रयासलाई आत्मासात गर्न नसकेकोमा आपत्ति प्रकट गरेका छन् । प्रतिनिधि सभाकाे बैठकमा विषयगत मन्त्रलयकाे बजेटबारे छलफलमा भाग लिदैँ थापाले स्थानीय तहलाई दिएको अधिकार फेरि केन्द्रमा फर्काउने चेष्टा गर्न नहुने बताए । आधारभूत स्वास्थ्य सेवासँग बिमाको सम्बन्ध नरहेको भन्दै थापाले आधारभूत स्वास्थ्यमा सबै नागरिकको पहुँच स्थापित गर्न स्वास्थ्य बिमा कार्यक्रम राखिनु गलत भएको बताए । पूर्व स्वास्थ्य मन्त्रीसमेत रहेका थापाले आफूले थालेका धेरै प्रयासबारे बजेट नबोलेको बताए । एकीकृत स्वास्थ्य विकास पूर्वाधार परियोजनालाई बजेटले छुन नसकेकोमा उनले असन्तुष्टि जनाए । अस्पताल बेडको आधारमा नभई सेवाको आधारमा निर्माण गरिनृपर्ने उनले बताए ।
पार्टी रूपान्तरणका लागि हेटौंडा घोषणापत्र जारी गर्ने तयारी,"हेटौंडा : निर्वाचनमा पराजयपछि डाकिएको कांग्रेसको जिल्ला सभापति भेला शुक्रबारसम्म लम्बिएको छ । शुक्रबार हेटौंडा घोषणापत्र जारी गर्ने तयारी गरिरहेको भेलाले पार्टी रूपान्तरणको घोषणा गर्ने प्रवक्ता विश्वप्रकाश शर्माले जानकारी दिए । सभापति भेलाले मुख्य रूपमा पार्टीको केन्द्रदेखि स्थानीय तहसम्म रूपान्तरणको घोषणा गर्नेछ, प्रवक्ता शर्माले भने, कांग्रेसले पार्टीभित्र अनुशासन कसरी कायम गर्ने र केन्द्रीय, प्रादेशिक तथा स्थानीय तहको सरकारसँग प्रतिपक्षीका रूपमा कसरी प्रस्तुत हुने भन्ने समेत घोषणापत्रमार्फत बोल्ने छ । पार्टी रूपान्तरण गर्न केन्द्रदेखि स्थानीय तहसम्म पुनर्गठन गर्ने पनि कांग्रेसले जनाएको छ । शर्माका अनुसार रूपान्तरणका लागि आवश्यक पर्ने विधान संशोधन कांग्रेसले आउँदो महासमिति भेलाबाट गर्ने छ । तर महासमिति भेला भने अझै अनिश्चित छ । बिहीबार साँझसम्म जिल्ला सभापतिहरूले बोल्ने क्रम नसकिएपछि भेला निर्धारित समयभन्दा एक दिन पर सरेको हो । बन्द सत्रमा बुधबार र बिहीबार जिल्ला सभापतिहरूले आआफ्ना धारणा राखेका थिए । शुक्रबार बिहान सभापतिहरूले प्रादेशिक स्तरमा प्रतिवेदन पेश गर्ने कार्यतालिका छ । प्रादेशिक स्तरको प्रतिवेदन पेश भएपछि पार्टी सभापति शेरबहादुर देउवाले भेलामा उठेका प्रश्नमाथि जवाफ दिने कार्यक्रम छ । त्यसपछि भेलाको समापन कार्यक्रम हुनेछ, प्रवक्ता शर्माले भने, शुक्रबार बिहानसम्म हेटौंडा दस्तावेज तयार हुनेछ । बन्द सत्रमा बोल्ने अधिकांश जिल्ला सभापतिहरूले पार्टी रूपान्तरणको प्रक्रियामा जानुपर्ने र केन्द्रीय नेतृत्वमा एकता देखिनुपर्नेमा जोड दिएका थिए । हिन्दू राष्ट्रका पक्षमा समेत आवाज भेलामा आधा दर्जन जिल्ला सभापतिले कांग्रेस हिन्दु राष्ट्रका पक्षमा जानु पर्ने धारणा राखे । पर्सा, दाङ, अछाम, डडेलधुरासहित ६ जिल्ला सभापतिले धर्मनिरपेक्षताको विरोध गरेका हुन् । प्रवक्ता शर्माले केही सभापतिहरूले हिन्दु राष्ट्रबारे धारणा राखेको स्विकारे । उनले भने, हामीले बोल्न निषेध गरेका थिएनौं । केही सभापतिले हिन्दु राष्ट्रका पक्षमा पनि बोल्नुभएको थियो । तर हामीले संविधानले गरेको व्यवस्थालाई चुनौती दिने काम गर्दैनौं ।"
संसद्को संयुक्त बैठक र संयुक्त समिति नियमावली पारित,"काठमाडौं : संघीय संसद्को शुक्रबारको संयुक्त बैठकले संघीय संसद्को संयुक्त बैठक र संयुक्त समिति (कार्यसञ्चालन) नियमावली, २०७५ पारित गरेको छ । राष्ट्रियसभा र प्रतिनिधिसभाको शुक्रबार भएको संयुक्त बैठकले उक्त नियमावली बहुमतले पारित गरेको हो । बैठकमा समितिका सभापति कृष्णभक्त पोखरेलले संघीय संसद्को संयुक्त बैठक र संयुक्त समिति (कार्यसञ्चालन) नियमावली, २०७५ लाई पारित गरियोस् भनी प्रस्ताव प्रस्तुत गरेका थिए । यसअघि नियमावलीको मस्यौदा प्रतिवेदनमाथिको दफावार छलफलमा उठेका प्रश्नको जवाफ दिँदै सभापति पोखरेलले विगतका अनुभवलाई पनि अध्ययन गरेर संयुक्त नियमावलीमा गणपूरक संख्या राखिएको स्पष्ट पारे । संवैधानिक व्यवस्थानुसार संयुक्त समितिमा सदस्य संख्या राखिएको जानकारी दिँदै उनले संयुक्त समितिमा महिला र समावेशिताको सहभागिता सुनिश्चितता गरिने बताए । नियमावलीको मस्यौदा प्रतिवेदनमाथिको दफावार छलफलमा भाग लिँदै सांसद पुष्पा भुसालले संयुक्त नियमावलीमा सदनका काम कारवाहीमा जनताको संलग्नता र अपनत्व देखाउने प्रक्रियाको थालनी भएकामा प्रशंसा गर्दै समावेशी प्रतिनिधित्वको व्यवस्था सुनिश्चित गर्नुपर्ने सुझाव दिएकी छन् । उनले संयुक्त नियमावलीमार्फत राज्यका निर्देशक सिद्धान्तमा भएका जनताका अधिकार कार्यान्वयनका लागि सरकारमार्फत सदनमा प्रस्तुत गर्न सक्ने अधिकार क्षेत्र अब संसद्को काँधमा आउनु महत्वपूर्ण भएको बताइन् । संशोधन प्रस्तावकर्ता विमला विकले दफावार छलफलमा भाग लिँदै संयुक्त समितिको कुल सदस्य संख्याको ३३ प्रतिशत महिलाको सहभागिता र समावेशिता सुनिश्चित गर्न माग गरेकी छन् । संशोधन प्रस्ताव सम्बोधन भएको जनाउँदै उनले प्रस्ताव फिर्ता लिइन् । अर्का संशोधन प्रस्तावकर्ता प्रेम सुवालले संयुक्त समितिलाई सहभागितामूलक बनाउन ५१ प्रतिशतको सट्टा तीन चौथाइ संख्यालाई गणपूरक बनाउन सुझाव दिए । बैठकले सुवाल र दुर्गा पौडेलले नियमावलीमाथि पेश गरेको संशोधनको प्रस्ताव बहुमतले अस्वीकृत गरेको थियो । संघीय संसद्को आगामी बैठक अर्को सूचना नभएसम्मका लागि स्थगन गरिएको छ । रासस"
कांग्रेस सभापतिहरुको निचोड: वाम सरकार सर्वसत्तावादतर्फ,"काठमाडौँ: नेपाली कांग्रेसको जिल्ला सभापतिको राष्ट्रिय भेला २१ बुँदे घोषणापत्र जारी गर्दै सकिएको छ । प्रदेश ३ को राजधानी हेटौँडामा भएको सभापतिको राष्ट्रिय भेलाले २१ बुँदे घोषणापत्र जारी गरेको छ । हेटौँडा घोषणा पत्रमा वर्तमान सरकार सर्वसत्तावादतर्फ उन्मुख भएको उल्लेख गरिएको छ । कम्युनिस्ट सरकारबाट सञ्चार जगतमा थालिएको निषेध र नियन्त्रणकारी हस्तक्षेप, स्वतन्त्र न्यायपालिकालाई प्रभावित पार्ने अभिव्यक्ति र नागरिकको सम्पतिको हकलाई कुण्ठित गर्ने प्रयत्न सर्वसत्तावादतर्फको यात्रा भएको निचोड कांग्रेसले निकालेको छ । 'राष्ट्रसेवक कर्मचारी र शैक्षिक क्षेत्रमाथिको अन्यायपूर्ण आतंक, ट्रेड युनियन अधिकार खोस्ने प्रपञ्च, पेशागत सामाजिक एवम् गैरसरकारी संघसंस्थामाथिको नियन्त्रणकारी रबैया बढ्दै गएको छ', कांग्रेस सभापतिहरुको भेलापछिको घोषणापत्रमा भनिएको छ, 'बढ्दो दण्डहीनताबाट वर्तमान सरकार सर्वसत्तावादतर्फ उन्मूख रहेको प्रष्ट छ ।' लोकतान्त्रिक गणतन्त्र, संघीयता, प्रेस स्वतन्त्रता, स्वतन्त्र न्यायप्रणाली, ट्रेड युनियन अधिकार, विद्यमान कानून अन्तर्गत रही निर्वाध पेसा व्यवसाय गर्ने अधिकार लगायत लोकतन्त्रका स्थापित मूल्यमान्यताको रक्षाका लागि नेपाली कांग्रेस दृढतापुर्वक उभिने पनि कांग्रेसले जनाएको छ । संविधान फेल गर्ने खेल घोषणपत्रमा राष्ट्रपतीय प्रणालीलाई संविधान नै विफल पार्ने षडयन्त्र भनिएको छ । 'निर्वाचनमा स्थिरताको नारा दिने तर शासन प्रणालीलाई नै अस्थिरतातर्फ धकेल्ने गरी राष्ट्रपतीय प्रणालीबारे आएको अभिव्यक्तिलाई सहमतिद्वारा निर्मित वर्तमान संविधानलाई विफल पर्ने षडयन्त्रको रुपमा यो भेला लिन्छ,' घोषणपत्रमा भनिएको छ, 'बहुमतको आडमा संविधानका मुलभूत संरचनालाई भत्काउने, लामो संघर्षबाट प्राप्त उपलब्धि समाप्त पार्न उध्द्यत तत्वलाई सहयोग पुर्याउने खतरातर्फ सचेत गर्न चाहन्छ ।' एमालेको राष्ट्रवाद लम्पसारवाद तत्कालिन नेकपा एमालेको नक्कली राष्ट्रवाद सरकारमा पुगेपछि लम्पसारवादमा परिणत भएको कांग्रेस सभापतिहरुको भेलाले ठहर गरेको छ । भेलाले वर्तमान ओली सरकारले संविधान संशोधन आवश्यकता ठान्नुलाई कांग्रेसको राजनीतिक विजयको रुपमा लिएको छ । 'संविधान निर्माण तथा स्थानीय, प्रदेश र केन्द्रको निर्वाचनका क्रममा तराई मधेस भावनालाई ध्यानमा राखी तत्कालीन समयमा कांग्रेस नेतृत्वका सरकारले गरेको संविधान संशोधनको प्रस्तावलाई राष्ट्रघात भन्नेहरु नै आज संसोधन आवश्यक रहेको निष्कर्षमा पुग्नु तिनको नैतिक पराजय र हाम्रो राजनैतिक विजय हो', घोषणपत्रमा भनिएको छ, 'संशोधन गर्छौं भन्ने तर अलमल्याइ राख्ने र त्यसलाई सत्ताको सौदाबाजीका लागि प्रयोग गर्ने प्रवृत्तिलाई मधेसमाथिको नयाँ षडयन्त्र हो ।' निर्णय उल्ट्याएकोमा आक्रोश कांग्रेसको नेतृत्वको सरकारले भूकम्पपीडितलाई थप १ लाख प्रदान गर्ने, क्यान्सर, मृगौला रोगी, स्पाइनल इन्जुरी लगायत गम्भीर प्रकृतिका रोगीलाई जीविकोपार्जन भत्तास्वरुप मासिक ५ हजार उपलब्ध गराउने, ६५ वर्ष माथिका जेष्ठ नागरिकलाई बृद्धभत्ता जस्ता जनहितकारी निर्णय उल्ट्याइनु सामाजिक सुरक्षाप्रति सरकारको सम्दवेनहीनता उदाङ्गो पारेको निश्कर्ष निकाल्दै अबिलम्ब यी कार्यक्रम निरन्तरता दिन भेलाले माग गरेको छ । संविधानले प्रदेश र स्थानीय तहलाई दिएको अधिकार समेतलाई कुण्ठित गर्दै सरकारले हालै प्रस्तुत गरेको नीति कार्यक्रम तथा बजेट बिनियोजन गरेको आरोप लगाएको छ । सरकार संघीयता विरोधी प्रदेश र स्थानीय सरकारलाई अत्यन्त कमजोर र केन्द्रमुखी बनाउँदै लगेर सरकार संघीयताबिरोधी बाटोमा अग्रसर भएको प्रस्ट भएको उल्लेख गर्दै भेलाले उक्त संविधानबिरोधी कार्यको भत्सर्ना गरेको छ । वर्तमान सरकारले योजना छनौट र बजेट विनियोजनमा समेत अत्यन्त विभेदपूर्ण व्यवहार देखाएको कांगेस भेलाले ठहर गरेको छ । पूर्वाग्रहपूर्ण ढङ्गले क्रमागत बहुवपर्षीय विकास निर्माणका योजनासमेत कार्यक्रमबाट हटाइएकोप्रति कांग्रेस भेलाले गम्भीर आपत्ति जनाएको छ । देशैभर सरकारी संरक्षणमा बढ्दै गएको भौतिक आक्रमण, अलग विचार राख्ने नेता कार्यकर्तामाथि सुनियोजित अभियोग लगाउने, गिरफ्तार गर्ने र मुद्दा चलाउने जस्ता राज्य आतंक बन्द नगरिए देशब्यापी आन्दोलनमा उत्रिने कांग्रेसले चेतावनी दिएको छ । द्वन्दकालमा कब्जा गरिएका जग्गा सम्वन्धितले नै प्राप्त गर्नुपर्ने विगतको सम्झौतालाई स्मरण गराउँदै त्यसभन्दा विपरित गर्न लागिएको षडयन्त्रलाई गम्भिरता पूर्वक लिदै भेलाले आपत्ति व्यक्त गरेको छ । एकताबद्ध हुने संकल्प कांग्रेसको सभापति भेलाले विगत निर्वाचनको परिणामबारे गम्भीर हुँदै आजका तमाम चुनौतीहरुको सामना गर्न एकताबद्ध भै सशक्त ढंगले अघि बढ्ने संकल्प गरेको छ । केन्द्रीय समितिको बैठकले राष्ट्रिय जागरण अभियान प्रारम्भ गर्ने निर्णय गरे अनुरुप आवश्यक कार्यक्रम तर्जुमा गरी अविलम्ब राष्ट्रव्यापीरुपमा सञ्चालन गर्न तथा यो पुरै वर्षलाई प्रशिक्षण वर्षको रुपमा अघि बढाउन पार्टी केन्द्रलाई अनुरोध गर्ने निर्णय भेलाले गरेको छ । महासमितिको बैठकको स्थान र मिति अविलम्ब तोक्न भेलाले केन्द्रीय कार्य समितिलाई अनुरोध गरेको छ । पार्टी विधानसम्बन्धी जिल्ला, प्रदेश तथा सामुहिक रुपमा प्रदान गरिएको सुझावलाई मध्यनजर राखी आगामी महासमिति बैठकबाट बिधान संसोधन एवं परिमार्जन हुनेमा भेलाले विश्वास दिलाएको छ । भेलाले प्रत्येक दुईदुई वर्षमा जिल्ला सभापतिको राष्ट्रिय भेला गर्न समेत माग गरेको छ । कांग्रेस पार्टीको संगठन थप सबल, सदृढ, आधुनिक एवं प्रभावकारी बनाउने जिल्ला सभापतिको राष्ट्रिय भेला अठोट गरेको छ ।"
सम्झौताले प्रम ओली रोमाञ्चित,"बेइजिङ : असार ५ गतेदेखि चीन भ्रमणमा रहेका प्रधानमन्त्री केपी शर्मा ओलीको चिनिया राष्ट्रपति सी चिनफिङ, प्रधानमन्त्री ली खछियाङलगायतसँग उच्चस्तरीय राजनीतिक भेटघाटपछि नेपाल र चीनबीच विभिन्न १० विषयका सम्झौतामा हस्ताक्षर भएको छ । ओलीले बुधबार ग्रेट हल अफ दि पिपुल्समा राष्ट्रपति सीसँग २० मिनेट एकल वार्ता र प्रतिनिधिमण्डलसहित करिब १ घण्टा वार्ता गरेका थिए । बिहीबार उनले प्रधानमन्त्री ली र पिपुल्स नेसनल कंग्ररेसका अध्यक्ष ली झाङ्सुसँग भेटवार्ता गरेका थिए । यी उच्चस्तरीय भेटवार्तापछि नेपाल र चीनबीच रेल, सडक, पुल, आर्थिक विकास, उर्जा आदि विभिन्न विषयमा महत्वपूर्ण १० सम्झौता भएका हुन् । दुई पक्षबीच ४ वटा विषयमा लेटर अफ एक्सचेन्ज भएको छ । ल्हासाकेरुङ हुँदै काठमाडौं रेलमार्ग बन्ने सहमति यो भ्रमणपछि अझ एक कदम अघि बढेको छ । भौतिक पूर्वाधार तथा यातायात मन्त्री रघुवीर महासेठ र उनका चिनिया समकक्षी ली सियोपिङबीच रेलमार्ग निर्माण गर्ने विषयमा कर्पोरेसन इन रेलवे प्रोजेक्टको समझदारीपत्र (एमओयू) मा हस्ताक्षर भएको छ । प्रारम्भिक सम्भाव्यता अध्ययन थालिसकिएको यो प्रोजेक्टको डीपीआरसहित निर्माण अनुमानित ६७ वर्षमा सक्ने लक्ष्य लिइएको छ । महासेठ र सियोपिङबीच युटिलाइजेसन अफ तिब्तेतियन हाइवे फर कार्गो ट्रान्सपोर्ट प्रोटोकलमा पनि हस्ताक्षर भएको छ । यो हस्ताक्षरपछि चीनको स्वाशासित क्षेत्र तिब्बतको राजमार्ग नेपालले कार्गो यातायातका लागि प्रयोग गर्न सक्ने भएको छ । उर्जामन्त्री वर्षमान पुन र चीनको राष्ट्रिय उर्जा प्रशासनका अधिकारी नुर बाइकेलीबीच इनर्जी कोअपरेसन सम्झौतामा हस्ताक्षर भएको छ । नेपालको उर्जा, जलस्रोत तथा सिंचाइमा लगानी र विकास गर्ने विषय उक्त सम्झौतापत्रमा उल्लेख छ । यसैगरी तातोपानी र रसुवागढीमा मितेरी पुल निर्माण गर्न चीनले सहयोग गर्ने सम्झौता भएको छ, जसमा परराष्ट्र मन्त्रालयका सचिव शंकरदास बैरागी र चिनियाँ परराष्ट्र मन्त्रालयका उपमन्त्री कोङ झेङ्यूबीच हस्ताक्षर भएको छ । यसैगरी दुई देशबीच सहयोग र सहकार्यका कार्यक्रम र परियोजना सहजीकरण गर्न परराष्ट्र मन्त्रालयस्तरीय संयन्त्र स्थापना गर्ने सम्झौता भएको छ । सुख्खा बन्दरगाह, विद्युत् लाइन विस्तार, राष्ट्रिय योजना आयोग र चीनको राष्ट्रिय विकास र सुधार आयोगबीच उत्पादन क्षमता र लगानी र सहयोगसम्बन्धी सम्झौतामा हस्ताक्षर भएको छ । दुई देशवीच आर्थिक, प्राविधिक विकास, मानव स्रोतमा सहकार्य गर्ने सम्झौताहरूमा पनि हस्ताक्षर भएको छ । उच्चस्तरीय राजनीतिक भेटघाटपछि नेपाल र चीनबीचको सम्बन्धले थप उचाइ प्राप्त गरेको चिनिया परराष्ट्र मन्त्रालयका उपमन्त्री कोङ झेङ्यूले बताए । नेपालका प्रधानमन्त्री ओलीको राष्ट्रपति सी, प्रधानमन्त्री लीसँगको वार्ता र भेटघाटपछि दुई देशबीच गम्भीर र महत्वपूर्ण समझदारी बनेको छ, सम्झौता पत्रमा हस्ताक्षर कार्यक्रमपछि सञ्चारकर्मीहरूसँगको संक्षिप्त कुराकानीमा उनले भने, दुई देशबीचको सम्बन्ध थप प्रगाढ बनाउन भ्रमण फलदायी भएको छ । उच्चस्तरीय भेटवार्तामा दुई देशका उच्चस्तरीय नेताले सहयोग र सद्भाव राखेर बढ्ने वचनबद्धता दोहोयाएका छन् । चीनले नेपालमा संविधान निर्माण हुँदै तीन तहको चुनाव सकेर बलियो सरकार गठन भएको, दुई ठूला कम्युनिस्ट पार्टीबीच एकता भएको र राष्ट्रिय आवश्यकतालाई हेरेर विकास र समृद्धिको बाटो रोजेकोमा खुसी व्यक्त गरेको छ । उपमन्त्री कोङ झेङ्यूले भने, नेपालले राजनीतिक रूपान्तरणपछि जुन स्वतन्त्र सामाजिक व्यवस्था रोजेको छ, त्यसको चीन सम्मान गर्दछ । उनले नेपालले एक चीन नीतिमा देखाएको दृढता र निरन्तरताको पनि उच्च राजनीतिक नेतृत्वले प्रशंसा गरेको बताए । उनले भने, तिब्बत र ताइवान चीनको घरेलु मामिला भएको नेपालले स्वीकार्दै एक चीन नीति अघि बढाउने, आफ्नो देशमा चीनविरोधी गतिविधि गर्न नदिने जुन अठोट र प्रयास गरेको छ, त्यो प्रशंसायोग्य छ । छलफलमा दुवै देशबीच उच्चस्तरीय राजनीतिक भेटघाट बढाउने र नियमित सम्पर्कमा बस्ने सहमति भएको छ । यही मेसोमा प्रधानमन्त्री ओलीले राष्ट्रपति सी, प्रधानमन्त्री लीलगायतका उच्च राजनीतिक अधिकारीहरूलाई नेपाल भ्रमणको निम्तो दिएका छन् । चिनिया पक्षले समय मिलाएर चाँडै नेपाल भ्रमण गर्न चाहेको पनि उपमन्त्री कोङ झेङ्यूले बताए । तर राष्ट्रपति सी वा प्रधानमन्त्री ली अथवा अरु कुन उच्चस्तरीय भ्रमण हो, त्यसबारे केही बताइएको छैन । उनले चीनले दुई देशबीच हिमालयन मल्टी डाइमेन्सनल कनेक्टिभिटीको फ्रेमवर्कभित्र रहेर इलेक्ट्रिक रेलमार्ग, वैज्ञानिक ढंगले सडकहरूको स्तरोन्नति गर्ने र हवाई उडानहरूको संख्या थप्ने सहमति बनेको पनि बताए । आगामी नोभेम्बरमा हुने पहिलो अन्तर्राष्ट्रिय इम्पोर्ट सांघाई मेलामा पनि चीनले नेपाललाई आफ्ना उत्पादनहरूसहित आउन आमन्त्रण गरेको छ, जहाँ आफ्ना उत्पादनको बजार विस्तार गर्न आग्रह गरिएको छ । बुधबार राष्ट्रपति सीले पनि प्रधानमन्त्री ओलीसँगको भेटमा जडिबुटीलगायतका नेपाली उत्पादनलाई बजार विस्तारको लागि सहयोग गर्ने बताएका थिए । भेटमा राजनीतिक, व्यापारिक, सांस्कृतिक, पर्यटकीय, स्वास्थ्य, शिक्षा, मिडिया, थिंकट्यांक लगायतका क्षेत्रमा एक्सचेन्ज कार्यक्रम बढाउने सहमति भएको पनि कोङ झेङ्यूले बताए । उनले भने, यूएनजस्ता अन्तर्राष्ट्रिय मञ्च, सांघाई कोअपरेसन लगायतका क्षेत्रीय मञ्चहरूमा साझा चासोका विषयमा एकै ठाउँमा उभिने सहमति पनि भएको छ। प्रधानमन्त्री ओली उच्चस्तरीय भेटघाट र सम्झौता हस्ताक्षरपछि सरकारी प्रतिनिधिमण्डलसहित शुक्रबार चीनको स्वाशासित क्षेत्र ल्हासा जानेछन् । दुई दिन त्यहा बिताएपछि चीन भ्रमण सकाएर आइतबार उनी काठमाडौं फर्कनेछन् । नेपाली प्रतिनिधिमण्डल उत्साही चीनको उच्चस्तरीय भेटघाट र भ्रमणपछि प्रधानमन्त्री ओलीसहितको नेपाली प्रतिनिधिमण्डल उत्साही देखिएको छ । परराष्ट्रमन्त्री प्रदीप ज्ञवालीले भ्रमणसँगै दुई देशको सम्बन्ध विश्वसनीय भएको बताए । उनले भने, महत्वपूर्ण भेटघाट र वार्ताहरूबाट दुवै देशबीचको सम्बन्ध अझ प्रगाढ र विश्वसनीय भएको छ । प्रधानमन्त्री ओलीको उत्साह उनको हाउभाउ र बडी ल्याङ्वेजमा झल्किन्थ्यो, जतिबेला उनी सम्झौताहरूमा हस्ताक्षर हुँदै गर्दा समकक्षी लीसँग उभिएका थिए । दुई प्रधानमन्त्रबीच सम्झौता पत्रमा हस्ताक्षर हँुदा मन्द मुस्कानसहित कुराकानी पनि चलेको देखिन्थ्यो । यसअघि प्रधानमन्त्री ओली र लीको प्रतिनिधिमण्डलबीच एक घण्टाभन्दा लामो भेटवार्ता चलेको थियो । त्यसअघि चिनियाँ जनसेनाले ओलीलाई गार्ड अफ अनर गरेको थियो । प्रधानमन्त्री ली र पिपुल्स नेसनल कंग्रेसका अध्यक्ष ली झाङ्सुसँगको भेटका क्रममा केहीबेर सञ्चारकर्मीलाई पनि प्रवेश दिइएको थियो, जहा नेताहरूबीच चलिरहेको संवादमा दुवै पक्षका नेताहरूले एक अर्काको प्रशंसा गरेको र भ्रमणले आपसी सम्बन्ध अझ प्रगाढ भएको बताइरहेका हुन्थे । भ्रमण र भेटघाटको सार खिच्दै चिनियाँ परराष्ट्र मन्त्रालयका उपमन्त्री झेङ्यूले भने, नेपालमा बलियो सरकार बनेको, समृद्ध नेपाल र सुखी नेपाली अभियान बढिरहेको सन्दर्भमा यो भ्रमणले दुई देशबीच अझ दरिलो सम्बन्ध स्थापित भएको छ ।"
कर्मचारी सरुवामा प्रदेश सरकार असन्तुष्ट,"जनकपुरधाम : विभिन्न मन्त्रालयका लागि संघबाट खटाइएका सचिवको सरुवाका कारण प्रदेश सरकारको काम प्रभावित भएको छ। केन्द्रले बिनासमन्वय सचिव तथा अन्य कर्मचारीलाई सरुवा, पदस्थापन तथा काज फिर्ता गर्न थालेपछि काममा असहजता उत्पन्न भएको प्रदेश सरकारले जनाएको छ। मुख्यमन्त्री लालबाबु राउतले बिहीबार संघीय मामिला तथा सामान्य प्रशासन मन्त्रालय सिंहदरबारलाई यस सम्बन्धमा ध्यानाकर्षणपत्र पठाएका छन्। प्रदेश सरकारको नीति, कार्यक्रम, बजेट तयार गर्ने, कार्यान्वयन गर्ने कार्यमा सहभागी भई क्रमशः प्रदेश प्रशासनको अनुभव हासिल गर्दै गरेका सचिवहरू तथा अन्य कर्मचारीलाई प्रदेश सरकारसँग समन्वय नगरी अकस्मात् हटाउँदा अन्योल हुुने देखिएको ध्यानाकर्षणपत्रमा उल्लेखित छ। सचिव तथा अन्य कर्मचारीको पदस्थापन, सरुवा तथा काज फिर्ता गर्नुपूर्व प्रदेश सरकारसँग समन्वयका लागि प्रदेश सरकारले संघीय मन्त्रालयको ध्यानाकर्षण गराएको छ। संघीय सरकारले प्रदेश २ को भूमि व्यवस्था, कृषि तथा सहकारी मन्त्रालयका सचिव विजयचन्द्र झालाई प्रदेश ३ मा सरुवा गरेको छ। त्यसैगरी, भौतिक पूर्वाधार तथा विकास मन्त्रालयका सचिव कौशलकिशोर झालाई पनि प्रदेश ३ मा सरुवा गरी पठाइएको छ। आर्थिक मामिला तथा योजना मन्त्रालयका सचिवको पनि सरुवा भएको छ। एक मन्त्रालयबाट अर्कोमा कर्मचारीको फेरबदल गरिएपछि काम गर्न अप्ठेरो भएको प्रदेश सरकारले जनाएको छ।"
