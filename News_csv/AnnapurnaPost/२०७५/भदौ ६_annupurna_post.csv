शीर्षक,विवरण
संस्थानलाई डुब्न नदेऊ,"राज्यले उदारवादी नीति लिँदा पनि जनताका आवश्यक सेवा व्यापारको विषय नबनून् भनेर स्थापना गरिएका संस्था हुन् सार्वजनिक संस्थान। बजारप्रधान उदारवादी नीति अवलम्बन गर्दा सबै क्षेत्रलाई बजारको नियम मातहत राख्ने गरिन्छ, जसको परिणाम हरेक सेवा र उत्पादनको मूल्यमा फरक आइरहन्छ। लोककल्याणकारी राज्यको अवधारणाअन्तर्गत निर्माण भएका यस्ता संस्थालाई जनहितमा राज्यको प्रतिबद्धतासँग जोड्ने गरिन्छ। राज्यद्वारा जनतालाई आफू घाटामा नगईकन अधिकतम सेवा, सुविधा उपलब्ध गराउने उद्देश्यले स्थापित यस्ता सार्वजनिक संस्थानका सञ्चालक पदाधिकारी, कर्मचारीहरू आफ्नै सेवा र सुविधामा केन्द्रित हुनु विडम्बना हो। अख्तियार दुरुपयोग अनुसन्धान आयोगले नमुनाका लागि ११ वटा सार्वजनिक संस्थानमा गरेको अध्ययनमा ६ वटामा गम्भीर बेथिति फेला पर्नु चिन्ताजनक विषय हो। अध्ययनले संस्थानहरूले सञ्चालक, कर्मचारी र तिनका आफन्तलाई अतिरिक्त सुविधा उपलब्ध गराइरहेको देखाएको छ। सार्वजनिक संस्थानभित्र हुर्किएको बेथितिले राज्य र संस्थान आफैंको भूमिकाबारे चिन्ता गर्नुपर्ने देखाएको छ। सार्वजनिक संस्थान बजारका सिद्धान्तहरूबाट निर्देशित हुँदैनन्। केवल माग र पूर्तिको नियमले मात्र संस्थानको व्यवहार चल्दैन। बजारका नियमहरूबाट सञ्चालित नहुँदा इमानदार हुँदाका हकसम्म उपभोक्तालाई फाइदा हुन्छ। तर राज्य एकाधिकारको भावनामा आधारित संस्थानहरूमा सञ्चालक समिति नै एकाधिकारी हुने र अपचलन गर्ने सम्भावना पनि बढी नै हुन्छ। त्यही आशंकाले नै संस्थानहरूलाई सरकारको संरक्षण र नियन्त्रणमा राखिएको हो। त्यसैले नै सार्वजनिक संस्थानलाई सामाजिकरूपमा जवाफदेही बनाउनुपर्ने धारणा जोडिएको हो। सार्वजनिक संस्थानमा बेथिति बढ्दै जानु केवल संस्थान र त्यसका सञ्चालकको भूमिका होइन। यो प्रवृत्तिसँग राज्य तहको भूमिका पनि जोडिन्छ किनभने सार्वजनिक संस्थान आफैं सरकारको प्रत्यक्ष नियन्त्रणमा रहने गर्छ। यो बेथितिले सार्वजनिक संस्थान सञ्चालनमा सरकारी तहबाटै अनियमितता भइरहेको देखाउँछ। यसका दुई पक्ष छन्। पहिलो सार्वजनिक संस्थान सञ्चालन अभ्यासको इतिहाससँग जोडिन्छ। राज्य सञ्चालित हरेक व्यवसायमा एउटा निश्चित कुल वा वंशको कुनै न कुनै भूमिका रहन थाल्यो। १९९३ सालमा कम्पनी कानुनमार्फत विराटनगर जुट मिल र १९९४ सालमा नेपाल बैंक लिमिटेड स्थापनासँगै सुरु भएको संस्थानको अभ्यासमा कुनै न कुनै हिसाबले राज्य सञ्चालकहरू जोडिइरहे। २०२१ सालमा लागू भएको संस्थान ऐनसँगै सार्वजनिक संस्थानहरू स्थापना भए। पूर्ण राज्य नियन्त्रणबाट अल्पनियन्त्रणमा गए पनि यी संस्थानमा सत्ता सञ्चालकको स्वार्थ प्रतिबिम्बित भइरह्यो, जसले गर्दा संस्थानहरू दोहनका माध्यम बनाइए। दोस्रो सार्वजनिक संस्थानहरूको अभ्यास उदारवादका समर्थकलाई। व्यापारका विषय बन्न सक्ने क्षेत्रमा राज्यको एकाधिकार कायम रहँदा नाफाका स्रोतहरू कम हुन सक्छन्। त्यसैले एउटा स्वार्थ समूह जहिले पनि सार्वजनिक संस्थानको निजीकरणमा लागिपरेको हुन्छ। त्यस्तो स्वार्थ समूहले निजीकरणकै लागि अभिप्रेरित गर्न भए पनि संस्थान सञ्चालनमा अनेकन् भूमिका खेलिरहेका हुन्छन्। कतिपय अवस्थामा संस्थान सञ्चालक र त्यस्ता स्वार्थ समूह एकै नियतका भइदिने खतरा पनि हुन्छ। नेपालको सन्दर्भमा सार्वजनिक संस्थान डुबाउनकै लागि पनि अनावश्यक सेवासुविधा वितरण गर्ने गरिएको विगतमा पाइएकै हो। सरकारी नियन्त्रण र संरक्षणमा चल्ने सार्वजनिक संस्थानमा बेथिति बढ्नुमा राज्यको पनि भूमिका हुन्छ। राज्यतहबाट आवश्यक नियमन र नियन्त्रण नहुँदा पनि बेथिति बढ्ने गर्छ। सत्ता सञ्चालकहरूले संस्थानलाई दिगो र प्रभावकारी बनाउन आवश्यक भूमिका खेल्नुपर्छ। तर राजनीतिक नियुक्ति, भागबन्डा र आफ्ना मान्छे राख्ने प्रचलनले संस्थानहरू धराशायी बन्दै जान्छन्। संस्थानलाई व्यक्तिगत र पार्टीगत आम्दानीको स्रोतका रूपमा लिइँदा संस्थागत आम्दानी कम भइरहेको छ। संस्थानहरूलाई जोगाउनुको अर्थ नागरिकको हित गर्नु हो। नागरिक हितमा केन्द्रित हुन राज्यले नियमनकारी भूमिका खेल्नैपर्छ। अख्तियार दुरुपयोग अनुसन्धान आयोगले अहिले केवल ११ संस्थानहरूको मात्र अनुसन्धान गरेको छ। सबै संस्थानहरूको अनुसन्धान र देखिएका बेथितिमाथि कडा कारबाही आवश्यक छ।"
डोल्पाबाट चुनाव लड्दै वामदेव,"काठमाडौं : नेकपाका सचिवालय सदस्य वामदेव गौतम अन्ततः डोल्पाबाट चुनाव लड्ने भएका छन् । संस्कृति, पर्यटन तथा नागरिक उडड्यन राज्यमन्त्री रहेका डोल्पाका नेकपा सांसद धनबहादुर बुढालाई राजीनामा गराई गौतम उपनिर्वाचनमार्फत प्रतिनिधिसभा सांसद बन्न खोजेका हुन् । प्रतिनिधिसभा चुनावमा बर्दिया १ बाट पराजित गौतमलाई संसद्मा ल्याउन नेकपाका दुवै अध्यक्ष (प्रधानमन्त्री केपी ओली र अर्का अध्यक्ष पुष्पकमल दाहाल) ले ग्रिन सिग्नल दिएपछि उनका लागि पर्यटन राज्यमन्त्री बुढा राजीनामा दिएर बाटो खोल्न तयार भएका हुन् । राज्यमन्त्री बुढाले एक चरण डोल्पाका दुई नगरपालिका त्रिपुरासुन्दरी र ठूलीभेरी नगरपालिका पुगेर जनतालाई जानकारी गराउने र काठमाडौं आई राजीनामा दिने तयारी गरेका छन् । बुढा ७ भदौमा डोल्पा जाँदै छन् । स्रोतका अनुसार उनले भदौ १२ मा राजीनामा दिने तयारी गरेका छन् । त्यसको पुष्टि उनले मंगलबार आफ्नै कार्यकक्ष सिंहदरबार पुगेका जिल्लाका प्रदेशसभाका सांसद, पूर्वमन्त्री नरबहादुर बुढाथोकी, जिल्ला समन्वय समितिका प्रमुख, उपप्रमुख, केही गाउँपालिकाका अध्यक्षसँगको छलफलमा गरेका हुन् । उहाँ (राज्यमन्त्री) ले राजीनामा दिने पक्कापक्की भयो, पहिले डोल्पाका दुईतीन वटा गाउँ, नगरपालिका गएर जनतालाई आफ्ना कुरा राख्ने र त्यसपछि काठमाडौं आएर १५ गतेभित्रै राजीनामा दिने सोचमा देखिनुभयो, डोल्पा १ प्रदेशसभा २ का नेकपा सांसद वीरबहादुर शाहीले भने । डोल्पाको विकास निर्माणमा केन्द्रित रहेर मंगलबार राज्यमन्त्रीको कार्यकक्षमा बुढासँग नेकपाका नेताहरूले छलफल गरेका थिए । हामीबीच जिल्लाको विकासमा केन्द्रित रहेर पनि छलफल चल्यो, प्रदेशसभा सांसद शाहीले अन्नपूर्णसँग भने । राज्यमन्त्री बुढाले ७ गते गृहजिल्ला जाने कार्यक्रम रहेको जानकारी दिए । उनले जनतासँग भेटघाटका लागि जिल्ला जान लागे पनि कार्यक्रमको तालिका भने बनि नसकेको उल्लेख गरे । बिहीबार जिल्ला गई नेताकार्यकर्ता एवं जनतासँग भेटघाट गर्ने योजना छ, कार्यक्रमको सम्पूर्ण सेडुअल बनिसकेको छैन, अन्नपूर्णसँगको टेलिफोन कुराकानीमा मन्त्री बुढाले भने, राजीनामाका विषयसँग सम्बन्धित होइनन, भोलि मन्त्रालयमै आउनुहोस्, त्यहीँ बसेर कुरा गरौंला । बुढाले राजीनामा दिएपछि सरकारले त्यस क्षेत्रमा उपनिर्वाचनका लागि निर्वाचन आयोगसँग आग्रह गर्नेछ । उपनिर्वाचनमा गौतमलाई उम्मेदवार बनाउने योजनामा नेकपा छ । गौतमलाई सांसद बनाउने विषयमा सोमबारको नेकपा सचिवालय बैठकमा समेत नेताबीचमा सामान्य कुराकानी चलेको थियो । नेकपाको ९ सदस्यीय सचिवालयमा गौतम र नारायणकाजी श्रेष्ठ मात्र सांसद छैनन् । गौतम र श्रेष्ठ गत प्रतिनिधिसभा चुनावमा पराजित भएका थिए । गौतम डोल्पाबाट उपचुनाव लड्ने भए पनि श्रेष्ठले भने कसैलाई राजीनामा गराएर चुनाव लड्ने चाहना देखाएका छैनन् । संसद्बाट राजीनामा दिए पनि उनी ६ महिनासम्म मन्त्री पदमा रहन पाउनेछन् । सांसद् नभएका व्यक्तिले बढीमा ६ महिनामात्र मन्त्री बन्न पाउने संवैधानिक व्यवस्था छ । उनी प्रतिनिधिसभा निर्वाचनमा डोल्पाबाट बुढा ११ हजार ७६१ मत ल्याएर विजयी भएका थिए । उनका प्रतिस्पर्धी कांग्रेसका अंगदकुमार बुढाले ३ हजार १ सय ६७ मत पाएका थिए । बुढालाई गौतमकै कारण ओली नेतृत्वको सरकारमा राज्यमन्त्री बनाइएको थियो । गौतमका छोरा र बुढाको साझेदारी व्यापार छ । यही सम्बन्धका कारण पनि बुढाले गौतमका लागि ठाउँ छाड्न लागेका हुन् । बुढाको राजीनामा र गौतमको उपचुनाव उडने तयारीमा उनीहरू भित्री सहमति भएको बताइन्छ । तर यसबारे दुवै नेता मौन छन् । दुई वर्षपछि बुढालाई पुनः राष्ट्रियसभामा ल्याउने, अर्काे प्रतिनिधिसभामा गौतमले डोल्पा छाडिदिने सहमति भएको हुन सक्ने अनुमान छ । डोल्पाबाट चुनाव लड्नेबारे प्रतिक्रिया लिन खोज्दा गौतम सम्पर्कमा आउन चाहेनन् ।"
"स्थानीय सरकारलाई स्रोत र कर्मचारीको अभाव, ६ वडाको एउटै कार्यालय","बनेपा : काभ्रे जिल्लाका स्थानीय तहमा पर्याप्त स्रोत साधन र कर्मचारी नहुँदा सेवाप्रवाहमा समस्या हुँदै आएको छ। स्थानीय तह कार्यान्वयन भएको १५ महिना भइसक्दा पनि कर्मचारीको उचित व्यवस्थापन हुन नसक्दा जिल्लाका अधिकांश गाउँपालिका र नगरपालिकाका वडामा दैनिक प्रशासनिक काम प्रभावित हुँदै आइरहेको हो। आफूहरूलाई दैनिक आवश्यक पर्ने प्रशासनिक काम र पुनर्निर्माणमा समेत समस्या भइरहेको सेवाग्राहीको गुनासो छ। जिल्लाको विकट गाउँपालिकामा कर्मचारी जान नमान्ने समस्याका कारण झन् समस्या बढ्दै गएको स्थानीय सरकारको गुनासो छ। गाउँपालिकामा कार्यकारी नै छैन तीन वडा एउटै सचिवले हेर्नुपर्ने बाध्यता छ कसरी प्रभावकारी सेवा दिन सकिन्छ ? , चौरीदेउराली गाउँपालिका प्रमुख दिननाथ गौतम भन्छन्, ३५ कर्मचारी आवश्यक रहेको गाउँपालिकामा जम्मा दुई जना कर्मचारीले गाउँपालिका सञ्चालन गर्दै आएका छन्। उनले थपे प्रमुख प्रशासकीय अधिकृत नै छैनन्, भएको पनि सरुवा भएर गए बाँकी एक लेखा अधिकृत र एक सुब्बा कर्मचारी छन्। उनका अनुसार, गाउँपालिकाको समस्या बारे पटकपटक कर्मचारी नभएको केन्द्र र प्रदेश सरकारलाई जानकारी गराए पनि सुनुवाई नहुँदा आफूहरू समस्यामा पर्दै आएका छौं। चौरीमा एक वडा सचिवले तीन वटा वडामा बारअनुसार काम गर्नुपर्ने बाध्यता रहेको उनको भनाई छ। लामो समयदेखि एकजना प्रमुख प्रशासकीय अधिकृतका भरमा सिंगै गाउँपालिका सञ्चालन गर्नुपर्ने बाध्यता रहेको विकटमा रहेको महाभारत गाउँपालिकाका अध्यक्ष कान्छालाल जिम्बा बताउँछन्। सरकारले तोके अनुसारको कर्मचारी नै नहुँदा दैनिक सेवाप्रवाहमा समस्या हुँदै आएको छ, एक वडा सचिवले दुईतीन वटा वडा हेर्नुपर्ने बाध्यता छ। जिल्लामा सम्बन्धित निकायबाट पर्याप्त कर्मचारी नखटाइँदा प्रशासनिक कामदेखि भूकम्प लाभग्राहीले लिनुपर्ने सेवामा समेत समस्या हँदै आएको जिम्बाले बताए। बेथाञ्चोक गाउँपालिका अध्यक्ष प्रेमबहादुर तिमल्सिना, रोशी गाउँपालिका अध्यक्ष डिबी लामा, खानीखोलाका अध्यक्ष कृष्णबहादुर खुलाल, भुम्लुका अध्यक्ष गुमानध्वज कँवर, तेमाल गाउँपालिका सलामसिंह तामाङ, मण्डन देउपुर नगरपालिकाका टोपबहादुर वाईबा, नमोबुद्ध नगरपालिका टिपी शर्मा तिमल्सिना पाँचखाल नगरपालिकाका मेयर महेश खरेलसमेत कर्मचारी अभावमा सोचेजस्तो सेवाप्रवाह गर्न नसकेको गुनासो गर्छन्। निर्वाचित भएको १५ महिना बिते पनि कर्मचारीको उचित व्यवस्थापन हुन नसक्दा प्रभावकारी सेवा दिन नसकेको बेथानचोक गाउँपालिका अध्यक्ष गोपाल तिमल्सिना बताउँछन्। ६ वडाका लागि जम्मा तीन सचिव रहेको र अन्य शाखासमेतमा कर्मचारी अभावले काम हुन सकेको छैन, उनले भने। मण्डनदेउपुर नगरपालिका प्रमुख टोकबहादुर वाइवाले वडासचिव पर्याप्त नहुँदा एकै स्थानबाट ६ वडाको काम गर्नुपरेको दु:खेसो पोखे। कर्मचारीको अभावमा वडा नं ३ र ४, ५ र ६, ८ र ९ वडा सँगसँगै राखेर सेवा दिइरहेका छौं। उनले कर्मचारी नहुँदा सेवाग्राहीसमेत असर परेको गुनासो पोखे। सरकारले सिंहदरबारको अधिकार गाउँगाउँमा आउने बताए पनि वडामा सचिवसमेत नहुँदा सास्ती भोग्नुपर्ने बाध्यतामा छन्।"
जनशक्ति अभावमा अनलाइन सेवा प्रभावित,"विदुर : सर्वसाधारणको मुख्य भीडभाड हुने नुवाकोटको मालपोत कार्यालयमा अनलाइन सेवा सुरु गरिए पनि आवश्यक जनशक्तिको अभावमा सेवा प्रभावित भएको छ। सर्वसाधारणकै सुविधाका लागि विदुरस्थित कार्यालयमा अनलाइन सेवा सुचारु गरिए पनि दक्ष कर्मचारीको अभावमा उनीहरूले समयमै सेवा पाउन सकेका छैनन्। कार्यालयले आफूमातहत हुने सबै काम अनलाइनबाटै सुरु गरे पनि कार्यालयमा कर्मचारीको अभाव र अनलाइन सञ्चालन गर्न जान्ने कर्मचारीको अभावहुँदा समस्या भएको सेवाग्राहीले गुनासो छ। कार्यालयका अधिकृत ईश्वरमान श्रेष्ठका अनुसार तत्काल प्राविधिक ज्ञान तथा कर्मचारीको अभाव छ। अनलाइनबाट सेवा छिटो छरितो हुने, दोहोरो नपर्ने, जग्गा किनबेचको करमा एकरूपता हुने, कारोबार गर्ने सबैको रेकर्ड रहने भएकाले सेवा प्रभावकारी हुने उनले बताए। जग्गाको हरेक विवरण मालपोतको अनलाइनमा राख्नुपर्ने नीति छ। जग्गाधनीले कुन जग्गा बेच्ने भनेर अनलाइनमा घरैबाट फारम भर्न सक्ने भएकाले सेवाग्राहीलाई सहज हुने भूमि व्यवस्थापन तथा अभिलेख विभागका महानिर्देशक मुक्ति आचार्यको भनाइ छ। उनले भने, जग्गा विचौलियाका कारण अर्कैको जग्गा बिक्री गरिदिने भनेर अर्को स्थानको जग्गा बेच्नेजस्ता समस्याबाट जोगिन र जोगाउन पनि अनलाइन सेवा आवश्यक छ। जिल्ला समन्वय समितिका प्रमुख सन्तमान तामाङले नयाँ प्रविधिलाई कार्यालयले भित्र्याएर राम्रो गरे पनि व्यवस्थित सेवा दिन नसक्दा समस्या ज्यूँका त्यूँ रहेको बताए। प्रमुख जिल्ला अधिकारी उद्धवबहादुर थापाले मालपोत कार्यालयमा विचौलियाको चलखेल हुने गरेको गुनासो हटेको बताए। जिल्लामा जग्गासम्बन्धी करिब पाँच सय काम हुने गरेका छन्।"
शासकको बेइमानीले देशपछि पर्याे : प्रधानमन्त्री ओली,"दमक : प्रधानमन्त्री केपी शर्मा ओलीले शासकको बेइमानीले देशको विकासपछि परेको बताएका छन्। बुधबार बिहान मोरङको पथरी शनिश्चरेमा आयोजित कार्यक्रममा बोल्दै लामो समयसम्म शासन गरेर पनि विकाशमा बेइमानी गर्नाले मुलुकपछि परेको दाबी छ। अहिलेको सरकारले विकासको रफ्तारलाई अघि बढाएको बताउँदै उनले अब मुलुक समृद्ध बन्ने उल्लेख गरे। प्रधानमन्त्री ओलीले आफूले राजनीतिबाट कुनै आर्थिक लाभ नलिने प्रष्ट पारे। भ्रष्टाचार समृद्धिको बाधक रहेको बताउँदै उनले भ्रष्टाचार हुन नदिने प्रतिवद्धता दोहोर्याए। आफू मुलुक बदल्ने प्रतिज्ञा गरेर आएको भन्दै ओलीले इमान्दारिपूर्वक काम भएमा मुलुक समृद्ध हुने दाबी गरे। उनले लोकतन्त्रलाई आफूले माग्ने भाँडो नबनाउने प्रष्ट पारे। नेपाल कम्युनिस्ट पार्टीका (नेकपा) अध्यक्षसमेत रहेका ओलीले आफ्नो सरकार र पार्टी लोकतन्त्रलाई सजीव बनाई राख्न सक्रियरुपमा लाग्ने विश्वास व्यक्त गरे। ओलीले भने,मुलुक विकास र समृद्धिको यात्रा अघि बढिसकेको छ, यो कुनै पनि हालतमा रोकिनेवाला छैन। कार्यक्रममा ऊर्जामन्त्री वर्षमान पुन, प्रदेश १ का मुख्यमन्त्री शेरधन राई लगायतले पथरीशनिश्चरेसहित प्रदेश र मुलुककै समृद्धिको योजनामा आफूहरु लागेको बताए। नगरपालिकाका मेयर दिलिपकुमार राईले सुकुम्वासी तथा अव्यवस्थित बसोबास समस्या, खोलामा तटबन्ध, पथरी डाइनिया सडक निर्माण, विद्युत प्रशाखाको स्थापना लगायतको माग गरे। ओलीले बुधबार आफ्नो गृहजिल्ला झापामा भने दुई कार्यक्रममा मात्र सहभागिता जनाए। उनले कमल गाउँपालिकामा रहेको आयुर्वेदिक अस्पतालको शिल्यान्यास गरे। त्यसपछि गौरादहमा आयोजित पार्टीको क्षेत्रीय स्तरको कार्यकर्ता भेलालाई सम्बोधन गरे।"
गोपनियता भंग गरे कैद,"काठमाडौं : सरकारले व्यक्तिगत गोपनियता भंग हुने खालका सामग्री प्रकाशनप्रसारणमा रोक लगाउने प्रावधानसहितको विधेयक संसद्मा दर्ता गरेको छ। वैयक्तिक विवरण सार्वजनिक गर्न सम्बन्धित व्यक्तिको मन्जुरी लिनु पर्नेछ। संविधानको धारा २८ को गोपनियताको हक अन्तरगत सरकारले मंगलबार सचिवालयमा दर्ता गरेको वैयक्तिक गोपनियताको सम्बन्धमा व्यवस्था गर्न बनेको विधेयकमा व्यक्तिगत जीवनका विषय सार्वजनिक गर्न सम्बन्धित व्यक्तिको मञ्जुरी वा मुद्दा मामिलाका क्रममा सम्बन्धित अधिकारीले मात्र अध्ययन र अनुसन्धान गर्न सक्ने प्रावधान राखिएको छ। व्यक्तिगत जीवनसँग सम्बन्धित जैविक वा आनुवंशिक पहिचान, लैंगिक पहिचान, यौनिकता, यौन सम्बन्ध, गर्भाधान वा गर्भपतन, कुमारीत्व, पुरुषत्व, नपुंसकता वा शारीरिक रोगजस्ता विषय लेखेर, बोलेर वा प्रकाशन गरेर सार्वजनिक गर्न पाइने छैन। व्यक्तिगत गोपनियता भंग गरे तीन वर्षसम्म कैद वा तीस हजार रुपैयाँसम्म जरिवाना साथै पीडितलाई क्षतिपूर्ति दिनुपर्ने प्रस्ताव विधेयकमा छ। संविधानले गोपनियताको हकअन्र्तगत व्यक्तिको जीउ, आवास, सम्पत्ति, तथ्यांक, पत्राचार र चरित्रसम्बन्धी विषय गोपनियता कानुनबमोजिम बाहेक अनतिक्रम्य हुने व्यवस्था रहेको भन्दै सरकारले विधेयक ल्याएको बताएको छ। कुनै व्यक्तिको चरित्र, आचरण वा व्यवहारका सम्बन्धमा प्रश्न उठेमा त्यस सम्बन्धमा छानबिन गरी कानुनबमोजिम कारबाही गर्ने क्रममा बाहेक निजको चरित्रका सम्बन्धमा कसैले कुनै पनि टिप्पणी गर्नु हुँदैन, विधेयकमा छ। कसैले कुनै व्यक्तिको चरित्र वा सामाजिक प्रतिष्ठामा आँच पुग्ने तस्बिर खिच्न वा निजलाई बदनाम गर्ने नियतले निजको तस्बिरसँग अरु कसैको तस्बिर राखी अर्को तस्बिर बनाउन वा एक व्यक्तिको तस्बिरको केही अंश अर्को तस्बिरको अर्को अंश मिलाई तस्बिर बनाउन, प्रकाशन गर्न वा सार्वजनिक गर्नगराउन विधेयकले बन्देज लगाएको छ। अनुसन्धानका सिलसिलामा रहेको कुनै पनि व्यक्तिलाई लागेको कसुरको सम्बन्धमा सम्बन्धित निकायमा अभियोगपत्र दायर नभएसम्म निजलाई अधिकार प्राप्त अधिकारीले सार्वजनिक गर्न वा गराउन नपाइने उल्लेख छ। तर अभियोग लागेको व्यक्तिको नाम र निजलाई लागेको अभियोगको विवरण वा सूचना सार्वजनिक गर्न सकिने छ। गृह मन्त्रालयले तयार पारेको विधेयकमा व्यक्तिको मञ्जुरी, सार्वजनिक भइसकेको विषय, अनुसन्धान वा अभियोजन गर्ने सरकारी अधिकारीले अनुसन्धानका क्रममा मात्र व्यक्तिगत जीवनका विषय सार्वजनिक गर्न पाइने उल्लेख छ। कसैले पनि दुई वा दुईभन्दा बढी व्यक्तिबीच विद्युतीय माध्यमबाट भएका संवाद वा कुराकानी सम्बन्धित व्यक्तिको मञ्जुरीबिना कुनै यान्त्रिक उपकरण प्रयोग गरी सुन्न वा त्यस्तो कुराको ध्वनि रेकर्ड गर्न नपाइने प्रावधान छ। दाम्पत्य जीवनको क्रममा पति र पत्नीबीच मात्र जानकारी हुने विषय पनि मुद्दाका सन्दर्भमा आवश्यक परेका बेलामा मात्र सार्वजनिक हुन सक्ने विधेयकमा छ। सुरक्षाका लागि खटिएका व्यक्ति वा सुरक्षाकर्मीले मात्र खानतलासी लिन सक्ने, महिलाको प्रजनन स्वास्थ्य र गर्भावस्थासम्बन्धी विषय निजको मञ्जुरीबिना जानकारी वा सार्वजनिक गर्न नपाइने विधेयकमा छ। व्यक्तिलाई आवासको गोपनियताको हक हुने भन्दै कानुनबमोजिम खानतलासी लिन अधिकार प्राप्त अधिकारी वा निजको आदेश बमोजिमबाहेक व्यक्तिको आवासमा प्रवेश गर्न वा गराउन वा खानतलासी गर्न नपाइने उल्लेख छ। सुरक्षाकर्मीले खानतलासी गर्दा पनि सम्बन्धित व्यक्ति वा निजको परिवारका सदस्यको निजी जीवनको गोपनियता भंग हुने गरी प्रवेश गर्न वा खानतलासी गर्न विधेयकमा बन्देज लगाइएको छ। अनुसन्धानका सिलसिलामा बाहेक व्यक्तिको निजी सम्पत्ति सम्बन्धी विवरण राख्ने संस्थाले सम्बन्धित व्यक्तिको मञ्जुरीबिना विवरण सार्वजनिक गर्न नपाइने विधेयकमा छ। शैक्षिक योग्यता, चिकित्सकीय प्रतिवेदन, नागरिकता, बैंकमा रहेको खाता, चेक, ड्राफ्ट, जैविक वा आनुवंशिक विवरणलाई लिखतको गोपनियता भनिएको छ। यी विषय सार्वजनिक गर्न सम्बन्धित व्यक्तिको मञ्जुरी, कुनै मुद्दाको अनुसन्धानका क्रममा अधिकार प्राप्त व्यक्तिले मात्र परीक्षण वा अनुसन्धान गर्न सक्नेछ। विधेयकमा कुनै व्यक्तिको मञ्जुरी नलिई स्वास्थ्य परीक्षणदेखि राजनीतिक आबद्धता र निर्वाचनसम्बन्धी विवरण पनि सार्वजनिक गर्न नपाइने उल्लेख छ। सार्वजनिक स्थलबाहेक कुनै पनि सार्वजनिक निकाय, पुरातात्विम महत्वपूर्ण क्षेत्र, सुरक्षा निकायको भवन, संरक्षित क्षेत्र वा खानी वा खनिजजन्य पदार्थ रहेको क्षेत्र वा कुनै व्यक्तिको आवासमा ड्रोन वा त्यस्तै प्रकृतिको यन्त्र प्रयोग गर्न वा कुनै पनि गोप्य सूचना प्राप्त गर्ने उद्देश्यले काम गर्न नपाइने विधेयकमा छ। सार्वजनिक निकायले संकलन गरेको वा त्यस्तो निकायले जिम्मा वा नियन्त्रणमा रहेको वैयक्तिक सूचना त्यस्तो निकायले संरक्षण गर्नुपर्ने दायित्व विधेयकले दिएको छ।"
स्थानीय तहमा पद रिक्त हुँदै,"काठमाडौं : निर्वाचित प्रतिनिधिहरू अर्को निकायमा निर्वाचित भएर जाँदा वा मृत्यु भएर देशभरिका स्थानीय तहमा विभिन्न पद रिक्त हुँदै गएका छन्। त्यसरी जनप्रतिनिधिको पद रिक्त हुँदा सेवा प्रवाहसमेत प्रभावित भएको संघीय मामिला तथा सामान्य प्रशासन मन्त्रालयले जनाएको छ। वडा सदस्यहरू जिल्ला समन्वय समितिमा निर्वाचित भएपछि कतिपय वडा सदस्य रिक्त भएका छन् भने कालगति वा दुर्घटनामा मृत्यु भएर पनि जनप्रतिनिधिहरूको मृत्यु भएको छ। संघीय मामिलाले असार १३ मा विभिन्न कारणबाट स्थानीय तहमा रिक्त भएका जनप्रतिनिधिको जानकारी पठाउन सबै जिससलाई पत्र पठाएको थियो। विभिन्न जिससले मृत्यु र अर्को निकायमा निर्वाचित भएकाले पद रिक्त भएको विवरण पठाइरहेको संघीय मामिलाका शाखा अधिकृत खेम जोशीले जानकारी दिए। संघीय मामिलाका अनुसार वडाध्यक्ष र सदस्य जिससमा निर्वाचित हुँदा डोटीमा ९, सिरहामा १३, सिन्धुपाल्चोकमा ९, धनकुटामा ८, अछाममा १० स्थानीय तहका जनप्रतिनिधिका पद रिक्त भएका छन्। देशभरिका स्थानीय तहमा यसरी रिक्त भएका पदको विवरण केही जिससले पठाएको र धेरैको विवरण आउन बाँकी रहेको संघीय मामिलाका सहसचिव पुरूषोत्तम नेपालले जानकारी दिए। अन्य स्थानीय तहमा पनि अन्यत्र निर्वाचित भएर वा मृत्यु वा अन्य कारणले पद रिक्त भएका हुन सक्ने र विवरण आउने क्रममा छ, उनले भने। स्थानीय तहमा जनप्रतिनिधि नहुँदा दैनिक कार्यसञ्चालनदेखि नीतिगत निर्णय प्रभावित भएको मन्त्रालयको भनाइ छ। अन्योलमा उपचुनाव निर्वाचन आयोग स्थानीय तहमा रिक्त भएका पदमा उपनिर्वाचन कसरी गर्ने अन्योलमा परेको छ। संघीय मामिलाका सहसचिव नेपालले भने, रिक्त पद कसरी पूर्ति गर्नेसम्बन्धमा कुनै कानुन नभएकाले अन्योल उत्पन्न भएको छ। निर्वाचन आयोगका प्रवक्ता दीपक सुवेदीले त्यसरी रिक्त पदको सबै विवरण आयोगले पाएपछि बैठक बसी आवश्यक निर्णय लिने जानकारी दिए। नियम नहुँदा हामी अन्योलमा छौं, उनले भने, तर आयोगले बैठकबाट आवश्यक निर्णय गर्नेछ। आयोगले स्थानीय तहका जनप्रतिनिधि रिक्त भएका पदमा उपनिर्वाचन गराउन आवश्यक कानुन नभएकाले समस्या परेको भन्दै कानुन संशोधन गर्न सरकारसँग आग्रह गरेको थियो। आयोगका पदाधिकारीले प्रधानमन्त्री केपी ओलीसँग साउन १७ मा भेट गरी स्थानीय तह निर्वाचन ऐन २०७४ संशोधन गर्न आग्रह गरेका थिए। उनीहरूले तीन दिनअघि पनि प्रधानमन्त्री ओलीसँग भेटेर संशोधन गर्न आग्रह गरे। उपनिर्वाचन गराउन आवश्यक कानुन नभएकाले समस्या परेको भन्दै कानुन संशोधन गर्न सरकारसँग आयोगको आग्रह। स्थानीय तहमा विभिन्न कारणले जिसस प्रमुखउपप्रमुख, गाउँपालिकाका वडाध्यक्ष र वडा सदस्यको पद रिक्त भए उपनिर्वाचन गराउने प्रावधान नभएकाले स्थानीय तह निर्वाचन ऐन २०७४ तत्काल संशोधन गर्न आयोगले सरकारसँग आग्रह गरेको हो। नगरपालिकाको मेयरउपमेयर र गाउँपालिकाको अध्यक्षउपाध्यक्ष रिक्त भए उपनिर्वाचन गर्ने व्यवस्था भने निर्वाचन ऐनमा छ। तर आयोगले आइतबार पनि सत्तारुढ नेकपा, प्रमुख प्रतिपक्षी कांग्रेस, राजपा र संघीय फोरमलगायत प्रमुख राजनीतिक दलका नेताहरूसँग छलफल गरी निर्वाचन ऐनमा आवश्यक संशोधनका लागि पहल गरिदिन आग्रहसमेत गरेको छ। जनप्रतिनिधि रिक्त भएका जिल्ला र संख्या जिल्ला रिक्त जनप्रतिनिधिको संख्या सिन्धुपाल्चोक ९ अछाम १० सिरहा १३ धनकुटा ८ डोटी १०"
हिन्दु धर्मबारे जनमत संग्रह : डाकोइराला,"नेपालगन्ज : नेपाली कांग्रेसका महामन्त्री डा शशांक कोइरालालेले हिन्दु धर्मबारे जनमत संग्रह गर्नुपर्ने बताएका छन्। नेपाल प्रेस यूनियनले बुधबार नेपालगन्जमा आयोजना गरेको पत्रकार सम्मेलनमा महामन्त्री कोइरालाले ८० प्रतिशत हिन्दुको रक्षाका लागि जनमत संग्रह आवश्यक भनेको बताए। उनले भने, '८० प्रतिशत हिन्दु छन्। किश्चियनले धर्म परिवर्तन गराइरहेका छन्। अब धर्मका लागि जनमत संग्रह गर्नुपर्छ।' उनले जनमत संग्रहलाई निष्पक्ष र विश्वसनीय बनाउनुपर्नेमा जोड दिए।'धर्मका विषयमा अझैं लामो विवाद हुन दिनु हुन्न। जनमत संग्रहमा जानुपर्छ। जसले जे मा मतदान गर्छ गर्न दिनुपर्छ। जनतालाई नै यस विषयमा निर्णय गर्ने अधिकार दिनुपर्छ' उनको भनाइ थियो। वर्तमान सत्तागठबन्धन कांग्रेसको इतिहासमा सबैभन्दा ठूलो चुनौती भएको भन्दै उनले सशक्त प्रतिपक्षी बन्न पार्टी एकजुट भएर अघि बढ्नुपर्ने बताए। 'पार्टीभित्र गुट उपगुट बनाएर होइन। राष्ट्रकै आवश्यकता कांग्रेसका नेता एकै ठाउँमा उभिनुपर्छ', उनको सुझाव थियो, 'एकताबद्ध भएनौ भने गठबन्धनको सामना गर्न नसकेर पार्टी अस्तित्व नै खतरामा पर्छ। अब आत्मालोचना गरेर अघि बढ्नु पर्छ।' स्थानीय सरकारले वृद्धि गरेको करले महंगीमा परेका जनतालाई सताएको उनको जिकिर थियो। पार्टीले जितेका स्थानीय तहका जनप्रतिनिधिलाई अनावश्यक कर नलिन निर्देशन दिएको उनले बताए।६ महिने अवधिमा सरकारको समीक्षा गर्दै उनले ठोस काम गर्न नसकेको टिप्पणी गरेका थिए। पार्टी महासमितिको बैठक चाँडै डाकेर मूल विधानलाई २०२५ वर्षसम्म परिवर्तन गर्न नपर्ने गरी पार्टीलाई संघीय ढाँचामा लैजाने तयारी भएको पनि उनले जानकारी गराए।"
आन्तरिक गृहकार्यमा देउवा,"काठमाडौं : सिंगापुरबाट फर्केलगत्तै कांग्रेस सभापति शेरबहादुर देउवाले पार्टीको विधान मस्यौदा समिति, महासमिति भेलाको मिति र स्थान तथा पार्टीका विभाग गठनसम्बन्धी गृहकार्य थालेका छन्। १० दिनको स्वास्थ्य उपचारपछि उनी आइतबार स्वदेश फर्किएका हुन्। भदौभित्रै महासमिति भेला गर्ने पार्टीको निर्णयले देउवामाथि विधान मस्यौदा समिति छिट्टै गठन गर्नुपर्ने दबाब परेको छ। मस्यौदा समितिको घोषणासँगै उनले महासमिति भेलाको मिति र स्थान पनि तोक्ने छन्। सिंगापुर जानुअघि २२ साउनमा केन्द्रीय कार्यसमिति बैठकमा उनले स्वदेश फर्किएलगत्तै विधान मस्यौदा समिति र महासमिति भेलाको मिति टुंगो लाग्ने बताएका थिए। सभापति देउवाले आउँदो शुक्रबार केन्द्रीय कार्यसमिति बैठक डाकेका छन्। केन्द्रीय कार्यसमिति डाक्नुअघि देउवाले वरिष्ठ नेता रामचन्द्र पौडेल, उपसभापति विमलेन्द्र निधि, महामन्त्री पूर्णबहादुर खड्का, प्रवक्ता विश्वप्रकाश शर्मासहित नेतासँग अनौपचारिक छलफल गरेका थिए। पार्टी कार्यालयले केन्द्रीय सदस्यहरूलाई बैठकमा अनिवार्य उपस्थित हुन सूचित गरेको छ। कांग्रेस प्रवक्ता विश्वप्रकाश शर्माका अनुसार सभापति देउवा मस्यौदा समिति घोषणाको अन्तिम तयारीमा छन्। उनले भने, सभापति बुधबारसम्म मस्यौदा समिति घोषणा गर्ने योजनामा हुनुहुन्छ। वरिष्ठ नेता रामचन्द्र पौडेलले समितिमा डामिनेन्द्र रिजाल, दिलेन्द्रप्रसाद बडू, नवीन्द्रराज जोशी र प्रदीप पौडेलको नाम सभापतिसमक्ष सिफारिस गरेका छन्। यसअघि सभापति देउवासहित शीर्ष नेताहरूले महामन्त्री पूर्णबहादुर खड्काको नेतृत्वमा ९ सदस्यीय मस्यौदा समिति बनाउने सहमति गरेका थिए। सभापति देउवाले प्रस्तावित मस्यौदा समितिमा वरिष्ठ नेता रामचन्द्र पौडेललाई ४ जनाको नाम सिफारिस गर्न आग्रह गरेका थिए। पौडेलले आफू पक्षधर डामिनेन्द्र रिजाल, दिलेन्द्रप्रसाद बडू, नवीन्द्रराज जोशी र प्रदीप पौडेलको नाम सभापतिलाई दिएका छन्। सभापति देउवाले आफ्ना पक्षका चित्रलेखा यादव, मानबहादुर विश्वकर्मा, रमेश लेखकसहितका नेतालाई समितिमा पठाउने तयारी गरेका छन्। विधान मस्यौदा समितिमा प्रादेशिक र जिल्ला सभापतिहरूको समेत प्रतिनिधित्व गराउने तयारी भइरहेको कांग्रेस नेताहरूले बताएका छन्। देउवाले शुक्रबारको बैठकअघि नै मस्यौदा समिति घोषणा गर्ने तयारी गरिरहेको कांग्रेस नेताहरूले जानकारी दिएका छन्। शुक्रबारको बैठकले महासमिति भेलाको मिति र स्थान तथा भेलाको तयारी गर्न आवश्यक समिति गठनको टुंगो लगाउने छ। सहमहामन्त्री डाप्रकाशशरण महतका अनुसार महासमिति भेला केही ढिला भए पनि विधान मस्यौदा समितिको कार्यअवधि दृष्टिगत गरी भेलाको मिति तोक्ने तयारी भइरहेको छ। उनले भने, यसका लागि पार्टीभित्र गृहकार्य भइरहेको छ, उनले भने, साथै उपसभापति निधिसहितका पदाधिकारीले पार्टीका विभिन्न विभाग गठनका लागि गरिरहेको गृहकार्यबारे पनि शुक्रबारको बैठकमा छलफल हुनेछ। पार्टीको १३ औं महाधिवेशन भएको साढे दुई वर्ष बितिसक्दा समेत ४२ वटा विभागमध्ये अहिलेसम्म एउटा पनि विभाग गठन भएको छैन। शुक्रबार हुने बैठकमा पार्टीका क्रियाकलापसँगै स्थानीय तहका प्रमुखहरूको भदौ ११ गते हुने छलफलका विषय तथा समसामयिक राजनीतिक स्थितिमाथि समेत छलफल हुने कांग्रेसले जनाएको छ। देशभर नै स्थानीय तहले जथाभावी कर वृद्धि गरिरहँदा कांग्रेसले आफ्नो पार्टीबाट स्थानीय तहमा विजयी प्रमुखहरूको भेला भदौ ११ गते काठमाडौंमा गर्दै छ। प्रवक्ता शर्माले भने, यसका साथै हालै लागू भएको नयाँ मुलुकी ऐनसहित सरकारका काम कारवाहीको समीक्षा गरिनेछ। सभापति देउवाले विधान मस्यौदा समिति गठन नगरेको र महासमिति भेला अनिश्चितजस्तो देखिन थालेपछि पछिल्लो समय कतिपय कांग्रेस नेताले फेरि असन्तुष्टि व्यक्त गर्न थालेका थिए।"
मेयरको मनोमानीविरुद्ध वडाध्यक्षको पत्रकार सम्मेलन,"जनकपुरधाम : जनकपुरधाम उपमहानगरपालिकाका मेयर लालकिशोर साहको मनोमानीका कारण दैनिक कामकाज कठिन बन्दै गएको भन्दै वडाध्यक्षले पत्रकार सम्मेलन गरेका छन्। मेयर साह तानाशाही भएको आरोप उनीहरुको छ। उनले गरेका काम कारवाहीप्रति प्रश्न वा विरोध गर्दा आक्रोशित भएर रिस साध्ने गरेका गुनासो उनीहरुले साटेका छन्। उपमहानगरपालिका९ का वडाध्यक्ष परमेश्वर साहलगायत अन्य वडाध्यक्षले बुधबार जनकपुरमा पत्रकार सम्मेलन गरेर मेयर साहको क्रियाकलापले भ्रष्टाचारलाई बढावा दिने काम गरिरहेको आरोप लगाएका हुन्। मेयर साहले पछिल्लो समय आफ्नो प्रयोजनका लागि ढेड करोड मूल्यको गाडी खरिद गरेका छन्। यही निर्णयको विरोध गर्दा वडाध्यक्ष मेयरको निशानामा परेका हुन्। उपमहानगरपालिका९ का वडाध्यक्ष परमेश्वर भने, करोडौं मूल्यको गाडी खरिद गरेको विरोध गरेकै नाममा मेरो घर मापदण्ड विपरित तोड्नका लागि निर्देशन दिएका छन्। मेयर साहको निर्णयको विरोध गर्दा यसअघि दिएको चेतावनी अनुसार नै घर तोडिएको उनको भनाइ छ। वडाध्यक्ष परमेश्वरले मेयरको यसअघिको चेतावनी सम्झदै भने, मेरो धेरै विरोध भयो भने तपाईको घर तोडाउने छु। नगरक्षेत्रमा हाल सञ्चालित एकीकृत शहरी विकास परियोजना अन्तर्गत सडक विस्तारको क्रममा एक वर्ष पूर्व आफ्नो घरमा प्राविधिकको टोलीले ६ इन्च तोड्नु पर्ने भन्दै निशानी लगाएका थिए। तर, एक वर्षपछि पुनः उपमहानगरपालिकाबाट नै खटिएको प्राविधिकको टोलीले अढाई फिट घर तोड्नु पर्ने भन्दै निशान लगाएका छन्, वडाध्यक्ष परमेश्वरले भने। सडक विस्तारको क्रममा सडक मिचिएको देखिन्छ भने सडकको दुवै तर्फबाट जग्गा छुट्याउनु पर्ने हुन्छ। तर मेयर साहको निर्देशनमा मात्र आफ्नो घरलाई तोडाउन निर्देशन दिइएको छ, उनले प्रश्न गरे, यदि मेयरले जनप्रतिनीधिसँग यसप्रकारको रिस साध्न सक्छन् भने सर्वसाधारणसँग कस्तो व्यवहार गर्छन् ? मेयर साहले गत आर्थिक वर्षमा ४७ लाख रुपैंया जानकी मन्दिरको रंगरोगन र व्यवस्थापनमा खर्च भएको भन्दै बिल फ्च्र्यौट गराएका थिए। मन्दिरको अवस्था हेर्दा भने त्यहाँसमेत रकम हिनामिना भएको उनीहरुको अर्को आरोप छ। मन्दिरको सजावटमा तीन लाख खर्च गरेर अरु भ्रष्टाचार गरेको उनीहरुको दाबी छ। सडक बत्ती खरिदमा करिब ८३ लाखको बिल बनाइएको छ। तर अहिले सबै वडा अन्धकार छन्, उपमहानगरपालिका ५ का वडाध्यक्ष मनोज साहले भने। हामीलाई कुनै पनि निर्णयको जानकारी छैन। पछिल्लो १० महिनाको कार्यकालमा आफूहरुले अपमान र हेला बाहेक मेयर साहबाट कुनै राम्रो निर्देशन पाउन नसकेको उनीहरुको भनाइ छ। उपमहानगरपालिका२३ का अध्यक्ष शत्रुधन पाण्डे भन्छन्, मेयर साहको लागि तानाशाही शब्द पनि कम छ। उहाँमा सत्ताको दम्भ अत्याधिक भएकाले अरुलाई नटेर्ने र कसैले विरोध गरे उसको कामकाजमै रोक लगाउन निर्देशन दिनुहुन्छ। वडाध्यक्षले मेयरका कारण आफ्नो हैसियत उपमहानगरपालिका कार्यालय सहयोगीको भन्दा पनि कमजोर भएको गुनासो गरेका छन्। उपमहानगरपालिका ३२ का अध्यक्ष पाण्डेले थपे, हामीले निर्णयको विरोध गरेपनि बहुमतको दम्भमा उहाँले आफ्नै निर्णय लागू गर्दै आउनु भएको छ। आरोपका विषयमा मेयर साहले भने केही प्रतिक्रिया दिएका छैनन्। प्रतिक्रिया लिन फोन गर्दा हेलो ! हेलो ! भन्दै फोन काटेका छन्।"
मधेसमा मार्क्सवाद,"वीरगञ्ज : मधेसको राजनीतिक विचार र समाज परिवर्तनमा माक्र्सवादले छिट्टै भुइँचालो ल्याउने नेपाल कम्युनिस्ट पार्टी (नेकपा) का नेताहरूले उद्घोष गरेका छन्। माक्र्सवादका पवर्तक काल माक्र्स जन्मिएको दुई सय वर्ष पूरा भएको अवसरमा कार्ल माक्र्स जन्म द्विशतवार्षिकी समारोह समितिले वीरगन्जमा बुधबारदेखि आयोजना गरेको मधेसमा माक्र्सवाद विषयक प्रदेश २ स्तरीय दुईदिने विचार गोष्ठीमा सहभागी नेकपा नेताले भने, मधेसमा माक्र्सवादले अब एउटा कम्पन्न सिर्जना गर्दै छ, यदि तपाईं हामी थाकेनौं भने माक्र्सवादले मधेसमा छिट्टै ठूलो भुइँचालो ल्याउँदै छ। मधेसमा मतको हिसाबले सबैभन्दा ठूलो दल नेकपा नै रहे पनि मधेसवाद हाबी रहेको भन्दै नेकपा नेताहरूले अब मधेसमा रहेका उपेन्द्रवाद, महन्थवाद र राजेन्द्रवादलाइ परास्त र समाप्त गर्ने उदेश्यले नै माक्र्सवादको अभियान थालिएको बताए। तराई मधेसमा कम्युनिस्टले भोग्दै र खेप्दै आएका समस्या र चुनौती सामना गर्न सक्ने क्षमता माक्र्सवादसँग मात्र रहेको भन्दै उनीहरूले मुलुकमा सबैभन्दा बढी माक्र्सवादको आवश्यकता प्रदेश २ मै रहेको बताए। गोष्ठीको उद्घाटन गर्दै नेकपा वरिष्ठ नेता एंव पूर्वप्रधानमन्त्री झलनाथ खनालले प्रदेश २ माक्र्सवादको लागि सबभन्दा उर्वर भूमि भएको बताए। माक्र्सवादको अझ गहन अध्ययन गरेर प्रदेश २ मा नेकपाको प्रभाव बढाउने दिशामा लाग्न पार्टीका नेता कार्यकर्ताहरूलाई आग्रह गर्दै उनले भने, कम्युनिस्ट पार्टीका नेता कार्यकर्ता एकजुट भएर अगाडि बढ्ने हो भने आगामी निर्वाचनमा प्रदेश २ का साथै मुलुकमै नेकपा एक्लैले दुई तिहाइ मत ल्याउने पक्का छ तर यसका लागि हाम्रा यहाँका साथीले माक्र्सवादको अझ गहन किसिमले अध्ययन गर्न पनि जरुरी छ। विभिन्न आन्दोलनबाट प्राप्त राजनीतिक परिवर्तनका उपलब्धिलाई संस्थागत गर्न माक्र्सवाद नै एक मात्र मार्गदर्शक विचार भएको खनालले बताए। उनले विगतमा भएका असमान सन्धि, सम्झौतामाथि पुनःविचार हुनेपर्ने विचार राखे। साथै उनले अहिले मुलुकको राष्ट्रियता कमजोर भएकाले यसलाई मजबुत बनाउन केन्द्र र प्रान्तीय सरकार लाग्नुपर्ने बताए। उद्घाटन समारोहमा नेकपाका स्थायी समिति सदस्य एंव कार्लमाक्र्स जन्म द्विशतवार्षिकी समारोह समितिका संयोजक घनश्याम भुसालले मधेसमा माक्र्सवादको धेरै ठूलो महत्व र अर्थ रहेको बताए। मधेसमा अहिले पनि विभेद, अशिक्षा, गरिबी, अनेक सामाजिक कुप्रथा, विकृति र विसंगति विद्यमान छन्, भुसालले भने , ती सबैलाई समाप्त पार्न माक्र्सवादको विचार नै एक मात्र अचुक विकल्प हो। त्यसैले मधेसमा माक्र्सवादको सबैभन्दा बढी जरुरी छ। मान्छेलाई साच्चिकै मान्छे बनाउने विचार भनेकै माक्र्सवाद हो। त्यसैले राम्रा मान्छेहरूको संसार बनाउने हो भने माक्र्सवादको विकल्प छैन, भुुसालले भने, मधेसमा विद्यमान विभेद, विकृति, कुप्रथा, पछौटेपन, गरिबी, चाकरी इत्यादि हटाउने अचुक अस्त्र भनेकै माक्सवार्द हो, त्यसैले माक्र्सवादको आवश्यकता सबैभन्दा बढी प्रदेश २ मा छ। नेकपाका केन्द्रीय सदस्य एंव प्रदेश २ का कार्यदल सदस्य नागेन्द्र चौधरीले अबको चार वर्षपछि हुने प्रादेशिक निर्वाचनमा प्रदेश २ मा पनि नेकपाको सरकार बनाउने लक्ष्य लिएर अगाडि बढेको र त्यसका लागि प्रदेश २ मा अहिलेदेखि नै माक्र्सवादको अभियान थालिएको बताए। आज साँझसम्म चल्ने गोष्ठीमा सहभागी नेकपा नेता र कार्यकर्तालाई नेकपाका नेताहरू मोहनविक्रम सिंह, घनश्याम भुसाल, राम कार्की, डा विजय पौडेल, गणेश साह, रामचन्द्र झा, ठाकुर गैरेलगायतले मधेसमा वर्ग संघर्ष र पहिचान तथा माक्र्सवादका विषयमा गोष्ठीमा सहभागी नेकपाका नेता र कार्यकर्ताहरूलाइ प्रशिक्षण दिइरहेका छन्। गोष्ठीमा प्रदेश २ का आठै जिल्लाका नेकपाका अध्यक्ष, स्थायी कमिटी सदस्य, केन्द्रीय सदस्य, नेकपाका विधार्थी र युवा संघ तथा भ्रातृ तथा शुभेच्छुक संघसंगठनका जिल्लास्तरका अगुवा नेता कार्यकर्ताको सहभागिता छ।"
राष्ट्रियसभामा पनि शून्य समय लागू,"काठमाडौं : राष्ट्रियसभामा पहिलो पटक शून्य समयको अभ्यास सुरु गरिएको छ। राष्ट्रियसभा बैठक सुरु भएको करिब ६ महिनापछि पहिलो पटक मंगलबार सांसदलाई शून्य समय उपलब्ध गराइएको हो। राष्ट्रियसभा नियमावलीमा शून्य समय र विशेष समयको व्यवस्था भए पनि अहिलेसम्म विशेष समयको मात्र अभ्यास हुँदै आएको थियो। नियमावलीको परिच्छेद ४ को बैठकको कार्यविधिमा सदस्यले आवश्यक महसुस गरेमा समसामयिक विषयमा भनाई राख्न अध्यक्षले सदनको कार्यबोझलाई विचार गरी शून्य समय र विशेष समय तोक्न सकिने उल्लेख छ। साउन २८ गते बसेको कार्यव्यवस्था परामर्श समिति बैठकले सदन सञ्चालनको कार्यतालिका बनाएपछि सोहीअनुसार शून्य समयको सुरुवात गरिएको राष्ट्रियसभाका सचिव राजेन्द्र फुयाँलले जानकारी दिए। नियमावलीमै शून्य र विशेष समयको व्यवस्था छ। त्यसैलाई हामीले कार्यतालिका बनाएर व्यवस्थित बनाएका मात्र हौं, उनले भने। विशेष समयमा दलीय आधारमा मात्र सांसदले बोल्न पाउने भएकाले धेरै सांसदले बोल्ने अवसर पाउँदैनन्। शून्य समयमा धेरै सांसदले राष्ट्रिय महत्वका विषयमा बोल्न पाउँछन्, उनले भने, अबदेखि मंगलबार, बुधबार र बिहीबार शून्य समय उपलब्ध हुन्छ। कार्यतालिकाअनुसार आइतबार विशेष समयको व्यवस्था गरिएको छ। सोमबार गैरसरकारी कार्यले प्राथमिकता पाउनेछ भने शुक्रबार विषयगत समितिका लागि समय तोकिएको छ। राष्ट्रियसभामा पहिलो पटक सुरु गरिएको शून्य समयमा अध्यक्ष गणेश तिमिल्सिनाले मंगलबार चार जना सांसदलाई बोल्ने समय दिएका थिए। दाङमा पछिल्लो समय सिमेन्ट उद्योगको संख्या बढे पनि उद्योगले वातावरणीय प्रभावलाई बेवास्ता गर्ने गरेको प्रमुख प्रतिपक्षी दल कांग्रेसकी सांसद अनिता देवकोटाले बताइन्। एसियाकै ठूलो उपत्यका दाङमा सिमेन्ट उद्योग सञ्चालनमा छन्। तर उनीहरूले न्यूनतम मापदण्ड पनि पूरा नगर्दा मानव स्वास्थ्यमा समस्या देखिन थालेको छ, उनले भनिन्। सञ्चालनमा रहेका उद्योगको नियमन गर्न उनले सरकारसँग मागसमेत गरिन्। नेकपाकी सांसद उदया शर्मा पौडेलले कर वृद्धिले जनतामा आतंक फैलिएको भन्दै केन्द्रदेखि नै मापदण्ड बनाएर मात्र कर लिन सरकारलाई आग्रह गरिन्। करमा एकरूपता ल्याउन आवश्यक छ। स्थानीय तहले आफूखुसी कर लिँदा जनता मारमा परेका छन्, उनले भनिन्। नेकपाकै सांसद कविता बोगटीले मुस्लिम समुदायको ऐतिहासिक पर्व बकर इदमा सरकारले सार्वजनिक बिदा नदिएकोप्रति असन्तुष्टि जनाइन्। उनले भनिन्, नेपाल बहुजाति, बहुभाषी र बहुसंस्कृति भएको देश हो। हिन्दूहरूको दसैंतिहारजस्तै मुस्लिमको इद महत्वपूर्ण पर्व हो। यो पर्वमा सरकारले बिदा दिनुपर्छ। नेकपाका अर्का सांसद ठगेन्द्र प्रकाश पुरीले सरकारले यातायात सिन्डिकेटको अन्त्य भएको घोषणा गरे पनि आमनागरिकले त्यसको अनुभूति गर्न नपाएको बताए। सदनमा सांसदले शून्य समय र विशेष समयमा उठाएका विषयमा सम्बन्धित मन्त्रीले पाँच दिनभित्र जवाफ दिनुपर्ने नियमावलीमा व्यवस्था छ। तर आफूहरूले उठाएका विषयमा मन्त्रीहरूले बेवास्ता गर्ने गरेको भन्दै सांसदले असन्तुष्टि जनाउँदै आएका छन्। राष्ट्रियसभा अध्यक्ष तिमिल्सिनाले सांसदले सदनमा विशेष समयमा उठाएका विषयमा जवाफ दिन धेरै पटक सरकारलाई रुलिङ गरेका छन्। तीन विधेयक समितिमा राष्ट्रियसभाले विभिन्न शीर्षकका तीन विधेयकमा दफावार छलफलका लागि विषयगत समितिमा पठाएको छ। मंगलबारको बैठकले अपांगता भएका व्यक्तिको अधिकारसम्बन्धी संशोधन गर्न बनेको विधेयक, वातावरण संरक्षण ऐन २०५३ लाई संशोधन गर्न बनेको विधेयक र संकटापन्न वन्यजन्तु र वनस्पतिको अन्तर्राष्ट्रिय व्यापार नियन्त्रण (पहिलो संशोधन) विधेयकलाई विषयगत समितिमा पठाएको हो।"
