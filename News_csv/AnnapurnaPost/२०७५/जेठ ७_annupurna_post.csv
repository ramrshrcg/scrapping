शीर्षक,विवरण
लज्जास्पद उदासीनता,"राष्ट्रिय मानव अधिकार आयोगले वैदेशिक रोजगारीमा जाने नेपालीको समस्या समाधान गर्न सरकारलाई आग्रह गरेसँगै पुनः यो समस्या सतहमा आएको छ। वैदेशिक रोजगारीमा जाने नेपाली कामदारले श्रम स्वीकृति लिँदा दुःख पाउने गरेको, उद्धार गरी स्वदेश ल्याइएकाले उचित संरक्षण नपाएको, म्यानपावर कम्पनीले तोकिएभन्दा बढी शुल्क लिने गरेको आदि समस्यामा सरकारको प्रभावकारी उपस्थितिका लागि आग्रह गरेको छ। वैदेशिक रोजगारीमा गएका नेपाली कामदारले अनेक समस्या झेल्नुपरेको तथ्य सार्वजनिक भएको यो पहिलोपटक होइन। सञ्चारमाध्यम र अधिकारको पैरवी गर्ने विभिन्न संस्थाले वैदेशिक रोजगारीमा जाने नेपाली युवाले भोग्नुपरेको समस्या बारम्बार सार्वजनिक गरिआएका छन्। वैदेशिक रोजगारीमा जाने युवाले प्रक्रियाको सुरुदेखि नै ठगिने, लुटिने, शोषणमा पर्ने गरेको तथ्य उजागर हुँदै आएको छ। यसको मुख्य कारण म्यानपावर कम्पनीहरूमार्फत जाने प्रावधान हो। जोकोहीले पनि म्यानपावर कम्पनी खोल्ने, तिनलाई नियमन गर्ने निकायको कमजोर उपस्थिति हुनु र वैदेशिक रोजगारीमा जाने अधिकांश युवा अशिक्षित हुनु जस्ता कारणले ठगिको क्रम सुरु हुन्छ। एकजनाको भिसाको ठाउँमा अर्कैको भिसामा पठाउने, नक्कली पासपोर्ट बनाई पठाउने, अनुचित शुल्क लिने, एक देश भनेर अर्कै देश पठाउने, एउटा काम वाचा गरेर अर्कै काममा पठाउने, आश्वासन दिइएको सेवासुविधा र पारि श्रमिक नपाउनेलगायतका ठगी कार्य म्यानपावर कम्पनीले गर्दै आएका छन्। तर, म्यानपावर कम्पनी कारबाहीमा परेको समाचार भने निकै कम मात्र प्राप्त हुनेगर्छ। लाखौं रकम ठगेर सयौंको जीवन नष्ट हुनेगरी ठगी गर्दा पनि म्यानपावर कम्पनीका मालिक समाजमा सानका साथ हिँडिरहेको भेटिन्छ। बरु ठगीमा पर्ने कामदार अदालतमा मुद्दा मामिला गर्दागर्दैैै हैरान भएका भेटिन्छन्। वैदेशिक रोजगारीमा जाने कामदार लुटिने क्रम केवल म्यानपावर कम्पनीमा पुगेर टुंगिदैन। विदेशमा अनेक हण्डर खाई स्वदेश आउँदा विमानस्थलबाटै लुटिने क्रम सुरु हुने पनि खुला सत्य बनेको छ। विमानस्थलमा कार्यरत कतिपय कर्मचारीले नै वैदेशिक रोजगारीबाट फर्केका युवाबाट अनुचित रकम लिने गरेको, अनावश्यक दुःख दिने गरेको समाचार बारम्बार प्रकाशमा नआएको होइन। यसबाहेक विदेशी भूमिमै नेपाली कामदारले पाउने दुःख र हन्डर पनि पटकपटक सञ्चारमाध्यममा मुख्य समाचार बनिसकेका छन्। नक्कली पासपोर्टमा लगिएका कामदारमध्ये कतिपय जेलमा समेत छन्। यसबाहेक सीपको अभाव, भाषाको कठिनाइ र सहयोगी संस्था नहुँदा नेपाली कामदारले दुःख खेपिरहेका छन्। यी सबै घटनाक्रमले वैदेशिक रोजगारीमा जाने नेपाली कामदार सम्बन्धमा सरकार आवश्यकताअनुसार गम्भीर नबनेको प्रष्ट हुन्छ। देशको कुल गाहस्र्थ उत्पादनको २९ प्रतिशत योगदान गर्ने युवालाई सरोकारको विषयमै नराखिनुको कारण के हो ? पटकपटक विभिन्न क्षेत्रबाट वैदेशिक रोजगारीमा जाने युवाको सम्बन्धमा सरकार गम्भीर हुनुपर्ने आवाज उठ्दा पनि समस्या ज्युँका त्युँ रहनुको कारण के हो ? वैदेशिक रोजगारीबाट प्राप्त विप्रेषणले अर्थतन्त्रको मुख्य हिस्सा धानिरहेको अवस्थामा सरकार यति हदसम्म उदासीन हुन मिल्दैन। वैदेशिक रोजगारी समकालीन संसारमा सामान्यरूपमा लिइन्छ। तर, अधिकांश देशले आफ्ना नागरिकको संरक्षण र सेवासुविधाको निम्ति ध्यान दिएका हुन्छन्। नेपाल सरकारले ती अनुभवबाट शिक्षा लिन जरुरी छ। म्यानपावर कम्पनीहरू समस्याका मुख्य कारक बनेका छन्। तर, अधिकांश कम्पनी राजनीतिक दलको संरक्षणमा छन्। सरकारले यस्ता कम्पनीलाई संरक्षण दिन छोडेर कारबाहीको दायरामा ल्याउन जरुरी छ। साथसाथै वैदेशिक रोजगारीमा जाने युवालाई सीप र भाषाको तालिम अनिवार्य गरिनैपर्छ। त्यसका लागि सरकारले निःशुल्क प्रशिक्षण उपलब्ध गराउनु उचित हुन्छ। वैदेशिक रोजगारीमा गइसकेका युवाको संरक्षणका लागि सरकारले आफ्नो नियोगहरूको स्थापना गर्नुपर्छ। ती नियोगमा प्रतिबद्ध, इमान्दार र सक्षम जनशक्तिको व्यवस्थापन गर्नुपर्छ। अवैध बाटोबाट विदेश पठाउने सबै कम्पनीलाई कारबाहीको दायरामा ल्याउन आवश्यक छ। विप्रेषणको रकममा आश्रित अर्थतन्त्रको बलमा टेकेर समृद्धिको सपना बुनिरहेको सरकारले त्यही रकम पठाउने युवाको समस्या निराकरण गर्नेतर्फ ध्यान नदिनु लज्जास्पद हो।"
नेकपाले रोजेको बाटोले देश टुक्रिने कमल थापाको चेतावनी,"भनेः फुटेपछि सबैले हार्यौँ, अब मिलौँ वीरगन्जः राष्ट्रिय प्रजातन्त्र पार्टीका अध्यक्ष कमल थापाले राप्रपाबाट फुटेर गएका पार्टीहरुसँग एकता गर्न तयार रहेको बताएका छन् । वीरगन्जमा सोमबारदेखि सुरु भएको राप्रपा केन्द्रीय परिषद्को बैठकको उद्घाटन गर्दै अध्यक्ष थापाले पशुपतिशम्शेर जबरा र डाक्टर प्रकाशचन्द्र लोहनीसँग एकताका लागि आफू तयार रहेको बताए । तीनै तहको चुनावको मुखमा पार्टी फुटेकाले नराम्ररो हार व्यवहोर्नु परेको छ, उनले भने, फुटको कारण कसैलाई पनि भलो भएन, त्यसैले अब पार्टी एकता गर्नुपर्छ , त्यसका लागि म तयार छु, यदि आवश्यक परे पार्टी अध्यक्षको पद त्याग्न तयार छु । मुलुकबाट संवैधानिक राजतन्त्र हटेपछि कम्युनिष्ट शासन हावी हुँदै गएकोले सम्पूर्ण लोकतन्त्र र प्रजातन्त्रवादी शक्तिहरु एक भएर अगाडि बढ्नुपर्ने आवश्यकता रहेको उनले औँल्याए । परिषद्को भेलाले पार्टीलाई ठूलो बनाउने योजना अनुसार अगाडि बढ्ने जानकारी पनि उनले गराए । एमाले र माओवादी मिलेर बनेको नेपाल कम्युनिष्ट पार्टीका अध्यक्षद्वय केपी ओली र पुष्पकमल दाहाललाई बधाई दिँदै अध्यक्ष थापाले भने, कम्युनिष्ट पार्टी एकताले म खुशी छु , तर धर्मनिरपेक्ष, भ्रष्टाचार, संविधानको आडमा सत्ता कब्जा गर्ने रणनीति नअपनाउन म नवगठित नेपाल कम्युनिष्ट पार्टीलाइ आग्रह पनि गर्छु । वर्तमान सरकार तथा कम्युनिष्ट एकताले संविधान भित्रैबाट अधिनायकवाद लाद्न खोजेको आरोप लगाउँदै थापाले सरकार गठनको तीन महिना बितिसक्दा पनि संवैधानिक अंगमा नियुक्ति नहुनु र कर्मचारीतन्त्रबाट सबै प्रजातन्त्रवादीलाई तह लगाउने योजना अनुसार वर्तमान सरकार अगाडि बढेको उनले आरोप लगाए । एकता भएको दुवै कम्युनिष्ट दलको पृष्ठभूमि शंकास्पद रहेको भन्दै उनले नवगठित कम्युनिष्ट पार्टीले अहिले रोजेको बाटोका कारण केही समयपछि देश नै टुक्रिने अवस्था समेत आउन सक्ने आशंका व्यक्त गरे ।"
संविधान संशोधनमा प्रधानमन्त्रीको प्रतिक्रिया: त्यो छुट्टै विषय हो,"काठमाडौँ: प्रधानमन्त्री केपी शर्मा ओलीले सरकारको नीति तथा कार्यक्रम जनताको आर्थिक समृद्धि र विकासमुखी रहेको बताएका छन् । नीति तथा कार्यक्रम सार्वजनिक भएपछि प्रतिनिधिसभा भवनबाट बाहिरिने क्रममा प्रधानमन्त्री ओलीले पत्रकारसँग भने, 'जनतामुखी नीति तथा कार्यक्रमलाई कार्यान्वयन गर्न आगामी बजेट आउँछ, ढुक्क रहन म आग्रह गर्दछु ।' संविधान संशोधनको विषय सरकारको नीति तथा कार्यक्रममा किन आएन प्रधानमन्त्रीज्यू भन्ने सञ्चारकर्मीको प्रश्नमा उनले 'यो विषय वार्षिक नीति तथा कार्यक्रममा पर्ने विषय होइन, छुट्टै विषय हो', भने । प्रधानमन्त्री ओलीले सरकारले जनताका लागि काम गर्ने, सबैसित मिलेर हातेमालो गर्दै अगाडि बढ्ने र भ्रष्टाचार नियन्त्रण गरी सुशासन दिने बताए ।"
संघीय सरकारको पहिलो 'नीति तथा कार्यक्रम' आज,"काठमाडौं : सरकारले पाँच वर्षभित्र मुलुकको आर्थिक वृद्धिदर दोहोरो अंक पुर्याउने लक्ष्यसहित नीति तथा कार्यक्रम सोमबार ल्याउने भएको छ।चालु आर्थिक वर्षको आर्थिक वृद्धिदर लक्ष्य ६९ प्रतिशत छ । अब सरकारले पाँच वर्षमा यो आर्थिक वृद्धिदरको लक्ष्य दोहोरो अंकमा पुर्याउने गरी आर्थिक वर्ष ०७५७६ को नीति तथा कार्यक्रम ल्याउने भएको हो । आइतबार राति बालुवाटारमा बसेको मन्त्रिपरिषद् बैठकले सरकारले ल्याउन लागेको नीति तथा कार्यक्रमलाई स्वीकृत गरेको छ ।सरकारले नयाँ नीति तथा कार्यक्रम स्वीकृत गरेसँगै राष्ट्रपति विद्यादेवी भण्डारीले संघीय संसद्को संयुक्त बैठकमा सोमबार सार्वजनिक गर्नेछिन् । सरकारले नीति तथा कार्यक्रममा उत्पादनशील रोजगारीमूलक र न्यायपूर्ण वितरणसहित दोहोरो आर्थिक वृद्धिको लक्ष्य निर्धारण गरेको छ । नेकपा नेतृत्वको सरकारले अघि सारेको विकास, सुशासन र आर्थिक समृद्धिको प्रमुख एजेन्डालाई मूर्तरूप दिने गरी नीति तथा कार्यक्रम ल्याउन लागिएको जनाइएको छ । नीति तथा कार्यक्रममा सरकारका सबै क्षेत्रमा उत्पादन अत्यधिक बढाएर मुलुकलाई आत्मनिर्भर बनाउने लक्ष्य राखिएको छ । नेपालीलाई कम विकसितबाट मध्यमस्तरको आयमा पुर्याउने लक्ष्य राखिएको प्रधानमन्त्री कार्यालय स्रोतले जानकारी दिएको छ । सबै क्षेत्रमा अत्यधिक उत्पादन बढाएर प्रत्येक नेपालीको आय अतिकम विकसितबाट मध्यमस्तरसम्म पुर्याउनु नीति तथा कार्यक्रमको प्रमुख उद्देश्य छ, स्रोतले भन्यो । आगामी १० वर्षको विकास यात्रालाई ऊर्जा दशकका रूपमा अघि बढाउँदै देशभर लोडसेडिङ अन्त्य गरी विद्युत्मा आत्मनिर्भर हुनेतर्फ ठोस कदम चाल्ने योजना समेटिएको छ । खानेपानी तथा सरसफाइ सेवामा पहुँच नपुगेको जनसंख्यालाई राज्यका तीनै तहबाट सहअस्तित्व, समन्वय र सहकारिताको सिद्धान्तका आधारमा सञ्चालनमा ल्याई सबै नागरिकको खानेपानी तथा सरसफाइको पहुँच अभिवृद्धि गरिने कार्यक्रम समेटिएको छ । ज्येष्ठ नागरिक, दलित, लोपोन्मुख, विपन्न, सीमान्तकृत, लक्षित तथा जोखिममा रहेकाका लागि सुरक्षित, किफायती र वातावरणमैत्री आवासको पहुँच सुनिश्चित गरिने लक्ष्य राखिएको छ । ऊर्जा तथा जलस्रोत र अन्य पूर्वाधार विकासमा जोड दिँदै कृषि, वन र पर्यटन क्षेत्रको दिगो विकास गर्दै कुल गाहस्र्थ उत्पादनमा औद्योगिक क्षेत्रको योगदान वृद्धि गरिने कार्यक्रम समेटिएको छ । निजी तथा सहुलियतपूर्ण वित्तीय स्रोतको व्यवस्था गर्ने, जलविद्युत् तथा अन्य नवीकरणीय ऊर्जाको उपलब्धता वृद्धिदर र लागत कटौती गर्ने, वैदेशिक लगानीको माध्यमबाट स्थानीय साधन तथा पुँजी र प्रविधिको उपयोगमा जोड दिने, आयात प्रतिस्थापन गर्ने वस्तु तथा सेवाको पहिचान, उत्पादन र विविधिकरणमा जोड दिइने कार्यक्रम तय गरिएको छ । नेपालको उत्पादनलाई ब्रान्डिङ गरी कूटनीतिक नियोग, गैरआवासीय नेपाली तथा अन्य निकायको परिचालनमार्फत निकासी अभिवृद्धि गर्ने, दुई ठूला छिमेकी मुलुकको बजारको उपयोग गर्ने, सरकारी तथा गैरसरकारी क्षेत्रमा सूचना प्रविधिको उच्चतम प्रयोग गर्ने, मुलुकको भौगोलिक, जैविक सामाजिक तथा सांस्कृतिक विविधता अनुकूलको उत्पादन तथा सेवाको विस्तार गर्ने कार्यक्रम तय गरिएको छ भने निजी क्षेत्रको सहजीकरण गर्न उच्चस्तरीय संयन्त्र गठन गर्ने र सार्वजनिक निजी साझेदारीमार्फत पूर्वाधार निर्माण र सञ्चालनमा निजी क्षेत्रलाई परिचालन गर्ने तथा सहकारी क्षेत्रलगायत लघुवित्त संस्थाको नियमन, सुपरिवेक्षण र अनुगमनका लागि छुट्टै संयन्त्र स्थापना गरी सबै स्थानीय तहमा तालिम तथा क्षमता विकास गर्ने कार्यक्रम छन् । यस्तो हुनेछ  उच्च प्राथमिकताका आयोजना छनोट, कार्यान्वयन एवं सञ्चालन गर्न अलग्गै नीति  पूर्वाधारसम्बन्धी ऐन, कानुन तथा नियमावली परिमार्जन  योजनाबद्ध विकासका लागि क्षेत्रगत गुरुयोजना  जग्गा प्राप्ति, पुनर्वास वातावरणीय अध्ययनपछि मात्रै निर्माण सुरु  पूर्वाधारमा वैदेशिक लगानी आकर्षित गरिने  आयोजना क्षेत्र बन्द हडताल निषेध क्षेत्र  समयमा काम नगर्ने प्रवृत्तिलाई निरुत्साहन"
४४१ केन्द्रीय सदस्यको नाम नेकपाको सचिवालयबाट अनुमोदन,"काठमाडौँ: नेपाल कम्युनिष्ट पार्टी (नेकपा)ले ४४१ सदस्यीय केन्द्रीय कमिटीलाई पूर्णता दिएको छ । प्रधानमन्त्रीको सरकारी निवासमा आज बसेको पार्टी सचिवालयको पहिलो बैठकले तत्कालीन एमाले र माओवादी केन्द्रबाट मनोनीत केन्द्रीय सदस्यहरुको सिफारिसलाई अनुमोदन गरेको हो । यो अनुमोदनसँगै पार्टीको ४४१ केन्द्रीय कमिटीले पूर्णता पाएको छ । त्यसैगरी यस बैठकले पार्टीको संगठन एकीकरणका लागि अन्तरिम विधानको अधीनमा रही नियमावली मस्यौदा गर्न महासचिव विष्णु पौडेलको संयोजकत्वमा कमिटी बनाएको छ । उक्त कमिटीमा पार्टीका नेताहरु देव गुरुङ, बेदुराम भुसाल र खिमलाल देवकोटा सदस्य रहने पार्टी प्रवक्ता नारायणकाजी श्रेष्ठले जानकारी दिए । त्यस्तै, बैठकले सातवटा प्रदेश र विदेशका संगठन तथा कमिटीलाई एकीकरण गर्न पूर्व घटकका इन्चार्ज, संयोजक र सहसंयोजकहरु रहेको सुझाव कमिटी बनाउने निर्णय गरेको छ । त्यसैगरी, जनसंगठनको एकताको सुझाव दिन पूर्व घटकको इन्चार्ज र मोर्चा प्रमुख रहेको अर्को कार्यदल बनाउने निर्णयसमेत गरेको प्रवक्ता श्रेष्ठले जानकारी दिए । उनका अनुसार आज गठन भएका सबै कार्यदललाई १५ दिनको म्याद दिइएको छ भने केन्द्रीय कार्यालय धुम्बाराही वा पेरिसडाँडाका कार्यालयमध्ये एकलाई कायम गर्न अध्यक्षद्वय केपी शर्मा ओली र पुष्पकमल दाहाल प्रचण्ड ले केही समयभित्र निर्णय लिनेछन् । त्यसैगरी, बैठकले नेकपाको मूल राजनीतिक प्रतिवेदन र अन्तरिम विधान प्रकाशन गर्ने निर्णयसमेत गरेको छ । एमाले र माओवादी केन्द्रको यही जेठ ३ गते एकीकरण भएको थियो ।"
विश्वभरीका युवा कम्युनिस्टहरू काठमाडौंमा,"काठमाडौं : विश्वका कम्युनिष्टहरुलाई एकतावद्ध गर्ने उद्देश्यका साथ ४० देशका कम्युनिष्ट अगुवा काठमाडौं आइपुगेका छन्। विश्व प्रजातान्त्रिक युवा संघमा आवद्ध ४० देशका कम्युनिष्ट अगुवाहरु नेपालको कम्युनिष्टहरुको संघर्ष, आन्दोलन, एकता र जनसम्बन्धका विषयमा जानकारी साथै डब्धुडिएफआईको बैठकका लागि नेपाल आएका हुन्। विश्व प्रजातान्त्रिक युवा संघमा अनेरास्ववियु, युवासंघ र स्ववियु काउन्सिल सदस्य रहेका छन्। आउँदो जेठ ९गते आयोजना हुने युवा सम्मेलनको व्यवस्थापन अनेरास्ववियुले गरिरहेको छ।राष्ट्रिय सभागृहमा आयोजना हुने कार्यक्रममा लागि सोमबार पत्रकार सम्मेलन हुने अनेरास्ववियु अध्यक्ष नबिना लामाले जानकारी दिइन्। कार्यक्रमको उद्घाटन नेपाल कम्युनिष्ट पार्टीका अध्यक्षद्वय केपी शर्मा ओली र पुष्पकमल दाहाल प्रचण्ड ले संयुक्त रुपमा गर्ने छन्। कार्यक्रममा विभिन्न साँस्कृतिक झाँकीहरु समेत प्रदर्शन गरिने भएको छ। कार्यक्रममा बेलायत, रसिया, कोरिया, श्रीलङ्का, भियतनाम,जापान,पेरु,अल्जेरिया,इक्वेडर,दक्षिण अफ्रिकालगायत विश्व प्रजातान्त्रिक युवा संघमा आवद्ध ४० देशका कम्युनिष्ट अगुवाहरुको नेतृत्व संघका अध्यक्ष निकोलसले गरिरहेका छन्। संघले तत्कालीन नेकपा एमाले र नेकपा माओवादी केन्द्रबीच एकतापछि बनेको नेपाल कम्युनिष्ट पार्टीको विषयमा समेत विभिन्न जानकारी लिने लामाले बताइन्। अनेरास्ववियु प्रवक्ता एव प्रचार विभाग प्रमुख सुदिप शर्माले संघले विश्वको कम्युनिष्ट राजनीतिक इतिहासको समेत अध्ययन अनुसन्धानको काम गर्दै आइरहेको र नेपालको कम्युनिष्ट इतिहास, नेपालको शसस्त्र जनयुद्ध र अहिलेको वाम एकताका बारेमा धेरै जिज्ञासा राख्न खोजिरहेको जानकारी दिए।"
मुख्यमन्त्रीको अमेरिका भ्रमण अस्वीकृत गर्ने निर्णयप्रति फोरमको आपत्ति,"वीरगन्ज : संघीय सरकारले प्रदेश २ का मुख्यमन्त्री लालबाबु राउतको अमेरिका भ्रमण अस्वीकृत गरेकोमा संघीय समाजवादी फोरम नेपालले आपत्ति जनाएको छ। फोरम नेपाल पर्साले सोमबार बिहान वीरगन्जमा पत्रकार सम्मेलन गरेर संघीय सरकारको निर्णयप्रति असन्तुष्टि जनाएको हो। प्रदेश २ का मुख्यमन्त्री राउतले 'जनरल कन्भेन्सन अफ मधेसी एसोसिएसन इन अमेरिका' नामक कार्यक्रममा भाग लिन संघीय सरकारसमक्ष अनुमति मागेका थिए। तर संघीय मन्त्रिपरिषदको आइतबार बसेको बैठकले प्रदेशस्तरमा कानुन, बजेट, नीति तर्जुमा गर्न बाँकी रहेको र त्यसका लागि मुख्यमन्त्री आवश्यक पर्ने भन्दै राउतलाई अमेरिका भ्रमणमा जान अनुमति नदिने निर्णय गरेको थियो। पत्रकार सम्मेलनमा फोरम नेपाल पर्साका अध्यक्ष एंव पर्सा क्षेत्र नम्बर १ का सांसद प्रदीप यादवले प्रदेश २ का मुख्यमन्त्री राउतको अमेरिका भ्रमणमा रोक लगाउने संघीय सरकारको निर्णय 'मधेस विरोधी रहेको' बताए। सरकारको निर्णयलाई लोकतन्त्र विरोधीको संज्ञा दिदै यादवले भने, देशमा एउटा ज्ञानेन्द्र गइसकेपछि अर्को ज्ञानेन्द्रको रुपमा प्रधानमन्त्री ओली जन्मिएका छन्।' उनले प्रधानमन्त्री ओली र वर्तमान सरकार 'मधेसविरोधी' रहेको आरोप समेत लगाए। सांसद यादवले आगामी बजेटमा मधेसलाई विभेद गरेमा संघीय संसद बैठक नै अवरुद्ध गर्ने चेतावनी पनि दिए। यसैबीच, कतिपय कांग्रेस नेताले मुख्यमन्त्री राउतको राजीनामा मागेकोमा पनि फोरमले आपत्ति जनाएको छ। सांसद यादवले चुनावमा लज्जास्पद हार व्यवहोरेका र जनताबाट तिरस्कृत भएका कांग्रेसका केही नेताले मुख्यमन्त्रीको राजीनामा माग्नु दिवा सपना भएको टिप्पणी गरे।"
नेकपा बैठक: सांगठानिक संरचनाबारे विष्णु पौडेल नेतृत्वको कार्यदल,"काठमाडौँ: नेपाल कम्युनिस्ट पार्टीले आफ्नो सांगठानिक संरचनाबारे सुझाव दिन कार्यदल बनाएको छ । नेपाल कम्युनिष्ट पार्टीको सोमबार बसेको सचिवालय बैठकले यस्तो निर्णय गरेको हो । बैठकले सांगठनिक संरचनाबारे सुझाव दिन महासचिव विष्णु पौडेलको संयोजकत्वमा कार्यदल गठन बनाएको हो कार्यदलमा बेदुराम भुषाल, देव गुरुङ र खिमलाल देवकोटा रहेका छन् । बैठकले प्रदेश, जिल्ला र गाउँतहको संरचनाका लागि साविकका दुवै अध्यक्षलाई संयोजक बनाएर समिति बनाएको छ ।"
नेकपाको केन्द्रीय समिति आज टुंगिने,"काठमाडौं : नेपाल कम्युनिस्ट पार्टी (नेकपा)ले केन्द्रीय समितिको अन्तिम टुंगो सोमबार लगाउने भएको छ । तत्कालीन एमाले र माओवादी केन्द्रले भागबण्डाका आधारमा आआफ्नो तयारी पूरा गरी सोमबार निर्वाचन आयोगमा केन्द्रीय समितिको नाम बुझाउने तयारी गरेका हुन् । आयोगले नवगठित पार्टीसँग केन्द्रीय समितिमा रहने नेताको नामावली पठाउन ताकेता गरेपछि नेकपाले केन्द्रीय समितिको नाम सोमबार आयोगमा बुझाउन लागेको हो । सोमबार हामी निर्वाचन आयोगमा केन्द्रीय समितिको सबै नामको टुंगो लगाएर पठाउँदैछौं, आयोगलाई केन्द्रीय समितिको नाम बुझाउँछौं, नेकपाका नेता जर्नादन शर्माले भने । नेकपाले ३ जेठमा पार्टी एकता घोषणाअघि आयोगमा पार्टी दर्ताको निवेदन दिएको थियो । पार्टी केन्द्रीय समिति ४ सय ४१ सदस्यीय हुने जानकारीसहित अध्यक्षद्वय केपी ओली र पुष्पकमल दाहाललगायत शीर्ष नेताहरू आयोग पुगेर पार्टीको नामको पछाडि अन्डरलाइन राखी नेपाल कम्युनिस्ट पार्टी दर्ताका लागि निवेदन दिएका थिए । एमालेमाओवादी एकता गर्दा केन्द्रीय समितिमा पूर्ववत् एमालेका २ सय ४१ र माओवादीका २ सय सदस्य रहने गरी टुंग्याइएको थियो । त्यसअनुसार एमालेले पहिलेकै केन्द्रीय समिति यथावत् राखेर त्यसमा ४२ जना र माओवादीले पहिलेको सचिवालयका ८८ जनाको नाम राखेर १ सय १२ जनाको नाम टुंगो लगाउन बाँकी थियो । नेकपाले आयोगमा एमालेतर्फका १ सय ९९ र माओवादीतर्फका ८८ जनाको नाम बुझाएको थियो। दल दर्तासन्दर्भमा आयोगले ४५ दिनभित्र निर्णय दिनुपर्ने भएकाले आइतबार पनि ताकेता गरेको हो । एमालेतर्फका अध्यक्ष ओली र वरिष्ठ नेता माधव नेपाल शनिबार अबेरसम्म बसेर नाम टुंगो लगाएका थिए भने माओवादीका तर्फबाट अध्यक्ष दाहालसहित सचिवालय सदस्यहरू नारायणकाजी श्रेष्ठ र रामबहादुर थापा बसेर छलफल गरेका थिए । हामीले केन्द्रीय सदस्यहरू टुंगो लगाइसकेका छौं, खाली सेटिङमा राख्नमात्रै बाँकी छ, नेता शर्माले भने, केन्द्रीय समिति टुंगो लागेपछि स्थायी समिति सदस्य पनि लगभग टुंगो लगाएका छौं, सोमबारसम्म केन्द्रीय सदस्य र स्थायी सदस्यहरूको टुंगो लाग्छ । आइतबार साँझ नेकपाको सचिवालयका नेताहरूको प्रधानमन्त्री निवास बालुवाटारमा छलफल भएको थियो । अध्यक्षद्वय ओली र दाहाल, वरिष्ठ नेता नेपाल, प्रवक्ता श्रेष्ठसहित नेताहरूले केन्द्रीय नेताको वरीयताकेन्द्रित छलफल भएको स्रोतको भनाइ छ । तत्कालीन एमालेबाट ४५ केन्द्रीय सदस्य थपिँदै नेकपाको केन्द्रीय समितिमा तत्कालीन एमालेबाट ४५ जना सदस्य थपिने भएका छन् । तत्कालीन एमालेका २ सय ६ केन्द्रीय सदस्यमध्ये केहीले विभिन्न नियुक्ति पाएपछि सदस्यता खारेज भएको र केहीले पार्टी छाडेकाले ४५ जना नयाँ सदस्य थपिन लागेका हुन्। पार्टी अध्यक्ष एवं प्रधानमन्त्री ओली र वरिष्ठ नेता नेपालले नयाँ थपिने ४५ सदस्यको नाम टुंगो लगाएका छन् । तत्कालीन माओवादी केन्द्रबाट केन्द्रीय सदस्यको टुंगो लागेपछि मात्र तत्कालीन एमालेका थपिने सदस्यको नाम सार्वजनिक गरिने बताइएको छ । तत्कालीन एमालेबाट केन्द्रीय सदस्य हुनेमा नवप्रवेशी पनि छन् । स्रोतका अनुसार अर्थमन्त्री युवराज खतिवडा र सञ्चार राज्यमन्त्री गोकुल बास्कोटा पनि केन्द्रीय सदस्यको सूचीमा परेका छन् । खतिवडा यसअघि पार्टीको कुनै पनि कमिटीमा थिएनन् । खगराज अधिकारी, राजेन्द्र गौतम, नरेश खरेल, गुरु बराल, देवी ज्ञवाली, विष्णु रिजाल, भानुभक्त जोशी, केशवलाल श्रेष्ठ, अच्युत मैनाली, देवेन्द्र दाहाल, विनोद श्रेष्ठ, आनन्द पोख्रेल, बलराम बास्कोटा, डोरमणि पौडेल, कैलाश ढुंगेल र लीला भण्डारी तत्कालीन एमालेका तर्फबाट नेकपा केन्द्रीय सदस्यमा थपिँदै छन् । विमला घिमिरे, तिलकुमार मेयाङबो, महेश बस्नेत, वसन्त मानन्धर, विनोद ढकाल, महेश रेग्मी, गौरी वली, रामेश्वर फुयाँल, लक्ष्मण ज्ञवाली, चन्द्रबहादुर शाही, नरुलाल चौधरी, समिन अन्सारी, अइन्द्रसुन्दर नेम्बाङ, भीम कार्की, श्रीनाथ बराल, रवीन्द्र अधिकारी, निरजप्रसाद आचार्य, दिलु पन्त, रामेश्वर राना, दयालबहादुर शाही, एकबहादुर राना, शारदा सुवेदी, प्रमोदनारायण शाह, पुण्य गौतम, साध्यबहादुर भण्डारी, गोविन्दविक्रम शाह र कृष्ण राईलाई केन्द्रीय सदस्य बनाउने निश्चित भएको छ ।"
ढुंगेललाई माफी दिने तयारी,"काठमाडौं : कर्तव्य ज्यान मुद्दामा जेलमा रहेका माओवादी नेता बालकृष्ण ढुंगेललाई माफी दिन प्रक्रिया अघि बढेको छ । सरकारले गणतन्त्र दिवसका दिन ढुंगेलको बाँकी कैद सजाय माफी मिनाह गर्दै कारागारमुक्तको तयारी थालेको हो । गणतन्त्र दिवस जेठ १५ मा पर्छ । कारागार व्यवस्था विभागले सजाय माफी, मुलतवी, परिवर्तन वा कम गर्ने कार्यविधि, २०७१ का आधारमा ढुंगेललाई छुटाउने प्रक्रिया बढाउन लागेको हो । नियमावली अनुसार सजायको ४० प्रतिशत कैद भुक्तान गरिसकेका कैदीको हकमा राम्रो चालचलन र आचरण भएका कैदीलाई माफी दिन सकिने उल्लेख छ । ओखलढुंगाका एमाले कार्यकर्ता उज्जनकुमार श्रेष्ठको हत्या अभियोगमा सर्वोच्च अदालतको सर्वश्वसहित जन्मकैदको फैसला अनुरुप ढुंगेललाई पक्राउ गरी जेलमा राखिएको थियो । हत्या प्रकरणमा उनी द्वन्द्वकालमै साढे सात वर्ष जेल बसिसकेका थिए । सर्वश्वसहित जन्म कैद तोक्ने गरी ओखलढुंगा जिल्ला अदालतबाट भएको फैसलालाई उल्टाउँदै तत्कालिन पुनरावेदन अदालत राजविराजले सफाइ दिएपछि उनी बीचमा छुटेका थिए । सरकारको पुनरावेदन अनुरुप सर्वोच्चबाट सुरु जिल्ला अदादलतको फैसला सदर गर्दै कैद सजाय भएपछि फैसला कार्यान्वयनका क्रममा ढुंगेल समातिएका हुन् । केन्द्रीय अनुसन्धान ब्युरो सीआईबीले गत कात्तिक १४ गते ढुंगेललाई ललितपुर महालक्ष्मीस्थानबाट पक्राउ गरेको थियो । जन्म कैद सजाय अधिकतम २० वर्ष हुने मुलुकी ऐनको प्रावधान छ । यसअघिको साढे सात वर्ष जेल र पक्राउपछि ६ महिना जेल भुक्तान भइसकेकाले ढुंगेलको गत वैशाखमै ८ वर्ष कैद भुक्तान भइसकेको छ । २० वर्षको ४० प्रतिशत हिसाब गर्दा ८ वर्ष हुन आउँछ । डिल्लीबजार कारागारमा रहेका ढुंगेलको कैद मिनाहका लागि कारागारले विभागलाई पत्र पठाएको स्रोतले जनायो । विभागले अहिले देशभरका कारागारबाट कैद माफी मिनाहका लागि लगत संकलन गरिरहेको छ । विभागका महानिर्देक हरिप्रसाद मैनालीले अहिले ढुंगेललाई कैद मिनाह दिने वा नदिने विषयमा छलफल भइरहेको बताए । उनले भने, हामी छलफलमै छौं । अहिल्यै ढुंगेललाई मिनाह दिने कुनै निर्णय भएको छैन, मैनालीले भने । जेलमा बस्दा असल चालचलन र आचरण राम्रो भएको, स्वास्थ्य, कसुर गर्दाको परिस्थिति र आशयलाई टेकेर विभागले ढुंगेलको बाँकी कैद मिनाहा गर्न लागेको हो । पूर्वप्रधानमन्त्री पुष्पकमल दाहालको प्रस्तावमा गृहमन्त्री रामबहादुर थापाले ढुंगेललाई कैद मिनाहको तयारी थाल्न विभागलाई निर्देशन दिएका हुन् । विभागको प्रतिवेदनका आधारमा गृह मन्त्रालयको प्रस्ताव अनुरुप मन्त्रिपरिषद् बैठकले कैद छुटको निर्णय गर्नेछ । गृहप्रवक्ता रामकृष्ण सुवेदीले विभागकै सिफारिसका आधारमा मन्त्रालयले मन्त्रिपरिषद्मा प्रस्ताव गर्ने बताए । अहिले कति जनालाई कैद मिनाहा गर्ने भनेर हामीलाई सूची प्राप्त भएको छैन । विभागले तयारी गरिरहेको होला, सुवेदीले भने । जबर्जस्ती करणी, जिउ मास्ने बेच्ने, कैदबाट भागे भगाइएको, लागूऔषधको कारोबार, भन्सार चोरी निकासी पैठारी, भ्रष्टाचार मुद्दा र जासुसीलगायत २३ वटा बाहेक अन्य कसुरमा जेल परेकालाई ६० प्रतिशतसम्म कैद मिनाहा गर्न सक्ने प्रावधान कारागार नियमावलीमा छ । सजाय माफी दिने आधार कसुरको प्रकृति र गाम्भीरता कसुर गर्दाको परिस्थिति र आशय कैदीको चालचलन कसुरदारको विगतको चरित्र कैदीको स्वास्थ्य कैद भुक्तान गरेको अवधि वा बाँकी कैद अवधि"
पौडेललाई छैन आफ्नैको भर,"काठमाडौं : कांग्रेसका वरिष्ठ नेता रामचन्द्र पौडेललाई पछिल्लो समय आफ्नै खेमाका साथीहरूकै बलियो भर नरहेको चर्चा सुरु भएको छ । तीनै तहको चुनावमा कांग्रेसको पराजयपछि पार्टीका आन्तरिक मतभेद छताछुल्ल भइरहँदा वरिष्ठ नेता पौडेल एक्लिन थालेको राजनीतिक विश्लेषकहरूले टिप्पणीसमेत गर्न थालेका छन् । चुनावी पराजयको समीक्षा गर्न चैत ९ देखि वैशाख दोस्रो सातासम्म बसेको कांग्रेस केन्द्रीय कार्यसमितिको बैठकमा पार्टी सभापति शेरबहादुर देउवाविरुद्ध आक्रामक भएका पौडेल रणनीतिक रूपमै असफल भएको विश्लेषण हुन थालेको हो । सभापति देउवाइतरका र असन्तुष्ट समूहका नेताकार्यकर्ता समेटेर अघि बढ्न नसक्दा पौडेलको नेतृत्व कौशलमाथि प्रश्न उठेको कांग्रेसकै नेताकार्यकर्ता चर्चा गर्छन् । सभापति देउवाको नेतृत्व अक्षमताले चुनावमा पार्टी हारेको आरोप लगाउँदै पौडेलले हारको दोष सभापतिमाथि थुपार्ने, दुई वर्षदेखि गठन हुन नसकेका पार्टीका विभिन्न विभाग, पदाधिकारी मनोनयन र संसदीय दलको नेता निर्वाचनमा पौडेलले फितलो रणनीतिका कारण आफ्नो अस्तित्व कायम राख्न नसकी तल पर्नुपरेको देखियो । चुनावी पराजयपछि सभापति देउवाको आलोचना गर्न र विरोधमा उत्रन देउवाइतर पक्षले पौडेललाई हौस्याए पनि निर्णायक समयमा उनलाई समर्थन र उनको पक्षमा उभिने गरेका छैनन् । यसको प्रत्यक्ष उदाहरण फागुनमा भएको संसदीय दलको नेता निर्वाचन हो । पौडेल पक्षले महामन्त्री शशांक कोइरालालाई समर्थकमा राखी दलको नेतामा प्रकाशमान सिंहलाई आफ्नो उम्मेदवार बनाउने तय गर्यो । तर, पौडेलले आफ्ना पक्षको मानेका महामन्त्री कोइरालाले उनको प्रस्ताव अर्थात् सिंहको समर्थक बस्न अस्वीकार गरे । संसदीय दलको नेता चुनावमा सिंहले आकलन गरिएभन्दा ५ मत थोरै पाए । कांग्रेसबारे जानकार राजनीतिक विश्लेषक प्राडा राजेश गौतम भन्छन्, १३औं महाधिवेशनपछि कोइरालाहरू नै वरिष्ठ नेता पौडेललाई आफ्नो नेता मान्दैनन् । त्यसैकारण महामन्त्री कोइराला पार्टीमा पौडेलको लाइनमा नबसेको उनको विश्लेषण छ । उनी विश्लेषण गर्छन्, कोइरालाहरू आगामी महाधिवेशनबाट पार्टी नेतृत्व कसरी कोइराला परिवारमा ल्याउने रणनीतिमा लागेका देखिन्छन् । चुनावको समीक्षा गर्न बसेको केन्द्रीय कार्यसमिति बैठकमा सभापति देउवाको कडा आलोचना भयो । बैठकको अन्त्यतिर पौडेलले हारको जिम्मेवारी पार्टी सभापतिले लिनुपर्ने अडान राखे । सभापति देउवाले पौडेल पक्षका महामन्त्री कोइरालाको नेतृत्वमा समिति गठन गरी बैठकको निर्णय लेख्ने जिम्मा दिए । कोइराला नेतृत्वको समितिले पौडेलको चाहनाविपरीत केन्द्रीय समितिले सामूहिक रूपमा चुनावी हारको जिम्मा लिएको निर्णय गर्यो । कोइरालाले पौडेलको अडानको पक्षमा त के उस्तै परिआए सार्वजनिक रूपमै पौडेलेको आलोचना गर्न थालेको देखिन्छ, प्राडा गौतम भन्छन । पछिल्लो डेढ वर्षयता कांग्रेसभित्र कोइरालाहरू पटकपटक लन्च मिटिङ गरेर सन्देश दिइरहेको उनी बताउँछन् । उनीहरूको बुझाइमा पौडेलले कांग्रेसलाई अघि बढाउन सक्दैनन्, उनी भन्छन् । केन्द्रीय कार्यसमिति बैठक सकिएलगत्तै सभापति देउवाले पदाधिकारी मनोनयनका लागि बैठक बोलाए । पौडेलले बैठक बहिष्कार गर्ने घोषणा गरे । महामन्त्री कोइरालाकै मध्यस्थतामा देउवापौडेल पक्षको संवाद भयो । तर पौडेलले भने जसरी सभापति देउवाले उनको खेमालाई सहमहामन्त्री दिएन । अन्त्यमा सभापति देउवाले बहुमतीय प्रक्रियाद्वारा उपसभापति, महामन्त्री र सहमहामन्त्री मनोनयन गरे । पौडेल पक्षले बैठक बहिष्कार गरे पनि महामन्त्री कोइरालासहित आधा दर्जन निर्वाचित केन्द्रीय सदस्य मनोनयनको निर्णयमा हस्ताक्षर गरे । वरिष्ठ नेता पौडेलले महामन्त्री कोइराला पछिल्लो समय केही विषयमा अडान लिन नसके पनि त्यसले फरक नपर्ने दाबी गरे । पछिल्लो समय पार्टीको छवि धमिलिएको भन्दै देश दौडाहामा रहेका पौडेलले भने, डाक्टर साहेब अलि सोझो हुनुहुन्छ, त्यही भएर हो हामीले अपेक्षा गरेजस्तो भूमिका उहाँले निर्वाह गर्न सक्नु भएन । महामन्त्री कोइरालाबारे टिप्पणी गर्न नमानेका पौडेलले आफूहरू एक भएर पार्टीको छवि सुधार्न लागिपरेको दाबी गरे । पौडेल पछिल्लो समय पूर्वमहामन्त्री प्रकाशमान सिंह, कृष्णप्रसाद सिटौला, शेखर कोइराला, अर्जुननरसिंह केसी र डारामशरण महतसँग लगातार छलफल र सल्लाहमा अघि बढेको उनी निकट नेता बताउँछन् । विगतमा पौडेलसँगै रहेका नेता सिटौलाले पौडेललाई नेता नमान्ने भन्दै पार्टीमा आफ्नो बेग्लै गुट बनाए । सिटौला र केसी दुवै जना १३औं महाधिवेशनमा पौडेलको विपक्षमा उभिएका थिए । नेता केसी सभापति देउवाको प्यानलबाट महामन्त्रीको उम्मेदवार थिए । तीनै तहको चुनावमा पराजयपछि सभापति देउवाविरुद्ध सिटौला, केसीलगायत नेताले पौडेललाई सघाएजस्तो देखिए पनि कोही पनि खुलेर उनको पक्षमा उभिएका छैनन् । कांग्रेसलाई नजिकबाट नियालिरहेका युवा लेखक तथा विश्लेषक शंकर तिवारी भन्छन्, कांग्रेसभित्र आगामी महाधिवेशन टार्गेट गरेर खेल सुरु भइसकेको छ । यसमा पौडेल पछि पर्ने छाँटकाँट देखिइसक्यो । उनले अब कांग्रेसमा महामन्त्री कोइराला, नेताहरू विमलेन्द्र निधि र सिटौलाले निर्वाह गर्ने भूमिकाले धेरै कुरा निर्धारण हुने दाबी गरे । अहिले ठ्याक्कै यही हो भन्न सकिन्न । तर पौडेलको भूमिका अब प्रतिदिन पार्टीमा कमजोर भएर जान्छ, उनको तर्क छ । पौडेलले पछिल्लो समय उठाएका पार्टीभित्रका कुरा जायज रहेको पौडेल निकट केन्द्रीय सदस्य कल्याण गुरुङको भनाइ छ । तर आफैंले उठाएका विषयमा अडिग नरहने गरेको र यसबारे पौडेल खेमामै चर्चा हुने गरेको उनले बताए । ससाना स्वार्थमा सम्झौता गरिहाल्ने बानीका कारण पनि समस्या भएको गुरुङको भनाइ छ । त्यसैले पौडेलले उठाएका एजेन्डाले मूर्त रूप नपाउने गरेको उनले बताए । निर्वाचनमा पार्टीले पराजय बेहोरेपछि पौडेल पार्टीलाई बलियो बनाउनेभन्दा महाधिवेशनतर्फ केन्द्रित भएको सभापति देउवा निकट नेता बालकृष्ण खाँडको भनाइ छ । निर्वाचनकै लागि भएका सबै निर्णयमा उहाँ (पौडेल)को सहभागिता छ, उनले भने, सभापति देउवाको आलोचना गरेर आफ्नो शक्ति बढाउन सकिन्छ कि भन्ने दाउमा उहाँ देखिनुहुन्छ ।"
कांग्रेसको प्रतिपक्षी मन्थन वडासम्म,"विराटनगर : मोरङ कांग्रेसले प्रतिपक्षी दलको हैसियतमा पार्टीले अँगाल्नुपर्ने अबको कार्यदिशाबारे तल्लो तहसम्म छलफल चलाएको छ। कांग्रेसले चैतवैशाख दुई महिना वडास्तरसम्म पुगेर समीक्षा र सुझाव संकलन अभियान सञ्चालन गरेको हो। मोरङका १७ मध्ये १६ स्थानीय तहमा सञ्चालन गरिएको कार्यक्रममा चुनावी हार र प्रतिपक्षीका रूपमा पार्टीले अब गर्नुपर्ने भूमिकाको विषयमा मिहीन रूपमा छलफल भएको पार्टीले जनाएको छ। तलबाट संकलन भई आएका सुझावलाई जिल्ला कार्यसमिति बैठकले आइबार अनुमोदन गर्दै केन्द्रमा पठाइएको पार्टीका जिल्ला संगठन विभाग प्रमुख मानबहादुर लिम्बूले बताए। हामीले कार्यकर्ता तथा वडा, क्षेत्र र पालिकास्तरबाट प्राप्त सुझावलाई संक्षेपीकरण गर्दै जिल्ला कार्यसमितिको बैठकबाट अनुमोदन गरेका छौं, उनले भने, थप छलफल र रणनीति तयार गर्न मद्दत पुगोस भनेर यसलाई केन्द्रमा पनि पठाएका छौं। उनका अनुसार डेढ सय पृष्ठभन्दा लामो सुझाव केन्द्रलाई पठाइएको हो। कांगे्रसले अन्य जिल्लामा चुनावी हारपछिको परिस्थितिबारे छलफल र अन्तक्र्रिया नगरेको तर मोरङले आफ्नै सुझबुझअनुसार यस्तो अभियान सञ्चालन गरेको लिम्बूले बताए। भने, हामीले आफैं कार्यक्रम तय गरेका हौं तर हरेक छलफलफलमा सम्बन्धित क्षेत्रबाट संसदीय निर्वाचनमा उठेका केन्द्रीय सदस्यलाई पनि सहभागी गराई कार्यक्रम गरेका हौं। उनले कांग्रेस प्रतिपक्षी बनेको गाउँपालिका, नगरपालिका र प्रदेश संसद्मा अब कस्तो भूमिका निर्वाह गर्ने भन्ने विषयमा पनि केन्द्रलाई सुझाव पठाइएको जानकारी दिए। संगठन विभागका तर्फबाट जिल्ला कार्यसमितिको बैठकमा तलबाट प्राप्त विषयका आधारमा चुनावी सन्दर्भ, संगठन र नेतृत्व तथा अबको बाटो शीर्षकमा १८ बुँदे सुझाव प्रस्तुत गरेको जनाइएको छ। उम्मेदवार चयन ढिलो हुँदा जनतामाझ जाने समय नहुँदा धेरै ठाउँमा हार भएको, टिकट वितरणमा नातागोता, धन र बलको प्रभावलाई प्राथमिकता दिइएको तर पार्टी संगठनमा सक्रियलाई पाखा लगाउने काम भएको, जितेपछि बिर्सने र हारेपछि फर्केर नआउने प्रवृत्ति अझै नफेरिएको, चुनावका बेला पार्टी संगठन परिचालन गर्दा स्थानीयस्तरमा भएका खर्च फस्र्यौट नभएकोलगायत विषय छलफलमा उठेको जनाइएको छ। पार्टीभित्र आन्तरिक प्रशिक्षणलाई अझ बढाउँदै यसलाई केन्द्रदेखि वडास्तरसम्म प्रभावकारी ढंगले सञ्चालन गर्नुपर्ने, क्रियाशील सदस्यता वितरण प्रक्रियालाई व्यवस्थित गर्दै यसमा भएका कमजोरीलाई सुधार गर्नुपर्ने, स्थानीय तह, प्रदेश संसद् र सरकारमा (स्थानीय र प्रदेश) प्रभावकारी प्रतिपक्षी बनेर रचनात्मक भूमिका निर्वाह गर्नुपर्ने, एकै व्यक्तिले बहुपद धारणा गर्ने प्रवृत्तिको अन्त्य हुनुपर्नेलगायत सुझाव आएको लिम्बूले बताए।"
