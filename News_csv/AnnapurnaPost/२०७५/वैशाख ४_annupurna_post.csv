शीर्षक,विवरण
राज्य अभिभावक बनोस्,"सरकारले आइतबारबाट सुरु गरेको भर्ना अभियान यसपाली नियमित प्रक्रियाभन्दा फरक देखिएको छ। प्रधानमन्त्रीले अभिभावकत्व ग्रहण गरेसँगै सुरु भएको यो अभियानले दुई वर्षभित्र निरक्षरता हटाउने उद्देश्य राखिएको छ। विद्यालयको पहुँचबाहिर रहेका बालबालिकाको समुदायका सक्षम व्यक्तिबाट अभिभावकत्व ग्रहण गरी शिक्षालयसम्म पुर्याउने यो प्रयोग नेपालमा पहिलो हो। समुदायका व्यक्तिको स्वेच्छिक सहभागितामा आधारित यो प्रयोगले स्कुलबाहिर रहेका तीन लाख जति बालबालिकालाई शिक्षित गराउने आशा गर्न सकिन्छ। यस अर्थमा सरकारले चालेको यो कदम स्वागतयोग्य छ। यद्यपि सिंगो नेपाली शिक्षा प्रणालीमाथि निर्मम बहस भने आवश्यक छ। एकातिर मासिक आधा लाखसम्म शैक्षिक शुल्क भएका विद्यालय र त्यसमा सन्तान पढाउने अभिभावक छन्। अर्कोतिर राज्यप्रदत्त निःशुल्क शिक्षा लिन नपठाउने अभिभावक पनि छन्। यो दुई फरक तस्बिरले नेपालको शिक्षा प्रणालीमा कति ठूलो असमानता छ भन्ने उजागर गर्छ। के यो असमानता भर्ना अभियानसँग जोडिने विषय बन्दैन ? विद्यार्थीलाई विद्यालयसम्म ल्याउनु जति महत्वपूर्ण छ, त्यति नै महत्वपूर्ण हो, उनीहरूलाई विद्यालयको शिक्षा पूरा गराउनु। शिक्षा विभागले प्रकाशन गर्ने तथ्यांकमात्रै हेर्दा पनि कक्षा एकमा भर्ना भएर दश कक्षासम्म पुग्ने विद्यार्थीको संख्यामा धेरै अन्तर पाइन्छ। शिक्षा मन्त्रालयले प्रकाशन गरेको नेपालको विद्यालय तहको शैक्षिक तथ्यांक, कन्सोलिडेटेड रिपोर्ट २०११ मा उल्लेख भएअनुसार २०६३ सालमा कक्षा एकमा भर्ना हुने विद्यार्थीको संख्या १५ लाख ४ हजार ९ सय १७ थियो। ती विद्यार्थीले २०७३ सालमा त्यतिबेलाको एसएलसी परीक्षा दिएका थिए। त्यो वर्ष एसएलसी परीक्षामा नियमित तर्फबाट सहभागी हुनेको संख्या जम्मा ४ लाख ८ सय ८१ थियो। कक्षा दोहोर्याउनेको संख्यालाई ध्यानमा नराखी मोटामोटी हिसाब गर्दा कक्षा एकबाट दशसम्म आइपुग्दा १० लाख ५२ हजार विद्यार्थीले बीचैमा पढाइ छोडेको देखिन्छ। यसले नेपाली स्कुलमा बीचैमा पढाइ छोड्ने विद्यार्थीको डरलाग्दो तथ्य उजागर गर्छ। नयाँ विद्यार्थी भर्ना गर्न अभियान चलाइरहँदा भर्ना भइसकेका विद्यार्थीलाई कम्तिमा माध्यमिक तहसम्मको शिक्षा ग्रहण गर्ने वातावरण तयारीबारे पनि राज्यले सोच्नुपर्छ। नियमित आर्थिक टेवा नहुनु, सानैमा कमाइ हुने पेसामा लाग्नुपर्ने बाध्यता, विद्यालयसँगको भौगोलिक दूरी र शिक्षाप्रणाली आदि कारणले बीचैमा पढाइ छोड्ने गरेको विभिन्न अध्ययन प्रतिवेदनले जनाउँछन्। राज्यले यसबारेमा गम्भीर चासो राख्न जरुरी छ। विद्यालयमा शिक्षा निःशुल्क हुनु सकारात्मक कदम हो। तर निःशुल्क शिक्षा लागू गरेको यत्रो वर्ष भइसक्दा पनि यति ठूलो फरक किन रह्यो भन्ने प्रश्न आवश्यक हुन्छ। केवल निःशुल्क शिक्षा मात्र पर्याप्त रहेन छ भन्ने यिनै तथ्यांकले पुष्टि गर्दछन्। नेपाली शिक्षा प्रणालीको सबैभन्दा ठूलो समस्या असमान शिक्षा प्रणाली हो। विज्ञहरूले बारम्बार द्वैध शिक्षाप्रणाली हुँदासम्म तमाम समस्या ज्युँका त्युँ हुने बताइरहन्छन्। द्वैध शिक्षाप्रणाली हुनुका आफ्नै तर्क र कारण होलान्, त्यसबारे लामो बहसको आवश्यकता पर्न सक्छ। सबैभन्दा महत्वपूर्ण प्रश्न राज्यले शिक्षालाई कसरी लिन्छ भन्ने नै हुन्छ। संविधानले आधारभूत तहसम्मको शिक्षा निःशुल्क र अनिवार्य गर्ने बन्दोबस्त गरेको छ। यद्यपि आधारभूत शिक्षा भनेको कुन तहसम्म हो भन्ने परिभाषित गर्न पनि कानुन आवश्यक छ। आवश्यक कानुन र नियमावली बनाउन ढिलाइ भइरहेको छ भने राज्यको दृष्टिकोण पनि अझै स्पष्ट भइसकेको छैन। एकातिर उदार अर्थतन्त्रको अभ्यासकै रूपमा खुलाबजारकै रूपमा शिक्षाबजारलाई छुट दिइएको छ भने अर्कोतर्फ समाजवादी अर्थतन्त्रको झल्को आउने निःशुल्क शिक्षा पनि प्रवाह गरिरहेकै छ। राज्यको यस्तो अस्पष्ट नीति रहँदासम्म एकातिर शिक्षामा असमानता रहिरहने छ भने अर्कोतर्फ आधारभूत शिक्षासम्म पनि नलिई स्कुल छोड्ने संख्या पनि तथ्यांकमा आइरहने छ। त्यसैले राज्यले शिक्षा प्रणालीमा आमूल सुधारको अभियान थाल्नुपर्छ। प्रधानमन्त्री र मन्त्रीहरूले अमुक विद्यार्थीको अभिभावकत्व ग्रहण गर्नु सुन्दर पक्ष हो। तर राज्य नै अभिभावक बन्न त्यो भन्दा बढी आवश्यक छ।"
पूर्वसांसद पासवान पक्राउ,"विराटनगर : पूर्व सांसद बाबुलाल पासवान पक्राउ परेका छन् । पासवानलाई मोरङ प्रहरीले मंगलबार विराटनगरबाट पक्राउ गरेको एसपी अरुणकुमार बिसीले जानकारी दिए । नेत्रविक्रम चन्द विप्लव नेतृत्वको नेपाल कम्युनिस्ट पार्टीले आह्वान गरेको बन्दको विषयमा बुझ्न भन्दै उनलाई पक्राउ गरिएको जनाइए पनि प्रहरीले यस विषयमा थप खुलाएको छैन । एसपी बिसीले भने, पूर्वसांसद पक्राउ पर्नु भएको हो । थप अनुसन्धान गर्दैछौं । सोमबार साँझ विराटनगरमा रहेको भारतीय दूतावासको सम्पर्क कार्यालयमा बम विस्फोट भएको थियो । यसैगरी पूर्वपश्चिम राजमार्गको गछिया सडक खण्डमा शंकास्पद वस्तु फेला परेको थियो । दुबै घटनापछि प्रहरीले मोरङमा सुरक्षा सतर्कता बढाएको छ । मंगलबार बसेको प्रदेश १ को बैठकमा दूतावासको सम्पर्क कार्यालयमा भएको बम विस्फोटको घटनाबारे सांसदले जवाफ माग गरेका थिए । कांग्रेसका सचेतक केदार कार्कीले सुरक्षा व्यवस्था फितलो भएको भन्दै विराटनगरमा बम र गोलीकान्ड बढ्दै जानु चिन्ताको विषय भएको बताए । सुरक्षाको सम्पूर्ण व्यवस्था प्रदेश सरकारले मिलाउनु पर्छ, उनले भने । गत चैत २५ राति धर्मगुरु श्रीनिवासमाथि विराटनगरमा गोली लागेको थियो । सांसदले यो घटनाको समेत छानबिन गरेर दोषीलाई कारबाही गर्न माग गरेका छन् । सांसदले उठाएको जिज्ञासाको जवाफ दिंदै आन्तरिक मामिला तथा कानुन मन्त्री हिक्मत कार्कीले श्रीनिवासथि गोली प्रहार गरेको घटनामा पाँचजना पक्राउ परेको र थप अनुसन्धान भई रहेको बताए । उनले दूतावासमा भएको घटनाबारे प्रहरीले अनुसन्धान गरिरहेको सदनलाई जानकारी गराए । संघीय फोरमका सांसद जयराम यादवले दूतावास परिसरमा बम विस्फोट हुँदा कूटनीतिक रुपमा राम्रो सन्देश नजाने बरु देशको बद्नामी हुने भन्दै कारबाहीका लागि माग गरे ।"
प्रदेश तीनको राजधानी हेटौँडाबाट सार्ने कुरै हुँदैन,"हेटौँडाः नेपाली कांग्रेसका सभापति तथा पूर्व प्रधानमन्त्री शेरबहादुर देउवाले ३ नम्बर प्रदेशको राजधानी हेटौँडा नै हुने बताएका छन् । ३ प्रदेशको राजधानी हेटौँडा कायम गर्न मागसहितको ज्ञापनपत्र बुझाउन पुगेको दलको टोलीलाई उनले राजधानी हेटौंडा नै रहने विश्वास दिलाए । म प्रधानमन्त्री हुँदा प्रदेशको अस्थायी मुकाम हेटौँडालाई तोकेको हो, मंगलबार हेटौंडामा ज्ञापनपत्र बुझ्दै उनले भने, अब यसलाई अन्त्रय सार्ने कुरै अउँदैन । नेपाली कांग्रेस यसबारे सकारात्मक रहेको भन्दै देउवाले अन्य दलका शीर्ष नेतृत्वसँग पनि पहल थाल्न दलका स्थानीय नेतालाई सुझाव दिए । जिल्ला समन्वय समिति मकवानपुरका प्रमुख रघुनाथ खुलालले देउवालाई ज्ञापनपत्र बुझाएका थिए । ज्ञापनपत्र बुझाउन मकवानपुरका प्रतिनिधिसभा सदस्य विरोध खतिवडा, ३ नम्बर प्रदेश नेपाली कांग्रेस संसदीय दलका नेता इन्द्रबहादुर बानियाँ, प्रदेशसभा सदस्य प्रेमबहादुर पुलामी, जुनेली श्रेष्ठ, जिल्ला समन्वय समितिका उपप्रमुख भगवती पुडासैनी, मकवानपुर उद्योग बाणिज्य संघका अध्यक्ष कृष्ण कटुवाल र नारायणी यातायात व्यवसायी संघका महासचिव सरोज खनाल लगायतको टोली पुगेको थियो । नेपाली कांग्रेसको भातृ संगठन नेपाल तरुण दल ३ नम्बर प्रदेशस्तरीय प्रशिक्षण कार्यक्रमको सन्दर्भमा सभापति देउवा हेटौंडा आएका हुन् ।"
प्रदेश ४ : सरकारले ल्यायो नीति तथा कार्यक्रम,"पोखरा : प्रदेश ४ सरकारले नीति तथा कार्यक्रम ल्याएको छ। प्रदेश प्रमुख बाबुराम कुँवरले प्रदेशसभाको बैठकमा सोमबार सरकारको नीति तथा कार्यक्रम प्रस्तुत गरेका हुन्। प्रदेश सरकार बनेको २ महिनापछि अर्थात् असारसम्मका लागि सरकारले नीति तथा कार्यक्रम ल्याएको हो। नीति तथा कार्यक्रमले प्रदेश ४ को समृद्धिका लागि पर्यटन, ऊर्जा, कृषि र उद्योगलाई उच्च प्राथमिकतामा राखेको छ। प्राथमिकताका चार आधारसँगै खनिज, लोकसंस्कृति, खेलकुद, शिक्षा, स्वास्थ्य र खानेपानीसहितका विषयलाई नीति तथा कार्यक्रमले प्राथमिकता दिएको छ। नीति तथा कार्यक्रम प्रस्तुत भएपछि पत्रकारलाई सम्बोधन गर्दै प्रदेश ४ का मुख्यमन्त्री पृथ्वीसुब्बा गुरुङले आउँदो ५ वर्ष सरकार यही कार्यक्रममा टेकेर अघि बढ्ने बताए। ५ वर्षभित्र हामी कहाँ जान लागेका छौं, नीतिगत रूपमा प्रस्ट गरेका छौं, उनले भने, समृद्धिका लागि हाम्रो प्राथमिकताको क्षेत्र के हो भनेर उठाएका छौं। सरकारले असारसम्मलाई कानुन तर्जुमाको चरणका रूपमा लिएको मुख्यमन्त्री गुरुङको भनाइ छ। अर्काे वर्ष प्रादेशिक संरचना स्थापना वर्ष र आगामी वर्षलाई प्रादेशिक संरचना निर्माण वर्षका रूपमा कार्यान्वयन गर्नेछौं, उनले भने। यही नीति तथा कार्यक्रममा आधारित रहेर प्रदेश सरकारले १ अर्ब २ करोड रुपैयाँको बजेट ल्याउँदै छ। सरकारले प्राथमिकतामा राखेको पर्यटन क्षेत्रमा विकासका लागि सन् २०१९ लाई आन्तरिक पर्यटन वर्ष, २० लाई छिमेकी देश पर्यटन वर्ष र २२ लाई पोखरा पर्यटन वर्ष सञ्चालन गरिने उल्लेख छ। पहिला आन्तरिकबाटै अभ्यास गर्दै तेस्रो मुलुकका पर्यटकसम्म जाने हो, मुख्यमन्त्रीले भने, उद्योग, पूर्वाधार र कृषि हरेकलाई पर्यटनसँग जोड्छौं। ऊर्जामा जलऊर्जालाई मुख्य प्राथमिकता दिँदै जैविक र वायु ऊर्जाका कार्यक्रम ल्याउने मुख्यमन्त्रीले सुनाए। कार्यक्रममा भनिएको छ, निर्माणाधीन तथा प्रस्तावित जलविद्युत् आयोजना निर्माणमा सहजीकरण गरिनेछ। संघ, प्रदेश र स्थानीय सरकारको सहलगानीमा र निजी क्षेत्रको लगानीमा जलविद्युत् तथा अन्य ऊर्जाका लागि आवश्यक अध्ययन अनुसन्धान गरिनेछ। जलाशययुक्त जलविद्युत् उत्पादन आयोजनालाई उच्च प्राथमिकता दिइनेछ। समृद्धि हासिल गर्न जे गरे पनि त्यसले उत्पादकत्व बढाएकै हुनुपर्ने, रोजगारी सिर्जना गरेकै हुनुपर्ने र गरिबी निवारणमा योगदान गरेकै हुनुपर्ने मुख्यमन्त्रीले बताएका छन्। उत्पादित जलविद्युत्को ठूलो हिस्सा यसै प्रदेशमा रहे भए पनि सबै नागरिकमा विद्युत्को पहुँच नपुगेकाले आगामी २ वर्षमा सबै घरधुरीमा ३ स ६५ दिन र २४ सै घण्टा विद्युत् सेवा पुर्याइनेछ, नीति तथा कार्यक्रममा भनिएको छ। मन्त्रिपरिषद्द्वारा आइतबार फाइनल गरिएको नीति तथा कार्यक्रममा मन्त्रिपरिषद्को पहिलो बैठकले गरेका महŒवपूर्ण निर्णय पनि समेटिएका छन्। अन्तर्राष्ट्रिय सम्मेलन केन्द्र निर्माण, क्यान्सर तथा मुटु र मिर्गाैला रोग उपचार केन्द्र निर्माण, अन्तर्राष्ट्रिय खेलमैदान र कोरलात्रिवेणी सडकलाई नीति तथा कार्यक्रमले महŒव दिएको छ। प्रदेशमा लगानी बढाउन ०७५ मा लगानी सम्मेलन आयोजना गरिनेछ, नीति तथा कार्यक्रममा उल्लेख छ, प्रदेशमा लगानीमैत्री वातावरण बनाउन औद्योगिक एवं व्यावसायिक क्षेत्रलाई ऊर्जा आपूर्तिमा प्राथमिकता दिइनेछ। पेट्रोलियम पदार्थ अभाव हुन नदिन ९० हजार किलोलिटर क्षमताको भण्डारणका लागि जग्गा प्राप्ति र पूर्वाधार निर्माणमा सहजीकरण गरिनेछ। प्रदेश ४ का गैरआवासीय नेपालीलाई लगानी गर्न आह्वान गर्न सम्मेलन गरिने मुख्यमन्त्रीले प्रस्ट पारेका छन्। सरकारले गाउँपालिकामा मुख्यमन्त्री वातावरणमैत्री कृषि गाउँ नमुना कार्यक्रम थालनी गर्ने जनाएको छ। प्रदेशमा प्रांगारिक मल कारखाना खोल्ने र अर्गानिक प्रदेश बनाउने सरकारले उद्घोष गरेको छ। कृषियोग्य भूमिको अभिलेखीकरण थालनी गरिने, जमिनको चक्लाबन्दी गर्ने र जमिन बाँझो राख्नेलाई करारोपण गरी कृषिको उत्पादकत्व सुधार गरिने सरकारको कार्यक्रम छ। सर्वसाधारण नागरिकको गुनासो सुनुवाइ गर्न हेलो मुख्यमन्त्री कार्यक्रमलगायतलाई पनि सरकारले समेटेको छ।"
एमालेमाओवादी एकता : मुद्दा फेरि संयोजन समितिमा,"काठमाडौं : वैशाख ९ का लागि तय गरिएको एमालेमाओवादी केन्द्रबीचको एकता औपचारिक रूपमा घोषणा हुनेनहुने मंगलबार बस्ने एकता संयोजन समितिको बैठकपछि टुंगो लाग्ने भएको छ। पार्टी एकतालगायत विषयमा छलफल गर्न एमाले अध्यक्ष एवं प्रधानमन्त्री केपी ओली र माओवादी केन्द्रका अध्यक्ष पुष्पकमल दाहालबीच सोमबार भएको वन टु वन वार्ताले मंगलबार बिहानका लागि एकता संयोजन समितिको बैठक तय गरेको छ। मंगलबारको वार्तापछि दुई शीर्ष नेता पूर्वनिर्धारित सयम वैशाख ९ मै दुई पार्टी एक गर्नेमा प्रतिबद्ध देखिएका छन्। यसअघि तय भएका एकता संयोजन समितिका बैठक एमालेमाओवादी शीर्ष नेताको व्यस्तताले प्रभावित हुँदै आएका थिए। प्रधानमन्त्रीको भारत भ्रमणअघि नै एकता गर्ने भन्दै गृहकार्य अघि बढाए पनि संगठन संरचना, चुनाव चिह्न र निर्देशक सिद्धान्तका विषयमा सहमति भएको छैन। आइतबार अपराह्नका लागि निर्धारित एकता संयोजना समितिको बैठकमा सहभागी नभई सिन्धुपाल्चोकको सुकुटे पुगेका दाहाल सोमबार बिहान राजधानी फर्किएपछि दुई नेताबीच प्रधानमन्त्रीनिवास बालुवाटारमा वार्ता भएको हो। दाहालले सोमबारको वार्तामा सम्मान र समानतासाथ पार्टी एकीकरण हुनुपर्ने र जनयुद्धलाई आत्मसात् गर्नुपर्नेमा जोड दिएका थिए। दाहालको भनाइ उद्धृत गर्दै स्रोतले भन्यो, माक्र्सवादीमाले एकता भएझंै एमालेमाओवादी एकता पनि समानता र सम्मानजनक रूपमा हुनुपर्छ। पार्टीभित्र मलाई परेको अप्ठ्यारोमा तपार्इंले साथ दिनुपर्छ। दाहालको जिज्ञासाप्रति आफ्नो सम्मान रहेको बताउँदै ओलीले भनेका थिए, यसबारे एमालेका आधिकारिक निकायमा कुरा राख्नेछु। कम्युनिस्ट आन्दोलनका लागि लडेको ओली कम्युनिस्टबीचको एकताका लागि त्याग गर्न सक्छ। एमाले संसदीय दलका उपनेता सुवास नेम्बाङले नेताद्वय बीचको दुई घण्टा लामो छलफल सकारात्मक भएकै कारण मंगलबार एकता संयोजन समितिको बैठक तय भएको बताए। माओवादी नेता नारायण दाहालले नेताद्वयबीच एकता प्रक्रिया छिटोभन्दा छिटो टुंगोमा पुर्याउन मंगलबार बिहान एकता संयोजन समितिको बैठक बस्ने र त्यहाँ खुला र खुलस्त वातावरणमा छलफल गर्ने सहमति भएको बताए। उनले एक प्रश्नमा भने, समानता र सम्मानजनक आधारमा एकता हुनै पर्छ, प्रतिशतका आधारमा ५१ र ४९ सम्म मानिँदैन। माओवादीकै बटमलाइनका रूपमा सम्मान र समानताको एकता हो। माओवादी सचिवालय सदस्य मणि थापाले एमाले र माओवादीबीच आवश्यक गृहकार्यका साथ छिटोभन्दा छिटो पार्टी एकता हुने बताए। अनेरास्ववियु क्रान्तिकारीका अध्यक्ष रञ्जित तामाङले हतारमा एकता गरेर फुर्सद्मा पछुताउन नहुनेमा जोड दिए। प्रचारमा आएझैं दुई सय ९९ जनाको केन्द्रीय समितिमा दुई सय एमाले र ९९ माओवादी भन्ने कुरा स्वीकार्य हुन नसक्ने उनले बताए। ओलीसँगको भेटपछि दाहाललाई भेटेका तामाङले माओवादी अध्यक्ष दाहालको भनाइ उद्धृत गर्दै भने, करिब दुई घण्टा भएको वार्ता तपार्इंहरूबाट उठेका कुरासमेत केन्द्रित भएको छ। एकता समानता र सम्मानजनक रूपमा हुनेछ। पार्टी एकताका लागि ओलीजी पनि मिहिनेतसाथ लाग्नुभएको छ। हामी दुवैका आआफ्नै पीडा र चिन्ता छन्। तपाईंहरू पनि गम्भीर हुनुहोस्, दाहालको भनाइ उद्धृत गर्दै तामाङले भने। वाईसीएल अध्यक्ष रामप्रसाद सापकोटा दीपशिखाले नेताद्वयबीचको सोमबारको भेटले संवादहीनता अन्त्य गरेको दाबी गरे।"
दाङलाई राजधानी बनाउनेबारे महराको कुटनीतिक जवाफ,"एकीकृत विकासमा साझा पहल गोपाल शर्मा घोराही: संघीय संसदका सभामुख कृष्णबहादुर महराले दाङको एकीकृत विकासका लागि साझा पहल र ठोस योजनाको आबश्यक रहेको बताएका छन् । उनले ठोस योजना र दीर्घकालिन योजनालाई लिएर अघि बढन सके एकीकृत विकासमा सहज हुने बताए । जिल्ला समन्वय समिति दाङले मंगलबार घोराहीमा गरेको दाङको समृद्धिका लागि दूरदर्शी योजना विषक अन्तरक्रिया कार्यक्रममा बोल्दै सभामुख महराले यस्तो बताएका हुन । उनले अबको गन्तव्य समृद्ध दाङ भएको बताए । विकासका लागि बजेटको अभाब नहुने तर काममा ढिलाईले समस्या निम्तिएको भन्दै सभामुख महराले अब विकासको युग आएको दाबी गरे । उनले रणनैतिक महत्वका विषयलाई प्राथमिकतामा राखेर अब बिकासलाई अघि बढाउने प्रतिबद्धता जनाए । दाङलाई अन्तरजिल्ला जोड्ने गरी अबको विकासलाई केन्द्रित गर्ने र त्यसले आर्थिक तथा पर्यटन क्षेत्रको विकासमा टेवा पुर्याउने उनको भनाई छ । सभामुख महराले राप्ती स्वास्थ्य विज्ञान प्रतिष्ठानलाई विवादमा ल्याउन खोजिएकोप्रति सचेत रहन आग्रह गरे । प्रदेशको स्थायी राजधानी दाङमा बनाउने बिषयमा सभामुख महराले आफुहरु कुटनीतिक र वैज्ञानिक ढंगले अघि बढिरहेको बताए । कार्यक्रममा प्रदेश नम्बर ५ का मुख्यमन्त्री शंकर पोख्रेलले अब विविधतासहितको विकास आवश्यक रहेको बताए । पुराना अलपत्र परेका योजनालाई पुरा गरेर मात्रै अन्यतर्फ हात हाल्ने बताए । अभाब र पछि परेका स्थानको छनोट गरेर मात्रै अघि बढ्ने बताए । साथै उनले राप्ती स्वास्थ्य विज्ञान प्रतिष्ठानको काम अब प्रकृगत ढंगबाट अघि बढ्ने र बिबादको बिषय नै नभएको बताए । अब केन्द्र स्तरको प्रतिष्ठान, प्रदेश स्तरको अञ्चल अस्पताल र लमही अस्पताललाई तात्कालिक उपचार केन्द्रकारुपमा बिकास गरिने पोख्रेलले बताए । कार्यक्रममा सहभागि दाङका जनप्रतिनिधीहरुले जिल्लाको समग्र विकासका लागि प्राथमिकताका आधारमा योजना तथा कार्यक्रमको तय गर्ने बताएका छन । दाङबाट प्रतिनिधिसभा, राष्ट्रियसभा, प्रदेशसभामा प्रतिनिधित्व गर्ने सांसद तथा स्थानीयतहका प्रमुखहरुले पहिचान र प्राथमिकताका आधारमा अबको बिकास गरिने बताए । सांसद तथा स्थानीय तहका प्रमुखहरुले विकास गर्नुपर्ने क्षेत्रको पहिचान गरेर साझा बिकास अबधारणबाट अघि बढ्ने बताए । उनीहरुले ५ वर्षभित्र नागरिकलाई अनुभुति दिने गरि काम गर्ने बताउँदै त्यसका लागि सबै एक भएर अघि बढ्नु पर्ने बताए । जनतासँग गरेका बाचा र विकासका आवश्यकतालाई केन्द्रमा राखेर आफुहरुले नीति तथा कार्यक्रम बनाउने बताएका थिए । दाङलाई सबै विषयगत क्षेत्रको हबका रुपमा बिकास गर्न सकिने भन्दै उनीहरुले एकीकृत विकासका लागि साझा सोचको आबस्यक रहेको बताए । स्थानीय तहका प्रमुखहरुले केन्द्रबाट आएका योजनाहरु अहिले पनि अलपत्र रहेको भन्दै गुनासो गरेका छन् । केन्द्रिय योजनाका फाईलहरु मन्त्रालयमै अलपत्र पर्नु राम्रो नभएको उनीहरुको भनाई थियो ।"
एमालेमाओवादी एकता : सूर्य चिह्नमा समझदारी,"काठमाडौं : पार्टी एकताको तयारीमा रहेका नेकपा (एमाले) र नेकपा (माओवादी केन्द्र) बीच निर्वाचन चिह्न सूर्य रहने समझदारी भएको छ। पार्टी एकता संयोजन समितिको मंगलबारको बैठक मिल्न बाँकी विषयलाई टुङ्गो लगाउन दुई अध्यक्षलाई जिम्मेवारी दिइएकामा निर्वाचन चिह्नको विषयमा विवाद नभएको नेताहरुले बताएका छन्। एमालेले सूर्य र केन्द्रले सूर्यभित्र हँसिया हथौडा चिह्न राख्नुपर्ने अडान राखेको कुरा बाहिर आए पनि चिह्नको विवाद हल भइसकेको एमालेका महासचिव एवं संयोजन समितिका सदस्य र्ईश्वर पोखरेलले जानकारी दिए। हाल एमालेको सूर्य र माओवादी केन्द्रको गोलाकारभित्र हँसिया हथौडा निर्वाचन चिह्न छन्। महासचिव पोखरेलले भने, हामीबीच एकताका लागि ठूलो विवाद छैन, निर्वाचन चिह्न त विवादको विषय नै होइन, मिलिसक्यो। अन्य केही केही विषयलाई फाइनल टच दिने काम दुई अध्यक्षले गर्नुहुनेछ र अर्को संयोजन समितिको बैठकले निर्णय गर्नेछ। दुई दलबीचका वैचारिक र अन्तरिम विधान मस्यौदा कार्यदलले एकता घोषणाको मिति, निर्वाचन चिह्न, सांगठनिक अनुपात, जनयुद्धको विश्लेषणजस्ता विषयमा निर्णय गर्न बाँकी राखेर संयोजन समितिलाई गत चैत तेस्रो साता प्रतिवेदन बुझाएको थियो। प्रधानमन्त्री एवं एमाले अध्यक्ष ओलीको गत चैत २३२५ को भारत भ्रमणका कारण प्रतिवेदनमाथिको छलफलमा ढिलाइ भएकामा आज बसेको बैठकमा गम्भीर छलफल भएको दुवै दलका नेताले प्रतिक्रिया दिए। प्रतिवेदनहरुले यही वैशाख ९ गते एकता घोषणा गर्न दिएको सुझावलाई सकारात्मक रूपमा लिँदै त्यसको तयारी गर्ने भनी गत चैत २२ को संयोजन समितिको बैठकमा निर्णय भएको थियो। यसबीच दुई दलका शीर्ष नेताको बैठक नहुँदा उक्त मिति पर सर्र्ने आशंका देखिएका बेला आजको बैठकमा मिति तय गर्न पनि दुई अध्यक्षको समझदारीपछि निर्णयमा पुग्ने सहमति भएको केन्द्रका नेता नारायणकाजी श्रेष्ठले बताए। संयोजन समितिको बैठकलगत्तै अध्यक्षहरु ओली र दाहालबीच बालुवाटारमा आपसी भेटवार्ता सुरु भएको छ। महासचिव पोखरेलले यही वैशाख ५ गते विद्यार्थी भर्ना अभियानका लागि नेता र मन्त्रीहरु काठमाडौँ बाहिर जाने भएकाले वैशाख ६ गते मात्रै औपचारिक तयारी हुने जानकारी दिए। उनले दुई अध्यक्ष तयारीमा लाग्ने भएकाले वैशाख ९ गते एकता घोषणा नहुने भन्ने अहिल्यै भन्न नसकिने बताए भने केन्द्रका नेता श्रेष्ठले सो दिनका लागि तयारी नपुग्ने देखिएको जनाए। दुवै कार्यदलले नेपाल कम्युनिष्ट पार्टीको स्थापना दिवसको दिन वैशाख ९ मा एकता गर्नु उपयुक्त हुने सुझाव दिएका थिए। गत फागुन ७ मा पार्टीको नाम नेकपा कम्युनिष्ट पार्टी र निर्देशक सिद्धान्त माक्र्सवाद लेनिनवाद राख्नेलगायत एकताका सातबुँदे प्रारम्भिक आधारमा दुई दलले कार्यदलमार्फत एकता प्रक्रिया थालेका हुन्। दुई दलबीच केन्द्रीय समितिमा रहने अनुपात ५०५० हुनुपर्ने माग माओवादी केन्द्रबाट आएको हो भन्ने प्रश्नमा महासचिव पोखरेलले त्यसरी छलफल नभएको जिकिर गर्दै भने, पार्टी एकता हुने भइसकेपछि त्यस्तो विषय विवाद हुँदैन, व्यक्तिको योग्यता, क्षमता, पृष्ठभूमि र आवश्यकताका आधारमा जिम्मेवारी दिइन्छ, हामीले प्रतिनिधिसभाको प्रत्यक्ष तथा समानुपातिक एवं राष्ट्रियसभा निर्वाचनको तालमेलका लागि पृथक् पृथक् ढाँचामा उम्मेदवारी तय गरेको अभ्यास हामीसँग छ। महासचिव पोखरेलले बहुदलीय प्रतिस्पर्धा स्वीकार गरेर एकतापछि एमाले र माओवादी केन्द्र नरही नयाँ दल बन्ने भएकाले जनयुद्धलाई हेर्नेजस्ता विवादमा नअल्झिई उन्नत चेतनाका साथ अघि बढ्ने पनि स्पष्ट पारे। एमालेले एकताको तयारीका लागि यही वैशाख ६ गते पोलिटब्यूरो र ७ गते केन्द्रीय कमिटीको बैठक बोलाएको छ। प्रकाश सिलवालरासस मिल्न बाँकी विषय टुङ्गो लगाउने जिम्मा दुई अध्यक्षलाई"
भुजेल बालकका अभिभावक बने सांसद,"दमौली : व्यास नगरपालिका१२ भुजेल बस्तीका पाँच वर्षका बादल भुजेल विद्यालय भर्ना भएका छन्। उनका बुबा शेरबहादुर भुजेल र आमा फूलमाया गोले भुजेल सँगै छन्। तर, उनको अभिभावक तनहुँ क्षेत्र नम्बर १ का सांसद किसान श्रेष्ठ बनेका छन्। श्रेष्ठले विद्यालय भर्ना अभियान क्रममा भुजेल गाउँबाट बादललाई व्यास१२ स्थित मत्स्यकन्या माविमा भर्ना गर्न ल्याएका हुन्। प्रधानाध्यापक ललित पाण्डेले विद्यार्थीको अभिभावकमा सांसद श्रेष्ठको नाम कायम गरेको बताए। शेरबहादुर र फूलमाया दुवै निर्माण मजदुर हुन्। आर्थिक अवस्था कमजोर भएकाले विद्यालय भर्ना अभियानमा एक विद्यार्थीको अभिभावकत्व ग्रहण गर्ने सोचेका श्रेष्ठले उनीहरूको सन्तान बादलको अभिभावकत्व ग्रहण गरेका हुन्। अब म बादलले चाहेजति पढ्ने व्यवस्था गर्नेछु, उनले भने, आजबाट मेरो परिवारमा एउटा सदस्य थपिएको छ। सांसद श्रेष्ठले भुजेल गाउँका बालबालिका आफ्नो प्राथमिकतामा पर्ने भन्दै उनीहरूको नियमित शिक्षाका लागि पहल गर्ने बताए। उनीहरूको उचित शिक्षाका लागि म हरसम्भव पहल गर्नेछु, उनले भने। विद्यालयमा नयाँ भर्ना हुने सबैलाई पोसाक दिने पनि सांसद श्रेष्ठले घोषणा गरेका छन्। प्रधानाध्यापक पाण्डेले सांसदलाई अभिभावकका रूपमा पाउँदा खुसी लागेको बताए। अब विद्यालयका लागि नियमित साथसहयोग हुने आशा जागेको छ, उनले भने। स्थानीय शिक्षक एवं सामाजिक कार्यकर्ता पृथ्वी भुजेलले भुजेल गाउँका अभिभावक आर्थिक हिसाबले कमजोर भएको बताए। आर्थिक अवस्थाकै कारण कतिपयले विद्यालय छाड्न बाध्य छन्, उनले भने, यस्ता सहायताले उनीहरूलाई सहयोग मिल्नेछ।"
एमालेमाओवादी एकता संयोजन समिति बैठक,"काठमाडौं : एमालेमाअोवादी पार्टी एकता संयोजन समितिको बैठक वालुवाटारमा जारी छ । एमाले अध्यक्ष केपी शर्मा ओली र माओवादी अध्यक्ष पुष्पकमल दाहाल प्रचण्डबीच सोमबार भएको वार्ताले मंगलबार बिहान एकता संयोजन समितिको बैठक बस्ने निर्णय गरेको हो । यसै बैठकले नै यही वैशाख ९ गते पार्टीका लागि तय गरिएको पार्टी एकताको औपचारिक घोषणा हुनेनहुने टुंगो लाग्ने बताइएको छ । एकता संयोजन समितिमा एमाले अध्यक्ष ओली, माओवादी केन्द्रका अध्यक्ष प्रचण्ड एमाले वरिष्ठ नेता माधवकुमार नेपाल, उपाध्यक्ष वामदेव गौतम, महासचिव ईश्वर पोखरेल र माओवादी केन्द्रका नेताद्वय नारायणकाजी श्रेष्ठ र रामबहादुर थापा सदस्य छन्।"
निषेधाज्ञाविरुद्ध नेविसंघ अान्दाेलित,"काठमाडौं : निश्चित क्षेत्रमा मात्र विरोध तथा प्रदर्शनको कार्यक्रम गर्न पाइने जिल्ला प्रशासन कार्यालयले तोकेपछि नेपाल विद्यार्थी संघले विरोध गरेको छ। नेपाली कांग्रेसको भातृ संगठन नेविसंघले मंगलवार जिल्ला प्रशासन कार्यालय काठमाडौंका प्रमुखलाई ज्ञापनपत्र बुझाएको छ, यो त शाहीकालको भन्दा कडा निर्णय भयो, निश्चित स्थानमा प्रदर्शन गर्ने कुरा हामि मान्दैनौं नेविसंघका केन्द्रिय सदस्य शुशिल भट्टले भने। गत आइतवार सुचना जारी गर्दै काठमाडौंका सात स्थान मात्र विरोध तथा प्रदर्शनको लागि तोकेको छ। खुल्लामञ्च, तीनकुने, भूइँखेल चौर पाउँ, भगवान पाउ, पेप्सीकोला खेलकुद मैदान, सानो गौचरन मैदान, लैनचौर अगाडिको खुल्ला मैदान र सिफल चौरमा आन्दोलन गर्न तोकिएको हो। काठमाडौंका प्रमुख जिल्ला अधिकारी केदारनाथ शर्माको अध्यक्षतामा बसेको सुरक्षा समितिको बैठकले यस्तो निर्णय गरेको हो। गृहमन्त्रालयबाट जारी गृह सुधार कार्ययोजना अनुसार प्रर्दशनका लागि स्थान तोकिएको प्रशासनले जारी गरेको सुचनामा जनाइएको छ। हाल काठमाडौंको माइतीघर मण्डलामा सबैभन्दा धेरै विरोधका कार्यक्रम हुने गरेको छ। यो नियम वैशाख १६ बाट लागू हुनेछ। निषेधित क्षेत्र विरुद्ध १६ गतेदेखि चरणबद्ध आन्दोलनको घोषणा गरेको नेविसंघका महासचिव कुन्दनराज काफ्लेद्वारा जारी विज्ञप्तिमा उल्लेख गरिएको छ ।"
मिल्न बाँकी विषय टुङ्गो लगाउने जिम्मा दुई अध्यक्षलाई,"काठमाडौं : नेकपा एमाले र नेकपा माओवादी केन्द्रको पार्टी एकता संयोजन समितिको बैठकले एकताका लागि मिल्न बाँकी विषयमा अन्तिम टुङ्गो लगाउने जिम्मा दुई पार्टीका अध्यक्षहरूलाई दिएको छ। प्रधानमन्त्री निवास बालुवाटारमा मंगलबार बिहान ९ बजेदेखि पौने १ बजेसम्म बसेको बैठकले मिल्न बाँकी विषय टुंगो लगाउने जिम्मा दुई अध्यक्षहरूलाई दिएको हो। माओवादी केन्द्रका नेता नारायणकाजी श्रेष्ठका अनुसार एमाले अध्यक्ष एवं प्रधानमन्त्री केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डले अन्तरिम राजनीतिक प्रतिवेदन र पार्टी विधानमा मिल्न बाँकी रहेका विषय टुंगो लगाउनेछन्। समितिको अर्को बैठकमा एकताको मिति तय गरिने श्रेष्ठले जानकारी दिए। वैशाख ९ का लागि तय गरिएको एमालेमाओवादी केन्द्रबीचको एकता औपचारिक रूपमा घोषणा हुनेनहुने अन्योलका बीच एकता संयोजन समितिको बैठक बसेको थियो। पार्टी एकतालगायत विषयमा ओली र प्रचण्डबीच सोमबार भएको वार्ताले मंगलबार बिहानका एकता संयोजन समितिको बैठक तय गरेको थियो। एकताको गृहकार्य अघि बढे पनि संगठन संरचना, चुनाव चिह्न र निर्देशक सिद्धान्तका विषयमा सहमति हुन बाँकी छ।"
"हाम्रा प्राथमिकता पूर्वाधार, कनेक्टिभिटी र ऊर्जा","काठमाडौं : परराष्ट्रमन्त्री प्रदीप ज्ञवालीले पूर्वाधार, कनेक्टिभिटी र ऊर्जा सरकारको प्राथमिकता रहेको र यसैको पहल गर्न चीन जान लागेको जानकारी दिएका छन् । प्रधानमन्त्री केपी ओलीको चीन भ्रमणको पूर्वतयारीका लागि मन्त्री ज्ञवाली बेइजिङ जान लागेको चर्चा चलिरहँदा उनले सरकारको विदेश नीति र प्राथमिकतासम्बन्धमा बेइजिङमा छलफल हुने बताएका हुन् । चिनियाँ समकक्षी वाङ यीको निमन्त्रणामा सोमबार ६ दिनको औपचारिक भ्रमणमा जानुअघि मन्त्रालयमा पत्रकारसँग मन्त्री ज्ञवालीले भने, भ्रमण नयाँ सरकारको विदेश नीति र प्राथमिकताबारे चीनलाई जानकारी दिनका लागि हो । चिनियांँ राष्ट्रपति सी चिङफिङको नेपाल भ्रमण र प्रधानमन्त्री ओलीको चीन भ्रमणमा केन्द्रित रहन्छ । उनले सरकारको प्राथमिकतामा पूर्वाधार, कनेक्टिभिटी र ऊर्जा रहेको उल्लेख गरे । उनले भने, हाम्रा प्राथमिकता चीनलाई जानकारी गराउँछौं र दुई देशबीच भइरहेका कामको समीक्षा पनि हुन्छ । उनले रसुवागढीकेरुङ र कोरलामा क्रस बोर्डर ट्रान्समिसन लाइनको सम्भाव्यता अध्ययन भइरहेको उल्लेख गरे । ऊर्जामन्त्री वर्षमान पुनले चीनसँग क्रस बोर्डर ट्रान्समिसन लाइनमा सम्झौता हुने जानकारी आइतबार दिएका थिए । मन्त्री ज्ञवालीले प्रधानमन्त्री ओलीको चीन भ्रमणबारे कुनै विवरण उल्लेख नगरे पनि आफ्नो भ्रमणमा दुई देशबीच उच्चस्तरीय भ्रमणसम्बन्धमा छलफल हुने जनाए । उनले भने, नेपाली प्रधानमन्त्रीको चीन र चिनियाँ राष्ट्रपतिको नेपाल भ्रमणबारे छलफल हुन्छ । दुई देशका सरकार र राष्ट्रप्रमुखको भ्रमण यही वर्ष हुने भन्दै उनले भ्रमणको मिति तय भइनसकेको स्पष्ट पारे । मन्त्री ज्ञवालीले बुधबार चिनियाँ समकक्षी यीसँग भेट्ने छन् र भेटलगत्तै संयुक्त पत्रकार सम्मेलन गर्नेछन् । उनले त्यहाँका नेताहरूसँग भेट्ने भए पनि कुन नेता भेट्ने हुन् गोप्य राखिएको छ । उनले वरिष्ठ नेतासँग पनि भेट हुने बताए पनि नाम खुलाउन चाहेनन् । उनले भने, कोसँग भेट्ने हो, विवरण थाहा भएपछि मन्त्रालयले जानकारी गराउँछ । परराष्ट्र स्रोतले भने उनले चिनियाँ प्रधानमन्त्री ली खछियाङसँग भेट्वार्ता गर्ने जनाएको छ । दुई वर्षअघि चीनसँग भएका पारवहन तथा यातायातसहित १० बुँदे सम्झौताको कार्यान्वयनबारे ंिद्वपक्षीय छलफल हुनेसमेत उनले बताए । प्रधानमन्त्री ओलीले दुई वर्ष चीनसँग पारवहन सम्झौता गरेका थिए । मन्त्री ज्ञवालीले सो सम्झौता ऐतिहासिक भन्दै कार्यान्वयन पक्षको समीक्षा भइरहेको जनाए । उनले भने, हामीले पनि ती सम्झौताको प्रगतिबारे अपडेट लिइरहेका छौं, कतिपय काम सन्तोषजनक छन् । राजनीतिक संक्रमणले विगतका सम्झौता कार्यान्वयनमा ढिलाइ भए पनि अब तीव्र गतिमा कार्यान्वयन हुनुपर्नेमा उनले जोड दिए । बीआरआई प्राथमिकतामा मन्त्री ज्ञवालीले चीनको महत्वाकांक्षी परियोजना बेल्ट एन्ड रोड इनिसिएटिभ (बीआरआई) नेपालका लागि महत्वपूर्ण भए पनि मोडालिटीबारे छलफल भइरहेको जानकारी दिए । उनले भने, यसको मोडल के हुने हामी गृहकार्यमा छौं । दुई देशबीच मोडालिटी टुंगो लगाएपछि अगाडि बढाइनेछ । चीनसँग दक्षिण एसियालाई सडक सञ्जालले जोड्ने बीआरआई परियोजनालाई चीनले निकै महत्व दिएको छ । नेपालले बीआरआईमा हस्ताक्षर गरे पनि कार्यान्वयनमा चासो नदिएको चीनको गुनासो छ । मन्त्री ज्ञवालीले तातोपानी नाका खुलाउन चीनसँग पटक पटक छलफल भएकाले चाँडै सुचारु हुने विश्वास व्यक्त गरे । भूकम्पपछि बन्द तातोपानी नाका खुलाउन चीनसँग सकारात्मक छलफल भइरहेको उनको भनाइ थियो । उनले भने, यो दुवै देशका लािग महत्वपूर्ण नाका हो । छिट्टै अरनिको राजमार्ग हुँदै तातोपानी नाका सुचारु हुन्छ । बूढीगण्डकीबारे छलफल नहुने भ्रमणमा बूढीगण्डकी परियोजनाबारे कुनै छलफल नहुने परराष्ट्रमन्त्री ज्ञवालीले जनाएका छन् । उनले अघिल्लो सरकारले गरेका निर्णयहरू अध्ययनकै क्रममा रहेकाले आफ्नो भ्रमणमा बूढीगण्डकीबारे कुनै छलफल नहुने स्पष्ट पारेका हुन् । चिनियाँ कम्पनीलाई बूढीगण्डकी निर्माणको ठेक्का दिने ओली सरकारको निर्णय शेरबहादुर देउवा नेतृत्वको अघिल्लो सरकारले उल्टाएको थियो । देउवा सरकारले बूढीगण्डकी स्वदेशी पूँजीमा बनाउने निर्णय गरेको थियो । बूढीगण्डकी परियोजनाप्रति चीनले विशेष चासो दिँदै आएको छ ।"
