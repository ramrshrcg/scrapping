शीर्षक,विवरण
सेना परिचालन विधेयकमा सन्देह,"सरकारले राष्ट्रिय सुरक्षा परिषद्को काम, कर्तव्य र अधिकार सम्बन्धमा व्यवस्थापन गर्न बनेको विधेयक, २०७५ संसद्मा पेस गरेलगत्तै आशंकाको घेरामा परेको छ। विधेयकमा प्रधानमन्त्री एवं सुरक्षा परिषद् अध्यक्षले सीधै आफ्नो अधिकार उपयोग गरेर सेना परिचालन गर्न पाउने प्रावधान प्रस्तावित छ। फागुन मसान्तमा विधेयक पेस भएको थियो। त्यसमा राजनीतिक वृत्तदेखि सेनाभित्रसमेत टिप्पणी र बहस बाक्लिएको छ। पछिल्लो समय मुलुकमा सेना नै परिचालन गर्नुपर्ने संकट देखिएको छैन । हुन त उक्त विधेयक दुई वर्ष लामो अध्ययन र बहसपछि आएको हो। यो कुनै लहड वा हचुवामा नआएको भए पनि प्रस्तावित बुँदाबारे बहस बाक्लिएको छ। हेर्दा सामान्य लागे पनि यो गम्भीर विषय हो। विधेयकको दफा ६ को उपदफा ३ मा गम्भीर राष्ट्रिय संकटको कल्पना गर्दै भनिएको छ, गम्भीर राष्ट्रिय संकट उत्पन्न भए वा तत्काल सेना परिचालन नगरे त्यस्तो संकट उत्पन्न हुने देखिए र तत्काल परिषद्को बैठक बस्न सम्भव नभए अध्यक्षले सेना परिचालनका लागि नेपाल सरकारसमक्ष सिफारिस गर्न सक्नेछ। त्यसको जानकारी सरकारले राष्ट्रपतिसमक्ष पेस गर्नुपर्ने छ। त्यसो त शान्तिको पहल थालिएको उद्घोषसँगै राष्ट्रिय सुरक्षाको चिन्तन हुनु नराम्रो होइन। विद्रोहकै शैलीमा बम विस्फोट र आगजनी एवं चन्दा आतंक बढेको छ। त्यस्तो अवस्थामा सुरक्षाको सरोकार राज्यलाई हुनु स्वाभाविक हो। त्यसमाथि शान्ति सुरक्षाको मुख्य जिम्मा प्रधानमन्त्रीकै हुन्छ। सेना परिचालनको अधिकार उनैमा जानु यस अर्थमा गलत पनि होइन। तर, प्रधानमन्त्रीले संसद्मा अल्पमत हुँदाका अवस्थामा पनि सीधै सेना परिचालन गर्न सक्ने आधार यसले तय गर्ने जोखिम उत्तिकै हुन्छ। प्रतिपक्षले पनि त्यसमै प्रश्न उठाएका छन्। त्यसका साथै ठूला परियोजना र केही महत्वपूर्ण निकाय आफूमातहत ल्याएझैं सेनामा पनि सीधा आफ्नो पहुँच कायम गर्ने उद्देश्यअनुरूप ल्याएको उनीहरूको चिन्ता छ। सरकारले गम्भीर संकटकालीन परिस्थितिको कल्पना गर्दै राष्ट्रिय सुरक्षा परिषद्लाई छलेर प्रधानमन्त्रीले सेना परिचालन गर्न सक्ने निर्णय गर्नुले प्रधानमन्त्री स्वयं थप शक्तिशाली र स्वैच्छिक हुन खोजेको अर्को कोणबाट प्रश्न उठाइएको छ। सुरक्षा परिषद् ऐन आवश्यक भएर नै विधेयक पेस भएको हो। तर, त्यसमा प्रधानमन्त्री आफ्नो तजविजीमा चल्न सक्ने गरी प्रक्रिया अघि बढाउनु र त्यसलाई विपक्षीले नरुचाउनुलाई गम्भीरतापूर्वक लिनुपर्ने हुन्छ। लोकतान्त्रिक विधिभन्दा एकपक्षीय ढंगले चल्न यो अभ्यास गर्न खोजिएको आरोप लागिरहेकै छ, सोही बुँदा पारित हुन सक्ने अवस्था वर्तमान संसद्मा छ। राष्ट्रिय सुरक्षा परिषद्को सिफारिसका आधारमा मन्त्रिपरिषद्को निर्णयअनुसार राष्ट्रपतिले सेना परिचालन गर्ने व्यवस्था नेपालको संविधान २०७२ ले गरेको छ। सुरक्षा परिषद् पनि प्रधानमन्त्रीको अध्यक्षतामै बस्छ। यसमा रक्षा, गृह, परराष्ट्र एवं अर्थमन्त्री र प्रधानसेनापति सदस्य हुन्छन्। सदस्यसचिव रक्षासचिव रहन्छन्। संविधानमा समेत नभएको संकटको कल्पना गरेर दर्ता गरिएको विधेयकले साँच्चै असजिलो पर्दा प्रधानमन्त्रीले अरूको मुख ताक्न नपर्ला। तर, त्यसो गर्दा अन्य अवस्थालाई पनि असामान्य ठान्दै शक्तिको दुरुपयोग हुन सक्ने जोखिम बढाउँछ। मुलुक व्यक्तिको तजविजीमा होइन, समन्वयमा सञ्चालन हुनुपर्ने न्यूनतम आधारलाई यसमा बेवास्ता गरिएको छ। सुरक्षा परिषद् बैठक बस्ने अवस्था हुँदाहुँदै प्रधानमन्त्री सेनामाथि सीधै हाबी हुन खोज्नु लोकतान्त्रिक पद्धति कमजोर पार्नु हो।"
धनगढीदेखि साँफेबगरसम्म हवाई सेवा सुरु,"अछाम : समिट एयरले पहिलो पटक धनगढीदेखि साँफेबगर उडान भर्न सुरु गरेको छ।साँफेबगर बिमानस्थल कालोपत्रे भएपछि पहिलो पटक समिट एयरले जेठ ११ गते उडान परीक्षण गरेको थियो। समिट एयरले शुक्रबारबाट साँफेबगर धनगढीका लागि नियमित उडान भर्न सुरु गरेको हो। नियमति उडान भएसँगै यस क्षेत्रका जनतालाई आवतजावत गर्न सहज हुने भएको छ। पहिलो चरणमा हप्ताको एक दिन शुक्रबार नियमित उडान गर्ने समिट एयरले जनाएको छ। यात्रुको चाँप हेरेर आगामी दिनमा हप्तामा ४ दिनसम्म उडान भर्न सकिने समिट एयरका दिपक दुवालले जानकारी दिए। धनगढीदेखि साँफेबगरसम्मका लागि ३३ सय ५० रुपैयाँ भाडादर कायम गरिएको छ। यसअघि नेपाल एयरलाइन्सले हप्तामा दुई दिन आइतबार र बिहीबार उडान गर्दै आइरहेको छ।सुदूरपश्चिम प्रदेशको राजधानी धनगढीसम्म हवाई सेवा जोडन् सेवा सूचारु गरिएको हो। धनगढी साँफेबगर हवाई यात्राको दूरी १७ मिनेटको रहेको छ।बसबाट भने करिब १४ घण्टा लाग्छ।स्थानीय कृष्ण कुँवरले भने, 'अब कष्टपूर्ण यात्राबाट छुटकारा मिलेको छ १४१५ घण्टाको बसको कष्टपूर्ण यात्रा अब सहजतामा परिणत भएको छ।'"
"मध्यराति सडकबत्तीमा पढ्दै ९ वर्षीया रञ्जीता : न जन्मदर्ता, न स्कुलमा नाम (भिडियो)","महोत्तरी (बर्दिबास) : ९ वर्षकी रञ्जीता कापर हरेक रात सडकबत्तीको प्रकाशमा भविष्य खोज्छिन्। नजिकैबाट सयौं बटुवा आउजाउ गर्छन्। सडक किनारको पोलमा बालिरहेको बत्तिको उज्यालोमा उनको ध्यान किताबमै हुन्छ। बालापनमै आमाको काख गुमाएकी रञ्जीताको पढेर मास्टर्नी बन्ने सपना छ। त्यही सपनाले प्रत्येक राती तानेर उनलाई सडक छेउको बत्तिमुनी ल्याइपुर्याउँछ। सडकमै फ्याँकिएको कुट ओछ्याएर क, ख, ग लेखिछिन् र पढ्छिन् उनी। महोत्तरीको औरही नगरपालिका २ औरहीकी उनी हाल बर्दिबास नगरपालिका१ को सडक किनारमा बुवा मदन कापरसँग बस्दै आइरहेकी छन्। बुवा मदन कवाड बटुलेर गुजारा चलाउँछन्। रञ्जीता स्थानीय राष्ट्रिय अधारभूत विद्यालय बर्दिबासमा कक्षा १ मा पढ्छिन्। तर, उनको थोत्रो झोलामा बोडिङ स्कूलको कक्षा तीनमा पढ्ने पुराना किताब छन्। उनी ती किताब कवाडबाट संकलन गरेर स्कुल जान्छिन्। तर, जन्मदर्ता अभावमा स्कुला उनको नाम लेखिएको छैन। बुवाको नागरिकता हराएकोले उनले जन्मदर्ता प्रमाणपत्र पाउन नसकेकी हुन्। आत्तिँदै बित्छ रात बर्दिबास बजार जाने सडकको पेटीमा रञ्जीता बस्दै आएकी छिन्। उनको न खाने ठेगान छ, न बस्ने घर, न त कोही आफ्न्त नै। कहिले भोजभतेर, कहिले होटलमा मागेर छाक टार्दै आइरहेकी छिन् उनी। फालिएका पानीका बोतल, कुट बटुल्छछन उनका बुवा मदन। नजिकैको भिखारी चौधरीको कवाडमा बिक्री गर्छन्। सडकसँग टाँसिएरै भिखारीको कवाड छ। कवाडको गेटको उत्तरतिर रञ्जीता आफ्ना बुवा मदनसँगै बस्दै आएकी छन्। मदन मुस्किलले दिनभरमा चारपाँच सय कमाउँछन्। बचाउनु त कहाँ हो कहाँ भट्टीमा सबै पैसा सिध्याउँछन्। मदन महिले कवाड अगाडि भुईँमै त कहिले बाटोघाटोमै मातिएर सुत्छन्। दिन जसो तसो पढेर खेलेर बिताउँछिन् रञ्जीता। तर, हरेक रात डरमर्दो हुन्छन्। मध्यरातमा बर्बराउँदै बाटोमा हिँड्ने ट्यापे, जड्याहाहरूसँग उनी एकदमै डराउँछिन्। केही हुने हो कि भन्ने सन्त्रासमा उनी रात कटाउँछिन्। सहयोगी हातको खोजी ढेड महिना अघि उनी आफैं स्कुल आएको राष्ट्रिय अधारभूत विद्यालय बर्दिबासका प्रधानाध्यापक शिवविक्रम थापा बताउँछन्। रञ्जीता आफैं आइन्। स्कूलमा बसिरहिन्। हामीले बाबु कसलाई खोजेको भन्दा रञ्जीताले भनिन् पढ्न आएको, प्रधानाध्यापक थापाले भने, पढ्न तेज छिन् । राम्रो चित्र बनाउँछिन्। अनुशासित छिन्। तर, यिनलाई हेरचाह गर्ने कोही छैन। सहयोगी हात भेटाए रञ्जीताको सपना पूरा हुने बताउँछन् प्रधानाध्यापक थापा। श्रीमतीलाई कात्रो किन्न सकेनन् हिउँद होस् या बर्खा। ९ वर्षकी रञ्जीता र उनका बुवा मदनको बास सडक पेटीमै हुन्छ। दशक अघिदेखि सडक किनारको पेटीमा खुल्ला आकाशमुनी रात काट्दै आएकी रञ्जीताले गत वर्ष आमा कल्पना कारप (मुसहर)लाई गुमाइन् । न्यानो ओढ्ने ओच्छ्याउने कपडाको अभावमा उनकी आमा कल्पना विरामी भइन् । मदनले उपचार गराए तर बाँचिनन्। मदन गरिबीको दलदलमा पिरोलिएका छन्। श्रीमतीलाई दाहसंस्कार गराउन कात्रो र जलाउने दाउरो किन्ने उनीसँग रुपैयाँ भएन। रञ्जीताकी १२ वर्षका साथी जाविर दर्जी आलम भन्छन्,एक वर्ष अघि रञ्जीताककी आमा बितिन्। उनका बुवाले खोलामा लगेर गाडे। शव कुकुरस्यालले उखेलेर खाए।' मदनको दुखान्त प्रेम मदनको पहिलो विवाह धनुषाको बटेश्वरकी शान्ति कापरसँग भएको थियो। विवाह भएको दुई महिनामै शान्ति गाउँकै मुसहर समुदायका युवकसँग कुलेलाम ठोकिन्। मदन फर्काउन गए । तर, उनलाई शान्तिका प्रेमी पक्षकाले रुखमा बाँधेर निर्घात कुटपिट गरे। मदनले पछि गाउँकै मुसहर जातकी कल्पना मुसहरलाई विवाह गरे। शान्तिसँग बुवाआमाले खोजेर विवाह गराइदिनु भन्दा पहिलेदेखखि नै कल्पणा मदनले एक अर्कालाई प्रेम गर्थे । समयमा आफूले मन पराएकोसँग विवाह गर्ने त के कुरा गर्न पनि गाह्रो हुने खालको थियो। अन्तरजातीय विवाह गर्नेले समाजबाट ठूलो सजाय भोग्नु पर्थ्यो। अन्तरजातीय विवाह गरेको भन्दै मदनलाई घरपरिवारले तिरस्कार गर्यो। शीर उठाएर हिँड्न दिएनन्। परिवारको तिरस्कार र समाजको हेपाइले उनी १२ वर्षअघि उनी विरक्तिएर घर छाडेका थिए। त्यसपछि सडक पेटी नै उनको बास बन्यो। मदनले दोस्रो श्रीमती कल्पनाको कोखबाट छोरी ममता, रञ्जीता र छोरो रञ्जीत सन्तानको रुपमा पाए। प्रेम गरेर कसैलाई बाटोमै छोड्न मिल्छ भन्नु त ?, कल्पणासँगको प्रेम सम्झिँदै उनले भने,समाजमा मिलेर बस्छौ भने कल्पणालाई छाडेर आइजा अनि मात्र बस्न दिन्छौ गाउँले र घरपरिवारले मलाई भन्यो। कल्पणालाई मरेपनि नछाड्ने कसम खाएर उनले गाउँ छोडे। जीवनमा औरही गाउँको मुख देख्न मन छैन। बरु म सडकमै मर्छुबाँच्छु। छोरीलाई कसैले पढाइदेओस् मदनले जेठी छोरी ममताको सानैमा सर्लाहीको बरहथवामा विवाह गरिदिए। माइलो छोरो रञ्जीत सर्लाहीबाट काठमाडौं चल्ने रात्रीबसमा सहचालको काम गर्छन् भने कान्छी छोरी रञ्जीतालाई लिएर बर्दिबासको सडक पेटीमा लिएर रात काट्दै आएका छन्। मदनले नागरिकता हराइसकेका छन्। जसका कारण छोराछोरीको जन्मदर्ता बनाउन सकेका छैनन्। तीन पटक वडा कार्यालय गए तर उनले नागरिकताको प्रतिलिपि पाउन सकेका छैनन्। नागरिकताको प्रतिलिपि लिन जाँदा तीन हजार घुस माग्छ, मदनले पीडा सुनाए, खान त हामीलाई पुग्दैनँ, घुस कहाँबाट दिने ? नागरिकताको प्रतिलिपि पाए छोरीको जन्मदर्ता बनाएर स्कुलमा नाम लेखाइ दिने उनको इच्छा छ। छोरीलाई राम्रोसँग पढाइदिने मान्छे पाए 'भगवान' मान्ने उनले सुनाए।"
६० हजार घुससहित वैदेशिक रोजगार विभागमा नासु पक्राउ,काठमाडौं : वैदेशिक रोजगार विभाग काठमाडौंका नायव सुब्बा रामकुमार फुयाँल ६० हजार घुस सहित पक्राउ परेका छन् । विदेश जाने क्रममा लेनदेनको कागजमा साक्षी बसेका सेवाग्राहीबाट घुस लिँदै गरेका अवस्थामा नासु सुब्बालाई अख्तियार दुरुपयोग अनुसन्धान आयोगको टोलीले पक्राउ गरेको हो । फुयाँलले सेवाग्राहीविरूद्ध उजुरी परेको र निजको नाममा पक्राउ पुर्जी जारी गरिदिन्छु भनी पटक पटक कार्यालयमा बोलाई डरधम्की देखाई सेवाग्राहीसँग घुस मागेको अख्तियार प्रवक्ता प्रदीपकुमार कोइरालाले जानकारी दिए। नासु फुयाँलले जोरपाटी चोकमा फलफूल पसल गर्ने ध्रुव खड्कालाई बिहीबार घुस रकम राख्न दिएका थिए। आज (शुक्रबार) घुस बापतको उक्त रकम लिँदै गर्दा अख्तियारले नियन्त्रणमा लिएको हो । फुयाँल र खड्कालाई काठमाडौंको गोकर्णेश्वर नगरपालिका ५ जोरपाटीचोक स्थित सापकोटा मिठाई भण्डारबाट नियन्त्रणमा दिई अनुसन्धान कार्य भइरहेको प्रवक्ता कोइरालाले जानकारी दिए।
झापाबाट २३ विद्यार्थीले एसईई दिन नपाउने,"बिर्तामोड : यस वर्षको माध्यमिक तहको परीक्षा (एसईई) मा झापाबाट २३ विद्यार्थी परीक्षा दिनबाट बञ्चित भएका छन् । राजश्व नबुझाएका कारण झापाका सात स्थानीय तहका २३ विद्यार्थीले चैत १० गतेबाट हुन लागेको परीक्षा दिन नपाउने भएका हुन्। राजश्व नबुझाउनेमा पशुपति मावि बाह्रदशी गाउँपालिकाका ७, मेचीनगर नगरपालिकास्थित काँकडभिट्टा माविका ३, मेची जनसाधारण माविको १, भानु माविको १, जनता मावि १, शिवसताक्षी नगरपालिकास्थित भानु माविका ३, भगवती माविका १, दमक नगरपालिकास्थित पशुपति संस्कृति मावि दमकको १, बुद्धशान्ति गाउँपालिकाको गणेश माविका २ र अर्जुनधारा नगरपालिकास्थित लक्ष्मी माविका २ गरी २३ विद्यार्थी परीक्षा दिन नपाउने भएका हुन्। बाह्रदशी गाउँपालिकास्थित पशुपति माविका प्रधानाध्यापक विद्यासागर चौधरीले विवाह भएर गएका र कोही वैदेशिक रोजगारीका लागि तेस्रो मुलुक गएकाहरुले राजश्व नबुझाएको बताए। काँकडभिट्टा माविका प्रधानाध्यापक तुलसी निरौलाले आफ्नो स्कुलका ३ जना विद्यार्थी विवाह भएर गएकाले परीक्षामा सामेल नहने बताए। उनले पटकपटक फोन गरेर फर्म भर्न बोलाउँदा पनि परीक्षा नदिने भनेर विद्यार्थीबाट जवाफ पाएको बताए। त्यसैगरी ६ विद्यार्थी विद्यालयमा अनुपस्थित, दुईको मृत्यु र एकजना बिरामी परेर परीक्षा दिन नसक्ने जिल्ला शिक्षा समन्वय एकाइ समितिको तथ्याङ्कले देखिएको छ। झापामा यसवर्ष माध्यमिक तहको परीक्षा (एसईई) मा १५ हजार ६ सय ८९ जना परीक्षार्थी सहभागी हुँदैछन्। जसमा छात्राको सङ्ख्या धेरै रहेको कार्यालयका उपसचिव रामप्रसाद ढुङ्गानाले बताए। परीक्षार्थीमध्ये सात हजार ९ सय ३८ छात्रा र सात हजार ३ सय ३६ छात्र रहेका छन्। उपसचिव ढुङ्गानाका अनुसार नियमिततर्फ १५ हजार ३ सय १ र ग्रेड वृद्धितर्फ ३ सय ८८ जना परीक्षार्थी छन्। झापामा यसपटक कारागारबाट तीन कैदीबन्दीले एसईई परीक्षा दिने भएका छन्। झापाका १५ स्थानीय तहमा ५३ परीक्षा केन्द्र रहेका छन् बिर्तामोडस्थित महेन्द्र रत्न माविमा भने ग्रेड वृद्धिको परीक्षा सञ्चालन गरिनेछ। प्रश्नपत्र जिल्ला प्रहरी कार्यालयमा राखिएको र उत्तरपुस्तिका भने सम्बद्ध केन्द्रमा पुगिसकेको कार्यालयका उपसचिव ढुङ्गानाले बताए। उनले परीक्षा केन्द्रका केन्द्राध्यक्ष समेत टुङ्गो लागिसकेको बताए।"
म्याग्दीका एसईई परीक्षा केन्द्रमा प्राथमिक उपचार कक्ष,"बेनी : म्याग्दीमा माध्यमिक तहको परीक्षा (एसईई) केन्द्रमा प्राथमिक उपचार कक्षको व्यवस्था गरेको छ। म्याग्दीका ९ वटै परीक्षा केन्द्रमा प्राथमिक उपचार कक्ष र महिनावारी हुने छात्राको सहजताका लागि सेनेटरी प्याडको व्यवस्था मिलाइएको जिल्ला शिक्षा विकास तथा समन्वय इकाइले जनाएको छ। एसईईको तयारीका लागि केन्द्राध्यक्ष नियुक्ति गरेर प्रश्नप्रत्र र उत्तरपुस्तिकासहित केन्द्रमा पठाइसकेको इकाइका प्रमुख दलबहादुर थापाले जानकारी दिए।उनले भने, 'आकस्मिक उपचारका लागि छुट्टै सम्र्पक व्यक्ति र आवश्यक औषधि तथा सेनेटरी प्याडको व्यवस्था मिलाएका छौं।' गण्डकी प्रदेशको सामाजिक विकास मन्त्रालयले उपलब्ध गराएको पन्ध्र हजार रुपैयाँबाट सबै केन्द्रमा कुल छात्रा संख्याको पन्ध्र प्रतिशतका दरले सेनेटरी प्याड र अत्यावश्यक औषधिको व्यवस्था मिलाएको थापाले बताए। चैत २१ गतेसम्म सञ्चालन हुने परीक्षाका लागि ९ जना केन्द्राध्यक्ष, १५ सहायक केन्द्राध्यक्ष, ११२ निरीक्षक, २१ जना परीक्षा सहायक र २३ जना सहयोगी जनशक्ति परिचालन हुने विद्यालय निरीक्षक विश्वप्रकाश रेग्मीले बताए। १० वटा नीजिसहित ७१ वटा विद्यालयका १ हजार १ सय११ जना छात्रा र १ हजार १ सय ३१ जना छात्र गरी कुल दुई हजार २४२ जना विद्यार्थी परीक्षामा सहभागी हुँदैछन्। आवेदन फारम भरेका मध्ये धवलागिरी गाउँपालिका२ को लमसुङ माविका ५ जना र प्रकाश मावि बेनीको खुल्ला विद्यालयका ५ जनासहित ३१ जना ७५ प्रतिशत हाजिरी नपुगेका कारण परीक्षा दिनबाट बञ्चित भएका छन्। रघुगंगा गाउँपालिका ३ मौवाफाँटको ज्ञानोदय माविका दुईजना दृष्टिविहीन विद्यार्थी मुक्तिधाम मावि भगवतीबाट एसईईमा सहभागी हुँदैछन्। सदरमुकामको प्रकाश र बेनी सामुदायिक तथा न्यु वेष्ट पोइन्ट, शिवाङको हेम, दरवाङको जनप्रिय, बाबियाचौरको मंगला, सिंगाका धौलागिरि, भगवतीको मुक्तिधाम र घारको मुक्तिमार्ग माविमा परीक्षा केन्द्र तोकिएको छ।परीक्षालाई मर्यादित, अनुशासित र सभ्य बनाउन विभिन्न तहमा प्रभावकारी अनुगमनको व्यवस्था मिलाइएको थापाले बताए।"
एसईईमा चिट चोरे ठाउँको ठाउँ कारवाही हुने,"गुलरिया : माध्यमिक शिक्षा परीक्षा (एसईई) मा चिट चोर्ने र चोराउनेलाई ठाउँको ठाउँ कारवाही हुने भएको छ। चैत्र १० गते देखि सुरु हुने एसईई परीक्षालाई मर्यादित, गुणस्तरिय बनाउन बर्दियामा चिट चोर्नेलगायत यसमा सहयोग गर्नेलाई कारवाही गरिने भएको हो। परीक्षामा चिट चोर्ने परिक्षार्थी र परीक्षा हलहरुमा सहयोगीको भूमिका निर्वाह शिक्षकलगायत अभिभावकलाई रंगेहात फेला पारेमा ठाउँका ठाउँ कारवाही गर्ने रणनीति बनाइएको एसईई परीक्षा समन्वय समिति बर्दियाका अध्यक्ष एवम् प्रमुख जिल्ला अधिकारी रामबहादुर कुरुम्बाङ्गले बताए। उनले भने,' परीक्षालाई शान्तिपूर्वक र मर्यादित तरिकाले सम्पन्न गर्न लागिपरेका छौं।चिट चोरेको पाइएमा कडा कारवाही हुनेछ।' बर्दियामा एसईई परीक्षाका केन्द्राध्यक्षलाई लक्षित गर्दै उनले थपे, 'गृरुवर्गहरु पनि सजग र सम्वेदनसिल बन्दै परीक्षालाई मर्यादित बनाउन आग्रह गर्छु।अनुगमनका क्रममा परीक्षा हलमा चिटिङ्ग, होहल्लालगायतका अमर्यादित गतिविधि भेटिए कारवाही गर्न बाध्य हुन्छौं।' बर्दियामा ३२ वटा केन्द्रबाट ७ हजार ७ सय ८९ जना परीक्षार्थी परीक्षामा सहभागी हुने जिल्ला शिक्षा तथा समन्वय इकाइ प्रमुख डण्डपाणी शर्माले जानकारी दिए। उनले परीक्षालाई मर्यादित र शान्तिपूर्वक सम्पन्न गराउन जिल्लामा ६ सय १२ जना कर्मचारी खटिएका छन्। जसअनुसार ३२ केन्दाध्यक्ष, ३७ सहायक केन्दाध्यक्ष, ३ सय २७ निरीक्षक, ७० कर्मचारी र १ सय ४६ जना कार्यालय सहयोगी खटिएका हुन्। उनका अनुसार साधारण र प्राविधिक गरी १ सय १० बटा विद्यालयका छात्रछात्रा परीक्षामा सहभागी हुनेछन्। साधारण धारतर्फका विद्यालयबाट ७ हजार ३ सय ५, प्राविधिक धारतर्फ २ सय १३ तथा ग्रेडवृद्धितर्फ २ सय ७१ जना विद्यार्थी परीक्षामा सम्मिलित हुनेछन्। यस वर्षको परीक्षा आवेदनमा ३१ छात्रा र ३५ छात्र गरी ६६ जना परीक्षार्थी अयोग्य ठहरिएको उनले बताए। एसईई परीक्षामा प्रहरीले समेत चिटिङ्गका लागि सहयोग गरेको थाहा पाइए त्यस्ता प्रहरीलाई पनि कारवाही हुने जिल्ला प्रहरी कार्यालय बर्दियाका प्रहरी उपरीक्षक सुरेन्दप्रसाद मैनालीले बताए। 'प्रहरीको काम शान्ति सुरक्षा कायम गराउने हो, चिट चोर्न मद्दत गर्ने होइन्, उनले थपे, 'परीक्षालाई अमर्यादित बनाउन परीक्षामा खटिने गुरुहरुलगायत अभिभावकलाई पनि हामी छोड्दैनौं।'"
"सर्लाहीमा उखुबारीमा आगलागी, ७४ कठ्ठामा लगाएको उखु जलेर नष्ट","मलंगवा : सर्लाहीको धनकौल गाउँपालिका ६ सिसौट सोनार टोलमा शुक्रबार दिउँसो उखुबारीमा आगलागी हुँदा ७४ कट्ठामा लगाएको उखु जलेर नष्ट भएको प्रहरीले जनाएको छ। स्थानीय मोहन साहले आफ्नो खेतमा लगाएको उखुको पात जलाउने क्रममा अचानक नजिकै रहेको उखु खेतमा आगो सल्किन पुग्दा १३ जना किसानले लगाएको उखु जलेर नष्ट भएको प्रहरीले जनाएका छन्। आगलगीबाट धनकौल गाउँपालिका६ का दिपललाल साहको ४ कठ्ठा, बैजनाथ साहको ८ कठ्ठा, प्यारेलाल साहको ८ कठ्ठा, रमेश साहको १० कठ्ठा, शंकर साहको ६ कठ्ठा, नागेश्वर साहको ५ कठ्ठा, रामेश्वर साहको ४ कठ्ठा, सुकदेव साहको ४ कठ्ठा, सुरेन्द्र साहको ७ कठ्ठा, आनन्दी साहको ४ कठ्ठा, जंगीलाल साहको ३ कठ्ठा, मोतिलाल साहको ४ कठ्ठा, जुगल साहको ७ कठ्ठा र बिरेन्द्र साहको २ कठ्ठामा लगाएको उखु जलेर नष्ट भएको प्रहरीले जनाएको छ।आगो स्थानीय र प्रहरीको सहयोगमा ढेड घण्टापछि नियन्त्रणमा आएको थियो।"
सेती अञ्चल अस्पतालको तनाव सकियो,"धनगढी : पाँचबुँदे सहमति भएपछि सेती अञ्चल अस्पतालको तनाव सकिएको छ। सुत्केरीको मृत्युको छानविनका लागि समिति गठन गर्ने र नवजात शिशुको पालन पोषणका लागि सिफारिस गर्ने सहमति भएपछि तनाव सकिएको हो। सामाजिक विकास मन्त्रालय, सुदूरपश्चिम स्वास्थ्य निर्देशनालय, अस्पताल प्रशासन र पीडितकाबी पाँचबुँदे सहमति भएको छ। सबै पक्षबीच स्वास्थ्य तथा जनसंख्या मन्त्रालयलाई सुत्केरी मृत्युबारे छानविन समिति गठन गर्न सिफारिस गर्ने लगातका विभिन्न सहमति भएका छन्। चिकित्सकको लापरवाहीले सेती अञ्चल अस्पतालमा सुत्केरीको मृत्यु भएको भन्दै शुक्रबार दिनभरी अस्पतालमा ढुंगामुढा भएको थियो। सल्यक्रिया गरेर बच्चा पाएको चौँथो दिन, सेती अञ्चल अस्पतालले रेफर गरेपछि कोहलपुर लैजाने क्राममा धनगढी उपमहानगरपालिका१२ जुगेडाकी २२ वर्षीय रेखा थापाकोे शुक्रबार मृत्यु भएको हो। अस्पतालले उपचारमा लापरवाही गरेको भन्दै पिडितका आफन्तले रेखा थापाको शव फेरि ल्याएर सेती अञ्चल अस्पतालमै राखेर विहीबार राती देखि नै तनाव भएको थियो।"
जनकपुरमा यसरी मनाइयो 'होरी' (फोटोफिचर),"जनकपुरधाम : देशभर होली पर्व सकिएको छ। तर, शुक्रबार जनकपुरमा धुमधामका साथ होरी मनायो। पहाडसँगै मधेशका अधिकांश जिल्लाहरुमा बुधबार र बिहीबार होली मनाएको थियो। तर, आजको दिन जनकपुरमा विशेष रह्यो। प्रदेश२ सरकारले पनि शुक्रबार नै होलीको लागि सार्वजनिक विदा दियो। १५ दिवसीय मिथिला माध्यमिकी परिक्रमा जनकपुर आएर अन्तरगृह परिक्रमा सम्पन्न भएको भोलीपल्ट जनकपुरमा होली मनाउने चलन छ। पूर्णिमाको अन्तरगृह परिक्रमा गरिने हुनाले सो दिन नगरक्षेत्र भित्र मदिरा र माछा मासुको सेवन वर्जित हुन्छ। यही कारणले पनि यस वर्षको आज मनाइएको हो। बिहीबार जनकपुरमा अन्तरगृह परिक्रमा गरिएको थियो।"
भैरहवा भन्सारका तत्कालीन अधिकृतविरुद्ध पौने दुई करोडको अकुत मुद्दा,काठमाडौं : भैरहवा भन्सार कार्यालयका तत्कालीन भन्सार अधिकृत मानप्रसाद विकविरुद्ध अकुत सम्पत्ति आर्जन आरोपमा मुद्दा दायर भएको छ। अख्तियार दुरुपयोग अनुसन्धान अयोगले उनीसँग पौने दुई करोड विगो माग गर्दै विशेष अदालतमा मुद्दा दायर गरेको हो। विक हाल करदाता सेवा कार्यालय पाँचथर फिदिममा कर अधिकृत छन्। छोटो समयमा पद दुरुपयोग गरी गैह्र कानुनी रुपमा सम्पत्ति आर्जन गरेको तथा अस्वाभाविक उच्च जीवन यापन गरिरहेको अनुसन्धानबाट खुलेको अख्तियारका सहसचिव प्रदीपकुमार कोइरालाले जानकारी दिए। सरकारी सेवा प्रवेश गरेका ७ वर्षमा उनले अकुत सम्पत्ति आर्जन गरेको अख्तियारको दावी छ। विक २०६८ असोज २२ गते मा नेपाल सरकारको राजपत्रांकित तृतीय श्रेणीको अधिकृत पदमा नियुक्त भएका हुन्। त्यसअघि उनी दुई वर्ष राहत कोटाका शिक्षक थिए । २०६६ चैत्र १० देखि२०६६ असोज २१ सम्म राहत कोटामा श्रीकृष्ण मावि रोल्पामा शिक्षकको रुपमा समेत कार्यरत थिए । सरकारी सेवा प्रवेश गरेदेखि हालसम्म विक र उनकी श्रीमती आइतमाली विकले एक करोड २७ हजार आर्जन गरेका देखिन्छ । सोही अवधि उनले तीन करोड १० लाख खर्च तथा लगानी गरेको पाइएको छ। अख्तियारले उनकी श्रीमती आइतमालीलाई पनि प्रतिवादी बनाएको छ। उनीविरुद्ध २ वर्ष कैद जरिवाना र गैरकानुनी सम्पति जफतको मागदाबी गरिएको छ ।
सुत्केरीको मृत्यु भएपछि सेती अञ्चल अस्पतालमा तनाव,धनगढी : सेती अञ्चल अस्पतालमा अपरेशन गरेर पहिलो सन्तान जन्माएकी रेखा थापाको मृत्यु भएपछि आफन्त आन्दोलित भएका छन्। चैत २ गते अस्पताल भर्ना भएकी धनगढी उपमहानगरपालिका १२ जुगेडाकी २२ वर्षीया रेखा थापाको शुक्रबार मृत्यु भएको हो। चैत ४ गते अपरेशन गरेर पहिलो सन्तान जन्माएकी थापालाई चैत ६ गते जन्डिस देखिएको थियो। शुक्रबार सेती अञ्चल अस्पतालले रेफर गरेपछि कोहलपुर लाने क्रममा रेखाको बाटोमै मृत्यु भएको हो। शिशुलाई भने सेती अञ्चाल अस्पतालमामै राखिएको छ। शिशुको अवस्था सामान्य रहेको अस्पतालले जनाएको छ। सुत्केरीका आफन्तले भने शुक्रबार दिउँसो सेती अञ्चाल अस्पतालमा तोडफोड गर्दै आन्दोलन गरेका हुन्। उनीहरुले बिरामीको अवस्था गम्भीर हुँदासम्म परिवारका सदस्यलाई जानकारी नदिएको र एक्कैचोटी रेफर गरेको भन्दै आपत्ति जनाएका हुन्।
फूलैफूलको होली तिमीलाई,गौरपूर्णिमाका अवसरमा बिहीबार काठमाडौंको बुढानीलकण्ठमा पुष्प होली मनाउँदै भक्तजन । भगवान कृष्णको सुनौलो वर्णको भक्ति अवतारमा रुपान्तरण भएको दिनको सम्झनामा फूलको होली खेलेर मनाउने गरिन्छ । पुष्प होलीलाई राधाकृष्णको प्रेमप्रतिकका रूपमा पनि लिने गरिन्छ । तराई क्षेत्रमा होली खेलिए पनि बिहीबार मिथिलामा तामासी भोजन नगरिने भएकाले शुक्रबार मात्रै होली मानाइँदै छ ।
ट्रकको ठक्करबाट दुई गम्भीर घाइते,भोजपुर : अरुण गाउँपालिका ६ जरायोटारमा ट्रकको ठक्करबाट मोटरसाइकलमा सवार दुईजना गम्भीर घाइते भएका छन्। भोजपुरबाट धरानतर्फ जाँदै गरेको ना ६ ख ४४८३ नम्बरको ट्रकले विपरित दिशाबाट भोजपुरतर्फ आउँदै गरेको को ३१ प ४५४५ नम्बरको मोटरसाइकललाई ठक्कर दिँदा दुई घाइते भएको प्रहरीले जनाएको छ। ठक्करबाट मोटरसाइकलमा सवार धनकुटा हिलेका ३० वर्षीय गणेश पाण्डे र धनकुटा मुगाका ३५ वर्षीय मनकुमार तामाङ्ग गम्भीर घाइते भएको प्रहरीले जनाएको छ। ठक्कर दिने ट्रक र ट्रक चालक टेम्केमैयुङ्ग गाउँपालिका३ अन्नपूर्णका मदन राईलाई प्रहरीले नियन्त्रणमा लिएको छ। घाइते दुवैलाई उपचारका लागि वीपी कोईराला स्वास्थ्य विज्ञान प्रतिष्ठान लगिएको प्रहरीले जनाएको छ।
१ सय ६४ केजी चरेससहित भारतीय पक्राउ,"धादिङ : धादिङको पृथ्वी राजमार्ग अन्तर्गत गजुरी गाउँपालिका१ गजुरीबजारबाट १ सय ६४ किलो चरेससहित एकजना भारतीय नागरिक पक्राउ परेका छन्। लुकाइ छिपाइ अवस्थामा प्रतिबन्धित लागूऔषध चरेस ओसार पसार भइरहेको भन्ने सूचनाका आधारमा प्रहरीले चरेस बरामद गर्न सफल भएको हो। चरेसको अवैध तस्करी हुँदै छ भन्ने सूचना पाएपछि जिल्ला प्रहरी कार्यलय धादिङको प्रहरी निरीक्षक भोलामानसिंह अधिकारी र नवराज ढुङगेलको नेतृत्वमा प्रहरी परिचालन गरिएको थियो।काठमाडौँदेखि भारतको मुजहफपुर नगर सामली उत्तर प्रदेश जाँदै गरेको युपी १९ टी ५१७१ नम्बरको भारतीय ट्रक चेकजाँचका क्रममा शुक्रबार बिहान चरेस फेला परेको हो। चरेससँगै पक्राउ पर्नेमा भारतको उत्तर प्रदेशका मरेठ जिल्ला मरेठसिटि लिसारी गेट थाना बस्ने २३ वर्षीय मौ महताव छन्। ट्रकको क्याविनको माथिल्लो भागमा आठवटा प्लास्टिकको बोरामा राखिएको अवस्थामा फेला पारेको जिल्ला प्रहरी कार्यलय धादिङका प्रमुख एसपी राजकुमार बैदवारले जानकारी दिए। उनले भने, 'लागूऔषध ओसारपसारका लागि हामीले विशेष प्रहरी परिचालन गरेका छौँ, त्यसकौ परिमाणस्वरुपमा पछिल्ला दिनमा ठूलो मात्रामा चरेस बरामद भइरहेको छ।' राजधानी काठमाडौं भित्रिने र काठमाडौं हुँदै विभिन्न जिल्लामा जाने मुख्य राजमार्गको रुपमा लिइने पृथ्वी राजमार्गमा पछिल्लो समय यस्ता लागूऔषधको ओसारपसारको मुख्य नाका बनेको छ। गत फागुन २६ गते पनि गजुरीबाटै प्रहरीले १ सय ५ किलो चरेससहित ३ जना पक्राउ गरेको थियो। त्यस्तै गत माघ २७ गते पनि ३ सय ६० केजी चरेससहित ३ जना पक्राउ गरेको थियो भने गत पुस १९ गते पनि २ सय ३५ केजी चरेस सहित २ जना पक्राउ गरेको थियो। दक्षिणी धादिङ र मकवानपुरको सीमा क्षेत्रस्थित महाभारत पर्वत श्रृंखला क्षेत्रमा अवैधरुपमा चरेस उत्पादन हुने र गाँजा खेति हुने गरेको छ। नेपाल प्रहरीले हरेक वर्षजसो अभियानकै रुपमा गाजा फडानी गरेको भएपनि धादिङको बाटो भएर हुने गाजा तथा चरेस तस्करीमा कमी आएको छैन।"
कोड भाषासहित सलबलाए पाकेटमार,"काठमाडौं : फागुन १३ गते संघीय मामिला तथा सामान्य प्रशासन मन्त्रालयका उपसचिव रामबन्धु शर्मा सुन्धारामा पाकेटमारको सिकार बने। सानीमा बैंक र ग्लोबल आईएमई बैंकको एटीएम कार्ड (पिनकोडसहित) पर्समै थियो। पाकेट मारिएकै राति उनको बैंक खाताबाट १ लाख ४० हजार रुपैयाँ झिकियो। दरबारमार्गस्थित सानीमा बैंकको र जमलमा ग्लोबलको एटीएम बुथबाट पाकेटमारले रकम झिकेको भिडियोमा देखिन्छ। राति मास्क लगाएर रकम झिकेकाले प्रहरीलाई अहिले पाकेटमार पत्ता लगाउन हम्मेहम्मे परेको छ। शर्माले प्रहरीलाई पाकेटमार पक्राउका लागि पटकपटक ताकेता गर्दै आएका छन्। जानकार भएर पनि एटीएम कार्डसँगै पिनकोड राखेका शर्माको लापरवाहीले उनले रकम गुमाउनु पयो। राजधानीमा पाकेटमारीको यो एउटा प्रतिनिधि घटना मात्र हो। शर्माजसरी धेरै सर्वसाधारण पीडित छन्। महानगरीय प्रहरी परिसर टेकुले एक महिनाअघि सय जना पाकेटमार सार्वजनिक गयो। डीएसपी होविन्द्र बोगटीको कमान्डमा टोली नै खटाएर पाकेटमार पक्राउ गर्ने अभियान थालेको परिसरले एक महिनामै सय जना पाकेटमार नियन्त्रणमा लिएको थियो। अहिले संगठित तवरबाट पाकेटमारी गर्ने गिरोहले राजधानी छाडेको दाबी प्रहरीको छ। तर छिटपुट घटना भइरहेको स्वीकार्छन् डीएसपी बोगटी। भन्छन्, सार्वजनिक बसमा पेसेवर रूपमै पाकेटमारी गर्ने गिरोह छन्। केहीको बसका कर्मचारीसँग मिलेमतोसमेत देखिएको छ। उनका अनुसार विशेषगरि कान्तिपुर यातायातमा बढी पाकेटमारी हुने गरेको छ। रिङरोड परिक्रमा गर्ने मिनी र ठूला बसमा पाकेटमार सक्रिय छन्। रत्नपार्क, सुन्धारा, गौशाला, कोटेश्वर र पुरानो बसपार्क क्षेत्रमा पाकेटमारी धेरै हुने गरेको बोगटीले बताए। भने, जहाँ बढी घुइँचो हुन्छ, त्यहाँ पाकेटमार सलबलाउँछन्, उनीहरू कोड भाषा प्रयोग गरेर पाकेट मार्छन्। सर्वसाधारण पनि त्यस्ता ठाउँमा सचेत हुन जरुरी छ। प्रहरीको अध्ययनले राति डान्सबारमा काम गर्ने केही युवतीले दिउँसो पाकेट मार्ने गरेको देखाउँछ। डीएसपी बोगटीका अनुसार अदालतमा मुद्दा दर्ता गरेपछि धरौटी खुल्ने बित्तिकै पाकेटमार छुट्छन्। कारण अर्को पाकेटमारले नै पक्राउ परेकाको धरौटी तिरिदिन्छन्। अदालतबाट छुटेका पाकेटमारको अनुसन्धान गयौं, जसले धरौटी तिरिदियो, उसलाई नै पछि पाकेटमारेको आरोपमा पक्राउ गयौं, उनले भने, अदालतले पनि पटके पाकेटमारको हकमा कडा फैसला गरे सजिलो हुन्थ्यो। उनले पाकेटमार जेल चलान भएको अभिलेख न्यून छ। परिसरका मुद्दा शाखाका एक अधिकृतले भने, पीडितलाई तुरुन्त पैसा चाहिन्छ, कोही उपचारका लागि आएका हुन्छन्, कोही कामकाजका लागि काठमाडौं आएर तुरुन्त फर्कनुपर्ने हुन्छ। यस्तो अवस्थामा पैसा लिने र पाकेटमारलाई छाडिदिने सहमति हुन्छ। यस्तो बेला अदालतले सरकारी वकिल कार्यालयको मिसिल हेरेर बरामद रकम पीडितलाई फिर्ता दिए केही हदसम्म सजिलो हुने बताउँछन् डीएसपी बोगटी। प्रहरीले ३ महिनामा ६ लाख रुपैयाँ पाकेटबारबाट पीडितलाई फिर्ता गरिसकेको छ। पाकेटमारका कोडभाषा टिनुवापाकेटमार खडीलुटपाट घोप्टेखुकुरी चिसोछुरीचक्कु दपैसा ध्रुवदाइपैसावाला मानिस कानमोबाइल दस्ती तोडरुपैयाँ निकाल दहरुपैयाँ निकाल थानहजारको नोट गजसयको नोट सेतो आधा५ सयको नोट टिप्ली मास्टर, कासीपाकेटमारको मुख्य मानिस छापाकेटा भद्रीकेटी मामड्राइभर मलेचालक सहयोगी टप्कीगाडीबाट झरेर भाग अकल जागाडीभित्र अगाडि सर चिछल जागाडीभित्र पछि सर ढेकपाकेट मार्दा छेकछाक गर्ने मानिस ठूलासादा पोसाकको प्रहरी लाटायुनिर्फमको प्रहरी मानबेचेप्रहरी भ्यान डेकेरकारको प्रहरी टिपपैसा खसालेर टिप्न भन्ने र अरूको खल्तीबाट निकाल्ने निलचरीआर्मी र सशस्त्र प्रहरी बिरालोसेतो भ्यान (स्रोत : नेपाल प्रहरी)"
फेवातालको ६५ मिटर छुट्याउन पहल,"पोखरा : फेवाताल संरक्षण गर्न सर्वाेच्च अदालतले दिएको फैसला कार्यान्वयन क्रममा प्रदेश सरकारले गठन गरेको समितिले स्थलगत अध्ययन थालेको छ। समितिका सदस्य प्रदेश सांसद राजीव पहारी, रामजी बराल जीवन र विन्दुकुमार थापालगायतले स्थलगत अध्ययन गरेका हुन्। समितिका अरू सदस्यसहित गएका सांसदले फिता लगाएर फेवातालको मापदण्ड ६५ मिटर कायम हुने सीमांकन आकलन गरेका थिए। सांसद पहारीका अनुसार समितिकै सदस्यलाई धरातलीय वस्तुस्थिति थाहा होस् भनेर नापजाँच गरिएको बताए। छिट्टै औपचारिक बैठक बसेर प्राविधिकबाटै फेवातालको सीमाबाट ६५ मिटरसम्म चिनो लगाउँछौं, पहारीले भने। उनका अनुसार ६५ मिटर मापदण्डभित्र पर्ने संरचना र जमिन यकिन भएपछि त्यसमा बनेका संरचना हटाउन पहल थालिनेछ। निजी जमिन ६५ मिटर मापदण्डभित्र पार्न भने सरकारले जग्गाधनीलाई मुआब्जा दिनुपर्नेछ। त्यस्तो मुआब्जाका लागि पोखरा महानगरपालिकाले संघ सरकारसँग ३ अर्ब रुपैयाँ चाहिने भन्दै माग गर्दै आएको छ। सर्वाेच्च अदालतले वैशाख १६ गते फैसला गरी मंसिर ६ गते दिएको पूर्णपाठमा स्थानीय, प्रदेश र संघ सरकारलाई संरक्षणको आदेश छ। सोहीअनुसार गण्डकी प्रदेश सरकारले माघ ९ गते फैसला कार्यान्वयन गर्न उद्योग, पर्यटन, वन तथा वातावरणमन्त्री विकास लम्सालको संयोजकत्वमा समिति गठन गरेको थियो। समितिमा प्रदेश सांसद, पोखरा महानगरका मेयर र प्रमुख प्रशासकीय अधिकृत, प्रमुख जिल्ला अधिकारी, नापी, कार्यालय प्रमुखलगायत सदस्य छन्। निजी जमिन ६५ मिटर मापदण्डभित्र पार्न भने सरकारले जग्गाधनीलाई मुआब्जा दिनुपर्नेछ। नापी कार्यालय कास्कीका प्रमुख खिमलाल गौतम ६५ मिटर छुट्याउनुअघि सुरुमा फेवातालको सीमा यकिन गरिनुपर्ने बताउँछन्। सर्वाेच्चको फैसलाले कास्की जिल्ला विकास समितिको परिषद्ले ३०६४ असार १५ गते तालको मापदण्ड ६५ मिटर कायम गरेको हुँदा त्यसभित्र पर्ने घर, होटल तथा स्थायी वा अस्थायी संरचना ६ महिनाभित्र हटाउन आदेश गरेको थियो। सांसद टोलीले बिहीबार ड्यामसाइडस्थित मुख्यमन्त्री निवासदेखि तालसिरान नजिकै कर्ण शाक्यद्वारा निर्मित वाटरफ्रन्ट होटलसम्म नापजाँच गरेको थियो। गौरीघाटलगायत क्षेत्रमा ६५ मिटरभित्रै ठूल्ठूला होटल र रिसोर्ट पर्ने देखिएको थियो। अन्तचाहिँ धेरै ठाउँमा अस्थायी संरचना पर्ने देखियो। सर्वाेच्चले विश्वप्रकाश लामिछाने संयोजकत्वको समितिबाट निर्मित प्रतिवेदनमा उल्लेख भएको ४ किल्ला क्षेत्र कायम गरी त्यसको ६५ मिटरको भूभागमा भवनलगायत तालको संरक्षणमा असर पुयाउने कुनै भौतिक संरचना बनाउन नपाउने गरी संरक्षण क्षेत्र घोषणा गर्न सरकारलाई आदेश गरेको थियो। व्यक्तिको नाममा दर्ता भएको तालको जमिन १ वर्षभित्र वदर गरी तालकै नाममा ल्याउनू, अदालतले भनेको छ। ०६७ माघ १० गते अधिवक्ता खगेन्द्र सुवेदीले फेवाताल संरक्षणको मागसहित रिट दायर गरेका थिए।"
अदालतका कर्मचारीलाई फेसबुकमा कडाइ,"काठमाडौं : सामाजिक सञ्जाल फेसबुक, ट्विटर आदिमा आफ्नै अड्डा र जिम्मेवार पदाधिकारीका विषयमा कुनै सामग्री राख्न अदालतका कर्मचारीले होस पुर्याउनुपर्ने भएको छ। यसमा रोक लगाउन सर्वोच्च अदालतले आचारसंहिता तयार पारेको छ। चित्त नबुझेका कुरामा कर्मचारी तहबाटै सामाजिक सञ्जालमार्फत गालीगलौज, जनमानसमा भ्रम सिर्जना, अविश्वास एवम् मानमर्दन हुने खालका सामग्री बढ्न थालेपछि आचारसंहितामार्फत बाँध्न खोजिएको हो। न्याय सेवाका कर्मचारीलाई निजामती कर्मचारी आचारसंहिताले पनि बाँधेको छ। सेवाको प्रकृतिअनुरूप बढी जिम्मेवार र अनुशासित बनाउन आवश्यक भएको महसुस भएपछि छुट्टै लागू गर्न थालिएको हो। फेसबुक, ट्विटर, ह्वाट्स एपजस्ता सामाजिक सञ्जालमा कडाइ गर्ने गरी अदालतमा कार्यरत कर्मचारीको आचारसंहिता २०७५ को मस्यौदा तयार भएको छ। आचारसंहिताका विविध पक्षमा सर्वोच्चको फुल कोर्ट मा छलफल भएको छ। अदालतका जनशक्तिले कार्यालय समयपछि पनि अदालतको मर्यादा र जनआस्थामा आँच नआउने गरी प्रयोगमा उच्च सतर्कता अपनाउनुुपर्नेछ। सामाजिक सञ्जालमा न्यायपालिकाको गरिमामा आँच आउने, न्यायाधीश तथा कर्मचारीको मानमर्दन हुने तथा जनमानसमा भ्रम एवम् अविश्वास पैदा हुने किसिमका सामग्री राख्न, सेयर गर्न तथा राजनीतिक उद्देश्यले निर्देशित विज्ञापन, अनुरोध एवम् प्रचार प्रसारसम्बन्धी सामग्री राख्न पाइने छैन, आचारसंहितामा उल्लेख छ। आचारसंहिताले राष्ट्र र अदालतप्रति बफादार रही आफ्नो सेवाको मर्यादा र गरिमामा आँच पुग्ने गरी कुनै काम नगर्न सचेत गराएको छ। अदालतका कर्मचारीले आफ्नो पदअनुरुपको जिम्मेवारी तदारुकताका साथ पालना गर्नुपर्नेमा पनि जोड दिएको छ। कामका क्रममा जात, जाति, भाषा, लिंग, उमेर, राजनीतिक वा सामाजिक हैसियत, दृष्टिकोण, पहुँच वा सम्बन्ध, शारीरिक अवस्था, वैवाहिक स्थिति वा अन्य कुनै पनि आधारमा भेदभाव नगरी सबैलाई सम्मानका साथ व्यवहार गर्न पनि मार्गदर्शन गरिएको छ। सेवाग्राही, साक्षी, कानुन व्यवसायी, विशेषज्ञलगायत सबैप्रति उचित, समान र मानवीय व्यवहार गर्नुपर्छ, आचारसंहितामा उल्लेख छ, कर्तव्य पालना गर्दा कसैसँग पूर्वाग्रही र पक्षपातपूर्ण व्यवहार गर्नु हुँदैन। कार्यालय समयमा अदालतसँग सम्बन्धित काम मात्र गर्नुपर्ने र अदालतका सामान तथा सुविधाको दुरुपयोग गर्न नहुने आचारसंहितामा उल्लेख छ। कार्यसम्पादनका क्रममा वा कुनै प्रकारबाट जानकारीमा आएको सूचना कसैलाई नदिन, अनुचित प्रभाव, प्रलोभन, दबाब, भनसुन वा कुनै आग्रहबाट प्रभावित नहुन, पदीय जिम्मेवारीमा राजनीतिक तटस्थता कायम गर्न पनि खबरदारी गरिएको छ। प्रवक्ता वा सूचना अधिकारीबाहेक अदालतका कामकारबाहीबारे सञ्चारमाध्यमलाई सूचना नदिन पनि सचेत गरिएको छ। आचारसंहितामा थप अध्ययन र परिमार्जनका लागि सर्वोच्चका मुख्य रजिस्ट्रार नृपध्वज निरौलाको संयोजकत्वमा रजिस्ट्रारसमेत संलग्न गरी सात सदस्यीय समिति तय भएको छ। न्याय सम्पादनलाई छिटोछरितो, अदालतप्रतिको जनआस्था अभिवृद्धि र न्यायिक सुशासन कायम राख्न आचारसंहिता बनाइएको हो। यसमा पेसागत आचरणका धेरै विषय छन्, निरौलाले अन्नपूर्णसँग भने, फुलकोर्टमा छलफलपछि थप परिमार्जनका लागि समितिलाई जिम्मा दिइएको छ।"
अस्थायी शिक्षक अलपत्र,"काठमाडौं : एक दशकको प्रयासपछि विद्यालय तहका अस्थायी शिक्षक व्यवस्थापन हुन लागे पनि शिक्षा, विज्ञान तथा प्रविधि मन्त्रालयको कमजोरीले तत्काल समस्या साम्य नहुने देखिएको छ। मन्त्रालयले बेलैमा योजना बनाउन नसक्दा सामुदायिक विद्यालयको पठनपाठन अझै केही समय झन् भद्रगोल हुने भएको छ। शिक्षक सेवा आयोगले अस्थायी शिक्षकलाई गत असारमा आन्तरिक प्रतिस्पर्धा गराएर फागुन तेस्रो सातादेखि अन्तिम नतिजा प्रकाशन सुरु गरेको छ। तर आन्तरिक प्रतिस्पर्धामा असफल भएपछि विद्यालय जाने बाटो स्वतः बन्द भएका शिक्षकको ठाउँमा कसलाई लैजाने र उनीहरूले पढाइरहेको विषय कसले पढाउने समस्या भएको छ। यसबारे शिक्षा, विज्ञान तथा प्रविधि मन्त्रालय बेखबरजस्तै छ। यतिखेर सबै विद्यालयले कक्षा १ देखि ९ सम्मको अन्तिम परीक्षा सञ्चालन गरिरहेका छन्। अधिकांश विद्यालयले अन्तर्वार्तामा असफल भएका र गोल्डेन ह्यान्डसेक रोजेका शिक्षकलाई छुट्टै पुस्तिका बनाएर हाजिर गराएका छन्। कतिपय विद्यालयमा हाजिर गराउने विषयमा विवादसमेत भएको छ। ती शिक्षकबाटै अन्तिम परीक्षाको लागि प्रश्नपत्र निर्माण, परीक्षा सञ्चालन तथा उत्तरपुस्तिका परीक्षण समेत गराउनुपर्ने भएकाले अस्थायी हाजिर गराइएको हो। सरकार जहिले पनि शिक्षकलाई पढाएन भनेर गाली मात्र गर्छ। तर यस्तो गम्भीर व्यावहारिक समस्यामा चासो दिँदैन, पुतलीसडकस्थित पद्मोदय माध्यमिक विद्यालयका सहायक प्रधानाध्यापक नारायण गौतमले भने, यस्ता शिक्षकको ठाउँमा कसलाई लैजाने मन्त्रालयको गृहकार्य शून्य छ। यो समस्याको असर अर्को वर्षको अन्तिम परीक्षाको नतिजासम्म रहन्छ। आन्तरिक प्रतिस्पर्धासम्बन्धी परीक्षामा माध्यमिक, निम्न माध्यमिक र प्राथमिक तहका समेत गरेर २३ हजार शिक्षक सहभागी थिए। तीमध्ये ९ हजारको हाराहारीमा मात्र उत्तीर्ण हुनेछन्। यसअनुसार सामुदायिक विद्यालयमा तत्काल १३ हजारभन्दा बढी शिक्षक अपुग देखिन्छ। मन्त्रालयका सहप्रवक्ता विष्णुप्रसाद मि श्रले शिक्षक पद रिक्त भएपछि त्यसको व्यवस्थापन गर्ने दायित्व स्कुलको भएको बताए। स्थायी शिक्षक नआउँदासम्म सम्बन्धित स्कुलले अस्थायी नियुक्ति दिन सक्छ। आयोगको परीक्षामा अनुत्तीर्ण भएकोलाई हाजिर गराउन मिल्दैन, उनले भने। आयोगले खुल्ला प्रतिस्पर्धाका लागि अर्को परीक्षा पनि सञ्चालन गरिसकेको छ। तर उत्तरपुस्तिका परीक्षणको काम जारी रहेकाले अन्तिम नतिजा आउन अझै केही समय लाग्ने देखिन्छ। गौतमले भने, खुल्ला प्रतिस्पर्धाबाट छानिएर आएपछि त समस्या सल्टेला। तर उनीहरू नआउँदासम्म रिक्त कोटामा कसले पढाउने ? अस्थायी शिक्षक व्यवस्थापन गर्न आन्तरिक प्रतिस्पर्धा गराउने र त्यसमा असफल हुनेलाई सेवा अवधि गणना गरी रकम दिएर घर पठाउने शिक्षा ऐनको आठौं संशोधनले व्यवस्था गरेको छ। ऐनमा लिखित परीक्षाको नतिजा सार्वजनिक भएको दिनदेखि नै अयोग्य शिक्षकको विद्यालय जाने बाटो बन्द हुने आशयको व्यवस्था छ। आयोगले फागुन २३ गते निम्न माध्यमिक तहका शिक्षकको नतिजा सार्वजनिक गर्न थालेको थियो। अहिलेसम्म निम्न माध्यमिकसँगै प्राथमिक तहको पनि आधाभन्दा धेरै शिक्षकका नतिजा सार्वजनिक भइसकेको आयोगका प्रशासकीय अधिकृत (सहसचिव) डातुलसी थपलियाले जानकारी दिए। पाँचौ पटक तोकियो अस्थायी शिक्षकको परीक्षा यस वर्ष सबै विद्यालयबाट अस्थायी शिक्षक हट्ने अस्थायी र करारका कर्मचारी आन्दोलित स्थायी शिक्षक अस्थायीको परीक्षामा"
सर्लाहीमा पाँच किलो गाँजासहित एक युवक पक्राउ,मलंगवा : सर्लाहीको लालबन्दी नगरपालिका २ जुटपानी स्थित बस बिसौनीबाट लागूऔषध गाँजासहित एक युवकलाई प्रहरीले पक्राउ गरेको छ। ५ किलो गाँजासहित मकवानपुर रानीसेरा गाउँपालिका १ का १८ वर्षीय पालसाङ बम्जनलाई पक्राउ गरिएको प्रहरीले जनाएको छ । रातो क्रेटको माथिल्लो भागमा टमाटर राखेर भित्रि भागमा प्लाष्टिकमा बेरेर लुकाएर राखेको अवस्थामा प्रहरीले गाँजा बरामद गरेको जिल्ला प्रहरी कार्यालय सर्लाहीले जनाएको छ।
बाजुराका स्थानीय तह सडक सञ्जालमा जोडिए,"बाजुरा : जिल्लाका ४ वटा स्थानीय तह सडक सञ्जालमा जोडिएका छन्। सेनाले निर्माण गरेको बाजुरा खण्डमा यातायात सेवा सञ्चालनमा ल्याइएपछि सडक सञ्जालमा जोडिएका हुन्। कर्णाली करिडोरअन्तर्गत बाजुरा खण्ड कालिकोट र बाजुरा सिमाना लैफूदेखि बाजुराको लेब्डीसम्म ३१ किलोमिटर सडक बिहीबारदेखि सञ्चालनमा आएको छ। सांसद लालबहादुर थापाले एक कार्यक्रममाझ सडक सञ्चालनको उद्घाटन गरेका छन्। सडक सञ्चालनमा आएसँगै बाजुराका हिमाली, स्वामिकार्तिक, जगन्नाथ गाउँपालिका र बुढिन्नदा नगरपालिका सड्क सञ्जालमा जोडिएका छन्। त्यस्तै, कालिकोट र मुगुका स्थानीयलाई समेत सहज भएको स्थानीय बताउँछन्। सडक सञ्चालन जोडिएपछि बाजुराको सबैभन्दा दुर्गम गाउँपालिकामा यातायातको पहुँच पुग्नुका साथै त्यस क्षेत्रका स्थानीयलाई सहज पुगेको प्रमुख जिल्ला अधिकारी चेतराज बरालले बताए। सेनाले ट्र्याक खोलेलगत्तै यातायात सञ्चालनमा ल्याइएको प्रमुख जिल्ला अधिकारी बरालले जानकारी दिए। सडक सुधारको काम भइरहेको जनप्रतिनिधि, प्रमुख जिल्ला अधिकारी, राजनीतिक दलको आग्रहमा सञ्चालनमा ल्याइएको कर्णाली करिडोरको तिथि चौर क्याम्पका उपसेनानी शंकर सिलवालले बताए। अहिले यस सडकमा जिप र मालवाहक ट्रक मात्र सञ्चालनमा ल्याउने जगन्नाथ गाउँपालिका अध्यक्ष कालिबहादुर शाहीले बताए। सडक विभागलाई सेनाले हस्तान्तरण नगर्दै सीमित सवारीसाधन सञ्चालनका लागि सडक सञ्चालनमा ल्याएको सेनाको भनाइ छ। बाजुराका यी स्थानीय तह, कालिकोट, मुगु र हुम्लाका दुर्गम बासिन्दालाई ठूलो राहत पुग्ने भएको छ। समयमै उपचारका लागि सुविधा सम्पन्न ठाउँमा लिन पनि समस्या हुने गरेको थियो। खाद्यान्नको चपेटमा रहँदै आएको उक्त क्षेत्रमा अबदेखि केही राहत हुने त्यहाँका स्थानीयले बताएका छन्। सडक सञ्चालनमा आएपछि निकै राहत भएको स्वामिकार्तिक खापर गाउँपालिका अध्यक्ष चिरञ्जीवी शाहीले बताए। सडक सञ्चालनमा प्रतिनिधि सभाका सदस्य लालबहादुर थापा, राष्ट्रिय सभाका सदस्य बद्री पाण्डे, पूर्व उद्योगमन्त्री तथा नेकपा सुदूरपश्चिम प्रदेश अध्यक्ष कर्णबहादुर थापा, सुदूरपश्चिम प्रदेशका आन्तरिक मामिला तथा कानुनमन्त्री प्रकाश शाह, प्रदेश सांसद बलदेव रेग्मीलगायत सहभागी थिए। सेनाले जिम्मा लिएको कर्णाली करिडोर कालिकोटको लालुदेखि हुम्लाको सरिसल्लासम्म १ सय ४५ किलोमिटर छ। कालिकोटमा ४० किलोमिटर, बाजुरामा ४४ किलोमिटर र बाँकी हुम्ला जिल्लामा छ। सेनाले उक्त सडक ०७१ चैतबाट सुरु गरेको थियो। बाजुरा र हुम्लाको बीचमा रहेको कवाडी नदीमा पुल बनाउने काम भइरहेको र उक्त पुल सम्पन्न हुनेबित्तिकै सडक यातायातले हुम्ला छुने उपसेनानी शंकर सिलवालले बताए।"
खुकुरी प्रहार गरी श्रीमतीको हत्या,"मलंगवा : सर्लाहीको बरहथवामा श्रीमानको खुकुरी प्रहारबाट एक महिलाको ज्यान गएको छ। बरहथवा नगरपालिका५ स्थित रामेश्वर सिग्देलको घरमा डेरा गरी बस्ने उदयपुर सुरुङ्गाका रामजी विश्वकर्माले बिहीबार राति ३३ वर्षीया श्रीमती सुनिता विश्वकर्मामाथि खुकुरी प्रहार गरी हत्या गरेको जिल्ला प्रहरी कार्यालय सर्लाहीका प्रहारी उपरीक्षक गोपालचन्द्र भट्टराईले जानकारी दिएका छन् । राती साँढे १० बजेतिर रामजीले श्रीमती सुनिताको घाँटी, हात, खुट्टा लगायत शरीरका विभिन्न भागमा खुकुरी प्रहार गरेको उपरीक्षक भट्टराईले जनाएका छन्। प्रहरीकाअनुसार खुकुरी प्रहारबाट सुनिताको घटनास्थलमै ज्यान गएको थियो। श्रीमतीको हत्या गररी भाग्दै गरेका रामजीलाई प्रहरीले राति नै नियन्त्रणमा लिएको छ। प्रहरी नियन्त्रणमा रहेका रामजीले श्रीमतीले आफूलाई खुकुरीले प्रहार गर्न खोज्दा प्रतिकारमा उनको मृत्यु भएको बताएका छन् । मृतक सुनिता बहरथाको चक्रजनता बहुमुखी क्याम्पसमा शिक्षिकाको रुपमा कार्यरत रहेको प्रहरीले जनाएका छन् । मृतक महिलाको शव पोष्टमार्टमका लागि जिल्ला अस्पताल मलंगवा ल्याइएको र घटनाबारे अनुसन्धान भइरहेको प्रहरी उपरीक्षक भट्टराईले बताए ।"
तलेजु मन्दिर पुनर्निर्माण उपभोक्ताबाटै,"ललितपुर : पाटन दरबार स्क्वायर क्षेत्रमा रहेको देगु तलेजु मन्दिर उपभोक्ता समितिले निर्माण गर्ने भएको छ। ललितपुर महानगरपालिकाका मेयर चिरीबाबु महर्जनले प्रधानमन्त्री केपी ओलीसँगको भेटपछि मन्दिर पुनर्निर्माणको ठेक्का रद्ध गरिएको जानकारी दिए। देगु तलेजुलाई ललितपुरकै अग्लो र ठूलो मन्दिर मानिन्छ। ०७२ सालको भूकम्पले यो मन्दिरमा क्षति पुगेको छ। मेयर महर्जनले गत सोमबार प्रधानमन्त्रीलाई भेट गरी ठेक्का रद्द गर्ने विषयमा सहमति गरेका हुन्। ठेक्का रद्द गर्ने विषयमा प्रधानमन्त्रीले स्वीकृत जनाउनु भएको छ, महर्जनले भने, अब पुनर्निर्माण प्राधिकरणबाट पत्र पाउन बाँकी छ। ललितपुुर महानगरप्रमुख महर्जन सम्पदा पुनर्निर्माण ठेक्कामा दिन नहुने पक्षमा छन्। ठेक्कामा कम मूल्य (लो बीड) मा काम गर्न आउनेलाई दिनुपर्ने बाध्यता छ, उनले भने, यो पद्दतिमा ठेकेदार मोटाउने तर गुणस्तरीय काम नहुने अवस्था रहन्छ। त्यसैले उपभोक्ता समितिबाट नै सम्पदा बन्नुपर्छ। जापान सरकारले मन्दिर पुनर्निर्माणका लागि तेह्र करोड रुपैयाँ सहयोग गरेको छ। ठेक्का रद्द गरिएको विषयमा दरबार हेरचाह तथा सम्पदा संरक्षण विभाग ललितपुरका प्रमुख काजी प्याकुरेलले अनविज्ञता प्रकट गरेका छन्। ठेक्का रद्दबारे सरकारी तवरबाट कुनै जानकारी आएको छैन उनले अन्नपूर्णसँग भने। फागुन दोस्रो साता मन्दिर पुनर्निर्माणका लागि टेन्डर आह्वान गरिएको थियो। सम्पदा पुनर्निर्माण गर्दा टेन्डर गर्न नहुने भन्दै विरोध भएपनि प्याकुरेलले सरकारकै एउटा विभागले सरकारले नै बनाएको ऐननियमलाई अटेर गर्न नसक्ने प्रतिक्रिया दिए। यद्यपी ठेक्काको काम गुणस्तरीय नहुनेमा उनी पनि सहमत छन्। काठमाडौं भ्याली प्रिजर्भेसन ट्रस्ट (केभीपीटी) पुनर्निर्माणको काम दिन अढाइ वर्षदेखि प्रयास हुँदै आएको थियो। केभीपीटीलाई पाटन दरबार क्षेत्रमा राम्रो काम गर्ने निकायका रूपमा लिने गरिएको प्याकुरेलले बताए। अर्थ मन्त्रालयले नेपाल सरकारको नाममा आएको यति ठूलो रकम एउटा संस्थालाई दिन नहुने भन्यो। केभीपीटीलाई कामको जिम्मा दिइएन, प्याकुरेलले भने, त्यसपछि बाध्य भएर टेन्डर निकालेका हौं। प्रधानमन्त्रीको कार्यालय, पुनर्निर्माण प्राधिकरणसहितका निकायले ठेक्का रद्द गर्ने विषयमा सहमित जनाए आफूहरूलाई कुनै समस्या नहुने प्याकुरेलले बताए। समुदायबाट काम गराउन हामी बाधक होइनांै, उनले प्रष्टिकरण दिँदै भने। पाटन दरबार क्षेत्रको अर्को महत्वपूर्ण भीमसेन मन्दिर पनि उपभोक्ता समितिले बनाउन सुरु गरिसकेको छ। भीमसेन मन्दिर पुननिर्माणका क्रममा स्काफोल्डिङको काम सुरु भइसकेको मयेर महर्जनले जानकारी दिए। सरकारबाट एक रुपैयाँ पैसा नलिइ स्थानीयले आफ्नै लगानी तथा सुपरभिजनमा बनाउन लाएिको छ, मेयर महजर्नले भने। श्रीलंकाली सरकारको सहयोगमा बुङगमतिको रातो मच्छिन्द्रनाथको मन्दिर खराब ठेकेदारकै कारण काम अघि बढ्न नसकेको मेयर महर्जनले जनाए। पुनर्निर्माणको काम अघि नबढेपछि श्रीलंकाली सरकार खुशी छैन, महर्जनले भने, ठेक्कामा काम लगाउँदा यो समस्या आयो।"
लागूऔषधसहित ३ जना पक्राउ,"बिर्तामोड : १ नम्बर प्रदेश अन्तर्गत झापा र सुनसरीबाट प्रहरीले लागूऔषध सहित ३ जनालाई पक्राउ गरेको छ। झापाको भद्रपुरबाट प्रहरीले लागूऔषधसहित एकजनालाई पक्राउ गरेको हो। भद्रपुर नगरपालिका९ घोडामारा चिया बगानबाट सोहि स्थानका नरेन राजवंशीलाई कोरेक्स ४ बोतल, नाइट्रोजन ट्याब्लेट ६ सय ३० पिस, मोबाइल १ थान र नगद २९ हजार ६ सय ५० सहित प्रहरीले पक्राउ गरेको प्रहरीले जनाएको छ। राजवंशीलाई जिल्ला प्रहरी कार्यालय झापामा राखि थप अनुसन्धान भइरहेको प्रहरी प्रवक्ता महेन्द्र कुमार श्रेष्ठले बताए। यस्तै इलाका प्रहरी कार्यालय महेन्द्रनगरबाट चेकजाँचमा खटिएको प्रहरीको टोलिले सुनसरीको बरहाक्षेत्र नगरपालिका६ बसपार्कबाट लागूऔषधसहित सुरेस बिष्ट र कालुप्रसाद राईलाई पक्राउ गरेको छ। बिहीबार दिउँसो राजाबासबाट चतरातर्फ जाँदै गरेको मे१ प ६७९२ नम्बरको मोटरसाइकल चेक गर्दा उनीहरुको साथबाट ७ सय ६८ पिस स्पासमो प्रोक्सिवन क्याप्सुलसहित नियन्त्रणमा लिएको हो। बरामद मोटरसाइकल र लागूऔषधसहित दुवैजनालाई इलाका प्रहरी कार्यालय महेन्द्रनगरमा राखि थप अनुसन्धान भइरहेको १ नम्बर प्रदेश प्रहरी कार्यालय बिराटनगरले जनाएको छ।"
सुत्केरीको मृत्यु पछि सेती अञ्चल अस्पतालमा तनाव (अपडेट ),"धनगढी : धनगढीस्थित सेती अञ्चल अस्पतालमा सुत्केरीको मृत्यु भएपछि तनाव भएको छ।चिकित्सकको लापरवाहीले सुत्केरीको मृत्यु भएको भन्दै मृतकका आफन्तले कारवाहीको माग गरेका छन्। धनगढी उपमहानगरपालिका१२ जुगेडाकी २२ वर्षीया रेखा थापाको सुत्केरी पछि मृत्यु भएको हो। आफन्तले चिकित्सको लापरवाहीले उनको मृत्यु भएको आरोप लगाएका छन्। चैत ३ गते सुत्केरीका लागि अस्पताल ल्याइएकी २२ वर्षीया थापाले ४ गते अप्रेसन गरेर छोरालाई जन्म दिएकी थिइन्। शिशुलाई भने अस्पतालमामै राखिएको छ। शिशुको अवस्था सामान्य रहेको अस्पतालले जनाएको छ। सुत्केरी भएपछि थापाको पेट सुन्निदै गएको थियो। चिकित्सकलाई पेट सुन्निएको खबर गर्दा पनि उपचारका लागि वास्ता नगरेको गुनासो मृतकका श्रीमान जय थापाको छ।३ दिनसम्म सेती अस्पतालमै राखेर उपचार गरिरहेका आफन्तलाई ७ गते सेती अस्पतालका चिकित्सकले उपचार गर्न नसक्ने भन्दै रिफर गरिदिएको उनले जानकारी दिए। उनलाई कोहलपुर मेडिकल कलेज लग्दै गर्दा बाटोमै मृत्यु भएको हो। मृत्युपश्चात सेती अञ्चल अस्पतालमै उनको शव ल्याएर आफन्तले अप्रेसन पछि बिरामीको स्याहार नगेको भन्दै चिकित्सकलाई कारवाहीको माग गरेका छन्। सेती अस्पतालका मेडिकल सुपरिटेण्डेण्ट डाक्टर हेमराज पाण्डेले भने घटना के कति कारणले भएको हो यसबारे बैठक बसिरहेको बताए। अस्पताल परिसरमा बाक्लोरुपमा प्रहरी परिचालन गरिएको छ।अहिले प्रदेशको सामाजिक मन्त्रालयका पदाधिकारी, प्रमुख जिल्ला अधिकारी, अस्पताल प्रशासन र पीडित पक्षबीच सहमतिका लागि बैठक बसिरहेको रहेको अस्पताल स्रोतले जनाएको छ।"
