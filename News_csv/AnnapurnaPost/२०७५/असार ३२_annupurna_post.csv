शीर्षक,विवरण
केसीप्रति संवेदना देखाऊ,"डा गोविन्द केसीले मेडिकल शिक्षा विधेयक सम्बन्धमा अनसन बसेको आज १७ दिन पुग्दा पनि सरकार भने संवेदनाशून्य भएको छ, जुन उदेकलाग्दो छ। प्रतिपक्षी दल मात्र नभई समाजका लब्धप्रतिष्ठित व्यक्तिहरूले यो विषयमा गम्भीर चासो व्यक्त गरिरहँदा पनि सरकार आफ्नै जिद्दीमा अडिग रहनु दम्भको प्रकटीकरण हो। डा केसीको अनसन मूलतः संसद्मा प्रस्तुत चिकित्सा शिक्षा विधेयकविरुद्ध हो। विधेयक माथेमा कार्यदलको प्रतिवेदनको मर्मविपरीत आएकोमा उनले आपत्ति जनाएका हुन्। भविष्यका दक्ष चिकित्सक तयार पार्ने चिकित्सा शिक्षाजस्तो संवेदनशील क्षेत्रमा माफियातन्त्र हावी भएको भन्दै डा केसीले आन्दोलन सुरु गरेका थिए। पटकपटकको अनसनपछि चिकित्सा शिक्षामा देखिएका बेथितिबारे जाँचबुझ गरी सही निष्कर्ष निकाल्न प्राध्यापक केदारभक्त माथेमाको नेतृत्वमा कार्यदल बनाइएको थियो। डा सुरेशराज शर्मा, डा अर्जुन कार्की, डा मदन उपाध्याय, डा रमेशकान्त अधिकारी, डा भगवान कोइराला, डा गुणराज लोहनी र डा हरिप्रसाद लम्सालहरू समावेश भएको कार्यदलले ल्याएको प्रतिवेदन स्वास्थ्य शिक्षा सम्बन्धमा राज्यका लागि मार्गनिर्देशन हो। सोही प्रतिवेदनको मर्म समेट्दै चिकित्सा शिक्षा अध्यादेश ल्याइएको थियो। सरकारले यो अध्यादेशभन्दा पनि एक कदम माथि उठेर विधेयक ल्याउने आशा गरिरहेको बेलामा सिंगो प्रतिवेदनको मूल मर्मविपरीत विधेयक प्रस्तुत गरेपछि डा केसीले आन्दोलन थालेका हुन्। दुईतिहाइ बहुमत प्राप्त सरकारले डा केसीको अनसनलाई बेवास्ता गरिरहेको छ। शिक्षामन्त्रीले जसरी पनि विधेयक प्रस्तुत गर्ने संकेत दिइरहेका छन्। सरोकारवाला मन्त्रीको त कुरै छोडौं, प्रधानमन्त्रीले समेत यसबारे कुनै चासो नदिनु राम्रो होइन। सत्ता र शक्तिसँग नजिकिएर स्वास्थ्य सेवाजस्तो विषयमा अनधिकृत ढंगमा व्यापार गर्न खोज्नेहरूले सञ्चारमाध्यम र सामाजिक सञ्जालमार्फत एकदुईजनाको निधनले फरक नपर्ने भन्दै सिंगो मानवताकै उपहास गरिरहेका छन्। स्थिर सरकार र समृद्ध भविष्यको निम्ति मतदान गरेका नेपाली जनताले प्रश्न गरिरहेका छन्, कतै हामी निकृष्ट समयको साक्षी त बनिरहेका छैनौं ? सामाजिक सञ्जालदेखि विद्युतीय सञ्चारमाध्यममा डा गोविन्द केसीको अनसनको मर्ममाथि प्रायोजितजस्तो ढंगमा प्रहार हुनु दुःखद् छ। तर आम जनताको गुणस्तरीय स्वास्थ्य अधिकारका पक्षमा सरकारी पहलको अपेक्षा सिंगो नेपालले गरिरहेको छ। डा केसीको आन्दोलन एउटै उद्देश्यमा केन्द्रित छ। त्यो हो गुणस्तरीय चिकित्सा शिक्षा प्रदान गरेर योग्य चिकित्सक तयार गर्नु। उनी कुनै पार्टीविशेषका समर्थक वा कार्यकर्ता होइनन्। आफ्नो निष्ठा र निःस्वार्थ सेवाभावले जनप्रिय बनेका एकजना सेवकलाई अनर्गल लाञ्छना लगाउनुअगाडि सयचोटि सोच्न जरुरी छ। न उनी कुनै पार्टीविशेषका मानिसले लगानी गरेका कलेज जोगाउन आन्दोलन गरिरहेका छन् न त कुनै पार्टीविशेषका लगानीकर्तालाई ध्वस्त पार्न। उनको सरल माग हो मापदण्ड नपुगेका चिकित्सा शिक्षालय बन्द गर, चिकित्सा शिक्षालयलाई राजधानीमा सीमित नगर, स्वास्थ्य, शिक्षा र सेवालाई राज्यको दायित्वअन्तर्गत राख, व्यापारको वस्तु नबनाऊ। के यी माग आम जनताको भलोमा छैनन् र ? विकास र समृद्धिको नारा दिएर चुनावमा मत प्राप्त गरेको वर्तमान सरकारले जनपक्षीय निर्णयहरू गरेर देशलाई सही दिशामा अगाडि बढाउनेछ भन्ने आम जनताले आशा राखेका छन्। आशा छ सरकारले अझै थप बाटो बिराउने छैन। संसद्मा दर्ता भएको विधेयक फिर्ता लिई डा केसीसँग तत्काल वार्ता थाल्नेछ। माथेमा प्रतिवेदनको मर्म सम्बोधन गर्दै नयाँ विधेयक दर्ता गर्नेछ। सरकारसँग यो मुद्दामा अन्तिम अपेक्षा यति नै हो।"
नेकपाबाट राष्ट्रिय सभाको मुख्य सचेतकमा भट्टराई,काठमाडौः सत्तारुढ दल नेपाल कम्युनिस्ट पार्टी (नेकपा) का तर्फबाट राष्ट्रिय सभाको मुख्य सचेतकमा खिमलाल भट्टराई चयन भएका छन् । नेकपाका संसदीय दलका नेता एवम् प्रधानमन्त्री केपी शर्मा ओलीले भट्टराईलाई मुख्य सचेतकमा नियुक्त गरेको जानकारी विज्ञप्तिमार्फत दिएका हुन् । भट्टराई नेकपाका केन्द्रीय सदस्य पनि हुन् । नेकपाका तर्फबाट राष्ट्रिय सभामा संसदीय दलको नेतामा दीनानाथ शर्मा यसअघि नै चयन भइसकेका छन् ।
चिकित्सा शिक्षा विधेयक: संसद बैठकमा कांग्रेसको अवरोध,"काठमाडौँः प्रमुख प्रतिपक्षी दल नेपाली कांग्रेसले सोमबार बसेको प्रतिनिधि सभाको बैठकमा अवरोध गरेको छ । सरकारले चिकित्सा शिक्षा विधेयक तोडमोड गरेर पेश गर्न लागेको भन्दै कांग्रेसका सांसदहरुले उठेर विरोध जनाएपछि सभामुख कृष्णबहादुर महराले बैठक स्थगित गरेका छन् । १७ दिनदेखि जुम्लाको खलंगामा अनशनरत प्रा डा गोविन्द केसीका माग सम्बोधनका लागि पेश गर्न लागिएको यो विधेयक सरकारले ४३ ठाउँमा तोडमोड गरेको आरोप लागेको छ । दिउँसो १ बजे बसेको प्रतिनिधिसभा बैठकमा राष्ट्रिय चिकित्सा विधेयक पेश हुुने कार्यसूची थियो । शिक्षा मन्त्री गिरिराजमणि पोखरेलले संसदमा राष्ट्रिय चिकित्सा विधयेक २०७५ पेश गर्ने कार्यसूची रहेको संसद सचिवालयले जनाएको थियो । राष्ट्रिय चिकित्सा शिक्षा विधेयक, २०७५ लाई प्रस्तुत गर्न अनुमति माग्ने प्रस्तावमाथि सांसद गगन कुमार थापाले प्रस्तुत गर्नुभएको विरोधको सूचनालाई निर्णयार्थ प्रस्तुत हुने भएको छ । त्यस्तै राष्ट्रिय चिकित्सा शिक्षा विधेयक, २०७५ लाई प्रस्तुत गर्न अनुमति माग्ने प्रस्तावमाथि सांसद प्रेम सुवालले प्रस्तुत गर्ने विरोधको सूचनालाई निर्णयार्थ प्रस्तुत गरिने कार्यसूचीमा उल्लेख थियो । त्यस्तै बैठकमा बीमा विधेयक, २०७५ लाई प्रस्तुत हुने कार्यतालिका थियो। अर्थमन्त्री डा युवराख खतिवडाले विमा विधेयक २०७५ प्रस्तुत गर्ने कार्यक्रम तय भएको थियो । सांसद विन्दा पाण्डेले शारीरिक, महिलामाथि हुने जघन्य अपराध न्यूनिकरण गर्न जनचेतना अभियान चलाई सामाजिक न्याय र समानताको लागि विद्यालय तहका पाठ्यक्रममा नै समावेश गर्न सरकारलाई निर्देशन दिइयोस् भन्ने विषयको संकल्प प्रस्ताव प्रस्तुत हुने कार्यसूची रहेको थियो ।"
शेरबहादुरको आरोप: सरकारले गोविन्द केसीको ज्यान लिन खोज्दैछ,"काठमाडौँ: नेपाली कांग्रेसका सभापति शेरबहादुर देउवाले आमरण अनशनरत डा गोविन्द केसीका मागप्रति गम्भीर हुन सरकारलाई आग्रह गरेका छन् । सभापति देउवाले सोमबार एक विज्ञप्तिमार्फत डा केसीको स्वास्थ्य स्थिति थप बिग्रँदै गएको खबरले आफूलाई गम्भीर बनाएको उल्लेख गरेका छन् । उनले यसमा सरकार वार्तामार्फत समाधानका लागि गम्भीर नहुनुलाई झनै गम्भीर विषयका रुपमा लिएको बताएका छन् । सभापति देउवाले चिकित्सा शिक्षामा सुधारका लागि अनशनरत डा केसीसँग वार्ता गरी उनका माग सम्बोधन गर्दै उनको जीवन रक्षाका लागि तत्कालै अग्रसरता लिनु सरकारको दायित्व रहेको स्मरण गराएका छन् । 'मेरो नेतृत्वमा रहेको अघिल्लो सरकारले चिकित्सा शिक्षामा व्यापक सुधार गर्ने उद्देश्यका साथ चिकित्सा शिक्षा विधेयकलाई अध्यादेशमार्फत जारी गरेको थियो', उनले भनेका छन्, 'डा केसीसँगको वार्ता, सरोकारवालासँगको छलफल, उच्चस्तरीय माथेमा कार्यदलको प्रतिवेदन एवं आम नागरिकको भावनालाई मध्यनजर राखेर जारी त्यो अध्यादेशकै हुबहु विधेयक प्रस्तुत गर्नु नै विद्यमान जटिलताको विवेक सम्मत् हल हुने मेरो दृढ निष्कर्ष छ ।' शासन सञ्चालन क्रममा सरकारले विवेकको मार्ग अख्तियार नगर्दा त्यसले गम्भीर दुर्घटना निम्त्याउने उल्लेख गर्दै उनले डा केसीको जीवनमा तलमाथि हुनसक्ने परिस्थितिको निर्माण वर्तमान सरकारले नियतवश गरिरहेको गम्भीर आशंका उब्जिएको बताएका छन् । सभापति देउवाले अप्रिय घटना भएका खण्डमा सम्पूर्ण दोषको जिम्मेवारी सरकारको हुने मात्रै होइन, चिकित्सा शिक्षामा सुधारको अभियानकाप्रति नै गम्भीर घात हुने चेतावनी समेत दिएका छन् । डा केसी चिकित्सा शिक्षा क्षेत्रमा सुधारको माग गर्दै १७ दिनदेखि जुम्लामा आमरण अनशनरत छन् । उनको यो १५ औँ आमरण अनशन हो । यता कांग्रेसले प्रतिनिधिसभाको आजको बैठकमा डा केसीका माग सम्बोधनमा सरकार गम्भीर नदेखिएको भन्दै सदन अवरुद्ध गरेको छ । रासस"
नेकपा नेता बडाल भन्छन्ः गोविन्द केसी गगन थापाका कार्यकर्ता,"काठमाडौँः सत्तारुढ दल नेपाल कम्युनिष्ट पार्टी (नेकपा) का स्थायी समिति सदस्य केशब बडालले प्रा डा गोविन्द केसीलाई मानव ढाल बनाइएको बताएका छन् । रिर्पोटर्स क्लब नेपालमा सोमबार बोल्दै उनले जबसम्म माग पूरा हुँदैन, तबसम्म उपचार गर्न नदिने भन्दै समर्थकहरुले अनशनरत डाक्टर गोविन्द केसीलाई मनव ढाल बनाउने काम गरेको भन्दै कडा आपत्ति जनाएका हुन् । डाक्टर केसीलाई मानव ढाल बनाउने काम भइरहेको छ, उपचार पनि गर्न नदिने र वार्तामा पनि नबस्ने भनेर साथीहरुले भन्नुभएको छ, उनलेभने, यो गलत र अलोकतान्त्रिक हो, उहाँलाई मानव ढाल नबनाऔं। साक्षात्कारमा बोल्दै उनले डाक्टर केसीको जीवनमाथि खेलबाड गर्ने काम नगर्न पनि आग्रह गरे । उनले भने,यस्तो अत्याचार नगरौं, संसदले कुन विद्येयक र कस्तो विद्येयक पास गर्ने वा नगर्ने भन्ने अनशनलाई जिम्मा दिने कुरा नगरौं, संसदमा पर्याप्त छलफल हुन्छ, विद्येयकमा चित्त नबुझे विद्येयकउपर छलफल हुन्छ, संशोधन हाल्न पनि सकिन्छ, संसदीय समितिहरुमा पनि पर्याप्त छलफल हुन्छ। उनले ऐन सडकबाट पारित गर्नेजस्तो कुरा गर्न नहुने धारणा राखे । कांग्रेसजस्तो लोकतान्त्रिक पार्टीले बाटो बिराएछ, लोकतन्त्र नै समाप्त पार्ने बाटोमा कोहीपनि नलागौं। सरकार डाक्टर केसीको जीवन रक्षा गर्ने पक्षमा रहेकाले केसीले अनशन काठमाडौंमा नबसी जुम्लामा किन बसे ?, उनको प्रश्न थियो । डाक्टर केसीको अनशन धेरै पटक भएकोले कांग्रेस नेता गगन थापा स्वास्थ्यमन्त्री हुँदा माग पूरा नगरेकोमा पनि उनले प्रश्न गरे । अहिले केसीको पक्षमा चर्को कुरा गर्ने गगन थापा आफू स्वास्थ्यमन्त्री हुँदा किन उहाँका मागहरु पूरा गर्नुभएन् ?, बडालले प्रश्न गरे, डाक्टर धर्मकान्त बाँस्कोटाजस्तो सम्मानित र इमानदार डाक्टरलाई त्रिवि शिक्षण अस्पतालको निर्देशकबाट हटाउन समेत डाक्टर केसी अनशन बसे । डाक्टर बाँस्कोटामात्रै होइन, भगवान कोइरालालाइ पनि त्रिवि शिक्षण अस्पतालको निर्देशकबाट हटाउन उनी अनशन बसे । नेता बडालले गगन थापाको पक्षमा चुनावको बेला भोट माँगेकोले डाक्टर केसी कांग्रेसको कार्यकर्ता भएको आरोप लगाए । उनले भने, डाक्टर केसी कांग्रेसको कार्यकर्ता नभए गगन थापाको पक्षमा निर्वाचनमा किन मत मागे ?, त्यही गुण तिर्नका लागि गगन थापाले अहिले अनशनरत डाक्टर केसीको पक्षमा बोलिरहेका छन् । ६० लाख मानिस काठमाडौंमा बस्ने भएकोले काठमाडौं उपत्यकाभित्र मेडिकल कलेज खोल्नै हुँदैन भन्नु काठमाडौंका जनताविरुद्ध अपराध गरेको उनको गुनासो छ । उनले भने,संविधानको भावना विपरितको अभिव्यक्ति हो, कोही अनशन बसेर सडकबाट काठमाडौंमा मेडिकल कलेज खोल्न पाईँदैन भन्नु दयनीय दृष्टिकोणमात्रै हो ।"
कांग्रेस सांसद भन्छन्ः गोविन्द केसीलाई कांग्रेसीको नजरबाट नहेर,"अन्नपूर्णः प्रतिनिधिसभाको बैठकमा नेपाली कांग्रेसका सांसद्हरुले अनसनरत् डा गोविन्द केसीको जीवन रक्षाका लागि सरकारले तत्काल कदम चाल्न माग गरेका छन् । गोविन्द केसीलाई कांग्रेसी नजरबाट नहेरी उनले जनताको माग भएकाले त्यसको बारेमा संवेदनशील हुन पनि उनीहरुले आग्रह गरे । प्रतिनिधिसभाको दोस्रो बैठकमा नेपाली कांग्रेसका सभासद् पुष्पा भुषालले हिजो राणाशासनको अधिनायकवादी शैलीको विरुद्धमा नेपाली कांग्रेस विरोधमा उत्रिएको तर राणाहरुले त्यसको वेवास्ता गदै कांग्रेसको आन्दोलन र एजेण्डाको पछि नलाग्न जनतालाई भ्रम छरिरहेको प्रसंग कोट्याउँदै अहिलेको राजनीतिमा त्यही परिदृश्य देखा परेको पनि बताए । कांग्रेसले नागरिक अगुवा केसीको जीवन रक्षाको माग गर्दा उनलाई कांग्रेस समर्थक भनेर भनिनु मानव अधिकार र व्यक्तिको जीवन रक्षा प्रति सरकार संवेदनशील नहुनु दुःख लाग्दो भएको बताइन् । अहिले अनशसन कारीको माग सुनिएको छैन । मानव अधिकारवादीले केसीको समर्थनमा गरेको कार्यक्रममा सरकारले हस्तक्षेप गरिरहेको छ, र थुन्ने सम्मको काम गरिरहेको छ । उनीसँग बार्ता गर्न पनि तयार छैन । उनको मागलाई अन्यत्र मोड्न खोजेको छ, उनले भनिन् । केसीको पक्षमा आवाज उठाउनेलाई दबाउने काम गरेर सरकारले दम्भ देखाएको प्रति उनले आक्रोश प्रकट गरिन् । केसीको जीवन रक्षका लागि सरकारले कुनै कदम नउठाएकाले चिकित्सकले अस्पताल नै बन्द गरी कठोर आन्दोलन सुरु गर्न थालेको पनि उनले बताइन् । साउन ३ गतेसम्मका लागि संसद बैठक स्थगित कांग्रेस सांसद्हरुको निरन्तर विरोध पछि सभामुख कृण्ण बहादुर महराले सोमबारेको बैठक स्थगित गरेका हुन् । दिउँसो १ बजे बसेको बैठक कांग्रेस सांसद्को विरोधका कारण आधा घण्टा स्थगित पछि पुनः बसेको थियो । दोस्रो बैठक पनि सभामुख महराले पटक पटक गरेको आग्रह समेत नेपाली कांग्रेसका सांसद्ले वेववास्ता गरी निरन्तर अवरोध जारी राखेपछि संसद्को अर्काे वैठक विहीबार साउन ३ सम्मलाई स्थगित भएको छ ।"
अब राजदूत बन्न यस्ता योग्यता चाहिने,"काठमाडौं : सरकारले स्नातक उतीर्ण तथा विदेशी राष्ट्रको कुटनीतिक लाभको पदमा नियुक्ति नपाएको व्यक्ति राजदूतका लागि योग्य हुने मापदण्ड तय गरेको छ । पहुँचवालालाई राजदूत नियुक्ति गरिँदा मुलुकको कुटनीतिक सम्बन्ध कमजोर बनेको विश्लेषण गरी सरकारले राजदूत नियुक्तिका लागि मापदण्ड तयार पारेको हो । परराष्ट्र मन्त्रालयले तयार पारेको राजदूत नियुक्तिको निर्देशकालाई मन्त्रिपरिषद्ले पारित गरिसकेको छ । लाभको पदमा नियुक्ति गरेका नेपाली अवकाश पाएको १० वर्ष पछि मात्रै राजदूत बन्न योग्य मानिने छन् । राजदूत नियुक्तिका लागि सरकारले सम्भावित उम्मेदवारको सूची तयार पारी प्रारम्भिक नाम छनोट गर्न सक्ने मापदण्डको व्यवस्था छ । कुनै पनि मुलुकमा राजदूत पद रिक्त हुनु तीन महिना अघिदेखि नै नियुक्ति प्रक्रिया सुरु गर्नुपर्ने मापदण्डले स्पष्ट पारेको छ । परराष्ट्र सेवाका ५० प्रतिशत र राजनीतिबाट ५० प्रतिशत हिस्सामा राजदूत नियुक्ति गरिने मापदण्ड छ । यसअघि परराष्ट्र सेवाका लागि छुट्टयाइएको ५० प्रतिशतमा परराष्ट्र बाहेकबाट पनि हिस्सा खोजिँदा समस्या आएको परराष्ट्रको बुझाइ छ । मन्त्रिपरिषदले पारित गरेको निर्देशिकाले अब भने परराष्ट्रबाटै ५० प्रतिशतको हिस्सेदारीमा राजदूत नियुक्ति हुनेछन् । मापदण्ड अनुसार राजदूतको पदावधि नियोगमा हाजिर भएको मितिले चार वर्ष हुने छ । सरकारले आवश्यक ठानेमा मात्रै पदावधि थप हुने छ । पदावधि पूरा हुनु अगावै राजदूतलाई सरकारले फिर्ता बोलाउन सक्ने प्रावधानलाई निर्देशिकामा समेटिएको छ । यो प्रावधानले पूर्ववर्ती सरकारका नियुक्तिलाई खारेज गरी फिर्ता बोलाउन सक्नेछ । अहिले भारत, मलेसिया, संयुक्त अरब इमिरेट्स र न्युयोर्कस्थित संयुक्त राष्ट्र संघका लागि नेपाली स्थायी प्रतिनिधिमा प्रतिनिधि रिक्त छन् । तत्कालीन माओवादी अध्यक्ष पुष्पकमल दाहाल प्रधानमन्त्री हुँदा गरिएको राजदूत नियुक्ति विवादित बनेपछि सरकारले राजदूत नियुक्तिको मापदण्ड बनाएको हो । राजदूतमा सिफारिश भइ संसदीय सुनुवाईबाट अनुमोदन भए पनि ६ महिनासम्म ती व्यक्तिका नाममा एग्रिमो नआए अर्को उम्मेदवार सिफारिस गरिने निर्देशिकाले स्पष्ट व् व्यवस्था गरेको छ । राजदूतका योग्यदा  न्यूनतम ३५ वर्ष  कम्तीमा स्नातक उपाधि  सरकारी सेवाका निम्ति अयोग्य ठहरिने गरी बर्खास्त नभएको  विदेशको स्थायीअस्थायी आवासीय अनुमति पत्र वा सुविधा प्राप्त नगरेको  फौजदारी कसुरमा सजाय नपाएको  परराष्ट्र नीति र अन्तर्राष्ट्रिय आयाम बुझेको  आफूले गर्नुपर्ने कामका बारेमा ज्ञान भएको  अंग्रेजी भाषामा राम्रो दखल  नियुक्त हुने मुलुकको हित बाझिने अवस्था नरहेको  उच्च नैतिक चरित्र भएको तथा कालो सूचीमा नपरेको  भियना महासन्धिका व्यवस्था एवं अभ्यासमा जानकार"
देउवाको प्रस्तावबारे धारणा बनाउन पौडेल गुटको भेला,"काठमाडौं : पार्टीलाई नयाँ संरचनामा लाने सभापति शेरबहादुर देउवाको प्रस्तावमाथि धारणा तय गर्न वरिष्ठ नेता रामचन्द्र पौडेल पक्षको बैठक काठमाडौंमा सुरु भएको छ। बालाजुस्थित एक सामुदायिक विद्यालयमा बिहान ११ बजेदेखि सुरु भएको भेलामा साउन २ गते सभापति देउवाले बोलाएको बैठकमा कसरी प्रस्तुत हुने भन्ने विषयमा धारणा तय गरिने एक नेताले अन्नपूर्णलाई बताए। सभापति देउवाले विधान मस्यौदा समिति, पार्टीका विभागहरू गठन र प्रदेश समितिहरू बनाउन प्रस्ताव गरे पनि वरिष्ठ नेता पौडेलले त्यसमा निर्णय दिन सकिरहेका छैनन्। देउवा विधान मस्यौदा समिति र महासमितिको भेलाको मिति समेत तय गर्ने तयारीमा छन्। पौडेल गुटको गोप्य बैठकमा नेताहरू कृष्णप्रसाद सिटौला, अर्जुनरसिंह केसी, प्रकाशमान सिंह, शेखर कोइराला लगायतले आफू निकट केन्द्रीय सदस्यहरूसँग विधान मस्यौदा समिति, पार्टीका विभागहरू गठन र प्रदेश समितिहरू बनाउन सभापति देउवाले गरेका प्रस्तावमा कसरी प्रस्तुत हुने भनेर धारणा माग्नेछन्।"
चिकित्सा शिक्षा विधेयक प्रस्तुत गर्ने प्रतिनिधिसभाकाे कार्यसूची,"काठमाडौं : आज दिउँसो १ बजे बस्ने प्रतिनिधिसभा बैठकमा राष्ट्रिय चिकित्सा विधेयक पेश हुुने भएको छ । सांसद गिरिराजमणि पोखरेलले संसदमा राष्ट्रिय चिकित्सा विधयेक २०७५ पेश गर्ने कार्यसूची रहेको संसद सचिवालयले जनाएको छ । सो अवसरमा राष्ट्रिय चिकित्सा शिक्षा विधेयक, २०७५ लाई प्रस्तुत गर्न अनुमति माग्ने प्रस्तावमाथि सांसद गगन कुमार थापाले प्रस्तुत गर्नुभएको विरोधको सूचनालाई निर्णयार्थ प्रस्तुत हुने भएको छ । त्यस्तै राष्ट्रिय चिकित्सा शिक्षा विधेयक, २०७५ लाई प्रस्तुत गर्न अनुमति माग्ने प्रस्तावमाथि सांसद प्रेम सुवालले प्रस्तुत गर्ने विरोधको सूचनालाई निर्णयार्थ प्रस्तुत गरिने कार्यसूचीमा उल्लेख छ । त्यस्तै आजै बस्ने बैठकमा बीमा विधेयक, २०७५ लाई प्रस्तुत हुने भएको छ। अर्थमन्त्री डा युवराख खतिवडाले विमा विधेयक २०७५ प्रस्तुत गर्ने कार्यक्रम तय भएको छ । सांसद विन्दा पाण्डेले शारीरिक, महिलामाथि हुने जघन्य अपराध न्यूनिकरण गर्न जनचेतना अभियान चलाई सामाजिक न्याय र समानताको लागि विद्यालय तहका पाठ्यक्रममा नै समावेश गर्न सरकारलाई निर्देशन दिइयोस् भन्ने विषयको संकल्प प्रस्ताव प्रस्तुत हुने कार्यसूची भएको छ ।"
