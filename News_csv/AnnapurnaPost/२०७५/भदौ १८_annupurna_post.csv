शीर्षक,विवरण
बेकाम जिसस,"जिल्लाभित्रका स्थानीय सरकारलाई समन्वय गर्ने उद्देश्यले बनाइएका जिल्ला समन्वय समितिले बेकामे बनाइएको गुनासो गर्न थालेका छन्। केही जिससका अधिकारीले आफूलाई केन्द्र र स्थानीय सरकारबीचको हुलाकी बनाइएको टिप्पणीसमेत गरेका छन्। स्वायत्त स्थानीय शासनमा प्रवेश गरेको देशमा प्रारम्भमा यस्ता गुनासा आउनु स्वाभाविकै मानिएला, तर स्वाभाविक गुनासाका निराकरण सहजरूपमा भएनन् भने असन्तुष्टि बढ्नेछ। त्यसले निम्त्याउने द्वन्द्वले कार्य प्रभावित हुनेमा ध्यान दिन ढिलाइ गर्नु हुँदैन। संविधानले निर्दिष्ट गरेका सीमाभित्र बसेर कार्यक्षेत्र निर्धारण, अधिकारको प्रत्यावहन गर्नेतर्फ सम्बन्धित निकायले ध्यान दिन जरुरी छ। नेपाली संघीय अभ्यासले राज्यका तीन तहको सिर्जना गरेको छ : केन्द्र, प्रदेश र स्थानीय। यी तीनै तहमा जिल्ला तहको अस्तित्व छैन। अर्थात् विगतमा रहेको जिल्ला तहको अभ्यास संघीय संरचनाको कल्पना बाहिरको हो, जसलाई संविधानले समन्वय समितिका नाममा आंशिक उपस्थिति दिएको छ। राज्य संरचनाको मूल मर्ममा नपरेको तर संविधानले झीनो बन्दोबस्त गरेको यो संरचना बिब्ल्याँटो अभ्यासको नमुना बनिदिएको छ। संविधान र स्थानीय सरकार सञ्चालन ऐन, २०७४ का प्रावधान हेर्दा जिल्ला समन्वय समिति र जिल्लासभाको मुख्य जिम्मेवारी हो स्थानीय सरकार (गाउँपालिका र नगरपालिका दुवै) बीच समन्वय गर्ने र आवश्यक सुझाव दिने। विडम्बना समन्वयको आयाम के हो र सुझावको भार कति हुने भन्नेमा न त संविधान स्पष्ट छ, न ऐन। यो अस्पष्टताले विगतको जिल्ला तहको मानसिकताबाट मुक्त हुन नसकेकैले जिल्ला समन्वय समिति निर्माण गरिएको बोध गराउँछ। राज्य पुनर्संरचनाको नारा पनि लगाउने तर पुरानो केन्द्रीकृत राज्य सञ्चालन अभ्यासको मोहबाट पनि मुक्त हुन नसक्ने दोधारेपनको सिकार त सिंगो नेपाली राजनीतिकै समस्या हो। परिणाम, अहिले जिल्ला समन्वय समितिले आफूलाई हुलाकी मात्र बनाइएको गुनासो गरेका छन्। यो गुनासोका पछाडि केही कमजोरी जिम्मेवार छन्। स्थानीय तह निर्वाचन भएको करिब एक वर्ष पूरा हुन लागेको छ। कतिपय स्थानीय सरकारले एक वर्ष गुजारिसकेका पनि छन्। तर स्थानीय सरकारमातहत हुने गरी सञ्चालन गर्ने भनिएका सरकारी कार्यालय अहिलेसम्म पूरा भएका छैनन्। प्रशासन, कोष तथा लेखा, निर्वाचन, हुलाक, अदालत र प्रहरीबाहेक सबै सरकारी अड्डा जिल्ला संरचनामा रहने गरी निर्णय भइसकेको छ। जिल्ला तहबाट दिने सेवा, सुविधा स्थानीय तहबाटै प्रवाह गर्ने गरी ती अड्डाको विघटन गरिएको हो। तर अहिलेसम्म पनि स्थानीय तहमा कर्मचारी समायोजन गरिएको छैन। बारम्बार त्यसबारे आवाज उठाउँदा पनि सरकारले गरिरहेको ढिलासुस्ती आश्चर्यजनक छ। स्थानीय सरकारमा बसेर काम गर्नुपर्ने कर्मचारी अहिले जिल्ला समन्वय समिति वा सम्बन्धित विभागमा हाजिरी गरेर दिन काटिरहेछन्। स्थानीय कार्यालयमातहत पठाइएका कर्मचारी पनि समायोजनमा कता सरुवा हुने हो भन्ने अन्योलमा छन्। यो ढिलासुस्तीको परिणाम जिल्ला समन्वय समितिले अनावश्यक बोझ बोकिरहनुपरेको छ। एकातिर स्थानीय सरकार कर्मचारीविहीन भएर प्रभावकारी सेवा प्रवाह गर्न सकिरहेका छैनन् भने अर्कोतिर कार्यक्षेत्र सुनिश्चित नभएका कर्मचारीलाई हाजिर गराएर राख्नुपर्ने बाध्यतामा समन्वय समिति छन्। त्यस्तै विघटित कतिपय कार्यालय प्रदेश सरकारमातहत सञ्चालन गरिने भएको थियो। निश्चित डिभिजन बनाएर सेवा प्रवाह गरिने भनिएका त्यस्ता कार्यालय पनि स्थापना नहुँदा अर्को अन्योल थपिएको हो। संविधानले परिकल्पना गरेअनुसार तीनै तहका सरकारले प्रभावकारी भूमिका निर्वाह गर्नासाथ जिल्ला समन्वय समितिको जिम्मेवारी थप घट्नेछ। त्यतिबेला यी समितिले के गर्ने भन्नेमा सरकार अझै अस्पष्ट छ। उससँग आवश्यक निर्देशन र नीति छैन। मन्त्रालयका आदेश र सर्कुलर स्थानीय तहमा पठाउने कार्यका लागि मात्रै समन्वय समितिको आवश्यकता छैन। त्यो अनावश्यक खर्च मात्र हो। संविधानले भनेअनुसार समन्वय र सल्लाहको भूमिकामै जोड दिने हो भने समन्वयको प्रवृत्ति र सल्लाहको भारबारे स्पष्ट हुन आवश्यक छ। भर्खरै संघीय अभ्यासमा गएको राज्यमा यस्ता समितिले स्रोत पहिचान, परिचालन र वितरणमा आवश्यक सल्लाह दिने विज्ञ समितिका रूपमा काम गर्न सक्छन्, तर त्यसका लागि सरकारले आवश्यक पहलकदमी गर्न जरुरी छ। समन्वय समितिलाई बेकामे बनाएर राख्नुको कुनै औचित्य छैन।"
नागरिकता र मतदाता परिचयपत्र गोप्य हुँदैन,"काठमाडौं : नागरिकता, मतदाता परिचयपत्र र सवारीचालक अनुमतिपत्र (लाइसेन्स) कुनै पनि व्यक्तिको गोप्य सम्पत्ति नहुने भन्दै सांसदहरूले वैयक्तिक गोपनीयतासम्बन्धी विधेयकमा संशोधन दर्ता गरेका छन्। व्यक्तिको निजी जीवनमा असर पर्ने, आघात पुुग्ने वा बेइज्जत हुुने कुुनै पनि सामग्री प्रकाशन, प्रसारण र सार्वजनिक गर्न नपाइने प्रस्तावसहित सरकारले संसद् सचिवालयमा दर्ता गरेको विधेयकमा १६ वटा संशोधन परेका छन्। नेकपाका नेता भीम रावलले कुनै पनि व्यक्तिको नागरिकता, निजको शिक्षा, शैक्षिक उपाधि, मतदाता परिचयपत्र र सवारीचालक अनुमतिपत्र वैयक्तिक सूचनाबाट हटाउनुपर्ने भन्दै संशोधन दर्ता गरेका हुन्। नेकपाका खगराज अधिकारी, नेमकिपाका प्रेम सुवाल, नेकपाकै लालबहादुर थापा, विन्दा पाण्डेलगायतले पनि शैक्षिक योग्यता र नागरिकता, राहदानी, मतदाता परिचयपत्र, सवारीचालक अनुमतिपत्र कुनै पनि व्यक्तिको गोप्य लिखत नहुने भन्दै प्रस्तावित व्यवस्था हटाउन छुट्टाछुट्टै संशोधन दर्ता गरेका छन्। कांग्रेसका सांसद गगन थापाले सार्वजनिक पद धारण गरेका व्यक्तिको सम्पत्ति विवरण सार्वजनिक गर्न बाधा नपर्ने व्यवस्था विधेयकमा राख्नुपर्ने संशोधन दर्ता गरेका छन्। नागरिक समाज र प्रेससम्बद्ध संघसंस्थाले पनि गोपनीयताको हकले सूचनाको हक कुण्ठित गरेको भन्दै विधेयकमा संशोधनको माग गरिरहेका छन्। पत्रकार महासंघका पूर्वसभापति तारानाथ दाहालले सार्वजनिक चासोका विषयलाई व्यक्तिगत सूचनासँग गाँसेर सञ्चारमाध्यममाथि अंकुश लगाउन खोजिएको भन्दै विधेयक संशोधन हुनुपर्ने तर्क गरेका छन्। यसले एकातिर गोपनीयताको हक संरक्षण गर्न सकेको छैन भने अर्कोतर्फ सूचनाको हक कुण्ठित बनाउन खोजेको देखिन्छ, उनले भने। नेमकिपाका सांसद सुवालले विधेयकको प्रस्तावनामै संशोधनको सूचना दिएका छन्। उनले गोपनीयताको नाममा अपराध लुकाउन नपाउने वाक्यांश प्रस्तावनामा राख्नुपर्ने संशोधन दर्ता गरेका छन्। नेकपाका सांसदहरू यशोदा सुवेदी गुरुङ, रेखा शर्मा, जयपुरी घर्तीमगर, पूर्णाकुमारी सुवेदी र शशी श्रेष्ठले कुनै पनि व्यक्तिको आपराधिक पृष्ठभूमि वा निजले फौजदारी कसुरमा सजाय पाएको वा कसुर भुक्तान गरेको विवरण गोप्य नरहने भन्दै विधेयकबाट हटाउनुपर्ने संशोधन दर्ता गरेका छन्। गोपनीयताका नाममा अपराध लुकाउन नपाउने व्यवस्था गर्न संशोधन कसैले पनि कुनै पनि व्यक्तिको निजी जीवनमा असर पर्ने, आघात पुग्ने वा बेइज्जत हुने कुनै पनि सामग्री प्रकाशन वा प्रसारण गर्न नपाउने विधेयकको प्रस्तावित व्यवस्थामा व्यक्तिको आत्मसम्मानमा चोट पुयाउने वा पारिवारिक जीवनमा असर पर्ने नियत वाक्यांश थप्नुपर्ने संशोधन दर्ता भएको छ। राष्ट्रिय जनमोर्चाकी सांसद दुर्गा पौडेलले महिलाको सुरक्षा जाँच महिला सुरक्षाकर्मीले मात्र गर्नुपर्ने र महिला सुरक्षाकर्मी नभए मात्र अन्य महिलालाई निजको शरीर जाँच गर्न लगाउने व्यवस्था विधेयकमा राख्नुपर्ने संशोधन दर्ता गरेकी छन्। नेमकिपाका सांसद सुवालले व्यक्तिको सम्पत्तिसम्बन्धी विवरण गोप्य रहने विधेयकको प्रस्तावित व्यवस्थामा संशोधन गरेर प्रत्येक व्यक्तिले आफ्नो चल अचल सम्पत्ति बर्सेनि सार्वजनिक गर्ने व्यवस्था राख्न संशोधनमा माग गरेका छन्। नेकपाका सांसदहरू विजय सुब्बा, सूर्यप्रसाद पाठक र नवराज रावतले सार्वजनिक निकायमा कार्यरत व्यक्तिलाई शैक्षिक प्रमाणपत्र, नागरिकता, राहदानीलगायतको गोपनीयताको हक नहुने व्यवस्था विधेयकमा राख्न संशोधन पेस गरेका छन्। नेकपाका नेता रावलले सीमा क्षेत्रमा पनि ड्रोन प्रयोगमा रोक लगाउने व्यवस्था विधेयकमा राख्न प्रस्ताव गरेका छन्। संविधानको धारा २८ को गोपनीयताको हकअन्तर्गत सरकारले सचिवालयमा दर्ता गरेको वैयक्तिक गोपनीयतासम्बन्धमा व्यवस्था गर्न बनेको विधेयकमा व्यक्तिगत जीवनका विषय सार्वजनिक गर्न सम्बन्धित व्यक्तिको मन्जुुरी वा मुद्दा मामिला क्रममा सम्बन्धित अधिकारीले मात्र अध्ययन र अनुुसन्धान गर्न सक्ने प्रावधान राखिएको छ। व्यक्तिगत जीवनसँग सम्बन्धित जैविक वा आनुुवंशिक पहिचान, लैंगिक पहिचान, यौनिकता, यौन सम्बन्ध, गर्भाधान वा गर्भपतन, कुुमारीत्व, पुुरुषत्व, नपुुंसकता वा शारीरिक रोगजस्ता विषय लेखेर, बोलेर वा प्रकाशन गरेर सार्वजनिक गर्न नपाइने विधेयकमा उल्लेख छ। व्यक्तिगत गोपनीयता भंग गरे तीन वर्षसम्म कैद वा ३० हजार रुपैयाँसम्म जरिवानाका साथै पीडितलाई क्षतिपूर्ति दिनुुपर्ने प्रस्ताव विधेयकमा छ।"
'चिकित्सक डराउनुपर्दैन',"काठमाडौं : बदनियतपूर्वक उपचार गर्नेलाई मात्र कानुनी दायरामा ल्याउन खोजेको भन्दै नयाँ ऐनसँग चिकित्सक तर्सिनुपर्ने कारण नभएको सरकारको दाबी छ। नयाँ मुलुकी (संहिता) ऐन, मुलुकी अपराध (संहिता) ऐन र मुलुकी फौजदारी कार्यविधि ऐनका केही प्रावधानप्रति आपत्ति जनाउँदै चिकित्सक आन्दोलनमा उत्रिएपछि आइतबार राष्ट्रियसभाअन्तर्गतको विधायन समितिले कानुन, न्याय तथा संसदीय मामिला मन्त्रालयका अधिकारीलाई बोलाएर ऐनका प्रावधानबारे छलफल गरेको हो। समितिमा ऐनबारे प्रस्ट्याउँदै मन्त्रालयका प्रवक्ता रमेश ढकालले भने, यो कानुनसँग चिकित्सक डराउनुपर्दैन, कसैले बद्नियतपूर्वक उपचार गरे मात्र कारबाही हुने हो। चिकित्सकलाई अपराधीको शैलीमा व्यवहार गर्नेतर्फ ऐन लक्षित भएको र बिरामीको सहज उपचारमा कठिनाइ उत्पन्न भएको भन्दै चिकित्सक आन्दोलित बनेका छन्। कानुन मन्त्रालयका प्रवक्ता ढकालले भने चिकित्सकले लापरवाही गरे नगरेको अनुसन्धानका लागि कानुनमै अपराध अनुसन्धान समितिको व्यवस्था गरिएको उल्लेख गरे। मुलुकी फौजदारी कार्यविधिको दफा १८९ मा बदनियतपूर्वक अनुसन्धान वा अभियोजन गरेको कसुरको सम्बन्धमा परेको उजुरीको अनुसन्धान गर्न तीन सदस्यीय समितिको प्रावधान छ। उक्त समितिमा महान्यायाधिवक्ताले तोकेको कम्तीमा राजपत्रांकित प्रथम श्रेणीको सहमहान्याधिवक्ताको अध्यक्षतामा प्रथम श्रेणीको अधिकृत र नेपाल प्रहरीको प्रथम श्रेणीको अधिकृत सदस्य रहने व्यवस्था छ। चिकित्सकले भने अपराध संहिताको परिच्छेद १९ को इलाजसम्बन्धी कसुरका दफा २३० देखि २४० सम्मको अधिकांश दफाप्रति आपत्ति जनाएका छन्। विधायन समितिको बैठकमा उपस्थिति नेपाल चिकित्सक संघका पदाधिकारीले ऐनले बिवरामी र चिकित्सकलाई समस्यामा पार्ने भन्दै यसको संशोधनका लागि सांसदलाई आग्रह गरे। संघका कोषाध्यक्ष डा प्रकाश बुढाथोकीले भने, १९१० र २०२० को ऐन भन्दा २०७४ को ऐन वैज्ञानिक होला भनेको झन् पुरानै शैलीमा आयो। यसले चिकित्सकलाई अपराधी करार गर्ने काम गरेको छ। कुनै पनि चिकित्सकले बदनियतपूर्वक उपचार गर्दै गर्दैन। लापरवाही गर्ने चिकित्सकलाई कारवाही हुनुपर्नेमा आफूहरू सकारात्मक रहे पनि त्यसको अनुसन्धान गर्न चिकित्सक नै संलग्न रहेको विशेषज्ञ समिति गठन हुनुपर्ने उनीहरूको माग छ। यस्तै उपचारका क्रममा कसैको ज्यान गएमा वा अंगभंग भए जहिले पनि उजुरी गर्न पाइने भन्ने प्रावधान सच्याउन पनि संघले माग गरेको छ। सांसदहरूले पनि अनुसन्धानमा प्रहरीको ठाउँमा चिकित्सक राख्न सुझाव दिएका छन्। तर कानुन मन्त्रालयका प्रवक्ता ढकालले विश्वभर नै अनुसन्धानमा प्रहरी अनिवार्य रहने तर्क गरे। हडताल गर्नेलाई ६ महिनासम्म कैद स्वास्थ्य तथा जनसंख्या मन्त्रालयले आइतबार बन्दहडताल गर्नेलाई कारवाही गर्ने चेतावनी दिएको छ। चिकित्सक संघले आकस्मिकबाहेकका सेवा बन्द गर्ने कार्यप्रति गम्भीर ध्यानाकर्षण भएको जनाउँदै मन्त्रालयका उपसचिव बाबुराम खनालद्वारा हस्ताक्षरित पत्रमा स्वास्थ्यकर्मीलाई नियमित कामकाज गर्न, बिना अनुमति स्वास्थ्य संस्थामा अनुपस्थित नहुन र कुनै पनि किसिमका बन्दहडताल, घेराउ, प्रदर्शनजस्ता कार्य नगर्ननगराउन अनुरोध गरेको छ। उक्त क्रियाकलाप गरेगराएको पाइएमा संलग्न स्वास्थ्यकर्मीलाई आवश्यक सेवा सञ्चालन ऐन २०१४ को दफा ३ को उपदफा (१) अनुसार कारबाही गर्ने जनाउँदै परिपत्र गरिएको छ। उक्त कानुनी प्रावधानमा हडताल गरेमा वा त्यसमा भाग लिएमा ६ महिनासम्म कैद वा दुई सय रुपैयाँसम्म जरिवाना वा दुवै सजायको व्यवस्था छ।"
नेकपा प्रवक्ता प्रकाण्डलाई रिहा गर्न सर्वोच्चको अर्को आदेश,"काठमाडौँ : नेत्रविक्रम चन्द 'विप्लव' नेतृत्वको नेपाल कम्युनिष्ट पार्टीका प्रवक्ता खडगबहादुर विश्वकर्मा प्रकाण्डलाई रिहा गर्न सर्वोच्च अदालतले सोमबार आदेश दिएको छ । प्रकाण्डका छोरा वीरेन्द्र विश्वकर्माले दर्ता गराएको बन्दी प्रत्यक्षीकरणसम्बन्धी रिटमा सुनुवाइ गर्दै सर्वोच्चका न्यायाधीश सपना प्रधान मल्ल र चक्रबहादुर जोशीको इजलासले यस्तो आदेश दिएको हो । न्यायाधीशद्वयको संयुक्तको इजलासले प्रहरीले विश्वकर्मालाई फौजदारी संहिता उलंघन गर्दै गरेको जनाउँदै तत्काल रिहा गर्न आदेश दिएको हो । सर्वोच्चले आफ्नो आदेशपछि प्रहरीले तत्कालै पक्राउ गरेकोबारेमा पनि चासो व्यक्त गर्दै यसमा सरकारलाई ध्यानाकर्षण गराएको छ । सात करोड भन्दा बढी रकम जबरजस्ती असुलेको अभियोगमा दक्षिणकालीबाट गत साउन २३ गते दुई कार्यकर्तासहित पक्राउ परेका विश्वकर्मालाई सर्वोच्चले पटक पटक रिहा गर्न आदेश दिइसकेको छ। तर सर्वोच्चको आदेश कार्यान्वयन नहुँदै प्रहरीले विश्वकर्मलाई पक्राउ गर्ने गरेको छ । पक्राउ परेका प्रकाण्डलाई काठमाडौँ, काभ्रे र नुवाकोटमा लगेर विभिन्न अभियोगमा मुद्दा चलाइएको हो । अहिले प्रकाण्डलाई जिल्ला प्रहरी कार्यालय नुवाकोटको हिरासतमा राखेको छ। त्यहाँबाट उनलाई सरकारले भोजपुर र कालिकोट लैजाने तयारी गरेको छ। विप्लवका प्रवक्ता प्रकाण्ड सर्वोच्च परिसरबाटै फेरि पक्राउ फेरि पक्राउ परे प्रकाण्ड, नुवाकोटबाट मुद्दा चलाइँदै पक्राउ परेका प्रकाण्डलाई नुवाकोट पुर्याइयो प्रकाण्डलाई रिहा गर्न माग गर्दै फेरि सर्वोच्चमा रिट विप्लवका प्रवक्ता प्रकाण्ड नुवाकोट प्रहरी हिरासतमा नुवाकोटमा प्रकाण्डले भने : गलत मुद्दाको भारी बोकाइयो बाबुराम भन्छन्ः प्रकाण्डलाई समात्दा पञ्चायतकालको हस्को आयो विप्लवका प्रवक्ता प्रकाण्ड अझै तीन दिन थुनामा प्रकाण्डलाई रिहा नगरे खोसेर लाने विप्लवका नेताको चेतावनी प्रकाण्ड पक्राउको विरोध गर्दै प्रदर्शन"
कर्णाली सरकारको निर्णय : वैदेशिक सहायताको लागि अनुमति दिनु पर्यो,"सुर्खेतः कर्णाली प्रदेश सरकारले प्रदेशको आर्थिक समृद्धि र पूर्वाधार विकासका लागि वैदेशिक सहायता संचालनका लागि अनुमति दिन केन्द्र सरकारलाई अनुरोध गरेको छ । प्रदेश सरकारको सोमबार बसेको मन्त्री परिषद बैठकले दातृ निकायबाट आउने सहयोग संचालनका लागि अनुमति प्रदान गर्न केन्द्र सरकारलाई अपिल गर्ने निर्णय गरेको हो । विकास निर्माण र भौतिक पूर्वाधार निर्माणका क्षेत्रमा निकै पछाडि रहेको कर्णालीमा लगानी भित्र्याउन वैदेशिक लगानी आवश्यक रहेको र त्यस्तो लगानी जुटाइसकेकोले केन्द्र सरकारसँग सहायता संचालनका लागि अनुमति माग गर्ने निर्णय गरिएको प्रदेश सरकारका प्रवक्ता तथा भूमि व्यवस्था, कृषि तथा सहकारी मन्त्री बिमला केसीले बताइन् । ठूला पूर्वाधार विकासमा प्रदेश सरकारले एकैपटक गर्न सक्ने अवस्था छैन मन्त्री केसीले भनिन्,दातृ निकायहरु लगानी गर्नका लागि तयार छन्, केन्द्र सरकारले अनुमति दिएमा हामी कर्णाली वैदेशिक लगानी सदुपयोग गर्नेछौं । बैठकले कर्णाली प्रदेशको विकासका लागि बहुप्राविधिक शिक्षालयलगायत सडक, खानेपानी, सिंचाइ, विद्युत, पर्यटनलगायत विभिन्न क्षेत्रमा विकासमा सहयोगका लागि कोरिया इन्टरनेशनल कोपरेशन एजेन्सीको सहायता संचालन गर्न नेपाल सरकार, अर्थ मन्त्रालयलाई अनुरोध गरी पठाउने निर्णय गरेको मन्त्री केसीले बताइन् । यदी केन्द्र सरकारले अनुमति दिएमा शिक्षा, स्वास्थ्य, सडक र विद्युतको विकासमा ठूलो लगानी गर्न प्रदेश सरकारलाई सहज हुने मन्त्री केसीको भनाइ छ । प्रदेश सरकारले कर्णालीको समृद्धिका लागि ठूला परियोजनामा लगानी गर्ने केही दातृ निकायहरुसँग समन्वय भइरहेको उल्लेख गरिन् । कुनैपनि पूर्वाधार तयार भइनसकेको कर्णालीमा प्रदेश सरकारको आन्तरिक अर्थले एकैपटक विकास गर्न नसकिने भएकाले वैदेशिक लगानीको सहायता लिन आवश्यक रहेको कर्णाली प्रदेश सरकारले निश्कर्ष निकालेको छ । यस्तै, भूमि व्यवस्था कृषि तथा सहकारी मन्त्रालय, भौतिक पुर्वाधार मन्त्रालय र सामाजिक विकास मन्त्रालयवाट प्रस्तावित तत्कालिन संगठन संरचना, दरवन्दी तेरिज तथा कार्यालय रहने स्थान स्वीकृत गर्ने निर्णय समेत गरिएको छ । उक्त प्रस्तावित संरचना नेपाल सरकार संघिय मामिला तथा सामान्य प्रशासन मन्त्रालयमा पठाउने प्रवक्ता केसीले जानकारी दिइन् ।"
सार्कको महत्व आफ्नै : सिरिसेना,"काठमाडौं : श्रीलंकाका राष्ट्रपति मैत्रीपाला सिरिसेनाले सार्कलाई गतिशील बनाउन श्रीलंकाले आफ्नातर्फबाट पहल गर्ने वचन दिएका छन्। बिम्स्टेक शिखर सम्मेलनमा सहभागी हुन आएका उनी स्वदेश फर्कनुअघि आइतबार सार्क सचिवालयमा महासचिव अमजद हुसेन बी सियाल र सदस्य मुलुकका निर्देशकसँगको अन्तक्र्रियामा यस्तो अभिव्यक्ति दिएका हुन्। सार्क सदस्य राष्ट्रबीच अपनत्व र भातृत्वको भावना प्रवद्र्धन गर्दै यसका लक्ष्य र उद्देश्य हासिल गर्न लाग्नुपर्नेमा सिरिसिनाले जोड दिँदै भने, दक्षिण एसियामा सार्कको आफ्नै महत्व र इतिहास छ। सार्क क्षेत्रको सहकार्य आफ्नै प्रकारको छ। यस्ता संगठनमार्फत् सहकार्य गर्दै अघि बढन् सकिन्छ। सार्क सचिवालयको अवलोकनका आएका उनले सार्क सचिवालय परिसरमा बोधिचित्तको बिरुवा पनि रोपे। बोधिचित्तको बिरुवा रोपेपछि उनले शान्ति र समृद्धिका लागि सबै सदस्य एक भएर भएका प्रतिवद्धता कार्यावन्यनमा लाग्नुपर्नेमा पनि उनले जोड दिए। बिम्स्टेक शिखर सम्मेलनमा सार्कको नाम नलिएका उनले स्वदेश फर्कनु अघि सार्क बारे श्रीलंकाली धारणा सार्वजनिक गरेका हुन्। सार्क सचिवालयको आगन्तुक पुस्तिकामा पनि हस्ताक्षर गर्दै उनले दक्षिण एसियाका जनताको सुख समृद्धि र प्रवद्र्धनमा जोड दिन श्रीलंका सधंै साथमा रहने उल्लेख गरे। सार्क महासचिव सियालले सार्कको १९औं शिखर सम्मेलन चाँडोभन्दा चाँडो आयोजना गर्न सदस्य राष्ट्रबीच सहमति जुट्ने विश्वास व्यक्त गरेका थिए। पाकिस्तानमा हुने भनिएको सार्क शिखर सम्मेलन अन्तिम समयमा स्थगन भएपछि श्रीलंकाले स्थगनका लागि भारतले गरेको तर्कमा साथ दिएको थियो। त्यतिबेला श्रीलंकाले आफूले शिखर सम्मेलन आयोजना गर्ने धारणा समेत सार्वजनिक गरेको थियो। सचिवालये अन्य सदस्य मुलुकका राष्ट्र एवं सरकार प्रमुखलाई पनि सार्कको सचिवालय भ्रमण गराउने र शिखर सम्मेलनका लागि मनोवैज्ञानिक दबाब सृजना गर्ने प्रयास गरेको थियो। तर सार्क सदस्य राष्ट्रका प्रतिनिधि अन्यले समय अभाव देखाउँदै सचिवालय भ्रमणमा गएका थिएनन्। श्रीलंकाले सार्कलाई अघि बढाउन सहयोग गरिरहेको उदाहरण पनि सचिवालयले प्रस्तुत गरको छ। श्रीलंकामा सार्क सांस्कृतिक केन्द्र स्थापनाका निम्ति १७ एकड जमिन र एक करोड अमेरिकी डलर उपलब्ध गराएको जानकारी सार्क महासचिवले दिए। सिरिसेना आफ्नो जन्मदिन मनाउन स्वेदश फर्कनु अघि सचिवालय पुगेका हुन्। उनी बिम्स्टेक सम्मेलन सकिएको तेस्रो दिन स्वदेश फर्केका हुन्। सम्मेलनमा सहभागी बंगलादेश, भारत, म्यानमार र थाइल्याण्डका राष्ट्र एवं सरकार प्रमुख शुक्रबार साँझ नै स्वदेद फर्केका थिए। भूटानी प्रतिनिधिमण्डल शनिबार बिहान फर्केको हो भने सिरिसेना नेपालको दुईपक्षीय भ्रमणमा समेत रहेका कारण थप दुई दिन नेपाल बसे। सिरिसेनाले बिस्टेकपछि नेपाली समकक्षी विद्यादेवी भण्डारीसग दुईपक्षीय वार्ता गरेका थिए। उनले प्रधानमन्त्री केपी ओलीसग पनि छुट्टै भेटवार्ता गरेका थिए। नेपाल श्रीलंका सहकार्य, कनेक्टिभिटी, सार्क र बिम्स्टेकमा सहकार्यलगायतका विषयमा छलफल भएको बताइएको छ। उनीहरूबीच वैदेशिक लगानी प्रभावको विषयमा समेत छलफल भएको परराष्ट्र अधिकारीले जानकारी दिए। दुईपक्षीय औपचारिक भ्रमण भएकाले सिरिसेनाको सम्मानमा राष्ट्रपति भण्डारीले रात्रि भोजको आयोजना गरेकी थिइन्। उनी राष्ट्रपति भण्डारीको मैत्रीपूर्ण निमन्त्रणा तथा बिम्स्टेकमा भाग लिन काठमाडौं आएका हुन्। शनिबार र आइतबार दुई दिनलाई सिरिसेनाको दुईपक्षीय भ्रमण मानिएको छ। उनी शनिबार लुम्बिनी पुगे भने आइतबार स्वयंम्भु। सिरिसेनालाई विमानस्थलमा उपप्रधानमन्त्री उपेन्द्र यादवले बिदाइ गरे। म्यानमारको राष्ट्रपति पनि दुई शिखर सम्मेलन हुनु दुई दिन अघि नेपाल आएका थिए। उनको पनि त्यो दुईपक्षीय औपचारिक भ्रमण थियो। बिमस्टेक सम्मेलन पूर्ण सफल सरकारले काठमाडौंमा सम्पन्न चौथो बिम्स्टेक सम्मेलन पूर्णरूपमा सफल भएको निष्कर्ष निकालेको छ। आइतबार सिंहदरबारमा बसेको मन्त्रिपरिषद् बैठकले बिम्स्टेक सम्मेलन सफल भएको ठहर गर्दै सम्मेलनले पारित गरेका १८ बुँदे काठमाडौं घोषणा पत्रलाई सशक्त कार्यान्वयनमा लैजाने निर्णय गरेको संघीय मामिला तथा सामान्य प्रशासनमन्त्री लालबाबु पण्डितले जानकारी दिए। बैठकले बिम्स्टेक सम्मेलन सफल पार्न भूमिका खेल्ने सबै पक्षलाई धन्यवाद दिने निर्णय समेत गरेको छ।"
शान्तिसुरक्षा दिन सरकार असफल : देउवा,भरतपुर : नेपाली कांग्रेसका सभापति शेरबहादुर देउवाले मुलुकमा सुशासन र शान्ति सुरक्षा कायम गर्न सरकार असफल भएको दावी गरेका छन्। नेपाल प्रेस युनियन चितवनले सोमबार बिहान गरेको पत्रकार सम्मेलनमा सभापति देउवाले देशभर जगन्य अपराध भइरहँदा सरकारले अनुसन्धान गर्न नसकेको बताए। अस्वभाविक रुपमा कर वृद्धि तथा बलात्कारका घटनामा अपराधी समाउन नसक्नुले सरकार असफल भएको पुष्टि भएको देउवाको भनाई छ। कंचनपुरमा १३ वर्षिय बालिका निर्मला पन्तको बलात्कारपछि भएको हत्याको अनुसन्धान फितलो बनाइ दोषी उम्काउने खेल भएको देउवाले आरोप लगाए। 'जघन्य अपराधा दोषीमाथिको कारबाहीमा सरकार चुकेको छ। अपराधी उम्कउने कुरा भएको छ। सभापति देउवाले बिम्स्टेक सम्मेलन सफल भएको बताउँदै यसले देशहरूबीचको सम्बन्ध सुमधुर बनाउने विश्वास व्यक्ति गरे। सम्मेलनले सार्कको महत्व नघटाएको उनको भनाई छ। प्रेसको पूर्ण स्वतन्त्रतामा जोड दिँदै देउवाले मुलुकी संहिता संशोधन गर्नुपर्ने बताए। मुलुकी संहिताका धेरै विषयमा विरोध भइरहेकोले समयसापेक्ष संशोधन गर्नुपर्ने उनले बताए। बिम्स्टेक शिखर सम्मेलनमा उठेको संयुक्त सैन्य अभ्यासका बारेमा नेपालमा सबैको सहमति नभएकोले छलफलपछि मात्रै टुंगो लगाउन उनको सुझाव छ।
'विदेश बस्ने नेपालीलाई पनि मताधिकार',"काठमाडौं : सर्वोच्च अदालतले विदेश बस्ने नेपालीलाई निर्वाचनमा मतदानका लागि कानुनी प्रबन्ध गर्न आदेश दिएको छ। न्यायाधीश सपना प्रधान मल्ल र पुरुषोत्तम भण्डारीको संयुक्त इजलासले निर्वाचनमा मताधिकार सुनिश्चितता हुने व्यवस्था गर्न प्रधानमन्त्री तथा मन्त्रिपरिषद्को कार्यालय, व्यवस्थापिका संसद्, परराष्ट्र मन्त्रालय, गृह मन्त्रालय, श्रम तथा रोजगार मन्त्रालय, कानुन मन्त्रालय र निर्वाचन आयोगका नाममा आदेश जारी गरेको हो। मतदानको अधिकार आधारभूत र संवैधानिक अधिकार रहेको सर्वोच्चको भनाइ छ। संविधानले सबै नेपाली नागरिकका लागि वालिग मताधिकारको हक सुनिश्चित गरेको अवस्थामा विदेशमा रहेका सबै नेपाली नागरिकलाई मतदानको अधिकार हुनुपर्ने मागसहित सामाजिक न्यायका लागि कानुन तथा नीतिनियम मञ्चका तर्फबाट अधिवक्ता प्रेमचन्द्र राईले सर्वोच्चमा रिट दायर गरेका थिए। संविधानको धारा ८४ (५) मा प्रयुक्त शब्दावली हेर्दा १८ वर्ष उमेर पूरा भएका प्रत्येक नेपाली नागरिकलाई संघीय कानुनबमोजिम कुनै एक निर्वाचन क्षेत्रमा मतदान गर्ने अधिकार हुनेछ भन्ने व्यवस्था छ। साथै प्रत्येक नेपाली नागरिकलाई मतदान गर्ने अधिकार प्रदान गरेको पाइन्छ। उक्त व्यवस्थाले मतदानको अधिकार प्रयोग गर्न नेपाली भूमिमै रहेको वा बसेको नेपाली नागरिक हुनुपर्ने भनी संकुचित गरेको छैन, २०७४ चैत ७ गते भएको फैसलाको पूर्ण पाठ सार्वजनिक गर्दै सर्वोच्चले भनेको छ, तर निश्चय पनि मतदानको अधिकार उपभोग गर्न नेपाली नागरिक हुनुपर्ने र त्यो नै पर्याप्त हुने देखिन्छ। यसरी संविधानले नै प्रत्येक नागरिकलाई मतदानमा सहभागी हुन पाउने समान अवसर प्रदान गरेको अवस्थामा स्वेदेशमा रहेका नागरिकलाई सो अवसर प्रदान हुने तर वैदेशिक रोजगारीका क्रममा देशबाहिर रहेका नागरिकलाई सो अवसर प्रदान नगर्नु समानताको अधिकारविपरीतसमेत हुने देखिन्छ। संविधानले तीनै तहको निर्वाचनमा नागरिकलाई मतदान गर्ने अधिकार हुने भन्दै संवैधानिक अधिकारका रूपमा व्यवस्था गरेको कुरा नबिर्सन र अवमूल्यन नगर्न पनि सर्वोच्चले सरकारको ध्यानाकर्षण गराएको छ। संविधानले नागरिकलाई मतदानको अधिकार प्रदान गरेपछि मतदानको अधिकार पनि स्वतः हुने भएकाले राज्यले अवसर दिनुपर्ने व्याख्या सर्वोच्चको छ। विदेशमा रहेका नागरिकको रेमिट्यान्सले अर्थतन्त्रमा पुर्याएको योगदानबाट राज्य लाभान्वित हुने तर तिनै नागरिक मुलुकबाहिर रहेका कारणले मतदानको अधिकारबाट वञ्चित गर्नु न्यायको दृष्टिकोणबाट समेत उपयुक्त नहुनेसमेत सर्वोच्चको भनाइ छ। विदेशमा रहेका नागरिकलाई आफ्नो देशमा भएको निर्वाचनमा सहभागी हुने अधिकारलाई अन्तर्राष्ट्रिय कानुनले समेत मान्यता दिएको बताउँदै सर्वोच्चले ६ बुँदे निर्देशन जारी गरेको छ। तर मतदानको अधिकार प्रदान गर्न आवश्यक कानुनी तथा अन्य पूर्वाधारबिना व्यावहारिक रूपमा सम्भव नहुने सर्वोच्चको भनाइ छ। कूटनीतिक नियोग, संयुक्त राष्ट्रसंघ तथा अन्तर्राष्ट्रिय संघसंस्था, विदेशी विश्वविद्यालयमा अध्ययन गर्न तथा विभिन्न पेसा व्यवसाय गर्ने सिलसिलामा विदेशमा रहेका व्यक्ति तथा वैदेशिक रोजगारीका क्रममा विदेशमा रहेका नागरिकलाई मतदानको अधिकार प्रदान गरिनुपर्ने सर्वोच्चको आदेशमा उल्लेख छ। आदेशअनुसार सरकारले नेपाली कामदार कार्यरत रोजगारदाता कम्पनीसँग आवश्यक कूटनीतिक पहल, कानुन निर्माणका लागि अविलम्ब संसद्समक्ष विधायिकी प्रक्रिया, विधेयक प्रस्तुत, विदेशस्थित नागरिकको वास्तविक लगत संकलन, दर्ता प्रक्रिया सुरु गर्न र आउँदो निर्वाचनसम्ममा विदेशमा रहेका नेपाली नागरिकले मतदानमा सहभागी हुन सक्ने वातावरण मिलाउनुपर्ने अवस्था देखिएको छ।"
