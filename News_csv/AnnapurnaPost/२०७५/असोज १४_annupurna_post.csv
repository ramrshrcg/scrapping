शीर्षक,विवरण
दाताको नियतमा खोट,"भूकम्पपछि विश्व समुदायले पुनर्निर्माणका लागि सहयोगको हात अघि बढाए। खर्बौं रुपैयाँ अनुदान तथा ऋण उपलब्ध गराइने प्रतिबद्धता जाहेर पनि गरे। तर, भूकम्पपीडितले चार बर्खा टहरोमा गुजारिसक्दा पनि दाताले कबोल गरेको रकमको न्यून हिस्सा मात्रै सरकारले लिन सकेको छ। यसले सरकारी संयन्त्रको अक्षमता र दाताको चरित्र उदांगो पारिदिएको छ। ०७२ असारमा सरकारले आयोजना गरेको दाता सम्मेलनमा अन्तर्राष्ट्रिय समुदायले नेपाललाई चार खर्ब रुपैयाँभन्दा बढी रकम अनुदान र ऋणका रूपमा उपलब्ध गराउने वाचा गरेका थिए। नेपालले त्यो रकम लिनै सकेन। दाताले कबोल गरेकोमध्ये दुई खर्ब ६३ अर्बको मात्र सम्झौता भएको छ। सम्झौता भएको रकम वाचा गरिएको रकमको केही प्रतिशत मात्रै हो। उक्त रकम पनि लिन नसक्दा पुनर्निर्माणको काम कछुवाको गतिमा छ। पुनर्निर्माण प्राधिकरणका कार्यकारी अधिकृत भने फेरि दाता गुहार्दै हिँडिरहेका छन्। दातासँगका सम्झौतामा देखिएको यो कमजोरी भूकम्प प्रभावितका लागि भने निकै महँगो बनेको छ। कतिले महँगो ब्याजमा ऋण लिएर घर बनाइरहेका छन्। हाम्रै छिमेकी राष्ट्र र विश्वकै राम्रा मानिने दातृ निकायले हामीलाई सहयोगको आशा देखाएर झुक्याएका छन्। सबैभन्दा बढी सहयोग दिन्छु भनेर घोषणा गरेको चीन होस् या दक्षिणतिरको छिमेकी भारत या अमेरिका, जापान, अस्ट्रेलिया, एसियाली विकास बैंक, विश्व बैंक, अन्तर्राष्ट्रिय मुद्राकोष, सबै आफ्नो वाचामा चुकेका छन्। घोषित रकम उपलब्ध नगराउने दाताको नियतमा पनि खोट देखिएको छ। भूकम्प जानेबित्तिकै आफूलाई दानी देखाउन होड गरेर पीडितबाट प्रशंसा बटुल्न सहयोग रकम घोषणा गर्ने तर रकम नदिई उम्किने दाताको स्पष्ट मनसाय देखिन्छ। दाताको यो रोग नयाँ होइन, अहिले नेपालमा यो प्रवृत्तिको पुनरावृत्ति मात्रै भएको हो। सहयोगको नाममा आफ्नो स्वार्थ पूरा गर्नखोज्ने दाता पनि छन्। आफ्ना सर्त पूरा भए पैसा दिन्छु नत्र दिन्नँ भन्ने दाता कसरी हाम्रा हितचिन्तक हुन सक्छन् ? कन्सलट्यान्ट, उपकरण, ठेकेदार सबै आफैंले भनेको हुनुपर्ने नत्र सहयोग रोकिराख्ने कदमभित्र कमजोर र गरिबप्रति दाताको हेपाहा प्रवृत्ति लुकेको छ। तर, नेपाल नेतृत्वका केही गैरसरकारी संस्थाले गरेका एकाध पुनर्निर्माणका कार्य भने प्रशंसनीय पनि छन्। यो अनुभवबाट के पुष्टि हुन्छ भने विपत्तिपछिको पुनर्निर्माण होस् या विकास, हामी दातामुखी भयौं भने सफलता हात लाग्न सक्दैन। त्यसैले यो तीतो अनुभवबाट सिक्न जरुरी छ, पुनर्निर्माण हाम्रा लागि हो, हामीले नै गर्ने हो र त्यसको स्रोत पनि हामीले नै जुटाउन आवश्यक छ। अरूको आश गर्ने, दिए हात थाप्ने नत्र भोकै बस्ने प्रवृत्तिले हामी धेरै टाढा पुग्न सक्दैनौं।"
चिकित्सा शिक्षा सुधारबारे अध्ययन समिति,"काठमाडौं : चिकित्सा शिक्षामा सर्वसाधारणको पहुँच विस्तारका लागि कार्य प्रारम्भ भएको शिक्षा मन्त्रालयले दाबी गरेको छ । आफूसँग भएको सम्झौता कार्यान्वयनमा सरकारले आलटाल गरेको आरोप लगाउँदै फेरि आमरण अनशन बस्ने प्राडा गोविन्द केसीले चेतावनी दिएपछि मन्त्रालयले यस्तो बताएको हो । समयाभावका कारण तत्काल चिकित्सा शिक्षा विधेयक संसद्बाट पारित गराउन नसके पनि समग्र चिकित्सा शिक्षा सुधारका लागि प्रतिबद्ध रहेको मन्त्रालयले जनाएको छ । कर्णाली स्वास्थ्य विज्ञान प्रतिष्ठानमा एमबीबीएसका विद्यार्थी भर्ना गराउने विषयमा अध्ययन गर्न प्राडा श्रीकृष्ण गिरीको संयोजकत्वमा समिति गठन गरेको मन्त्रालयका प्रवक्ता वैकुण्ठ अर्यालले बताए । समितिमा गिरीसहित ६ सदस्य छन् । त्यस्तै पाँचथर, इलाम, डोटी, डेडेलधुरा र उदयपुरमा सरकारी मेडिकल कलेज स्थापनाका लागि अध्ययन गर्न पाटन स्वास्थ्य विज्ञान प्रतिष्ठानमा कार्यरत प्राडा मधुसुदन सुवेदीको संयोजकत्वमा अर्को समिति गठन गरिएको छ । समितिलाई मेडिकल कलेज स्थापनाका लागि नक्सांकन गरिएको ठाउँहरूको सम्भाव्यता अध्ययन गरेर प्रतिवेदन तयार गर्ने जिम्मेवारी दिइएको छ । समितिमा सुवेदीसहित ६ सदस्य छन् । त्यस्तै विश्वविद्यालय र प्रतिष्ठानमा पदाधिकारी नियुक्तिका लागि मापदण्ड निर्धारण गर्न आवश्यक ऐन, नियम र नीतिलाई समेत संयोजन एवं संशोधन गर्ने विषयमा अध्ययन गरी सिफारिस गर्न अर्को समिति गठन गरिएको छ । शिक्षा मन्त्रालयका सहसचिव डा हरिप्रसाद लम्सालको संयोजकत्वमा गठन समितिमा पाँच सदस्य छन् । उक्त समितिको कार्यादेश र कार्य प्रक्रियाको खाकासमेत मन्त्रालयबाट स्वीकृत भइसकेको अर्यालले बताए । जानकी मेडिकल कलेजमा देखिएको समस्या अध्ययन गरी दोषीलाई कारवाही गर्न, प्रदेश २ को महोत्तरीमा सरकारी मेडिकल कलेज स्थापनाका लागि आवश्यक विधेयक तर्जुमा गर्न कानुन, न्याय तथा संसदीय मामिला मन्त्रालय र अर्थ मन्त्रालयको सहमतिमा मन्त्रिपरिषद्मा पेस भइसकेको पनि मन्त्रालयले जनाएको छ । कैलालीको गेटा मेडिकल कलेजका साथै बुटवल, सुर्खेत र बर्दिबास मेडिकल कलेजलाई एकीकृत रूपमा सञ्चालन गर्न एकीकृत स्वास्थ्य शिक्षा विधेयक तर्जुमा गर्ने काम प्रारम्भ भइसकेको पनि मन्त्रालयले जनाएको छ ।"
शान्ति सेनामा नेपालको नेतृत्व खोइ ?,"न्यूयोर्क : परराष्ट्रमन्त्री प्रदीप ज्ञवालीले विश्व शान्तिमा योगदान गर्दै आएको नेपाली सेनाको उपस्थिति उच्चस्तर (नेतृत्व तह) मा पुर्याउन नेपालले कूटनीतिक पहल अघि बढाएको बताएका छन् । नेपाली सेना शान्तिको लागि फिल्डमा काम गर्ने पाँचौ ठूलो सैन्यमा पर्छ । निकै असजिला स्थान र द्वन्द्व बढी भएको स्थानमा नेपाली सेनाको उपस्थिति छ । नेपालले हरेक अप्ठ्यारोमा पनि विश्व शान्तिको लागि शान्ति सेनामार्फत योगदान गरेको पनि ६० वर्ष पुगेको छ भने कैयन्ले वीरगति प्राप्त गरेको अवस्थामा नेपाली सेनाको योगदानलाई मूल्यांकन गर्नसमेत आग्रह गरिएको छ, राष्ट्र संघअन्तर्गतको शान्ति सेनामा माथिल्लो तहमा नेपाली सेना किन नभएको भन्ने जिज्ञासामा उनले भने, यो विषयमा हाम्रो ध्यान गएको छ । यसलाई हामीले सबै पक्षबाट थप पहल गर्नेछौं । नेपाली सेनाको उपस्थिति अनुसारको उच्च तहका पद पाउनुपर्ने धारणा नेपालले राख्दै आएको भए पनि त्यसमा सफलता हासिल गर्न सकेको छैन । फिल्डमा काम गर्ने नेपाली सेना तर त्यसको नेतृत्व गर्ने अन्य कुनै दातृ मुलुकका सेनाको अधिकृतले गर्दै आएको छ । यो विषय राष्ट्रसंघमा अन्य मुलुकले पनि उठाउँदै आएका छन् । सोही बहसको क्रममा नेपालले पनि आफ्नो धारणा राखेको हो । पछिल्लो समय दातृ मुलुकले राष्ट्रसंघमा गरेको सहयोग बराबर आफ्नो उपस्थिति खोज्न थालेपछि यो विषय बहसमा आएको हो । नेपालको कूटनीतिक लबिङ कमजोर भएकै कारण उच्चस्तरमा सहभागिता हुन नसकेको धारणा बाहिर आइरहेको अवस्थामा यस्तो विषय उठेको हो । नेपालले अहिले पनि ५ हजारभन्दा बढी सेना विश्व शान्तिका लागि जोखिमयुक्त मुलुकमा छन् । तर कतै नेपाली सेनाको फोर्स कमान्डर छैनन् । सेक्टर कमान्डर पनि एकदुई स्थानमा मात्र । सेना अधिकृतको व्यक्तिगत क्षमतासँगै कूटनीति लबिङ महŒवपूर्ण हुनुले हुनाले नेपाली सेनाले सरकारसँग अनुरोध गरिरहेको आधारमा अडेर छलफल भएको हो । नेपाल जस्तो मुलुकले अन्तर्राष्ट्रिय मञ्चमा प्रस्तुत हुने कूटनीतिक क्षमता नै त्यस मुलुकको सामथ्र्य र साहारा रहने हुनाले यस्ता विषयमा ध्यान दिइएको परराष्ट्र मन्त्रीले बताए । राष्ट्रसंघको ७३ औं महासभामा सहभागी भएर टेक्सास प्रस्थान गर्नुअघि परराष्ट्रमन्त्री ज्ञवालीले नेपालबाट आएका र यहाँ रहेका सञ्चारकर्मीहरूसँग महासभामा नेपालको सहभागिताबारे समीक्षा गर्दै यस्ता धारणा राखेका हुन् । हामीले आफ्नो मुलुकको क्षमता नै कूटनीतिक फोरममा देखाएर मुलुकलाई सक्रिय र अन्तर्राष्ट्रिय जगतमा उभ्याउने हो, उनले भने, नेपाली प्रतिनिधिमण्डल जहाज चढ्नैको लागि अमेरिका आएको होइन । अहिले मुलुकबारे विश्वलाई सन्देश दिन आवश्यक भएरै प्रधानमन्त्रीको नेतृत्वमा आएका हौं । हाम्रो टिम पनि अन्य मुलुकभन्दा चुस्त छ । भ्रमणले नेपालको शिर उँचो भएको छ । नेपालसँग नै कूटनीतिक अनुरोध गरेर कैयन् मुलुकले भेटेको प्रसंग जोड्दै परराष्ट्रमन्त्रीले भने, हाम्रो शान्ति प्रक्रियाको सफलताबारे विश्वलाई चासो छ । यो अवस्थालाई हामीले क्यास गर्न सक्नुपर्छ । यसको भरपूर उपयोग भएको छ । प्रधानमन्त्रीको सम्बोधन र हामी सबैको साइडलाइन भेटघाट एवं अन्तक्र्रियाबाट आफू उत्साहित रहेको पनि उनले बताए । पराष्ट्रमन्त्री ज्ञवालीले आफ्नो जीवनकालमै छिमेकबाट तीन पटकको नाकाबन्दी (२०२७, २०४५ र २०७२ साल) महसुस गर्नुपरेको बताए । यस्तो अवस्था आउन नदिन हामी सधैं सचेत रहँदै उत्तरतर्फको यातयातलाई दिगो बनाउन चुक्न नहुने बताए । नाकाबन्दीमा युद्धकालमा पनि नबेहोरिएको पीडा भोगिएको स्मरण गर्दै यस्तो अवस्थाबाट नेपालले ठूलो पाठ सिकेर कार्य अघि बढाएको र त्यसको नतिजा आउने क्रममा रहेको पनि बताए । काठमाडौं वरपरका चार पुल भत्किँदैमा काठमाडौंले नाकाबन्दी भोग्ने भएकाले आफ्नो क्षमता विकास गर्नुपर्नेमा उनले जोड दिए । चीनसँग नेपालले नियमित र सहज आवागमनका साथै अन्य नाका खोल्ने प्रयास अघि बढेको बताए । चिनियाँ भूमि भएर समुद्रसम्म पुग्ने सहज बाटोका लागि भएको समझदारी कार्यावन्यनमा भए एकतर्फी निर्भरता अन्त्य हुने उनले स्पष्ट पारे । चीनको जुनसुकै बन्दरगाह प्रयोगका लागि छलफल भइरहेको पनि उनले बताए । चीनसँग सन् २०१६ मा भएका सम्झौता कार्यावन्यनको चरणमा रहेको र छलफल भइरहेको पनि उनले जानकारी दिए । चीनसँग स्थलमार्ग सहजताको रुट तथा सवारीसधान प्रयोग गर्ने विषयमा छलफल भइरहेको र भारतसँग पनि जलमार्गका लागि पहल भएको बताए । पहिलो चरणमा नारायणी र दोस्रो चरणमा कोसी नदीमा सम्भाव्यता अध्ययन हुने उनले स्पष्ट पारे । रेलमार्ग अर्को प्राथमिकताको विषय भएको स्पष्ट पार्दै मन्त्री ज्ञवालीले भने, ढिलोमा आठ वर्षसम्म भारत र चीनको रेल काठमाडौंमा जोडिनेछ । रक्सौलकाठमाडौं र केरुङकाठमाडौं रेल अब रोकिने छैन । यसपछि परापूर्वझैं काठमाडौं पुनः भारत र चीनको व्यापरिक केन्द्र बन्ने छ । यसकै लागि वर्तमान सरकार लागिपरेको पनि उनले बताए । विश्वका नेताहरूले पनि नेपाल उदीयमान दुई छिमेकको व्यापारिक हब भएको हेर्न चाहेको उनले स्पष्ट पारे । नेपालमा भ्रमणबारे आलोचना भएको भन्ने सन्दर्भमा परराष्ट्रमन्त्री ज्ञवालीले भने, भ्रमणको आलोचना गर्नु आवश्यक छैन । हामी सानो टिममा नेपालको उपलब्धि विश्व समुदायमा व्यक्त गर्न यहाँ आएका हौं । लामो यात्रा गरेर रहरका लागि घुम्न आएका होइनौं । नेपालले उठाउने मुद्दा र सहभागिताको कार्यक्रमले नै समूह निर्धारण हुँदै आएको उनले बताए । प्रधानमन्त्री ओलीको वर्तमान भ्रमण टोलीको आकार आइडल रहेको उनले बताए । संयुक्त राष्ट्रसंघको ७३ औं महासभाको उच्चस्तरीय सम्बोधन जारी छ । तर, महासभाको परिसर खाली हुँदै गएको छ । परराष्ट्रमन्त्री ज्ञवाली टेक्सास र प्रधानमन्त्रीको टोली कोस्टारिका लागेका छन् । उनीहरू दुवैको टोली मंगलबार न्युयोर्क फर्कने र त्यहाँबाट दोहा हुँदै काठमाडौं फर्कनेछ । परराष्ट्रमन्त्री ज्ञवालीले सार्कका विषयमा यसका सदस्य मुलुकहरूबीच कुनै विवाद नभएको तर सन २०१६ देखि शिखर सम्मेलन हुन नसकेको यथार्थ बताए । सम्मेलनका लागि नेपालले मात्रै चाहेर नहुने भन्दै यसमा जोड दिइएको बताए । शिखर सम्मेलनका लागि यहाँ पनि छलफल भएको छ । सार्कको अन्य गतिविधिबारे समीक्षा पनि भएको छ । शिखर सम्मेलनको उपयुक्त समय पहल गर्न सचिवालयलाई जिम्मा पनि दिइएको छ । समन्वय गरेर सचिवालयले यसमा पहल गर्नेछ, उनले भने । सार्क शिखर सम्मेलन अहिलेसम्म हुन नसकेकामा नेपाल कतै पनि जिम्मेवार नभएको र नेपालले सार्कमा अनुकूल वातावरण बनाउन प्रयास गरिरहेको बताए । महासभामा आएका प्रधानमन्त्री टोलीले कन्सुलेट जनरलको कार्यालय र राष्ट्रसंघीय स्थायी नियोगको अवलोकन गर्दै नियोगमा रहेका प्रवासी नेपालीसँग छलफलसमेत गरे । बाहिर कार्यक्रम गर्दा विरोध हुने भएपछि प्रधानमन्त्रीले समय अभाव देखाउँदै मिसनमै केही त्यस्ता प्रतिनिधि भेटेका हुन् । यसअघिका प्रधानमन्त्रीले प्रवासीहरूसँग छुट्टै कार्यक्रम गर्दै आएका थिए । उनले नेपालको पछिल्लो अवस्था, हत्या र बलात्कारका घटनाको न्योचित समन्वय हुन नसकेको भन्दै राष्ट्रसंघमा पनि बलात्कारलाई सजाय दिन भन्दै कालो झण्डा देखाएपछि प्रधानमन्त्री छुट्टै कार्यक्रममा सहभागी नभएका हुन् । उनी राष्ट्रसंघकै कार्यक्रममा मात्र केन्द्रित रहे ।"
नेकपाकाे प्रदेश बैठक धमाधम,"काठमाडौं : नेकपाका वरिष्ठ नेता माधव नेपाल पक्षले प्रदेश पदाधिकारी चयनमा असन्तुष्टि जनाउँदै निर्णय नमान्ने बताए पनि उनी पक्षीय नेता इन्चार्जसिप रहेको प्रदेश कमिटीको पदाधिकारी बैठक भने धमाधम बसेका छन्। सचिवालय बैठकले नीतिगत निर्णय गर्न नसक्ने र प्रदेश पदाधिकारी चयन विधिसंगत नभएको भन्दै नेपाल पक्षले निर्णयमा असहमति जनाएको छ। तर रोचक पक्ष निर्णय प्रक्रियामै असन्तुष्ट नेपाल पक्षकै नेताहरू इन्चार्ज रहेको प्रदेशको मात्र बैठक बसेर जिल्ला तहलाई विभिन्न निर्देशन दिएको छ। नेपाल पक्षको १, ३ र सुदूरपश्चिम प्रदेशका इन्चार्ज छन्। यी तिनवटै प्रदेशमा प्रदेश इन्चार्जकै प्रमुख आतिथ्यमा पदाधिकारी बैठक बसेको छ। वरु अध्यक्षद्वय केपी ओली र पुष्पकमल दाहाल पक्ष इन्चार्ज रहेको प्रदेश कमिटीको भने अहिलेसम्म बैठक बसेको छैन। वरिष्ठ नेता नेपाल र प्रवक्ता नारायणकाजी श्रेष्ठ विदेश रहेका बेला ५ असोजमा बसेको सचिवालय बैठकले प्रदेशका इन्चार्ज, सहइन्चार्ज, अध्यक्ष र सचिव चयन गरेको थियो। सचिवालय बैठकका बेला नेता नेपाल अफ्रिकी मुलुक घाना र प्रवक्ता श्रेष्ठ चीन भ्रमणमा थिए। अध्यक्षद्वयले आफूसँगको सहमति विपरित स्थायी समिति छलेर पदाधिकारी चयनको निर्णय लिएको भन्दै स्वदेश फर्केपछि नेपालले निरन्तर असन्तुष्टि ब्यक्त गरिरहेका छन् भने शुक्रबार मात्रै स्थायी समिति सदस्यलाई चियापान आयोजना गरी स्थायी समिति बैठक बोलाउन दबाब दिएका छन्। शनिबार मात्रै पनि नेपाल निकट नेत्री अष्टलक्ष्मी शाक्य इन्चार्ज रहेको प्रदेश ३ को बैठक बसेको छ। अन्य दुईवटा प्रदेश १ को ११ गते र सुदूरपश्चिम प्रदेशको ९ गते पदाधिकारी बैठक बसेको थियो। प्रदेश ३ मा अष्टलक्ष्मी शाक्य इन्चार्ज, हितबहादुर तामाङ सहइन्चार्ज, नारायण दाहाल अध्यक्ष र आनन्द पोखरेल सचिव छन्। शनिबार पेशागत संगठनको कार्यालयमा बसेको प्रदेश पदाधिकारी बैठकले पूर्ववत दुवै पार्टीका जिल्ला पदाधिकारी रहेको कार्यदल गठन गर्दै उक्त कार्यादललाई असोज मसान्तसम्म संगठित सदस्यता, पार्टीको सम्पत्तिको अभिलेख गर्ने, खाता सञ्चालन गर्नेलगायतका काम गर्न निर्देशन दिइएको सचिव पोखरेलले बताए। प्रदेश १ मा नेपाल पक्षीय नेता भीम आचार्य इन्चार्ज, सावित्रिकुमार काफ्ले सहइन्चार्ज, देवराज घिमिरे अध्यक्ष र सुरेशकुमार राई सचिव छन्। असोज ११ मा बसेको बैठकले प्रदेश मातहातका सबै जिल्लामा गाउँ तहसम्मकै एकताको गृहकार्य गर्नका लागि तात्कालिन एमालेमाओवादीका ४४ जना नेता रहेको ८ सदस्यीय कार्यादल गठन गरेको छ। कार्यदललाई १० दिनभित्र गृहकार्य गरी विगत कार्यदलले सहमति गरेका विषय र असहमति नै रहेका विषयमा पनि छलफल गरी प्रतिवेदन तयार पारी प्रदेश कार्यलयमा बुझाउन निर्देशन दिइएको सचिव राईले अन्नपूर्णसँग बताए। यसअघिको कार्यदलले प्रदेशका ७ ओटा जिल्लामा मात्र सहमति गरी प्रतिवेदन बुझाएको थियो भने अन्य जिल्लामा असहमति रहेका विषय नै माथि केन्द्रमा पठाएको थियो। सुदूरपश्चिम प्रदेशमा भीम रावल इन्चार्ज, लक्ष्मीदत्त जोशी सहइन्चार्ज, कर्णबहादुर थापा अध्यक्ष र नेपबहादुर चौधरी सचिव छन्। बैठकले जिल्ला तहमा एकताको काम सम्पन्न गर्नका लागि कार्यदल गठन गरेको छ। कार्यदलले नयाँ शिराबाट काम सुरु गर्ने अध्यक्ष कर्णबहादुर थापाले बताए। प्रदेश ७ ले शनिबार कञ्चनपुरमा कार्यकर्ता भेलाको आयोजना समेत गरिसकेको छ। बैठकले तीन महिने कार्ययोजना बनाएको छ। प्रदेश, जिल्लास्तरका कार्यकर्ता भेला गर्ने देखि जनप्रतिनिधिहरूको भेला गर्ने सम्मका काम तीन महिनाभत्रै सक्ने गरी कार्ययोजना बनाइ परिपत्र नै जारी गरिएको अध्यक्ष थापाले बताए। बाँकी ४ प्रदेशमा तयारी हँुदै प्रदेश १, ३ र सुदूरपश्चिमबाहेक अन्य ४ वटा प्रदेशमा भने बैठक बस्नका लागि आन्तरिक तयारी भइरहेको नेताहरूले बताएका छन्। प्रदेश २ का अध्यक्ष प्रभु शाहले आन्तरिक रुपमा छलफल चलिरहेको बताए। गण्डकी प्रदेशमा १७ असोजमा पदाधिकारी बैठक बोलाइएको छ। प्रदेशका इन्चार्ज समेत रहेका मुख्यमन्त्री पृथ्वीसुब्बा गुरुङ चीन भ्रमणमा रहेको र उनी १६ असोजमा स्वदेश फर्कने कार्यक्रम रहेकोले त्यसपछि बैठक राखिएको सचिव गोविन्दबहादुर नेपालीले बताए। प्रदेश ५ का सहइन्चार्ज दलबहादुर रानाले प्रदेश अध्यक्ष भर्खर रसियाबाट फर्केको कारण बैठक बस्ने विषयमा आन्तरिक तयारी भइरहेको बताए। उनले १७, १८ असोज तिर बैठक बस्न सक्ने जनाए। कर्णाली प्रदेशमा भने बैठकका विषयमा अहिले केही भएको छैन। अहिले नै केही भइसकेको छैन, सहइन्चार्ज यमलाल कँडेलले भने। यो प्रदेशका सचिव मायाप्रसाद शर्माले जिम्मेवारी प्रति असहमति जनाउँदै नबस्ने घोषणा गरेका छन्। असन्तुष्टिले असर गर्दैन वरिष्ठ नेता नेपाल पक्षको असन्तुष्टिले प्रदेशको आन्तरिक कामलाई असर नगर्ने प्रदेशका जिम्मेवारीमा रहेका नेताहरूले बताएका छन्। पार्टी अध्यक्षद्वयले ५ असोजको सचिवालय बैठकपछि प्रदेश पदाधिकारीलाई ८ बुँदे काम गर्न निर्देशन दिएको थियो। कहाँ के मिलेन, असन्तुष्टि पोखेर हुँदैन, प्रदेश तीनका सचिव आनन्द पोखरेलले भने, प्रदेश कमिटीलाई नेता विशेषको असन्तुष्टिले काम गर्न कुनै असर गर्दैन। प्रदेश २ का अध्यक्ष प्रभु साहले पनि प्रदेश कमिटीलाई काम गर्न कुनै रोकतोक नभएको बताए। सुदूरपश्चिमका अध्यक्ष कर्णबहादुर थापाले कुनै नेता असन्तुष्ट भए सम्बन्धित कमिटीमा राख्नु पर्नेमा बरिष्ठ नेता नेपालले त्यसो नगरेको आरोप लगाए।"
विखण्डनका कुरा गरी अस्थिरता फैलाउन खोज्नेलाई कारवाही : गृहमन्त्री थापा,"विराटनगर : गृहमन्त्री रामबहादुर थापाले देश टुक्र्याउन खोज्ने राष्ट्रघातीलाई सरकारले कारवाही गर्ने बताएका छन्। विराटनगर विमानस्थलमा आज सञ्चारकर्मीसँग कुरा गर्दै उनले मुलुकलाई विखण्डन गरी अस्थिरता फैलाउने अभियानमा लाग्नेलाई सरकारकाले दण्डित गर्ने बताए। गृहमन्त्री थापाले वर्तमान सरकार मुलुकको स्वाधिनताको रक्षाको पक्षमा रहेकाले शान्ति सुरक्षा खल्बल्याउने एवं अस्थिरता उत्पन्न गर्ने पक्षलाई कारवाही गर्ने बताए। उनले नेपाली जनताले दिएको जनादेशअनुसार सरकारले जनताको आर्थिक समृद्धिका लागि काम गरिरहेको र विगत ६ महिनामा मुलुकमा शान्ति सुरक्षाको अवस्था सुदृढ भएको बताए। मन्त्री थापाले विगतमा देशमा हुने गरेका बम विस्फोटन, बन्द हडताललगायत जस्ता कार्य नियन्त्रणमा आएको दाबी गर्दै वर्तमान सरकारले जनतालाई शान्ति सुरक्षाको अनुभूति दिएको धारणा व्यक्त गरे। उनले निर्मला पन्त हत्या सम्बन्धी गठित उच्चस्तरीय छानबिन समितिले सरकारलाई प्रतिवेदन बुझाइसकेकाले घटनामा संलग्न दोषी चाँडै कारवाहीको प्रक्रियामा ल्याइने बताए। पन्तको बलात्कारपछि हत्या गरिएको प्रतिवेदन मन्त्रिपरिषद्मा छलफलपछि सार्वजनिक गरिने बताए। गृहमन्त्री थापाले वर्तमान सरकारले राम्रो काम गरिरहेकाले पराजित तथा विगतका षड्यन्त्रकारीले अत्तालिएर सरकारलाई विभिन्न किसिमले घेराबन्दी गर्ने काम गरिरहेको धारणा व्यक्त गरे। उनले मुलुकमा अस्थिरता चाहनेले सरकारले राम्रो काम गर्दासमेत सरकार गिराउनेसम्मको षड्यन्त्र गरिरहेको आरोप लगाए। गृहमन्त्री थापा केही दिनअघि हत्या गरिएका सुनसरीको हरिनगरका शिक्षक खुर्सिद आलम अन्सारीका परिवारलाई समवेदना प्रकट गर्न आज विराटनगर आएका हुन्।"
