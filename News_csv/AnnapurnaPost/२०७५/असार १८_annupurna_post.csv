शीर्षक,विवरण
सरकारको नियतमा प्रश्न,"प्रतिनिधिसभा नियमावलीका केही नियम निलम्बन गरेर राष्ट्रिय चिकित्सा शिक्षा विधेयक संसद्मा दर्ता गरेको भोलिपल्टै फिर्ता लिन बाध्य भएको छ। प्रमुख प्रतिपक्षी दल कांग्रेसको विरोध र डा गोविन्द केसीको आमरण अनसनबाट उत्पन्न दबाब थेग्न नसकेपछि सरकारले शनिबार दर्ता गरेको चिकित्सा शिक्षा प्रतिस्थापन गर्ने विधेयक आइतबार फिर्ता लिन सहमत भएको छ। प्रक्रिया मिचेर विधेयक पारित गर्ने सरकारको नियतविरुद्ध कांग्रेसले संसद् नै अवरुद्ध गर्ने चेतावनी दिएपछि सरकार पछि हटेको हो। नियम निलम्बन नगरी चिकित्सा शिक्षासम्बन्धी नयाँ विधेयक ल्याउन सरकार तयार भएको छ। यद्यपि यसरी नियम मिचेर विधेयक रातारात पारित गर्न खोज्नुले शंका जन्माएको छ। यो प्रवृत्ति अहिले मात्रै अनुपयुक्त होइन, भविष्यमा पनि नदोहोरियोस्। सरकार सचेत हुन जरुरी छ। विवाद बढ्ने जोखिम देखेर सरकार पछि हटेको छ यद्यपि यसले उसको नियतमाथि गम्भीर प्रश्न उठाएको छ। संसद्मा दुईतिहाइ बहुमत प्राप्त सरकारले एउटा विधेयक पारित गर्न किन यत्रो हतारो देखायो ? नियमहरू नै निलम्बन गरेर एकै दिनमा विधेयक पारित गराउनुपर्ने बाध्यता सरकारलाई के आइलागेको थियो ? ओली सरकारको नियत सफा थियो भने उसले वैशाख २३ गते संसद् सुरु हुनेबित्तिकै चिकित्सा शिक्षासम्बन्धी अध्यादेशलाई विधेयकका रूपमा ल्याउनुपथ्र्यो। असार २१ गतेसम्म पारित गर्नुपर्ने बाध्यात्मक अवस्था भएका बेला उसले अन्तिममा आएर हतारोमा यो विधेयक दर्ता गर्नुले नै उसको नियतमाथि प्रश्न उठ्छ र शंकाहरू जन्माउँछ। यसरी नियम निलम्बन गरेर विधेयक दर्ता गर्ने र त्यसलाई दुईतिहाइ मतको आडमा पारित गर्ने प्रवृत्तिको विकास गर्दै लाने हो भने त्यसले गलत थिति मात्रै बसाल्दैन, सरकारको सर्वसत्तावादी चरित्र विकास गर्दै लैजाने जोखिमसमेत बढ्छ। त्यसकारण यहाँनेर सरकारी सजगता आवश्यक छ। यो त्रुटिपूर्ण र आपत्तिजनक किन पनि छ भने सरकार आफैंले जारी गरेको अध्यादेशका प्रावधान हटाएर चिकित्सा शिक्षा प्रतिस्थापन गर्ने विधेयक ल्यायो। यो विधेयक राष्ट्रिय चर्चा, चासो र विवादको विषय बन्दै आएको छ। चिकित्सा शिक्षा क्षेत्रमा सुधारको मुद्दा उठाएर डा गोविन्द केसी पन्ध्रौं अनसनमा छन्। यसपटक उनी जुम्ला पुगेर आमरण अनसन थालेका छन्। यसअघि भएका अनसनका क्रममा तत्कालीन सरकारहरूले उनीसँगका पटकपटक सहमति गरेका छन्। यसअघिको शेरबहादुर देउवा सरकारले डा केसीसँगकै सहमतिका आधारमा अध्यादेश जारी गरेको थियो, जसले डा केसीमा माग सम्बोधन गरेको थियो। ओली सरकारले पनि सोही अध्यादेशलाई जारी गरे पनि अहिले दर्ता गरिएको विधेयकमा उक्त अध्यादेशका प्रावधान हटाएपछि विवाद बल्झेको हो। काठमाडौंमा १० वर्षमा मेडिकल कजेल खोज्न नपाउने, एउटा विश्वविद्यालयले पाँचवटाभन्दा बढी मेडिकल कजेललाई सम्बन्धन दिन नहुने, मेडिकल कलेजको सम्बन्धन पाउन तीन वर्ष सञ्चालन हुनुपर्ने आदि अध्यादेशका प्रावधान प्रतिस्थापन विधेयकमा राखिएको छैन। माथेमा आयोगको प्रतिवेदन, अध्यादेशले व्यवस्था गरेको प्रावधान र मर्मविपरीत रातारात विधेयक दर्ता गरेर पारित गराउन खोज्ने आपत्तिजनक कर्मबाट सरकार पछि हटेको छ। अब नयाँ प्रक्रियाबाट नयाँ विधेयक दर्ता गरेर अघि बढ्ने कांग्रेससँग सहमति बनेको छ। नयाँ विधेयक अघि बढाउँदा अध्यादेशका प्रावधान पर्नुपर्छ। सरकारले डा केसीसँग गरेको सहमतिका आधारमा ती प्रावधान राखिनु उचित हुन्छ। अब कुनै पनि सर्तमा विवाद बल्झाउनेतिर सरकार उद्यत् हुनु उचित हुन्न। शिक्षा, स्वास्थ्यजस्ता आधारभूत र महत्वपूर्ण क्षेत्रको सुधारको मुद्दा संसद्को अंकगणितको दम्भका भरमा निर्धारण हुन सक्दैन। संसदीय अंकगणितभन्दा मासिनको जीवनको मूल्य बढी हुन्छ। संसदीय अंकगणितका दम्भका आधारमा ऐनकानुन लाद्ने चेष्टा भएमा त्यसले सरकारकै छवि धुमिल बनाउँछ र उसकै लागि प्रत्युत्पादक हुन सक्छ। भारत, चीनजस्ता ठूला छिमेकीसँग राम्रो सम्बन्ध स्थापित गर्दै आर्थिक विकास र समृद्धिको यात्रामा बढेको सरकारले केही यता देखाएका रबैया सुखद छैनन्। शान्तिपूर्ण रूपमा विरोध प्रदर्शन गर्न पाउने अधिकार कुण्ठित गर्ने, अन्तर्वार्तामा मन्त्रीलाई कडा प्रश्न सोधेकै आधारमा सेवाबाट निष्कासन गर्ने, सरकारका मन्त्रीहरूका रबैया आपत्तिजनक र निन्दनीय छन्। दुईतिहाइको दम्भले पेल्न खोज्दा त्यो उल्टै सरकारका लागि प्रत्युत्पादक हुन्छ भन्ने कुरा सरकारले बिर्सन हुन्न।"
इजलास बहिष्कार प्रकरण : तीन न्यायाधीशको सरुवा,"राजविराज : कानुन व्यवसायीले इजलास बहिष्कारलाई निरन्तरता दिएपछि सर्वोच्च अदालतले आइतबार साँझ तीन न्यायाधीशको सरुवा गरेको छ।सर्वोच्चले उच्च अदालत राजविराज इजलासका न्यायाधीशहरू मोहनबहादुर कार्की, सल्लाहउद्दिनअख्तर सिद्दिकी र नसरुल्लाह अन्सारीलाई काज सरुवा गरेको रजिस्ट्रार रोशनकुमार भट्टराईले जानकारी दिए। कार्कीको जनकपुर उच्च अदालत, सिद्दिकीको सर्वोच्च अदालत र अन्सारीको दिपायल उच्च अदालतमा काज सरुवा भएको हो। राजविराज उच्च अदालत बार एसोसिएसनले ६ दिनदेखि गरेको इजलास बहिष्कारका कारण न्यायसेवा प्रभावित हुँदै आएको छ। मंगलबारदेखि इजलास बस्न नसक्दा ३ सयदेखि ३ सय ५० मुद्दा स्थगित गर्नुपरेको रजिस्ट्रार भट्टराईले बताए। सोमबारदेखि इजलास सञ्चालन हुने अपेक्षा रहेको सुनाउँदै उनले बेन्चमा पेसी तोकिने बताए। कानुन व्यवसायीले सातै न्यायाधीशको सरुवा र आर्थिक चलखेलमा संलग्न दोषीमाथि कारबाहीको माग राख्दै आएका छन्। बार एसोसिएसनका सचिव विमलकुमार साहले आफ्ना माग आंशिक पूरा भए पनि मुख्य बाँकी रहेको बताए। सर्वोच्चको प्रारम्भिक निर्णय सकारात्मक रहेको प्रतिक्रिया दिँदै उनले यो निर्णयले इजलास सञ्चालनको वातावरण सहज बनेको र सोमबार कानुन व्यवसायीको बृहत् भेलाले इजलास सञ्चालनबारे निर्णय लिने बताए। कानुन व्यवसायीले ६ दिनदेखि इजलास बहिष्कार गर्दा सयौं सेवाग्राही मर्कामा परेको जनाइएको छ। सेवा प्रवाहमा एक घण्टा पनि अवरोध हुन नहुनेमा इजलास बहिष्कार गम्भीर र दुखद् भएको भट्टराईको भनाइ छ। उनका अनुसार दैनिक ६० देखि ८० वटा मुद्दाको पेसी तोकिने गरेको छ। चालू आर्थिक वर्षमा जिम्मेवारी सरेर आएका २ हजार ७ सय ५५ र नयाँ दर्ता भएका १ हजार ७ सय ८९ वटा मुद्दा छन्। जेठमा ३ सय २० वटा मुद्दा फछ्र्योट भएपछि ३ हजार १ सय ३५ को फैसला हुन बाँकी रहेको अदालतले जानकारी दिएको छ। लक्ष्य प्राप्त गर्न आर्थिक वर्षको असार महिनामा बढी मुद्दा फैसला हुने गरेको जनाइएको छ। विवादित फैसला, आदेशले अदालतप्रतिको जनआस्थामा ह्रास आइरहेकामा कानुन व्यवसायीले पछिल्लो पटक आर्थिक चलखेलका कारण राय किताबभन्दा फैसलाको पूर्ण विवरण फरक पाएपछि इजलास बहिष्कार गर्ने निर्णयमा पुगेको बार एसोसिएसनका अध्यक्ष विजय यादवले बताए। संस्थागत निर्णय गरेर इजलास बहिष्कार गरेको बार र सर्वोच्च अदालतका न्यायाधीश एवं न्याय परिषद्का सदस्य ओमप्रकाश मिश्र नेतृत्वको टोलीबीच शुक्रबार भएको वार्ता सकारात्मक भएपछि कानुन व्यवसायी इजलास बहिष्कारको कार्यक्रम फिर्ता लिने निर्णयमा पुगेका थिए। तर, न्यायाधीश सरुवा र छानबिन गरी दोषीमाथि कारबाही गर्न राखेको माग आइतबार १० बजेसम्म पूरा नभएपछि बारले इजलास बहिष्कारलाई यथावत राख्ने निर्णय गरेको थियो।"
"नेकपाको अचल सम्पत्ति तीन अर्ब, कहाँ कति ?","काठमाडौं : सत्तारुढ दल नेकपासँग अचल सम्पत्ती मात्रै कम्तीमा तीन अर्ब रहेको देखिएको छ। तत्कालीन एमाले र माओवादीका नाममा देशभरि रहेको जमिन, भवन, कार्यालय आदिको चलनचल्ती मूल्य तीन अर्बभन्दा बढी हुने देखिएको हो। नेकपासँग काठमाडौंमा मात्रै करोडौं मूल्यका ५ ओटा भवन छन् भने भारतको उत्तमनगरमा समेत एक करोडभन्दा बढी मूल्य पर्ने जग्गा रहेको छ। पूर्ववत् दुवै पार्टीका नाममा रहेका चलअचल सम्पत्ति एकीकृत पार्टीको नाममा ल्याउने नेकपाको पहिलो केन्द्रीय समितिको निर्णयका आधारमा अहिले दुवैतर्फका चलअचल सम्पत्तिको तथ्यांक संकलन गर्ने काम भइरहेको नेकपा केन्द्रीय सदस्य तथा ७ नम्बर प्रदेशका कार्यदल सदस्य कर्र्णबहादुर थापाले बताए। दुवै पार्टीका चलअचल सम्पत्ति नेकपाको नाममा ल्याउने केन्द्रीय समितिको निर्णयका आधारमा अहिले त्यस्तो सम्पत्तिको लगत संकलनको काम प्रदेशस्तरमा पार्टी एकीकरण गर्न गठित कार्यदलले गरिरहेको छ, थापाले अन्नपूर्णसँग भने, त्यस्तो सम्पत्तिको लगत हामीले हाम्रो प्रदेशमा भने करिब सकेका छौं। चलअचल सम्पत्तिको अहिले लगत संकलन गर्ने र तल्लो तहसम्म पार्टी एकता भएसँगै त्यसलाई नेकपाको नाममा स्थानान्तरणको काम हुने उनले बताए। काठमाडौं उपत्यकाभित्रै नेकपाका ठूला भवन, कार्यालय र जग्गा रहेका छन्। पेरिसडाँडामा पूर्वमाओवादीको मजदुर संगठनको नाममा रहेको २ रोपनी जग्गामा बनेको दुईवटा भवन, पूर्वएमालेको बल्खुमा नौ रोपनी एक आना जग्गा र त्यसमा रहेको भूकम्पले भत्काएको भवन, पुतलीसडकमा मनमोहन मजदुर भवनको नाममा जिफन्टको कार्यालय रहेको जग्गा र भवन, ललितपुर च्यासलमा तुल्सीलाल स्मृति प्रतिष्ठान भवन र काठमाडौं रानीबारीमा पुष्पलाल प्रतिष्ठानको नाममा रहेको भवन छन्। पार्टीको चलअचल सम्पत्तिको लगत राख्ने काममा पूर्वएमाले व्यवस्थित देखिएको छ भने माओवादीको लगत तथ्यांक लथालिंग रहेको पाइएको छ। पूर्वमाओवादीमा जिल्ला तहमा पार्टीका नाममा चलअचल सम्पत्ति केकति छ भन्ने विवरण समेत केन्द्रीय कार्यालयसँग छैन। पूर्वएमालेले भने दुई वर्षअघि पार्टी प्रचार विभागले युवा संघका तत्कालीन महासचिव निरज आचार्यको नेतृत्वमा सम्पत्तिको लगत संकलनको काम गरेको थियो। उक्त विवरण एमाले मुखपत्र नवयुगले समेत प्रकाशित गरेको थियो। केन्द्रीय प्रचार विभागको आग्रहमा दुई महिनाजति लगाएर मैले सम्पत्ति विवरणको लगत संकलन गरेको थिएँ, त्यो नै अहिलेसम्म पार्टीको आधिकारिक सम्पत्ति विवरण हो, नेकपा नेता आचार्यले अन्नपूर्णसँग भने, त्यसबेलाको किनबेचको मूल्यसहित हामीले पार्टीको सम्पत्ति विवरण तयार पारेका थियौं। तत्कालीन एमालेका ६६ जिल्ला कमिटीसँग आफ्नै भवन छन्। कतिपय नगरगाउँ कमिटीका पनि आफ्नै भवन छन्। तिनै भवनबाट पार्टीले दैनन्दिन कार्यालय सञ्चालन गर्दै आएका छन्। उसको भारतको नयाँदिल्लीस्थित उत्तमनगरमा समेत १ करोडभन्दा बढी मूल्यको जग्गा छ। पार्टीको भारत प्रवास कमिटीले खरिद गरेको उक्त जग्गा अहिले प्रवासमा काम गर्ने तीन नेताका नाममा रहेको तथ्यांक केन्द्रीय कार्यालयसँग छ। कैलालीको अत्तरियामा रहेको जग्गा भने नेकपाले बिक्री गर्ने योजना बनाएको छ। करिब ४ करोड मूल्यमा उक्त स्थानमा रहेको जग्गा बिक्री गरेर ७ नम्बर प्रदेशको व्यवस्थित कार्यालय बनाउने योजनामा नेकपा रहेको केन्द्रीय सदस्य कर्णबहादुर थापाले बताए। अत्तरियाको जग्गा बिक्री गरेर भव्य र व्यवस्थित प्रदेश कार्यालय बनाउने गरी बिक्रीको तयारी थालिएको छ, थापाले भने। पूर्वमाओवादीको भने काठमाडौं पेरिसडाँडामा रहेको दुई रोपनी जग्गामा रहेको केन्द्रीय कार्यालय मजदुर संगठन अन्टुफको नाममा छ। बैंकमा राखिएको उक्त जग्गा बैंकमार्फत् निखनेर माओवादीकै मजदुर संगठनले किनेको थियो। पेरिसडाँडासँगै जोडिएको थप १२ आना जग्गा पनि माओवादीको नाममा छ। सरकारले जग्गा उपलब्ध गराएपछि बबरमहलमा पार्टीनिकट कर्मचारी संगठनले आफ्नै लागतमा भवन बनाएको छ। त्यस जग्गाबाट पनि माओवादीको मजदुर संगठन र पार्टीले समेत विभिन्न बैंकबाट पटकपटक ऋण लिएको देखिएको छ। विभिन्न बैंक र वित्तीय संस्थामा गरी १३ करोड ऋण लिएको देखिन्छ। पेरिसडाँडास्थित कार्यालय ममर्तका लागि थप १ करोड ३५ लाख ऋण लिएको तथ्यांक तत्कालीन माओवादीसँग छ। माओवादीले जिल्ला तहमा भने सहिद स्मृति प्रतिष्ठानका नाममा जग्गा किनेको थियो। ती जग्गामा भवन समेत बनेका छन्।"
"पछि हट्यो सरकार, चिकित्सा शिक्षा प्रतिस्थापन विधेयक रोकियो","काठमाडौं : प्रमुख विपक्षी कांग्रेसले संसद् अवरोध गर्ने चेतावनी दिएपछि सरकारले चिकित्सा शिक्षा प्रतिस्थापन विधेयक रोकेको छ। सरकारले नियम निलम्बन गरी फास्ट ट्रयाकबाट आइतबार नै प्रतिस्थापन विधेयक पारित गर्ने तयारी गरेको थियो। प्रतिस्थापन विधेयकको विरोधमा डा गोविन्द केसीले आमरण अनशन सुरु गरेपछि प्रमुख विपक्षी कांग्रेसले विधेयकको विरोधमा संसद् अवरोध गर्ने चेतावनी दिएको थियो। असार २१ भित्र प्रतिस्थापन विधेयक पारित नभए स्वतः निस्क्रिय भई यसअघि अध्यादेशअनुसार चिकित्सा क्षेत्रमा गरिएका व्यवस्था पनि खारेजमा पर्नेछन्। वैशाख २३ मा संसद अधिवेशन सुरु भएपनि सरकारले शनिबार मात्र संसदमा प्रतिस्थापन विधेयक दर्ता गरेको थियो। सभामुख कृष्णबहादुर महराले संसद् भवन बानेश्वरमा आइतबार राखेको कार्यव्यवस्था परामर्श समितिको बैठकमा प्रमुख विपक्षी कांग्रेसले डा केसीको माग विपरीत प्रतिस्थापन विधेयक आएको तथा नियम निलम्बन गरेर विधेयक पारित गर्न लागेको भन्दै संसद् अवरोधको चेतावनी दिएको थियो। अध्यादेशमा भएका महत्वपूर्ण प्रावधान हटाएर प्रतिस्थापन विधेयक ल्याएको कांग्रेसको दाबी छ। काठमाडौंमा १० वर्षमा मेडिकल कलेज खोल्न नपाउने, एउटा विश्वविद्यालयले पाँचभन्दा बढी मेडिकल कजेललाई सम्बन्धन दिन नहुने, मेडिकल कलेजको सम्बन्धन पाउन तीन वर्ष सञ्चालन हुनुपर्ने जस्ता अध्यादेशका प्रावधानलाई प्रतिस्थापन विधेयकमा हटाइएको छ। अनशन रोक्दिनँ कांग्रेसले संसद् अवरोध गर्ने चेतावनी दिएपछि सभामुख महराले प्रतिस्थापन विधेयक पारित गर्ने विषय कार्यसूचीबाट हटाएर संसद् स्थगित गरेका थिए। अध्यादेशमा जे विषय थिए, त्यसलाई समाप्त पार्ने गरी ल्याइएको प्रतिस्थापन विधेयक हामीलाई स्वीकार छैन, कांग्रेसका प्रमुख सचेतक बालकृष्ण खाँणले भने, नियम निलम्बन गरेर विधेयक अघि बढाए संसद् अवरोध गर्छौं भनेर हामीले सभामुखलाई स्पष्ट भनेका थियौं। त्यसपछि बसेको कार्यव्यवस्था परामर्श समितिको बैठकमा प्रतिस्थापन विधेयक अघि नबढाउने र नयाँ विधेयकमार्फत् जाने सहमति जुटेको नेताहरूले बताएका छन्। अब नियमित प्रक्रियाबाट नयाँ विधेयक पारित गर्ने समझदारी बनेको छ, नेकपाका प्रमुख सचेतक देव गुरुङले अन्नपूर्णसँग भने, विपक्षीले प्रतिस्थापन विधेयक अघि बढ्न नदिने भएपछि सरकारले नयाँ विधेयक ल्याउने सहमति बनेको छ। शिक्षामन्त्री गिरिराजमणि पोखरेलले प्रतिस्थापन विधेयक पारित नभए भ्याकुम आउनेतर्फ विपक्षीको ध्यानाकर्षण गरे। कांग्रेसले प्रतिस्थापन विधेयक अघि बढ्न नदिए सरकारले नयाँ विधेयक ल्याउनैपर्ने हुन्छ, पोखरेलले भने। विपक्षीले हल्ला गरेजस्तो अध्यादेशका व्यवस्था तोडमोड नगरिएको पोखरेलले दाबी गरे। कांग्रेस सचेतक पुष्पा भुसालले प्रतिस्थापन विधेयकलाई अघि नबढाएर नयाँ विधेयक ल्याउनेमा सरकारसँग सहमति जुटेको बताइन्। भुसालले भनिन्, अब सरकारले नियमित प्रक्रियाबाट नयाँ विधेयक ल्याउने सहमति भएको छ।"
प्रतिपक्षको अवमूल्यन गरे सदन अवरुद्ध : कांग्रेस,"हेटौंडा : प्रदेश ३ सरकारले प्रतिपक्षको अवमूल्यन गरे कांग्रेसले सदन अवरुद्ध गर्ने चेतावनी दिएको छ। आगामी आर्थिक वर्षको विनियोजन विधेयकमाथि आइतबार प्रदेशसभा बैठकमा विपक्षी दल कांग्रेसका नेता इन्द्रबहादुर बानियाँले भने, प्रतिपक्षको सुझाव कार्यान्वयन नहुने हो भने हामी सदन अवरुद्ध गर्छांै। प्रदेश सरकारले ठूला सपना बाँडेर बजेटमा नीति तथा कार्यक्रमको खिल्ली उडाएको उनले बताए। सपना ठूलो बाँड्ने प्रदेश सरकारले बजेट विनियोजन गर्दा भने थोरै बाँडफाँट गरेको पाइयो, बानियाँले भने, स्थानीय तहले जस्तो २४ लाख रुपैयाँको बजेटसमेत प्रदेश सरकारले विनियोजन गरेर के गरिँदै छ ? भोजभतेर, तालिम, सेमिनार, गोष्ठीमा बजेट छुट्ट्याएर अनियमितता गर्न खोजेको भन्दै यसबाट प्रदेश समृद्धि नहुने उनको भनाइ छ। मन्त्रीमुखी, नारामुखी र एकांकी खालको बजेट आएको छ, बानियाँले भने, बजेटप्रति हाम्रो सहमति छैन। बजेट नसच्याए सदन अवरुद्ध गर्छौं। प्रदेश गौरवका योजना भनेर नामकरण गरे पनि बजेट भने नछुट्याएकोप्रति उनले आपत्ति जनाए। साथै, पानीको मुहान संरक्षणका लागि भन्दै १५ लाख मात्रै विनियोजन गरेर सरकारले हास्यास्पद काम गरेको उनको भनाइ छ। सत्तापक्षका प्रदेशसभा सदस्य सीता अधिकारीले बजेटबारे बोल्दा सन्तुलन कायम गर्नुपर्नेबारे आफू जानकार रहेको भन्दै बजेटप्रति सन्तुष्ट नरहेको बताइन्। तर योजना मागेर मन्त्रीहरूले आफूहरूलाई झुक्याउने काम भएको छ, उनले भनिन्। राप्रपाकी प्रदेशसभा सदस्य रीता माझीले नेताको नाममा सालिक, पार्क, उद्यानमा ठूलो बजेट खर्च गरिएकोप्रति कटाक्ष गर्दै भनिन्, बरु सालिक जोगाउनसमेत बजेट विनियोजन गरे हुन्थ्यो। बैठकमा विपक्षी दल कांग्रेसका प्रदेशसभा सदस्य न्हुच्छेनारायण श्रेष्ठ, पुकार महर्जन, विजया केसी श्रेष्ठलगायतले बजेटको विरोध गरे। बैठकमा सत्तापक्षीय प्रदेशसभा सदस्य सीता लामा, शशिजंग थापा, प्रदीपकुमार कटुवाल क्षेत्री केसी, रामकाजी श्रेष्ठलगायतले बजेटको बचाउ गरेका थिए। विनियोजन विधेयकमाथि शनिबार र आइतबार प्रदेशसभा सदस्यले छलफल गरेका थिए।"
प्रदेश सरकार प्राधिकरण होइन भन्ने बुझ्नुपर्छ,"जनकपुरधाम : प्रदेश २ का मुख्यमन्त्री लालबाबु राउतले आफ्ना गुनासा संघीय सरकारका मन्त्रीलाई सुनाएका छन्। मुख्यमन्त्री राउतले संघबाट प्रदेश सरकारलाई महत्व नदिई विभिन्न निर्णय गरिएको भन्दै संघीय मामिला तथा सामान्य प्रशासनमन्त्री लालबाबु पण्डितसमक्ष गुनासो पोखेका हुन्। उनले प्रदेश सरकारको नियमित काम प्रभावित हुने गरी सचिव तथा कर्मचारीको सरुवा र पदस्थापन कार्यमा जानकारी नगराएको भन्दै आपत्ति जनाए। यो प्रदेश सरकार हो, प्राधिकरण होइन भन्ने संघीय सरकारले बुझ्नुपर्ने हो, उनले भने, रातारात कर्मचारी सरुवा गरिनुको कारण हामीले बुझ्न पाएनौं। बल्लतल्ल आफ्नो काम बुझेर नीति तथा कानुन बनाउन लागेका सचिवको सरुवाले प्रदेशको कामकाज प्रभावित पारेको उनको भनाइ छ। संघीय मामिला र प्रदेश सरकारको संयुक्त आयोजनामा जनकपुरमा आइतबार सुरु समृद्धिको सपना, सम्पन्न प्रदेश २ को चाहना कार्यक्रम उद्घाटनसत्रमा उनी यसरी गुनासिएका हुन्। उनले प्रदेश २ को विकासका लागि संघीय सरकारले विशेष रूपमा हेर्न आवश्यक रहेको बताए। मन्त्री पण्डितले प्रदेश २ विकासको ब्रान्ड बनोस् भन्ने शुभकामना दिएका थिए। जनकपुरको माछाको देशभर ब्रान्ड भएजस्तै प्रदेश २ विकासको ब्रान्ड बनोस् भन्ने कामना छ। तर, यो अरूले बनाउने होइन, हामी सबै मिलेरै बनाउनुपर्छ, उनले भने, म यो प्रदेशमा खुसीभन्दा पीडा बढी पाउँछु। त्यो पीडालाई खुसीमा रूपान्तरण गर्दै समृद्धिको यात्रामा हामी अघि बढ्नुपर्ने आवश्यकता छ। एक साताभित्र २ हजार ३ सय ४३ कर्मचारी दरबन्दी स्वीकृत हँुदै छ। त्यसपछि कर्मचारीको उचित व्यवस्थापन हुनेछ। लालबाबु पण्डित, मन्त्री संघीय मामिला तथा सामान्य प्रशासन राजनीतिक संक्रमणकाल सकिए पनि प्रशासनिक तहमा समस्या रहेको उनको भनाइ थियो। कुनै प्रदेशमा होस् या स्थानीय तहमा जाँदा मेरो फोन लागिहाल्यो भने कर्मचारीले कहिले बिदा लिन सक्छु वा सरुवा गरियोस् भन्ने कुरा आइहाल्छ, उनले भने, दिनमा १० जनाले तुरुक्क आँसु नचुहाएको दिन छैन। मुलुक संघीयतामा गइसके पनि हामीले त्यसलाई सबैले आत्मसात् गर्न सकेका छौं कि छैनौं भन्ने प्रश्न छ। स्थानीय तहमा कर्मचारीले काम प्रभावित गरेर हिँड्ने क्रियाकलापलाई लक्ष्य गरी उनले भने, भागेर हिँडेकालाई म मेरो मन्त्रालयको कम्पाउन्डमा छिर्न पनि दिन्नँ, कुरा सुन्नु त परको कुरा हो। कतिपय ठाउँमा जनप्रतिनिधिले पनि गलत ढिपी लिएको उनको भनाइ थियो। यस्तो गर्नु भयो भने समृद्धिको यात्रामा पछाडि पर्नुहुन्छ, उनले भने, सफल संघीयताको बाटोमा हामी पछाडि पर्छौं। उनका अनुसार एक साताभित्र २ हजार ३ सय ४३ कर्मचारी दरबन्दी स्वीकृत हुन लागेको छ। त्यसपछि कर्मचारीको उचित व्यवस्थापन हुने उनको भनाइ थियो। प्रदेशमा कर्मचारी भएन, कार्यालय भएन, प्रविधि भएन भन्ने समस्या छन्, उनले भने, तर, यसमा हामीले के बुझ्नुपर्छ भने संघीयतामा हामी बालक छौं र सेरलेक खाँदै बलियो हुँदै छौं। नेकपा वरिष्ठ नेता एवं पूर्वप्रधानमन्त्री माधवकुमार नेपालले प्रदेश २ को समृद्धिका लागि कार्यक्रमबाट मार्गचित्र कोरिने र त्यसकै आधारमा रणनीति बनाई विकासको पथमा अघि बढ्ने योजना रहेको बताए। पर्याप्त सम्भावना हुँदाहुँदै पनि यो प्रदेश विकासको गतिमा किन पछि पर्न गएको हो भनेर बृहत् विश्लेषण हुनु आवश्यक छ, उनले भने।"
कांग्रेस युवा नेता महासमिति बैठकमा केन्द्रित,"काठमाडौं : संघप्रदेश चुनावमा पराजयपछि पार्टी सुधार अभियानमा संगठित कांग्रेस युवा नेता भदौमा हुने महासमिति बैठकमा केन्द्रित हुन थालेका छन्। कांग्रेसभित्र महाधिवेशनपछि महासमिति बैठकलाई महत्व दिन्छ। महासमिति बैठकअघि अभियानमा लागेका नेता गगन थापासहितका युवा नेता देशभरका महासमिति सदस्यसँग पार्टी सुधारबारे छलफल गर्ने योजनामा छन्। उनीहरूले महासमिति बैठक केन्द्रित गरी सदस्यता वितरण, संघीय संरचनाअनुसार पार्टी संरचना, अधिकार प्रयोग र समावेशी बनाउन छलफल गर्ने तयारी गरिरहेको छ। हेटौंडा जिल्ला सभापति भेलामा पार्टी सुधारको अभियानले खासै महत्व नपाएपछि कांग्रेसको युवा पुस्ता महासमितिलाई उपयोग गर्ने रणनीतिमा लागेको हो। अभियान प्रभावकारी बनाउन उनीहरूले केन्द्रीय समिति बैठकमा समेत संयुक्त दस्ताबेज प्रस्तुत गरेका थिए। हेटांैडा भेलामा सहभागी पार्टीका जिल्ला सभापतिलाई बन्द सत्र सुरु हुनुअघि पनि युवा नेताहरूले केन्द्रीय समितिमा पेस गरिएको दस्ताबेज वितरण गरेका थिए। तैपनि भेलामा उनीहरूको दस्ताबेजबारे खासै चर्चा भएन। भेलामा उनीहरूका गतिविधि प्रभावशून्य जस्तै भएपछि उनीहरूको अभियानको कांग्रेसमा विभिन्न आकलन गर्न थालिएको छ। शीर्ष नेतृत्वबीच मनमुटाव बिस्तारै घट्दै गएपछि युवा नेताहरूको अभियान कमजोर हुन सक्ने आकलन पनि हुन थालेको छ। पार्टी सुधार अभियानको अगुवाइ गरिरहेका युवा नेता थापा भन्छन्, जिल्ला सभापति भेलामा हाम्रै कमजोरीले पर्याप्त चर्चा हुन सकेन। सभापतिहरूलाई भेलाअघि दस्ताबेज उपलब्ध गराउन सकेको भए उनीहरूले अभियानबारे बोल्न सक्थे। थापाका अनुसार उनीहरूको दस्ताबेज चुनावको समीक्षामा केन्द्रित थियो। हामीले यसअघि पेस गरेको दस्तावेज चुनाव समीक्षामा केन्द्रित थियो। महासमिति बैठकपछि पार्टीलाई संघीय ढाँचामा लैजाँदा आवश्यक संरचनाबारे महासमिति सदस्यसँग छलफल गर्छौं, उनी भन्छन्, हामी यसका लागि स्थानीय, जिल्ला र प्रदेश स्तरका महासमिति सदस्यसँग छलफल गर्छांै। महासमिति भेलामा उहाँहरू एउटा तहको छलफल गरी आउन सके बैठक सार्थक हुनेछ। चुनावपछि कांग्रेस पुनर्जागरण अभियान घोषणा गरेका नेतामध्ये एक नवीन्द्रराज जोशी भन्छन्, हेटौंडा भेलापछिका गतिविधिलाई हामीले पनि महत्वका साथ लिएका छौं। अर्का युवा नेता प्रदीप पौडेलले महासमिति भेलाअघि युवा नेताहरूले गर्ने सबै तहको अन्तरक्रियाका आधारमा दस्ताबेज थप परिमार्जन गरिने बताए। उनी भन्छन्, महासमिति बैठकमा हामी आफ्नो प्रस्ताव थप परिष्कृत गर्दैछौं। उनीहरूको दस्ताबेजले पार्टी सुधार गर्न नेतृत्वदेखि तल्लोतहसम्म व्यापक सुधार गर्नुपर्ने आवश्यकता औंल्याएको छ। कांग्रेसको शीर्ष नेतृत्वबीच मनमुटाव बिस्तारै घट्दै गएपछि युवा नेताहरूको अभियान कमजोर हुन सक्ने आकलन पनि हुन थालेको छ। विश्लेषक शंकर तिवारी युवा नेताहरूको अभियानलाई कांग्रेसभित्र पुस्तान्तरको संघर्ष मान्छन्। उनी भन्छन्, पछिल्ला दुई महाधिवेशनमा पछिल्लो पुस्ताको प्रतिनिधित्व बढ्दै गएको छ तर युवाहरूबीच पनि आपसमै प्रतिस्पर्धा र नेतृत्वको पछि लाग्ने होड चलेको छ। युवा नेताहरूले नेतृत्वलाई चुनौती दिने अभियान सुरु गरेलगत्तै सभापति शेरबहादुर देउवाले अभियानमा संलग्न विश्वप्रकाश शर्मालाई प्रवक्ताको जिम्मेवारी दिएर अभियान कमजोर पार्ने रणनीति अपनाए। देउवाको रणनीतिप्रति टिप्पणी गर्दै नेता थापा भन्छन्, मनोनयनलाई अभियान प्रभावित पार्न गरिएको भन्न सकिन्छ। पार्टीमा युवा नेतालाई नजरअन्दाज गर्न सक्ने अवस्था नरहेको उनको विश्लेषण छ। उनी भन्छन्, पहिला हामी युवासँग ताली पड्काउने जमात मात्रै थियो तर आज हामीसँग मत दिने जमात पनि बिस्तारै जोडिन पुगेको छ।"
