शीर्षक,विवरण
कोरियाली प्रायद्वीपमा शान्ति,"दक्षिण कोरियाका राष्ट्रपति मुन जाएइन र उत्तर कोरियाका राष्ट्रपति किम जोङ उनका बीचमा २७ अप्रिल (१४ वैशाख) मा भएको भेटघाट र वार्तालाई विश्वभरि आशा र चासोका साथ हेरिएको छ। दुई मुलुकको सीमा क्षेत्रनजिकै पनमुन्जममा भएको वार्ताका क्रममा यी दुई नेताबीचको बढी ल्याङ्वेज ले यसपालिको वार्ता उपलब्धिउन्मुख हुन सक्ने देखिएको छ। दोस्रो विश्वयुद्धपछि कोरिया उत्तर र दक्षिण गरी दुई टुक्रामा विभाजित भएपछि यी मुलुकबीच अविश्वासको वातावरण निरन्तर बढ्दै गएको थियो। यी मुलुकबीच शान्ति कायम हुने र एसिया र विश्व सुरक्षाका लागि चुनौती ठानिएको उत्तर कोरिया आणविक अस्त्रमुक्त बन्ने मार्गमा यो वार्ता अर्थपूर्ण हुन सक्छ। त्यसकारण पनमुन्जममा भएको सहमति कोरियाली प्रायद्वीपलाई दीर्घकालमा आणविक अस्त्रमुक्त बनाउने ऐतिहासिक सहमति सकारात्मक छ। दोस्रो विश्वयुद्धपछि विश्व दुई ध्रुवमा विभाजित हुँदा कोरियाली प्रायद्वीप फरक शासन प्रणाली भएका दुई मुलुकमा विभाजित भएको थियो कम्युनिस्ट शासन प्रणाली भएको उत्तर कोरिया र उदारवादी लोकतान्त्रिक शासन प्रणाली भएको दक्षिण कोरिया। शीतयुद्धकालीन सैद्धान्तिक, सैनिक र आर्थिक प्रतिस्पर्धाको परिवेशमा विभाजित भएका उस्तै भाषा, संस्कृति र चालचलन भएका दुई कोरियाबीच सन् १९५० देखि सन् १९५३ सम्म कोरिया एकीकरण गर्ने उद्देश्यका साथ युद्ध भयो। त्यो युद्धमा उत्तर र दक्षिणलाई समर्थन गर्दै चीन र अमेरिका पनि एकअर्कासँग आमनेसामने भए। अन्ततः सन् १९५३ मा सहमति भएर उत्तर र दक्षिण कोरियाबीच अहिलेको सीमारेखा कायम भए पनि उनीहरूबीचको युद्ध वैधानिक रूपमा टुंगिएको छैन। शीतयुद्धकालभरि दुई ध्रुवमा विभाजित शक्ति राष्ट्रहरूसँग नजिक भएका कोरियाबीच मतभेद बढ्दै गयो। एसिया र सिंगो विश्वलाई चिन्तामा पार्दै यी दुई मुलुक कैयौंपटक युद्धका सँघारमा पुगे। शीतयुद्धको अन्त्यपछि कम्युनिस्ट उत्तर कोरियालाई एक्ल्याउन र त्यहाँको शासनपद्धतिलाई असफल बनाउन अमेरिका नेतृत्वको मुलुकले उत्तर कोरियाविरुद्ध विभिन्न किसिमका नाकाबन्दी गरे। चीनलगायत थोरै मुलुकबाट मात्र समर्थन र भरथेग पाएको उत्तर कोरियाले दुस्मन हरूबाट जोगिन भन्दै घातक आणविक हतियार बनाउन थाल्यो। मुख्य दुस्मन अमेरिकी भूमिसम्म प्रहार गर्न सक्ने गरी आणविक हतियार बनाउन लागिपरेपछि उत्तर कोरियासँग शत्रुतापूर्ण सम्बन्ध भएका दक्षिण कोरिया, जापान र अमेरिका मात्र होइन, चीनसमेत आशंकित बन्न पुगे। उत्तर कोरियालाई नाकाबन्दी गरेर र सैनिक कारबाहीको धम्की दिएर गलाउने रणनीति लिएको अमेरिका अहिले उत्तर कोरियालाई वार्ताकै माध्यमबाट निशस्त्रीकरण गर्न मनाउने निष्कर्षमा पुगेको देखिन्छ। उत्तर कोरियाले विगतमा दक्षिण कोरिया, जापान र उनीहरूको सुरक्षा प्रत्याभूति गरेको अमेरिकामाथि बोल्ने गरेको धावा र उत्तर कोरियालाई पाठ सिकाउने अमेरिकी भनाइले कोरियाली प्रायद्वीप र समग्रमा एसियालाई अस्थिरतातर्फ धकेल्न सक्ने आशंका भएका थिए। उत्तर कोरियाको आणविक अस्त्र दीर्घकालमा आफ्नै लागि खतरा हुन सक्ने भय चीनलाई पनि थियो। यसकारण पनि चीनले उत्तर कोरियालाई वार्ता सफल बनाउन दबाब दिएको हुन सक्छ। यसअघि पनि दुई कोरियाबीच प्रायद्वीपलाई शान्तिपूर्ण बनाउन, आणविक अस्त्रमुक्त बनाउन र एकीकरण गर्न भन्दै शिखर वार्ताहरू भए। ती वार्ता शान्ति स्थापनामा असफल भएकाले अहिलेको वार्तालाई शंकाको नजरले हेर्नेहरू पनि छन्। तर बदलिँदो परिवेशमा चीन र अमेरिकाकै सुरक्षा चासोका कारण ती शक्तिराष्ट्र वार्तालाई सफल बनाउन लागिपरेको देखिएको छ। अमेरिकी राष्ट्रपति डोनाल्ड ट्रम्प उत्तर कोरियाका राष्ट्रपतिसँग प्रत्यक्ष वार्ता गर्न तयार भएका छन्। त्यसैले अहिलेको शिखरवार्ताबाट आशावादी हुन सक्ने सम्भावना बढी छ। आफ्नो शासन पद्धतिलाई खतरा नहुने हो भने उत्तर कोरिया शान्तिपूर्ण मार्गमा अग्रसर हुन सक्छ। कोरियाली प्रायद्वीपको शान्ति समग्रमा एसिया र विश्व शान्तिकै लागि महत्वपूर्ण छ। नेपालजस्तो मुलुकको समग्र विकासका लागि विश्वशान्ति अपरिहार्य सर्त हो। यसर्थ दुई कोरियाबीचको अहिले बनेको विश्वासको वातावरणले कोरियाली प्रायद्वीपमा शान्ति कायम होस् भन्ने चाहना नेपालमा हुनु स्वाभाविकै हो।"
'समस्या नेतृत्वबीच राखेर समाधान गर्नुपर्छ',"काठमाडौं : असोज १७ पछि एमालेमाओवादी केन्द्रको पार्टी एकताले दुवै दलसहित देशको राजनीति तरंगित रहँदै आएको छ । तीनै तहका चुनाव सम्पन्न भएको र वाम गठबन्धनले दुई तिहाइभन्दा बढी मतको संघीय सरकार गठन भएको करिब तीन महिनामा समेत पार्टी एकीकरणको मिति टुंगो लागेको छैन । एकीकरण मिति कहिले कम्युनिस्ट पार्टी स्थापना दिवस वैशाख ९ त कहिले माक्र्स जयन्ती र कहिले मजुदर दिवस मे १ तारिख भने पनि यथार्थमा नेतृत्व हौसिएको मात्र हो मिति तोकिएको होइन भन्ने धारणा जिम्मेवार नेतृत्व तहबाटै व्यक्त हुन थालेको छ । एमाले अध्यक्षसमेत रहेका प्रधानमन्त्री केपी ओली र माओवादी केन्द्रका अध्यक्ष पुष्पकमल दाहालको कोर्टमा एकताको बल रहेको धारणा दुवै दलका नेताहरूको छ । खासगरी माओवादी जनयुद्ध, चुनाव चिह्न, संगठनमा सहभागिताको अनुपात र एकता महाधिवेशनबाट दाहाललाई अध्यक्ष पदको सुनिश्चितता जस्ता विषयमा एमाले र माओवादीबीच कुरा नमिलेको माओवादी पक्ष खुलेरै राख्छ भने एमाले सांकेतिक रूपमा राख्छ । एमाले नेतृत्व माओवादीलाई ५०५० अनुपातमा र विधानमै जनयुद्ध राख्न अस्वीकार गरिरहेको छ । यी विषयले निकास नपाउँदा वैशाख ९ मा हुने भनिएको एकता प्रक्रिया रोकिएको हो । एमाले उपमहासचिव घनश्याम भुषालले पार्टी एकता ढिलो हुनु नै समस्या हो भने एकता किन र के कारणले हुन सकेन जानकारी नदिनु अर्को समस्या रहेको बताए । उनले शनिबार भने, एकता नभएपछि नमिलेको कुरा के हो ? किन बताउँदैनन् हाम्रा नेताहरू ? सामान्यतया पार्टी एकीकरण प्रक्रिया अत्यन्त जटिल हो भने यसमा समस्या कहाँं छ, स्पष्ट गर्नैपर्ने उनको धारणा छ । कम्तिमा पनि नेतृत्वले दुई पार्टीबीच अवरोध के हुन् र निकास के हुन सक्छ बताउनै पर्नेमा उनले जोड दिए । उनले ओली र दाहाल धेरै समस्याबीच जेलिएका र तिनबाट निकास पाउन दुवैले नेतृत्व पंक्तिलाई सहयोगी भूमिकामा राख्नैपर्ने धारणा उनले राखे । यसो गरे मात्र एकता प्रक्रियामा सर्वपक्षीय स्वामित्व हुने दाबी उनको थियो । वैशाख ९ र १८ गतेको एकता मिति आधिकारिक होइन भन्दै उनले भने, ओली र दाहाल हौसिएको मात्र हो, एकता हुन्छ तर समय लाग्छ । विधि र नीतिको साटो व्यक्तिमा विवाद एमालेका पोलिटब्युरो सदस्य एवं पूर्वराजदूत महेन्द्रबहादुर पाण्डेले ओलीदाहाल वार्ता विधि र नीतिमा नभएर व्यक्तिको विवादका कारण भइरहेको बताए । व्यक्ति विवाद भन्नाले दुवै पार्टीका दोस्रो पुस्ताका नेता र दायाँंबायाँं गर्नेले एकतापछि पाउने स्थान, मान र सम्मानको कुरा हो । उनीहरू भन्दैछन्, हाम्रो व्यवस्थापन नभए तिमी र तिम्रो पार्टीको व्यवस्थापन कसरी हुन्छ ? उनले भने । एकता विवाद लम्बिँदा घरको विवादमा छिमेकीले आफ्नो स्वार्थ सिद्ध गर्नु नौलो र अनौठो नहुने उनले टिप्पणी गरे । उनले भने, यो समस्या धेरै माओवादीमा छ भने एमाले पनि अछुतो छैन । प्रधानमन्त्री कि पार्टी अध्यक्षमध्ये एक चाहियो भन्नुले सबै स्पष्ट गर्छ । वैचारिक आधार नभई एकता हुँदैन माओवादी पोलिटब्युरो सदस्य एवं पूर्वसूचना तथा सञ्चारमन्त्री सुरेश कार्कीले दुई पार्टीको एकताको जग वैचारिक आधारसहितको हुनुपर्ने बताए । एकतामा नेताद्वयका साथै पार्टीका सबै सक्रिय नहुनुले जटिलता आएको धारणा उनले राखे । इतिहासप्रति जिम्मेवार र जवाफदेही हुने गरी गरिने एकताको गृहकार्य केही लम्बिनु स्वाभाविक हुने कार्कीले बताए । उनले भने, मैले एकतामा विदेशी षड्यन्त्र देखेको छैन । कसैका व्यक्तिगत चाहना हुन सक्छन्, त्यस्ता आकांक्षाले एकीकरणमा अप्ठ्यारो पार्दैन ।"
कर्मचारीलाई प्रायोजनमा विदेश जान प्रतिबन्ध,"काठमाडौं : सरकारले परामर्शदाता र ठेकेदारको खर्चमा विदेशमा हुने सबै प्रकारका कार्यक्रममा जान सम्पूर्ण कर्मचारी र सरकारी पदाधिकारीलाई प्रतिबन्ध लगाएको छ । यसअघि वार्षिक सयौं कर्मचारी, ठेकेदार र परामर्शदाताको खर्चमा विदेश जाने गर्थे । जनप्रतिनिधिहरूसमेत ठेकेदार र परामर्शदाताको खर्चमा विदेश जाने गरेका छन् । सरकारले वैदेशिक भ्रमण व्यवस्थापन निर्देशिका २०७५ जारी गर्दै यस्तो प्रतिबन्ध लगाएको हो । प्रधानमन्त्री तथा मन्त्रिपरिषद् कार्यालयका प्रवक्ता सहसचिव विनोदबहादुर कुँवरले नयाँ भ्रमण निर्देशिका जारी गर्दै विदेश भ्रमणमा कडाइ गर्न थालिएको जानकारी दिए । सरकारका कर्मचारी अचाक्ली रूपमा विदेश भ्रमणमा गई वार्षिक दुई अर्बभन्दा बढी सक्याउने गरेको र त्यसबाट मुलुकले कुनै उपलब्धि हासिल गर्न नसकेको भन्दै प्रधानमन्त्री तथा मन्त्रिपरिषद् कार्यालयले भ्रमणमा कडाइ गर्ने निर्देशिका कार्यान्वयनमा ल्याएको हो । ओली नेतृत्वमा सरकार बनेपछि कर्मचारीको विदेश भ्रमणमा रोक लगाउँदै आइएको थियो । अब भने निर्देशिकामार्फत भ्रमणमा कडाइ गरिएको प्रधानमन्त्री कार्यालयका प्रवक्ता कुँवरले जानकारी दिए । यद्यपि, आयोजना वा खरिद सम्झौताबमोजिम कार्य सम्पन्न गर्न वा कार्यक्रम कार्यान्वयनका लागि विशेष सीप, तालिम, वा विशिष्ट ज्ञान हासिल गर्न आवश्यक भए औचित्यका आधारमा नेपाल सरकारको खर्चमै वैदेशिक भ्रमण जान सकिने व्यवस्था छ । जारी निर्देशिकामा वैदेशिक भ्रमणको सिफारिस तथा मनोनयनको आधार र प्रक्रियासमेत उल्लेख छ । जसअनुसार वैदेशिक भ्रमणको विषयको सान्दर्भिकता, विषयको विज्ञताउपयुक्तता, कार्यसम्पादन स्तर, ज्येष्ठता वा यसअघि वैदेशिक भ्रमणको अवसर पाए वा नपाएको र समावेशी भए नभएको जस्ता विषयलाई आधार बनाइने छ । निर्र्देशिकाअनुसार अब सबै सरकारी कार्यालयले विदेश गएका कर्मचारीको सबै विवरण वेबसाइटमार्फत सार्वजनिक गर्नुपर्छ । कुनै पनि व्यक्ति विशेषलाई नै तोकेर विदेशबाट निमन्त्रणा भएमा त्यस्ता कुनै पनि कर्मचारीलाई विदेश भ्रमणमा मनोनयन नगरिने व्यवस्था कार्यविधिमा छ । वैदेशिक भ्रमण गर्ने सरकारी पदाधिकारी वा भ्रमण टोलीले भ्रमण सम्पन्न भएको मितिले १५ दिनभित्र भ्रमणको उपलब्धि, भ्रमणबाट प्राप्त सिकाइ, सिकाइ उपयोग गर्ने कार्ययोजना खुलाइ प्रतिवेदन पेस गर्ने र सार्वजनिक गर्नुपर्ने छ । यस्तो प्रतिवेदन पेस नगर्ने कर्मचारीलाई दुई वर्षसम्म अर्को भ्रमणको लागि मनोनयन नगरिने व्यवस्था कार्यविधिमा छ । कुटनीतिक तथा विशेष राहदानीप्राप्त सरकारी पदाधिकारीले त्यस्तो राहदानी सरकारी कामको सिलसिलामा गरिने वैदेशिक भ्रमणमा बाहेक अन्य प्रयोजनमा प्रयोग गर्न नपाउने व्यवस्थासमेत कार्यविधिमा छ । सरकारको स्वामित्वमा वा नियन्त्रणमा रहेका संस्थान, बैंक, समिति, बोर्ड, प्रतिष्ठान तथा परिषद्जस्ता निकायले वैदेशिक भ्रमणलाई नियमित र व्यवस्थित बनाउन सरकारद्वारा जारी गरिएको भ्रमण निर्देशिकाको अधीनमा रही आन्तरिक कार्यविधि बनाई लागु गर्नुपर्ने व्यवस्था गरिएको प्रधानमन्त्री तथा मन्त्रिपरिषद् कार्यालयले जनाएको छ ।"
सदनमा कांग्रेसको अवरोध : प्रतिपक्ष तोक्नुपर्ने अडान,"जनकपुरधाम : प्रतिपक्षमा दाबी गर्दै कांग्रेस सांसदले प्रदेशसभा बैठक अवरुद्ध पारेका छन्। प्रदेशसभाको २२ औं बैठकलाई शनिबार कांग्रेस सांसदले कार्यसूचीमा प्रवेश गर्न नदिई टेबल ठोक्दै उभिएर विरोध जनाएका हुन्। त्यसपछि सभामुख सरोज यादवले आफ्ना कुरा राख्न कांग्रेस प्रदेशसभा संसदीय दलका नेता रामसरोज यादवलाई अनुमति दिएका थिए। नेता यादवले प्रतिपक्षमा कुन दल बस्ने भन्ने विषयमा हालसम्म निर्णय नभएको भन्दै प्रति आपत्ति जनाए। सदन साढे दुई महिनादेखि चल्दै आएको छ तर प्रतिपक्षी दलको टुंगो लाग्न सकेको छैन, उनले भने। कार्यव्यवस्था परामर्श समिति बैठकमा प्रतिपक्षको विषय टुंगो लगाउने अधिकार सर्वसम्मतिले सभामुखलाई दिइएको थियो। चैत ११ गते बसेको बैठकमा भएको निर्णयअनुसार पाँच दिनभित्र सभामुखले प्रतिपक्षमा कुन दल बस्ने भन्ने निर्णय गरेर सदनमा जानकारी गराउनुपर्ने थियो। तर, एक महिनाभन्दा बढी भइसके पनि प्रतिपक्षका विषयमा टुंगोमा पुग्न नसक्नु निन्दनीय हो, उनले भने। सदन साढे दुई महिनादेखि चल्दै आएको छ तर प्रतिपक्षी दलको टुंगो लाग्न सकेको छैन। रामसरोज यादव, नेता, कांग्रेस प्रदेशसभा संसदीय दल प्रदेश सरकारलाई समर्थन गरेको एमालेले पनि सदनमा प्रतिपक्षको दाबी गर्दै आएको छ। सरकारलाई समर्थन गरी प्रतिपक्ष ताक्नु उचित नरहेको उनले बताए। बिनाप्रतिपक्ष सरकार सञ्चालन भइरहेको उल्लेख गर्दै उनले यस विषयलाई समयमै टुंगो लगाउनका लागि सभामुखको ध्यानाकर्षण गराए। यो विषयको टुंगो नलागेसम्म सदनको कारबाही अघि बढ्न नदिने भन्दै कांग्रेस सांसद उभिएरै विरोध जनाएका थिए। दुईपटक बस्न अनुरोध गर्दा पनि नमानेपछि सभामुखले बैठक स्थगन भएको घोषणा गरेका थिए। बैठकमा मुख्यमन्त्री लालबाबु राउतले प्रदेशसभाका पदाधिकारी तथा सदस्यहरूको पारि श्रमिक तथा सुविधा सम्बन्धमा व्यवस्था गर्न बनेको विधेयक र मुख्यमन्त्री तथा मन्त्रीहरूको पारि श्रमिक सुविधा सम्बन्धमा व्यवस्था गर्न बनेको विधेयक प्रस्तुत गर्ने कार्यसूची थियो। अर्को बैठक आगामी बिहीबार बस्ने भएको छ।"
देउवाले लिएनन् हारकाे जिम्मा,"काठमाडौं : विभिन्न विषयमा सहमति जुट्न नसक्दा कांग्रेस बैठक बस्न सकेन । पार्टी सभापतिको तर्फबाट महामन्त्री शशांक कोइरालाले बनाएको प्रतिवेदनमा पौडेलसहित अन्य पक्ष सहमत नहुँदा शनिबार बैठक बस्न नसकेको हो । शनिबार दिनभर सहमतिका लागि प्रयास भए पनि त्यसो हुन सकेन । गत निर्वाचनमा भएको हारको जिम्मा सभापतिले लिनेबारे अधिकारिक निर्णय नै हुनुपर्ने अडानमा पौडेल पक्ष बसेपछि बैठक बस्न नसकेको कांग्रेस नेताहरूले बताएका छन् । निर्वाचनको हारबारे दुवै पक्षबीच मत बाझिएपछि शनिबार दिउँसोबाटै अनौपचारिक तहमा दुवै पक्षबीच संवाद थालिएको थियो । तर, शनिबार साँझसम्म अनौपचारिक कुराकानी मात्रै जारी रहेका कारण औपचारिक बैठक बस्न नसकेको हो । कांग्रेस प्रवक्ता विश्वप्रकाश शर्माले नेताबीच छलफल जारी रहेको र छलफलपछि बैठक बस्ने बताए । ९ चैतमा सुरु भएको कांग्रेस केन्द्रीय कार्यसमिति बैठक शनिबार १३ औं बैठक बसी सकिने तयारी थियो । महामन्त्री कोइरालाले आफ्नो धारणा व्यक्त गर्दै निर्णय पेस गर्ने कार्यतालिका थियो । त्यसपछि सभापति शेरबहादुर देउवाले बैठकमा उठेका प्रश्नको जवाफ दिँदै बैठक सकिने बताइएको थियो । कार्यक्रममा नेता पौडेलले कम्युनिस्टलाई देखाएर सभापति देउवाले आफ्नो कमजोरी लुकाउन खोजेको आरोप लगाएका थिए । बैठकले महासमिति भेलाको मिति, त्यसअघि जिल्ला सभापतिहरूको भेलाको मिति, विधान मस्यौदा समिति र निर्वाचन हारको सम्बन्धनमा निर्णय ल्याउने तयारी छ । देउवा पक्ष साउन १५ भित्र महासमिति भेलाको मिति तय गर्ने मनस्थितिमा छन् भने पौडेल पक्षले वैशाखभित्र जिल्ला सभापतिको भेला गरी जेठभित्रै महासमिति भेला गर्न माग गरेको छ । निर्वाचनमा हारको जिम्मा कसले लिने भन्ने विषय पार्टीभित्र पेचिलो बनेको छ । देउवा पक्ष निर्वाचनको हारको कारण वाम एकता भएको भन्दै आइरहेको छ भने पौडेल पक्ष पार्टी सभापतिका रूपमा देउवाले हारको जिम्मा लिनुपर्ने बताइरहेको छ । शनिबारको अन्तिम भनिएको बैठक प्रभावित हुनुको कारण यही हो । चाँडै महासमिति शनिबार दिउँसो पार्टी कार्यालयमै आयोजित मुस्लिम संघको अधिवेशनलाई सम्बोधन गर्दै सभापति देउवाले चाँडै पार्टीको महासमिति भेला बस्न लागेको बताएका थिए । कार्यक्रममा नेता पौडेलले कम्युनिस्टलाई देखाएर सभापति देउवाले आफ्नो कमजोरी लुकाउन खोजेको आरोप लगाएका थिए ।"
वैशाख २३ गते संघीय संसद् बैठक आह्वान,"काठमाडौँ: राष्ट्रपति विद्यादेवी भण्डारीले यही वैशाख २३ गते संघीय संसद्को बैठक आह्वान गरेकी छन् । संविधानको धारा ९३, उपधारा (१) बमोजिम आइतबार अपराह्न ४ बजे संसद्को अधिवेशन आह्वान गरिएको संघीय संसद्का महासचिव मनोहरप्रसाद भट्टराईले निकालेको विज्ञप्तिमा जनाइएको छ ।"
सांसदलाई साढे ६ अर्ब बाँड्ने प्रपञ्च,काठमाडौं : सरकारले सांसद विकास कोषको नाममा फेरि प्रतिनिधिसभा र राष्ट्रियसभाका सदस्यमार्फत अर्बौ रुपैयाँ वितरण गर्ने तयारी थालेको छ। सांसद विकास कोषको रकम चरम दुरुपयोग भएको आलोचना आइरहेकै बेला फेरि सरकारले सांसदलाई तजबिजीमा खर्च गर्न पाउने गरी ६ अर्ब ६२ करोड बाँड्ने तयारी गरेको हो। अघिल्लो संसद् सदस्यका लागि आएको रकम नयाँ सांसदका लागि बाँड्ने गृहकार्य सुरु भएको हो। संघीय मामिला तथा सामान्य प्रशासन मन्त्रालय स्रोतका अनुसार सांसद विकास कोषको रकम अघिल्लो सांसदका लागि व्यवस्था भए पनि हाल संघीय संसद् स्थापना भई नयाँ सांसद आएकाले उक्त रकम नयाँ सांसदले नै विकास योजनामा खर्च गर्न पाउने गरी निर्णय गर्नुपर्ने प्रस्ताव मन्त्रिपरिषद्मा पठाइएको छ। मन्त्रिपरिषद्ले पुराना सांसदको साटो नयाँ सांसदले विकास आयोजनामा खर्च गर्न पाउने निर्णय गरे प्रत्यक्षबाट निर्वाचित १ सय ६५ जना सांसदले निर्वाचन क्षेत्र पूर्वाधार विशेष कार्यक्रमअन्तर्गत प्रतिसांसद ३३ करोडका दरले पाउनेछन् भने निर्वाचन क्षेत्र विशेष कार्यक्रमअन्तर्गत संघीय संसद्मा रहेका ३ सय ३४ सांसदले प्रतिसांसद ५०५० लाखका दरले पाउनेछन्। यो रकम उनीहरूले जेठ र असारभित्र सक्नु पर्नेछ। संघीय मामिला तथा सामान्य प्रशासनमन्त्री लालबाबु पण्डितले यो विषय छलफलकै क्रममा रहेको बताए। मन्त्री पण्डितले यस विषयमा केही गाँठो फुकाउनुपर्ने अवस्था रहे पनि छलफलकै क्रममा रहेकाले थप भन्न नमिल्ने बताए। तत्कालीन सरकारले आर्थिक वर्ष ०७४७५ को बजेट ल्याउँदा नै सांसद विकास कोषको रकम विनियोजन गरेको थियो तर चालु आर्थिक वर्षको साउनदेखि मंसिरसम्मको अवधिमा संघीय संसद् तथा अन्य तहको निर्वाचन भएको कारण निर्वाचन आयोगले रकम वितरणमा रोक लगाएको थियो। निर्वाचन आयोगले रकम वितरणमा रोक लगाएपछि अघिल्लो सांसदका लागि व्यवस्था गरिएको रकम सरकारले वितरण गर्न सकेको थिएन। संघीय संसद्को निर्वाचन सम्पन्न भएर अघिल्लो प्रतिनिधिसभाका सांसद सेवानिवृत्त भई घर गएपछि उनीहरूका लागि विनियोजन गरिएको रकम वितरण रोकिएको थियो। संघीय संसद्को निर्वाचन भएर नयाँ सांसद आएपछि सरकारले सांसद विकास कोषको रकम के गर्ने भन्ने सम्बन्धमा कुनै निक्र्याेल नगर्दा रकम खर्च नभई त्यसै रहँदै आएको थियो तर अहिले आएर सरकारले हतार हतारमा संघीय संसद्का सांसदलाई विकास आयोजनामा खर्च गर्न पाउने गरी नयाँ निर्णय गर्दै सांसदलाई अर्बौं वितरण गर्ने तयारी गरेको संघीय मामिला तथा सामान्य प्रशासन मन्त्रालयले जनाएको छ। अर्थ मन्त्रालय स्रोतका अनुसार अहिले पनि सांसदले आगामी वर्ष सांसद विकास कोषमा प्रतिसांसद १० करोड रुपैयाँ पुर्याउन सत्तारुढ दल एमाले तथा माओवादी केन्द्रका सांसद नै प्रधानमन्त्री तथा मन्त्रीहरूसँग लबिङमा छन्। विभिन्न अध्ययनले सांसदहरूले विकास कोषको खर्च आफ्नो क्षेत्रको समग्र विकास गर्नभन्दा पनि कार्यकर्ता पोस्न र व्यक्तिगत हितमै बढी खर्च गर्ने गरेकाले अर्बौं रुपैयाँ बालुवामा पानीसरह हुने गरेका छन्। निवर्तमान सांसदका लागि व्यवस्था भएको रकम नयाँ सांसदलाई खर्च गर्ने अधिकारका लागि लबिङ १६५ जना सांसदलाई प्रतिसांसद ३३ करोड संघीय संसद्का ३३४ सांसदलाई ५०५० लाख रकम जेठअसारभित्र सक्नुपर्ने
सत्तापक्षकै प्रस्तावमा लेखा समितिमा प्रतिपक्ष सभापति,"पोखरा : सत्ता पक्षकै प्रस्तावमा प्रदेश ४ को प्रदेशसभाको सार्वजनिक लेखा समिति सभापतिमा प्रमुख प्रतिपक्ष दल कांग्रेसका सांसद कुमार खड्का निर्विरोध भएका छन् । संसद्का विषयगत समितिका सभापति चयनका लागि शनिबार उम्मेदवारी दर्ताको कार्यक्रम थियो । एमाले संसदीय दलका सचेतक मायानाथ अधिकारी प्रस्तावक र कांग्रेस सांसद मेखलाल श्रेष्ठको समर्थनमा खड्काको उम्मेदवारी दर्ता भएको छ । शनिबार साँझ ५ बजेसम्मको निर्धारित समयभित्र उनीविरुद्ध कसैको उम्मेदवारी नपरेको प्रदेशसभा सचिवालयका सचिव शम्भु खड्काले जानकारी दिए । सार्वजनिक लेखा समिति सभापतिमा कुमार खड्का सभापति निर्वाचित भएको आधिकारिक घोषणा भने आइतबार हुनेछ । प्रदेशसभाका विषयगत अन्य समितिको सभापति पनि निर्विरोध भएका छन् । विधायन, प्रदेश मामिला र अर्थ तथा विकास समिति सभापतिमा पनि ११ जनाको मात्रै उम्मेदवारी परेको खड्काले जानकारी दिए । विधायन समितिमा एमालेका मोहन रेग्मी, प्रदेश मामिलामा राष्ट्रिय जनमोर्चाका कृष्ण थापा र अर्थ तथा विकास समितिमा माओवादी केन्द्रका दीपक कोइरालाको मात्रै उम्मेदवारी परेको छ । विधायन समितिबाहेकमा १३१३ जना सदस्य छन् । ५९ सदस्यीय प्रदेशसभाका ७ जना मन्त्री छन् । एक जना सभामुख र अर्का उपसभामुख छन् । बाँकी ५० सांसद ४ वटा विषयगत समितिमा अटाएका छन् । प्रदेशसभाका विषयगत समितिका सभापतिहरूको निर्वाचनको मिति सभामुखले तोक्ने प्रदेशसभा नियमावलीले व्यवस्था गरेको छ । सभामुख नेत्रनाथ अधिकारीले शनिबार उम्मेदवारी दर्ता र आइतबार मतदान हुने गरी शुक्रबार निर्वाचन तोकेका थिए । प्रदेशसभा नियमावलीले विषयगत समितिको क्षेत्राधिकार पनि प्रस्ट गरेको छ । आन्तरिक मामिला तथा कानुन मन्त्रालयको कानुन तथा न्यायसम्बन्धी विषय, विधेयकउपर दफावार छलफल र प्रत्यायोजित व्यवस्थापनसम्बन्धी क्षेत्राधिकार विधायन समितिलाई छ । प्रदेश लोकसेवा आयोगबाहेक प्रादेशिक संवैधानिक आयोगका प्रतिवेदन र सार्वजनिक लेखासम्बन्धी जिम्मेवारी सार्वजनिक लेखा समितिको छ । अर्थ तथा विकास समितिलाई आर्थिक मामिला तथा योजना मन्त्रालय, भौतिक पूर्वाधार विकास मन्त्रालय, उद्योग, पर्यटन, वन तथा वातावरण मन्त्रालय, भूमि व्यवस्था, कृषि तथा सहकारी मन्त्रालयसँग सम्बन्धित विषय क्षेत्रको अधिकार छ । प्रदेश मामिला समितिलाई आन्तरिक मामिला तथा कानुन मन्त्रालयको शान्ति सुरक्षासम्बन्धी विषय, प्रदेश लोकसेवा आयोग, सामाजिक विकास मन्त्रालय तथा मानवअधिकार, सामाजिक सुरक्षा, श्रम र महिला, युवा, ज्येष्ठ नागरिक, बालबालिका र अल्पसंख्यकहरूको कल्याणसम्बन्धी क्षेत्राधिकार छ ।  पोखरेल कांग्रेस संसदीय दल नेता पोखरा (अन्नपूर्ण)ः प्रदेश ४ को कांग्रेस संसदीय दलको नेतामा कृष्णचन्द्र नेपाली पोखरेल चुनिएका छन् । प्रदेश सभा गठन भएको लामो समयपछि मात्रै उक्त पार्टीको संसदीय दलले नेतृत्व पाएको हो । नवलपरासीबाट निर्वाचित कांग्रेसका पुराना, निष्ठावान र इमान्दार नेता पोखरेल प्रदेश सभामा कांग्रेस सांसदहरुमध्ये सबैभन्दा वरिष्ठ पनि हुन् । तर बागलुङका सांसद मणिभद्र शर्मा, कास्कीका सांसद कुमार खड्का र कास्कीबाटै निर्वाचित अर्का सांसद विन्दु थापा पनि उक्त पदका आकांक्षी थिए । शनिबार कांग्रेस संसदीय दल नेतृत्वका लागि सर्वसम्मति जुटेको हो । आइतबार मात्रै कृष्णचन्द्र नेपाली पोखरेल संसदीय दल नेता निर्विरोध भएको घोषणा हुनेछ ।"
कांग्रेसको निचोड: निर्वाचनमा हारको मुख्य कारण वाम गठबन्धन,"भारतीय नाकाबन्दीको विरोध नगर्दा अरू दलले मत खोसे काठमाडौं: नेपाली कांग्रेसले मंसिरमा भएको प्रतिनिधि र प्रदेशसभा निर्वाचनमा पार्टीको पराजयको प्रमुख कारण कम्युनिस्ट गठबन्धन भएको ठहर गरेको । केन्द्रीय समितिको करिब डेढ महिनासम्म लम्बिएको बैठकले यस्तो निचोड निकालेको हो । सानेपास्थित पार्टी केन्द्रीय कार्यालयमा आइतवार साँझ पत्रकार सम्मेलन गर्दै प्रवक्ता विश्वप्रकाश शर्माले बैठकले हारको कारण वाम गठबन्धन र भारतीय नाकाबन्दीको खुलेर विरोध गर्न नसक्नु रहेको उल्लेख गरेका छन् । 'संघीय संसद र प्रदेश सभाको निर्वाचनमा वाम गठवन्धन नेपाली कांग्रेस हार्नुको मुख्य कारण बन्न पुग्यो । विपक्षी कम्युनिष्ट गठबन्धनले भारतले लगाएको नाकाबन्दीका कारण पीडित नागरिकको मत आफ्नो पक्षमा प्रभावित पार्न सफल भयो', कांग्रेसले निकालेको विज्ञप्तीमा भनिएको छ, 'यसका साथै पार्टीले उम्मेदवारी चयनलाई प्रयाप्त गृहकार्य गरी समयमा टुंगो लगाउन नसक्नु, स्थानीय, प्रदेश र केन्द्रीय तहमा पार्टीले दिएको उम्मेदवारको पक्षमा कतिपय स्थानमा निष्क्रियता, असहयोग र अन्तर्घात जस्ता अनुशासनहीन क्रियाकलाप देखिनु पनि हारको कारण बन्यो ।' कांग्रेस नेता अर्जुननरसिंह केसीका अनुसार निर्वाचनमा बेहोरेको हारको जिम्मा सामुहिक रुपमा लिने सहमति भएको छ । शनिबार अवरूद्ध केन्द्रीय समिति बैठक महासमिति भेला बर्षाको मौसमलाई मध्यनजगर गर्दै पार्टीले मिती तय गर्ने सहमति भएपछि बैठक सुचारु भएको थियो । निर्वाचनको हारको जिम्मावारी पार्टी सभापति देउवाले लिनुपर्ने अडान वरिष्ठ नेता रामचन्द्र पौडलले लिएपछि शनिवार विहान ९ बजे बोलाइएको बैठक बस्न सकेको थिएन । तर हारको जिम्मा सामूहिकरूपमा लिने निर्णय कांग्रेसले गरेको छ । बैठकले जेठ मसान्तमा जिल्ला सभापतिहरुको भेला गर्ने, भदौभित्र महासमिति बैठक बोलाउने, महासमितिमा पेस गर्ने विधान संशोधनका लागि समिति बनाउने, संसदीय समिति भंग गर्ने, कार्यसम्पादन समिति पुनर्गठन गर्ने र अनुशासन समिति पुनर्गठन गर्ने निर्णय पनि गरेको छ । बैठकले महामन्त्रीको प्रतिवेदन सर्वसम्मत पारित गरेको छ । बैठकमा बोल्दै पार्टी सभापति देउवाले संविधान बनेपछि भारतको नाकाबन्दीको अरू दलले खुलेर विरोध गर्दा कांग्रेसले बोल्न नसक्नु पनि हारको अर्को कारण भएको उल्लेख गरेका थिए । कांग्रेस प्रवक्ता शर्माका अनुसार केन्द्रीय समितिको अर्को बैठक सोमबार बिहान साढे ८ बजे बस्ने भएको छ । त्यो बैठकमा सभापति देउवाले रिक्त रहेका उपसभापति, महामन्त्री र सहमहामन्त्रीका लागि नाम प्रस्ताव गर्ने प्रवक्ता शर्माले जानकारी दिए । निर्वाचनको करिब पाँच महिनापछि कांग्रेस केन्द्रीय समितिको बैठक बसेको थियो । गत ९ चैतदेखि निर्वाचन समीक्षाका लागि सुरु भएको बैठक झण्डै डेढ महिनासम्म चलेको थियो । यो बैठकमा नेताहरूले सभापति देउवा र उनको नेतृत्व शैलीको कडा विरोध गरेका थिए । नेपाली कांग्रेस केन्द्रीय कार्यसमिति बैठकको निर्णय २०७४ चैत्र ९२०७५ वैशाख १६ २०७४ साल चैत्र ९ गतेदेखि सुरु भएको नेपाली कांग्रेस केन्द्रीय कार्यसमितिको समिक्षा बैठक आज चौधौं दिन एकतावद्ध रुपले सम्पन्न भएको छ । केन्द्रीय सदस्यहरुबाट अत्यन्त महत्वपूर्ण विश्लेषण र सुझाव प्रस्तुत भयो । बैठकमा व्यक्त भएका सुझाव र भावनालाई आधार मान्दै पार्टीलाई थप व्यवस्थित एवं सवलरुपमा क्रियाशील तुल्याउन यो बैठकले निम्न निर्णय गर्दछ । १ २००७ सालको क्रान्तिको नेतृत्व गर्दा जननायक बीपी कोइरालाले प्रस्तावित गर्नु भएको राजनीतिक प्रणालीलाई मूर्तरुपमा स्थापित गर्न नेपाली कांग्रेस सफल भएको छ । जनताले निर्वाचित गरेका जनप्रतिनिधिबाट बनेको संविधानसभाबाट निर्मित संविधानबाट मुलुकको शासन प्रणाली संचालन गर्ने उद्वेश्य प्राप्त भएको छ । जनताद्वारा निर्वाचित प्रथम प्रधानमन्त्री श्री वीपी कोइरालाको नेतृत्वको सरकारलाई अपदस्थ गरी बलात निर्दलीय पंचायती व्यवस्था लागु गरेपछि आफ्ना नेता तथा पार्टीका साथीहरुलाई बन्दी बनाइएका अवस्थामै संघर्षको पहिलो चरणमा हाम्रा नेता श्री सुवर्ण शंशेरले प्रजातन्त्र पुर्नस्थापनाको बलिदानीपूर्ण संघर्षको नेतृत्व गर्नु भयो । प्रजातन्त्र पुनस्र्थापना गर्ने निर्णायक ऐतिहासिक जनआन्दोलनले सर्वमान्य नेता श्री गणेशमान सिंहको नेतृत्वमा सफलता प्राप्त गयो । प्रजातन्त्र पुनस्र्थापना पश्चातको सरकारका प्रधानमन्त्री सन्त नेता श्री कृष्णप्रसाद भट्टराईको नेतृत्वमा २०४७ सालमा छोटो अवधिमै प्रजातान्त्रिक संविधान निर्माण गरी मुलुकमा दोस्रो आम निर्वाचन सम्पन्न भयो । प्रजातान्त्रिक संविधानले प्रदान गरेको खुलापनले नागरिक चेतनालाई व्यापक एवं गहिरो रुपमा विस्तारित भयो । दोस्रो जननिर्वाचित प्रधानमन्त्री श्री गिरिजाप्रसाद कोइरालाको नेतृत्वमा मुलुक आधुनिकता र आर्थिक विकासको वाटोमा अग्रसर भयो । तर प्रजातान्त्रिक अभ्यासको केहि वर्ष नपुग्दै प्रारम्भ भएको माओवादी शसस्त्र विद्रोहका कारण आर्थिक विकास र प्रजातान्त्रिक संस्थाहरु सुदृढ बनाउने यात्रामा विघ्न खडा भयो । माओवादी शसस्त्र विद्रोहको बहानामा तत्कालिन राजा ज्ञानेन्द्रले जननिर्वाचित प्रधानमन्त्री श्री शेरबहादुर देउवालाई अपदस्थ गरी निरंकुश शासन प्रणाली लागु गरे । त्यसपश्चात, एकातर्फ निरंकुश राजतन्त्र, अर्कोतर्फ शसस्त्र विद्रोहको चपेटा दुबैबाट मुलुकलाई मुक्त गर्नु पर्ने चुनौती थियो । राष्ट्रिय राजनीतिमा शिखर पुरुष श्री गिरिजाप्रसाद कोइरालाको नेतृत्वमा माओवादी शसस्त्र विद्रोहको शान्तिपूर्ण अवतरण र निरंकुश राजतन्त्रको अन्त्य गर्न हामीहरुले सफलता प्राप्त गर्यौ । २००७ सालको क्रान्तिका मुल भावना अनुरुप शान्ति स्थापना र आमनागरिकको संविधान निर्माण गर्न संविधानसभाको निर्वाचन सम्पन्न भयो । मुलुकमा गणतन्त्र घोषणा भयो, शान्ति प्रकृयाका कार्य अघि वढे, संघीयता स्थापनाको दिशामा अघि बढ्यौं । संविधान निर्माण नगर्दै पहिलो संविधानसभा विघटन हुन पुग्यो । मुलुकलाई फेरी एक पटक लोकतान्त्रिक विकासका लागि अघि वढाउनु थियो । संविधानसभाको निर्वाचन फेरी गराउनु पर्ने थियो । नेपाली कांग्रेसको अग्रसरतामा यो कार्यभार पुरा भयो । तत्कालिन प्रधानमन्त्री एवं पार्टी सभापति श्री सुशील कोइरालाको नेतृत्वमा सबै नेपालीको चाहना अनुरुप संविधानसभा मार्फत नेपालको संविधान निर्माण गरी संघीय लोकतान्त्रिक गणतन्त्रलाई संस्थागत गर्न सफल भयौं । संविधानका सम्वन्धमा रहेका केही असन्तुष्टिहरुलाई संवोधन गर्नु थियो । हाम्रो अग्रसरतामा संविधानमा दुईवटा संशोधन संसदबाट पारित गरायौं । संविधान कार्यान्वयनका लागि केन्द्र, प्रदेश, स्थानीय तह तिनै तहको निर्वाचन गर्नु थियो । पहिलो दुई चरणको स्थानीय तहको निर्वाचन सम्पन्न भई सकेपछि पनि बाँकी रहेको प्रदेश नं २ को स्थानीय तहको निर्वाचनमा सबै राजनीतिक दलहरुलाई सहभागी बनाउने कार्य सहज थिएन । यसका लागि संविधान निर्माण गर्ने वेलामा तत्कालिन प्रधानमन्त्री हाम्रा नेता श्री सुशील कोइरालाले गर्नु भएको प्रतिवद्धता अनुरुप संविधान संशोधनको प्रस्ताव संसदको प्रकृया अघि वढायौ, तर त्यो प्रयास सफल हुन सकेन । तथापि नेपाली कांग्रेस पार्टी र यसका सभापति तथा तत्कालिन प्रधानमन्त्री श्री शेरबहादुर देउवाको सत्प्रयासबाट सबै राजनीतिक दलहरुको सहभागिता सहित प्रदेश नं २ को स्थानीय तहको निर्वाचन सम्पन्न भयो । संघीय संसद र प्रदेश सभाको निर्वाचन सम्पन्न भयो । संविधानले व्यवस्था गरे अनुरुप तिनै तहमा निर्वाचित राजनीतिक नेतृत्व स्थापित भएको छ । संघीय, लोकतान्त्रिक गणतन्त्र नेपालको संविधान कार्यान्वयनको महत्वपूर्ण कोशे ढुङ्गा पार गरेका छौं । अब आम नेपाली नागरिकको समृद्धिको चाहना अनुरुप अघि बढ्न एउटा मजवुत राजनीतिक जग निर्माण भएको छ । बहुलवादमा आधारित लोकतान्त्रिक संसदीय शासन प्रणाली एवं समावेशी, संघीय, गणतन्त्रात्मक राज्य संरचना संस्थागत गर्दै समृद्धिको अभियानमा अघि वढ्न सबल आधार प्रदान गर्ने नेपालको संविधान निर्माण तथा यसको कार्यान्वयन नेपाली कांग्रेसको नेतृत्वमा सम्पन्न गर्न सकिएकोमा हामी गौरव महशुश गर्दछौं । यस ऐतिहासिक क्षणमा भएको केन्द्रीय कार्यसमितिको यो बैठक आफ्ना पथ प्रर्दशक नेता बीपी कोइराला, सुवर्ण शंशेर, गणेशमान सिंह, कृष्णप्रसाद भट्टराई, गिरिजाप्रसाद कोइराला, सुशील कोइराला लगायत दिवंगत नेताहरु तथा लामो समय वलिदानीपूर्ण संघर्षमा सहादात प्राप्त गर्ने महान शहिदहरुप्रति हार्दिक श्रद्धाञ्जली व्यक्त गर्दछ । संविधान कार्यान्वयनका लागि तिनै तहको निर्वाचन सम्पन्न गर्न सफल भएकोमा नेपाली कांग्रेसका सभापति तथा तात्कालीन प्रधानमन्त्री श्री शेरबहादुर देउवा र उहाँको नेतृत्वको सरकारलाई हार्दिक धन्यवाद व्यक्त गर्दछ । २ हालै सम्पन्न संघीय संसद र प्रदेश सभाको निर्वाचनमा हामीले पराजय वेहर्नु परेको छ । नेपाल कम्युनिष्ट पार्टी (एकिकृत माक्र्सवादी, लेनिनवादी) र नेपाल कम्युनिष्ट पार्टी (माओवादी केन्द्र) ले निर्माण गरेको कम्युनिष्ट गठवन्धनले गर्दा समग्रमा तथा मधेश केन्द्रीत दलहरु, संघीय समाजवादी फोरम र राष्ट्रिय जनता पार्टीको गठवन्धनले गर्दा प्रदेश नं २ को निर्वाचनमा आशातीत सफलता प्राप्त गर्न सहज थिएन । नेपाली कांग्रेसले २०७० सालमा प्राप्त गरेको मत प्रतिशतमा वढोत्तरीका वावजुद विपक्षी पार्टीहरुको पहिलो पटक भएको उल्लेखित गठवन्धन नेपाली कांग्रेस हार्नुको मुख्य कारण वन्न पुग्यो । विपक्षी कम्युनिष्ट गठवन्धनले भारतले लगाएको नाकावन्दीका कारण पीडित नागरिकको मत आफ्नो पक्षमा प्रभावित पार्न सफल भयो । यसका अतिरिक्त निम्न लिखित कारणले गर्दा पनि निर्वाचन परिणाममा पार्टीले क्षति वेहोर्नु पयो । पार्टीले उम्मेदवारी चयन प्रकृयालाई प्रयाप्त गृहकार्य गरी समयमा टुंगो लगाउन नसक्नु, स्थानीय, प्रदेश र केन्द्रीय तहमा पार्टीले दिएको उम्मेदवारको पक्षमा कतिपय स्थानमा निस्कृयता, असहयोग र अन्तर्घात जस्ता अनुशासनहिन क्रियाकलाप देखिनु, पार्टीको संरचनालाई पूर्णता दिई पार्टीको संगठनात्मक गतिविधिलाई तिव्रता दिन आवश्यक आन्तरिक व्यवस्थापनमा कमजोरी देखिनु, निर्वाचनमा जनमत सृजना गर्न सामाजिक संजाल र संचार माध्यमको प्रभावकारी ढंगबाट प्रयोग गर्न नसक्नु, अनेकन वाधा र अवरोधको वावजुद मुलुकको राजनैतिक, आर्थिक र सामाजिक विकासमा नेपाली कांग्रेसको सरकारका उपलव्धी वारे जनताकाबीच प्रभावकारी प्रचार प्रसार गर्न नसक्नु लगायतका विषयहरु पनि प्रतिकुल परिणाम आउनुका कारण रहे । पार्टीको पराजय सम्वन्धमा केन्द्रीय सदस्यहरुले आफ्नो धारणा राख्ने क्रममा प्रकट गर्नु भएका विविध विषयमा विमर्श हुदै जानेछ । सबै राजनीतिक दलहरुलाई सहभागी वनाई निर्वाचन गराउनु पर्ने राष्ट्रिय कार्यभार पुरा गर्न मुख्य रुपमा केन्द्रीत रहनु पर्दा हाम्रो चुनावी विजय अभियानका लागि पर्याप्त तयारी गर्न सकिएन । आर्थिक विकास तथा सामाजिक परिवर्तनको दिशामा भएका महत्वपूर्ण उपलव्धी र सफलतालाई मन जित्ने ढंगले पूँजीकृत गर्दै थप मतदातालाई आकर्षित गर्न सकिएन । संघीय संसद र प्रदेश सभाहरुमा हाम्रो उपस्थिति पातलो छ । तर नेपाली कांग्रेस अहिले पनि जनताको प्रिय लोकतान्त्रिक राजनीतिक पार्टी हो । सम्पन्न निर्वाचनमा आम नेपाली जनताको सबैभन्दा बढी मत एवं विश्वास प्राप्त गर्न नेपाली कांग्रेस सफल भयो । राज्य संचालनमा जनतालाई सर्वोपरी रुपमा स्थापित गर्ने तथा हिमाल, पहाड, तराईमधेशलाई एकतावद्ध वनाई राष्ट्रियतालाई अझ सदृढ वनाउने हाम्रो लामो संघर्षको राजनीतिक उद्देश्य प्राप्त गर्न हामी सफल भयौ । नेपाली कांग्रेसका आदर्श, उद्देश्य र सिद्धान्त जनताको मन मस्तिष्क गहिरो रुपमा स्थापित भएका छन् । जनताको आशा र भरोशा अनुरुप पार्टीलाई शसक्तरुपमा संगठीत एवं क्रियाशील तुल्याउन आवश्यक जनसमर्थन प्राप्त छ । जनताको पक्षमा काम गर्ने, गरिबी र पछौटेपन अन्त्य गर्ने, मर्यादित रोजगारीका अवसर श्रृजना गर्ने, विकास निर्माणको सपना पुरा गर्ने; समग्रमा भन्नुपर्दा, समृद्धिको यात्रामा मुलुकलाई अघि वढाउनु छ । यसका लागि नेपाली कांग्रेसको सबै तहका नेता तथा कार्यकर्ता साथीहरुलाई थप उत्साह, जाँगर र उर्जाका साथ अघि बढ्न सक्नु पर्दछ । माथि उल्लेखित निर्वाचन समिक्षालाई मध्यनजर गर्दै जे जस्ता कारणहरुले निर्वाचन परिणाम प्रतिकुल भयो नेपाली कांग्रेस केन्द्रीय समितिले त्यसको जिम्मेवारी लिदै यो बैठक निम्न लिखित निर्णय गर्दछ: क) संघीय संसदमा र प्रदेश सभामा शसक्त एवं रचनात्मक प्रतिपक्षको भूमिका पुरा गर्न, एकीकृत वार्षिक कार्यक्रमका आधारमा स्थानीय तहसम्म प्रशिक्षणको कार्यक्रम संचालन गर्न, सबै पहिचानका समुदाय, महिला र नयाँ पुस्ताकाबीच पार्टीलाई थप प्रभावकारी वनाउन, पार्टीको सबै तहको संरचना तथा भातृ र शुभेच्छुक संस्थाका गतिविधिलाई एकिकृत राष्ट्रिय जागरण अभियान अन्तर्गत संचालन गर्न आवश्यक कार्ययोजना तथा कार्यक्रम निर्धारण गरिनेछ । ख) नेपाली कांग्रेस जिल्ला सभापति भेला २०७५ जेष्ठ महिनाको अन्तिम सातामा आयोजना गर्ने । ग) जिल्ला सभापति भेला एवं ग्राम र नगरपालिका तहसम्मको पार्टीको सांगठनीक संरचना तथा भातृ र शुभेच्छुक संस्थाहरु मार्फत राय सुझाव संकलन गरी पार्टीको विधानलाई आवश्यक परिमार्जन एवं संशोधन लगायत कार्यको तयारी गरी २०७५ भाद्र महिनामा नेपाली कांग्रेस महासमितिको बैठक आयोजना गर्ने । ३ स्थानीय, प्रदेश तथा केन्द्रीय तहमा भएको राज्य पुर्नसंरचना मुताविक पार्टीको पुर्नसंरचना गर्न पार्टीको विधानमा समयानुकल परिमार्जनका लागि विधान संशोधन समिति वनाउने । ४ निर्वाचनको क्रममा पार्टीको अनुशासन उल्लघंन तथा अन्तर्घात भएको कुरा विभिन्न जिल्ला अन्तरगतका निकायहरु, पार्टी कार्यकर्ता र नेताहरु तथा उम्मेदवारको उजुरी र रिपोर्टमा उल्लेख भएको कुरालाई ध्यानमा राख्दै पार्टीलाई थप अनुशासित एवं मर्यादित वनाउन छानवीन गरी आवश्यक प्रकृया अघि बढाउन केन्द्रीय कार्यसमितिको यो बैठक अनुशासन समितिलाई निर्देश गर्दछ । ५ वर्तमान सरकारका प्रधानमन्त्री तथा मन्त्रीहरुले सार्वजनिकरुपमा नेपालको संविधानको प्रतिकुल हुने गरी व्यक्त गर्नु भएको धारणाप्रति हाम्रो गम्भीर ध्यान आकृष्ट भएको छ । स्वतन्त्र न्यायपालीका तथा अन्य संवैधानिक अंगहरुको अधिकार माथि अतिक्रमण गर्ने कार्य नेपाली कांग्रेसलाई मान्य हुने छैन । साथै, खुला लोकतान्त्रिक राजनीतिक अभ्यासमा प्रत्यक्ष वा परोक्ष कुनै पनि वाधा श्रृजना नगर्न सरकारलाई हामी सचेत गर्दछौं । संविधानले निर्धारण गरेको सिमाभित्र वसेर सरकारले गर्ने काममा हाम्रो रचनात्मक प्रतिपक्षको रुपमा सहयोग रहनेछ । कुनै पनि बाहनामा संविधानको मर्म, भावना र व्यवस्था विपरित राज्यका अंग र निकायको अधिकार केन्द्रीकृत गर्ने सरकारको कार्य नेपाली कांग्रेसलाई स्वकार्य हुनेछैन । तीनै तहका सरकारले संविधान प्रदत्त अधिकार बमोजिम जनताको सेवामा सहजरुपमा कार्य संचालन गर्न सक्ने, संवैधानिक सर्वोच्चता तथा स्वतन्त्र न्यायपालिका र वाक तथा प्रेश स्वतन्त्रता पूर्णरुपमा प्रत्याभुत हुने वातावरण सुनिश्चित गर्न केन्द्रीय कार्यसमितिको यो बैठक सरकारको ध्यान आकृष्ट गर्दछ । ६ २०७४ असोज २९ गते श्री विजयकुमार गच्छदारले नेतृत्व गर्नु भएको तात्कालिन नेपाल लोकतान्त्रिक फोरमसंग एकता गर्दा भएको सहमती अनुरुप तात्कालिन नेपाल लोकतान्त्रिक फोरमका सक्रिय सदस्यहरुलाई नेपाली कांग्रेसको क्रियाशील सदस्यता प्रदान गर्ने र समायोजनका वाँकी कार्यलाई एकमहिना भित्र पूरा गरिनेछ । ७ निर्वाचनको वेला अन्य पार्टीको क्रियाशील सदस्यता परित्याग गरी हाम्रो पार्टीमा प्रवेश गर्ने व्यक्तिहरु नेपाली कांग्रेसको क्रियाशील सदस्यता प्रदान गरिनेछ । कृष्णप्रसाद पौडेल मुख्य सचिव मिति: २०७५ वैशाख १६"
