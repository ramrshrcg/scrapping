शीर्षक,विवरण
अन्यायपूर्ण अड्डा,"अड्डामा अन्नपूर्ण को दोस्रो शृंखलामा हामीले ताहाचलस्थित वैदेशिक रोजगार कार्यालयमा मानव सागरले खेपेको सास्तीलाई देखाएका थियौं। भीड थामिनसक्नु थियो। दिनदिनै धाउँदा पनि काम पूरा नभएर बिलौना गर्ने धेरै थिए। कतिका विदेश फर्किने टिकट खेर जाँदै थिए। समयमा श्रमस्वीकृति पाउन नसकेर कति धरधरी रोइरहेका थिए। लगत्तै श्रम मन्त्रालयले यसको सहजताका लागि प्रदेशप्रदेशमा श्रम तथा रोजगार कार्यालय खोल्ने घोषणा गर्यो। सेवाको विकेन्द्रीकरणले काममा सहजता आउने बतायो। एक महिनाभित्रै कार्यालय खुले पनि। तीमध्ये प्रदेश २ को राजधानी जनकपुरस्थित उक्त कार्यालयमा आइतबार पुग्दा ताहाचलभन्दा असह्य पीडादायी सास्ती देख्नुपर्यो। चार महिना पुरानो त्यो अनुगमनभन्दा मर्मस्पर्शी दृश्य जनकपुरमा पाइयो। भीड नियन्त्रणका नाममा प्रहरीहरू सर्वसाधारणमाथि कुटपिट गरिरहेका थिए। भीडभाडमा प्रहरीको अत्याइबाट जोगिन खोज्दा कतिपय लडिरहेका थिए। सेवाग्राहीको पाखुरा, घाँटी, कठालो समातेर पनि लाम लगाउन नसकेपछि प्रहरी मुक्काको सहायता लिइरहेका थिए। मध्यरातदेखि लाममा बसेका सेवाग्राहीले कार्यालय बन्द हुँदासम्म काम पूरा गर्न सकेका थिएनन्। एक सातासम्म श्रम कार्यालयको चक्कर लगाउँदासम्म खाली हात फर्किनुपर्ने बाध्यता भोगेका धेरै थिए। तराईमा बढ्दो गर्मीमा दिउँसोको घाम खप्दै उभिएकाहरू कर्मचारीका अनेकन बहानाबाजीले रित्तै घर जान विवश थिए। कति त घाममै बेहोस भएर ढलिरहेका थिए। कार्यालय भद्रगोल थियो, प्रणालीगत विकाससम्म नभएको। कर्मचारी रिसाहा थिए। सानो बहानामा पनि काम अड्काइदिन्थे। सर्वसाधारणलाई सास्ती दिलाएर कमाउने उपाय अपनाउने शैली यहाँ पनि प्रयोग गरिएको छ। त्यसका लागि बिचौलिया छ्यापछ्याप्ती पारिएको छ। वैदेशिक रोजगारमा जानेहरू अनलाइन फारम भर्न नजान्ने धेरै हुन्छन्। तिनीहरू बिचौलियाबाट लुटिइरहेका थिए। सम्भवतः तिनको कर्मचारीसँग मिलिभगत थियो। त्यही भएर आफैं भरिएका फाराममा कर्मचारी नचाहिँदा त्रुटि औंल्याउने गर्थे। सुरुमा हुन्छ भन्थे। टोकन दिन्थे। लाम लागेर पालो आएपछि अर्को दिन आऊ भन्दै पठाइदिन्थे। काम पनि अत्यन्त लोसे पाराले गरिरहेका थिए। २० मिनेटमा एकजनाको पूरा भएको देखिँदैनथ्यो। अड्काउने ठाउँ खोजेर कर्मचारी अलमलिइरहेका थिए। उनीहरूको ध्याउन्न कसरी सेवा दिनेभन्दा पनि कसरी सास्ती दिने भन्नेमा केन्द्रित थियो। प्रदेश २ ले देशभरिमै सबैभन्दा बढी श्रमदाता विदेश निर्यात गर्छ। सयौंको संख्यामा दिनहुँ युवा रोजगारका लागि देश छाड्छन्। धनुषा, महोत्तरी, सिरहा, सप्तरीलगायत जिल्लामा सम्भवतः कुनै घर यस्तो छैन, जहाँका युवा विदेश गएका नहुन्। स्वदेशमा रोजगार छैन। त्यसैले घरजहान छाडेर बिदेसिनु रहरभन्दा बाध्यता हो। तिनैले कमाएका रेमिट्यान्सबाट देशको अर्थतन्त्र मूल रूपमा धानिएको छ। बिरानो भूमिमा पौरखी पाखुरा खैंचिएर कमाएको पारि श्रमिकबाट सरकारलाई राजस्व तिरी श्रम स्वीकृति लिन तिनले अर्को ठूलो कष्ट पार गर्नुपर्छ। वैदेशिक रोजगारमा जानेले राज्यलाई दिएको शुल्क वैदेशिक रोजगार प्रवद्र्धन बोर्डमा अर्बौं रुपैयाँ बनेर थन्किएको छ। त्यो पैसाले कतिपय देशका दूतावासमा विलासी गाडी किनिएका छन्। दुरुपयोग बढेको छ, सदुपयोग खासमा छैन। त्यसका मुख्य हकदार तिनै श्रमिक राज्यले नै अनिवार्य लगाएको कागज बनाउन पीडा भोगिरहेका छन्। त्यसैले यो राज्यका तर्फबाट नागरिकमाथि भइरहेको ठूलो अपराध हो। प्रदेशस्तरीयले धान्दैन भने अझ तलसम्म यस्ता कार्यालय खोलिनुपर्छ। कर्मचारीको संख्या थपिनुपर्छ। तिनलाई छिटो सेवा दिने कलामा पोख्त पारिनुपर्छ। सबैभन्दा ठूलो कुरा त बिचौलिया र बहानाबाजी राखेर कमाउने धन्दा बन्द गरिनुपर्छ। तब मात्र राज्यबाटै सर्वसाधारण लुटिनेकुटिने दिन सकिनेछ।"
ट्याक्टरबाट खसेर एक महिलाको मृत्यु,बैतडी : बैतडीको सुर्नया गाउँपालिका३ धरमघर नजिकै ट्याक्टरबाट खसेर बुधबार एक महिलाको ज्यान गएको छ । महाकाली राजमार्ग अन्तर्गत धरमघर मेलाबाट घर फर्किने क्रममा ट्याक्टरबाट खसेर ठूलाखोला भन्ने स्थानमा सुर्नया ३ का ४५ वर्षीया सीतादेवी ऐरीको मृत्यु भएको जिल्ला प्रहरी कार्यालय बैतडीले जनाएको छ । से १ त ७६४९ नम्बरको ट्याक्टरको ट्रालीबाट ऐरी एक्कासी हाम फाल्दा गम्भीर घाइते भएकी उनलाई जिल्ला अस्पताल लैजाँदै गर्दा बाटोमा मृत्यु भएको प्रहरीले जनाएको छ । जिल्ला प्रहरी कार्यालय बैतडीका प्रवक्ता एवं प्रहरी निरीक्षक दीपक पातलीका अनुसार साँझ ५ बजेर ५० मिनेटतिर यस्तो घटना भएको हो । ट्याक्टर चालक दीपक डगौंरा र ट्याक्टरलाई प्रहरीले नियन्त्रणमा लिएर अनुसन्धान गरिरहेको जनाएको छ ।
"होली खेल्दा दुर्घटना : एकको मृत्यु, राजधानीबाट २९४ पक्राउ",काठमाडौं : होली खेल्ने क्रममा मादक पदार्थ सेवन गरी मोटरसाइकल चलाउँदा काठमाडौंको डल्लुमा एकजनाको मृत्यु भएको छ। मोटरसाइकल चालक कीर्तिपुर नगरपालिका ६ बस्ने २९ वर्षीय सुनिल बस्नेतको मृत्यु भएको हो। प्रहरीका अनुसार पैदल यात्रुलाई ठक्कर दिँदा दुर्घटना भएको हो। काठमाडौं प्रहरी प्रमुख एएसपी वसन्त लामाका अनुसार मोटरसाइलमा विना हेल्मेट तीनजना सवार थिए। मोटरसाइकल सडकबाट ७० मिटर तल खसेको थियो। दुर्घटनामा गम्भीर घाइते वस्नेतको उपचारका लागि अस्पताल लाने क्रममा बाटोमै मृत्यु भएको हो। दुर्घटना लगतै उक्त सवारी साधन भने साथीले उठाइ लगेकाले नम्बर पत्ता नलागेको प्रहरीको भनाइ छ। पैदल यात्रु भने सामान्य घाइते भएका छन्। होली खेल्ने क्रममा अभद्र व्यवहार गर्ने तथा सवारी साधन आवागमनलाई असर पुर्याउने दुई सय ९४ जना राजधानीबाट पक्राउ परेका छन्। पक्राउ परेकालाई सामान्य सोधपुछपछि साँझ नै छाडिएको लामाले जानकारी दिए। होली खेल्नेक्रममा नयाँ बानेश्वरमा युवाबीच सामान्य झडपसमेत भएको छ। होलीको मौका छोपेर गाँजा बेच्ने तीन युवालाई पनि गौशालाबाट प्रहरीले नियन्त्रणमा लिएको छ।
सुरक्षा अधिकारीको बैठकमा भाग लिन आईजीपी खनाल थाइल्याण्ड उडे,"काठमाडौं : बहुक्षेत्रीय प्राविधिक तथा आर्थिक सहयोगको लागि बङ्गाल खाडी प्रयास (बिमस्टेक) को तेस्रो सुरक्षा अधिकारीको बैठकमा सहभागी हुन नेपाली प्रतिनिधिको नेतृत्व गर्दै प्रहरी महानिरीक्षक सर्वेन्द्र खनाल बुधबार थाइल्याण्डको राजधानी बैङ्कक प्रस्थान गरेका छन् । बिहीबार र शुक्रबार हुने बैठकमा सहभागी हुन उनीसँगै सशस्त्र प्रहरी नायब महानिरीक्षक खड्गबहादुर राई, राष्ट्रिय अनुसन्धान विभागका अनुसन्धान निर्देशक लक्ष्मण गुरुङ, परराष्ट्र मन्त्रालयका शाखा अधिकृत सोमेश थापा थाइल्याण्ड उडेका हुन् । बैठकमा सदस्य राष्ट्रका सुरक्षा अधिकारीबीच आतङ्कवाद, लागुऔषध, हातहतियार, मानव बेचबिखनजस्ता अपराध नियन्त्रण तथा सार्वजनिक सुरक्षाका विषयमा छलफल हुने जनाइएको छ । बैठकमा सदस्य राष्ट्रको शान्ति सुरक्षाका विषयमा भए गरेका गतिविधिको अनुभव आदानप्रदान र विपद् व्यवस्थापनका विषयमा समेत छलफल हुने नेपाल प्रहरीका प्रवक्ता उत्तमराज सुवेदीले जानकारी दिए । तीन वर्षदेखि वार्षिक रुपमा विमस्टेक सुरक्षा अधिकारीको बैठक हुँदै आएको छ । प्रहरी महानिरीक्षक खनाल यही चैत ९ गते स्वदेश फर्कने कार्यक्रम छ । नेपालसहित थाइल्याण्ड, भुटान, भारत, बङ्गलादेश, श्रीलङ्का र म्यान्मा बिमस्टेकका सदस्य राष्ट्र हुन् ।"
फेवातालमा ढल ! हाेली खेलेकाे पानीले बन्याे रातै,"पोखरा : फेवाताल प्रदूषणको चपेटामा परेको छ। धेरै पानी पर्ने भएकाले पोखरालाई नेपालको चेरापुञ्जी पनि भनिन्छ। पानी परेपछि सडक किनारका ढल सोझै तालमा मिसिदा ताल प्रदूषणको चपेटामा परेको हो। बुधबार पोखरामा ठूलो पानी पर्दा होली खेलेको फोहोर सोझै फेवा तालमा पसेको हो। सडक किनारका ढल बाट निस्केको फोहोर पानी पोखराको प्रसिद्ध तालबाराही मन्दिर अघिबाट सोझै तालमा मिसिदा तालको एक भाग रातै बनेको थियो। दिन भरी पर्यटक र स्थानीयले फागु पूर्णिमा मनाउँदा पोखिएको अविर पनि ढल हुँदै सोझै तालमा मिसिदा ढल मिसिएको स्थानमा ताल रातो बनेको हो। ताल मुख्य प्रदूषण हुने स्थान फिर्के खोला मिसिने गाईघाटस्थित फेवाताल क्षेत्र हो। महानगरपालिकाले सोझै तालमा मिसाएको ढलहरु बाराही घाट, हल्लनचोक लगायातका क्षेत्रबाट पनि ताल प्रदूषणको चपेटामा पर्दै गएको छ।"
विप्लव कार्यकर्ता नियन्त्रण गर्न किन गोली चलाउनु पर्यो?,"काठमाडौं : नेत्रविक्रम चन्द विप्लव नेतृत्वको नेकपाका कार्यकर्तालाई प्रहरीले गोली हानी नियन्त्रणमा लिएको छ। पुष्पकमल दाहाल प्रचण्ड नेतृत्वको एकीकृत माओवादीबाट चोइटिएर गएपछि विप्लवका कार्यकर्तालाई प्रहरीले पहिलो पटक गोली नै चलाएर नियन्त्रणमा लिएको हो। मंगलबार राती काभ्रे रोसी गाउँपालिकास्थित काफलडाँडामा पुगेको महानगरीय प्रहरी अपराध महाशाखाको टोलीले दुई जनालाई नियन्त्रणमा लिएको हो। मंगलबार विहान दाङ तुल्सीपुरका नुमबहादुर विक र भोजपुर टेम्केमैया गाउँपालिकाका डिकेन्द्र राईलाई नियन्त्रणमा लिएपछि उनीहरुकै बयानका आधारमा प्रहरी साँझ काभ्रे पुगेको थियो। विप्लवका प्रवक्ता हेमन्त प्रकाश ओलीलाई समेत पक्राउ गर्न प्रहरी काभ्रे पुगेको थियो। तर, प्रहरी आएको सूचना पाएपछि ओली फरार भएको महाशाखाले जनाएको छ। प्रहरी देख्ने वित्तिकै गोली चलाएपछि प्रहरीले जवाफी फायर खोलेको महाशाखाका प्रवक्ता एसपी सोमेन्द्र सिंह राठौरले जानकारी दिए। प्रहरीले चार राउण्ड गोली चलाएपछि दुईजना झापा मेची नगरपालिकाका शिव धिमाल र सिन्धुपाल्चोक जुगल गाउँपालिकाका विशाल तामाङ प्रहरी नियन्त्रणमा आएको जानकारी राठौरले दिए। गत फागुन १० गते ललितपुर नख्खुस्थित एनसेलको मुख्यालयलाई लक्षित गरेर गराइएको बम विस्फोट, सोही दिन कमलपोखरीस्थित आँगन मिठाई पसलमा राखिएको बम र फागुन २४ गते बसुन्धराका रोहन गुरुङको घरमा गराइएको विस्फोटबारे महाशाखाले सूक्ष्म ढंगले अनुसन्धान गरिरहेको थियोे। नख्खु विस्फोटमा एक जनाको मृत्यु समेत भएको थियो भने दुई घाइते भएका थिए। महाशाखाले सुरुमा नख्खुमा भएको विष्फोटमा संलग्न भएको आरोपमा विप्लवकै अंगरक्षक सूर्यप्रसाद भुजेललाई नियन्त्रणमा लिएको थियो। भुजेलकै फोनमा भएको सम्पर्कका आधारमा अहिलेसम्म बम विष्फोटमा संलग्न १५ जनालाई नियन्त्रणमा लिइसकेको छ। महाशाखाका एसपी राठौरका अनुसार मंगलबार नियन्त्रणमा लिइएका मध्ये राई र धमाल नख्खुमा विस्फोट घटनामा प्रत्यक्ष संलग्न आरोपी हुन्। विक र तामाङ भने वसुन्धरास्थित गुरुङको घरमा विस्फोट घटनाका प्रत्यक्ष संलग्न रहेको जानकारी राठौरले दिए। प्रहरीले यो समूहबाट मोबाइल र विभिन्न राजनीतिक दस्तावेज बरामद गरेको छ।"
कालिकोटमा होली उत्सव,"कालिकोट : रङको रमाइलो पर्व फागु पुर्णिमा होली पर्व बिहीबार कालिकोटमा भव्यताका साथ मनाइएको छ। विशेष गरी जिल्ला सदरमुकाममा युवा पुस्ताका साथै घर आफन्तबाट टाढा बसेर सरकारी सेवा दिइरहेका सरकारी कर्मचारीले निकै रमाइलो गरे। जिल्ला सदरमुकाम मान्म बजारका पसलमा रङ, खेलौना, होलीमैत्री पोशाक किन्नेको भीड लाग्यो। जिल्ला सदरमुकाम मान्म बजारमा आधुनिक गीतसँगै नाचगान गरेर बजार परिक्रमा गर्दै होली मनाएका थिए।"
आयुर्वेद अधिकृत र नगर विकास अध्यक्षको प्रमाणपत्र नक्कली,"काठमाडौं : जनकपुर अञ्चल अस्पताल, धनुषामा कार्यरत आयुर्वेद अधिकृत (आठौं तह) मिथिलेशकुमार यादवविरुद्ध मुद्दा दायर गरिएको छ। उनले नक्कली शैक्षिक योग्यताको प्रमाणपत्र पेश गरी लाभ लिएको आरोपमा विशेष अदालतमा मुद्दा दायर गरिएको अख्तियार प्रवक्ता एवं सहसचिव प्रदीपकुमार कोइरालाले जानकारी दिए। उनले बिहार विद्यालय परीक्षा समिति, पटना, भारतबाट प्राप्त इन्टरमिडियट तहको नक्कली शैक्षिक योग्यताको प्रमाणपत्र पेश गरेको खुलेको हो। नक्कली प्रमाणपत्र पेश गरेर सेवामा बहाल रही लाभ समेत लिएको पुष्टि भएपछि अख्तियारले अनुसन्धान सुरु गरेको हो। उनीविरुद्ध भ्रष्टाचार निवारण ऐन अनुसार माग दाबी गर्दै विशेष अदालतमा मुद्दा दायर भएको छ। त्यसैगरी सुलीचौर नगर विकास समिति रोल्पाका तत्कालीन अध्यक्ष प्रकाश घर्तीमगरको शैक्षिक योग्यताको प्रमाणपत्र नक्कली पाइएको छ। अख्तियार गरेको अनुसन्धानमा उनको प्रमाण पत्र नक्कली पाइएको हो। तत्कालीन अध्यक्ष घर्तीमगरले माध्यमिक शिक्षा परिषद्, क्षेत्रीय कार्यालय, बाराणसी, भारतबाट प्राप्त हाईस्कुल तहको नक्कली शैक्षिक प्रमाणपत्र लिएको खुलेको छ। सोही प्रमाणपत्र पेश गरी सार्वजनिक पदमा बहाल भएको पुष्टि भएपछि अख्तियारले अनुसन्धान सुरु गरेको हो। उनीविरुद्ध भ्रष्टाचार निवारण ऐन अनुसार सजाय माग दाबी गर्दै विशेष अदालतमा मुद्दा दायर गरिएको छ।"
बीपी प्रतिष्ठानमा दुई उपकुलपति,"धरान : सर्वोच्च अदालतको अल्पकालीन अन्तरिम आदेश पश्चात बीपी कोइराला स्वास्थ्य विज्ञान प्रतिष्ठान धरानमा दुई उपकुलपति भएका छन्। सरकारले फागुन २६ गते उपकुलपति प्राडा राजकुमार रौनियरलाई बर्खास्त गरेको निर्णय कार्यान्यन नगर्न सर्वोच्च अदालतले अल्पकालीन अन्तरिम आदेश जारी गरेपछि प्रतिष्ठानमा दुई उपकुलपति भएका हुन्। सरकारले रौनियारलाई उपकुलपतिबाट बर्खास्त गरेपछि सोमबार उपप्रधान, स्वास्थ्य तथा जनसंख्यामन्त्री उपेन्द्र यादवले प्रतिष्ठानकै शिक्षाध्यक्ष प्राडा गुरुप्रसाद खनाललाई प्रतिष्ठानकोे निमित्त उपकुलपति नियुक्त गरेका थिए। बुधबार सर्वोच्चको अन्तरिम आदेश बोकेर प्रतिष्ठान आएका रौनियारले उपकुलपतिको पदभार सम्हालेका हुन्। उनी दर्जनौं सर्मथकको साथमा अविर जात्रा गरेर कार्यकक्षमा आइपुगेका थिए। उनले सरकारले बर्खास्त गरेको निर्णय कार्यान्वयन नगर्न सर्वोच्च अदातले अन्तरिम आदेश दिएपछि आफू उपकुलपतिकै हैसियतमा काममा फर्किएको बताए। सरकारले गलत आरोप लगाई बर्खास्त गरेकाले सर्वोच्चमा रिट दर्ता गरेपछि आफूले न्याय पाएको उनको भनाइ छ। यता स्वास्थ्यमन्त्रीले नियुक्त गरेका निमित्त उपकुलपति खनालले पनि आफूले उपकुलपतिकै हैसियतमा काम गरिरहेको बताएका छन्। उनले रौनियारले कार्यभार सम्हालेको विषयमा आफूलाई जानकारी नभएको बताए। सर्वोच्च अदालतले चैत १२ गते दुबै पक्षलाई छलफलका लागि बोलाएको छ।"
स्काभेटर दुर्घटनामा चालकको मृत्यु,ओखलढुंगा : मानेभञ्ज्यांग गाउँपालिका वडा नं ४ स्थित बालेथाममा स्काभेटर दुर्घटना हुँदा चालकको मृत्यु भएको छ। सोलु करिडोरको विद्युत प्रशारण लाइन विस्तारका लागि निर्माण गर्न लागिएको टावरको जग खन्ने क्रममा दुर्घटना हुँदा चालक १८ वर्षीय जीवन श्रेष्ठको घटनास्थलमै मृत्यु भएको हो। टावर (पोल) निर्माण स्थल खन्ने क्रममा ना १ क ७७९४ नम्बरको स्काभेटर दुर्घटनामा परेको हो । स्काभेटर मंगलबार साँझ ६ बजे दुर्घटना भए पनि चालकको अवस्था अज्ञात थियो। हराइरहेका चालकको शव भने बुधबार बिहान मात्रै फेला परेको थियो। स्काभेटर दुर्घटनासँगै बेपत्ता चालकको शव भीरमा अड्किएको अवस्थामा फेला परेको प्रहरीले जनाएको छ । आयोजनाका ठेकेदार नआएसम्म स्थानीयले शव उठाउन मानेका छैनन् । स्काभेटर सडकबाट ८ सय मिटर तल भीरमा खसेर दुर्घटना भएकाले भीरबाट शव निकाल्ने काम भइरहेको जिल्ला प्रहरी कार्यालय ओखलढुंगाका प्रमुख पुष्पराज मल्ले बताए।
दुर्गममा आधुनिक ल्याब,"भोजपुर : भोजपुरको दुर्गम भेग अन्नपूर्णमा आधुनिक प्रविधिको ल्याब सेवा सुरु भएको छ। दुर्गम भेगका सर्वसाधरणलाई सुलभ स्वास्थ्य सेवा प्रदान गर्ने उद्देश्यले टेम्के मैयुङ गाउँपालिकाको अन्नपूर्ण स्वास्थ्य चौकीमा पहिलोपटक ल्याब सेवा सञ्चालनमा ल्याइएको हो। गाउँपालिका क्षेत्रभर विजुलीको पहुँच पुगेकाले ल्याब सेवा सञ्चालनमा ल्याउन सहज भएको हो। आधुनिक प्रविधीको ल्याब सेवा लिन गाउँपालिकाभित्रका साथै छिमेकी जिल्ला खोटाङबाट पनि सर्वसाधारण रगत, पिसाव, दिसा, खकार आदिको नमुना परीक्षण गर्न आउने गरेका छन्। यसअघि अन्नपूर्ण गाउँका सर्वसाधारणलाई सामान्य स्वास्थ्य जाँचका लागि पनि दुईदिन पैदल हिँडेर सदरमुकाम धाउनु पर्ने बाध्यता थियो। गाउँमै ल्याव सेवा सुरु भएपछि समय र खर्च दुवै जोगिएको स्थानीय टेम्केमैयुङ गाउँपालिका छिनामखुका विसन राईले सुनाए। गाउँमा कोही विरामी हुँदा सामान्य उपचार र जाँच गर्न सदरमुकाम जानुपथ्र्यो। सदरमुकाम गएर आउँदा कम्तिमा ३ हजार रुपैयाँ खर्च हुन्छ, उनले भने, अब त्यो समस्याबाट छुट्कारा पाइएको छ। ल्याबमा अहिले दैनिक २० देखि ४० जनाको हाराहारी सेवाग्राही आउने गरेका छन्। टेम्केमैयुङ गाउँपालिकास्थित अन्नपूर्ण स्वास्थ्य चौकीमा परिक्षण गराउँदै सेवाग्राही। तस्बिर : प्रदीपचन्द्र राई गाउँपालिकाका दुर्गम तिम्मा, खम्बुखा, पाङखाङ, रिमचिम, लेखर्क, गोगने, कोट, दलगाउँलगायत छिमेकी जिल्ला खोटाङबाट पनि सर्वसाधरण स्वास्थ्य जाँचका लागि आउने गरेको गाउँपालिकाका स्वास्थ्य संयोजक दानप्रसाद राईले बताए। यस ल्याबबाट ४१ प्रकारका स्वास्थ्य परिक्षण हुने संयोजक राईले जानकारी दिए। नमुना परिक्षण रिपोर्टको आधारमा औषधी उपचार गर्दा विरामीको सहि उपचार हुने उनले बताए। स्वास्थ्य मन्त्रालयसँग समन्वय गरेर गाउँपालिकाले यस वर्षबाटै जनशक्ति र सामग्री गरि करिब ३५ लाख रुपैयाँ खर्च गरेको गाउँपालिका अध्यक्ष धु्रवराज राईले बताए। एकजना प्राविधिकलाई गाउँपालिकाले तलब खुवाउने गरि करारमा राखेका छौं। गाउँका विरामीलाई अब आधारभूत रोगको परीक्षण गर्न बाहिर जानु पर्दैन, उनले भने। अन्नपूर्ण स्वास्थ्य चौकीमा राज्यको तर्फबाट ल्याब सेवा तथा प्राविधिक कर्मचारीको दरबन्दी नभए पनि गाउँपालिकाको स्रोत परिचालन सेवा सुरु गरिएकाले स्थानीय खुशी भएका छन्।"
अस्तव्यस्त महानगर,"विराटनगर : विराटनगर महानगरपालिका र निर्माण कम्पनीले सडक निर्माणको काम अलपत्र छाडिदिँदा प्रदेश १ को अस्थायी राजधानी विराटनगर अस्तव्यस्त बनेको छ । जथाभावी सडक खन्ने तर महिनौंसम्म काम सुरु नगर्दा यात्रुले सास्ती खेप्नु परेको छ । विराटनगर महानगरपालिकाले पाँचौं साफ महिला च्याम्पियनसिप अघि नै निर्माण सक्ने भन्दै दुई महिनाअघि मुख्य बजारको सडकमा ढल बिच्छ्याउने काम सुरु गरेको थियो । साफ च्याम्पियनसिपको समूह चरणका खेल सकिए पनि महानगरले मुख्य सडकमा ढल बिच्छ्याउने काम सम्पन्न गर्न सकेको छैन । वैकल्पिक सडक नहुँदा विराटनगरको व्यस्त बजार मेनरोड भद्रगोल छ । विराटनगरको व्यस्त बजार मेनरोडसहितका सडक जथावाही खनिँदा बजार क्षेत्र भद्रगोल बनेको हो । विराटनगरको उत्तर दक्षिण सडकको तीनपैनी चोकदेखि ट्राफिक चोकसम्मको खण्डलाई मुख्य बजार मानिन्छ । अधिकांश पसल तीनपैनी ट्राफिक चोक खण्डमा छन् । करिब दुई किलो मिटरको बजार क्षेत्रलाई जोड्ने पूर्वतर्फ ८ र पश्चिमतर्फ ९ वटा सडक छन् । बजार जोड्ने सडकको काम नसकी महानगरले मुख्य सडक खनेपछि सर्वसाधारणलाई अस्पतालसम्म पुग्न गाह्रो भएको छ । कछुवा गतिमा काम हुँदा सर्वसाधरणले सास्ती व्यहोर्नु परेको स्थानीयको गुनासो छ । एसियाली विकास बैंकको ऋण सहयोगमा क्षेत्रीय सहरी विकास परियोजनाअन्तर्गत विराटनगर महानगरपालिका भित्रका सडक कालोपत्रे गर्ने काम सुरु भएयता अस्तव्यस्त बनेको हो । महानगर भित्रका ७४ किलोमिटर सडकमा कालो पत्रेको काम सुरु भएको छ । २ अर्ब ६३ करोड रुपैयाँ लागतमा सम्पन्न गर्ने लक्ष्यका साथ काम सुरु गरेपनि यात्रुको चाप बढी हुने सडकको वैकल्पिक बाटो समेत खनेर छोडेकाले सास्ती बेहोर्नु परेको स्थानीयले गुनासो गरेका छन् । चाईनिज कम्पनी झोङ झयाङले ठेक्का लिएर विराटनगरको आशिष निर्माण सेवाले काम सुरु गरेको छ । यातायात सञ्चालनका लागि बाइपास सडक नछाडी ढलको पाइप बिच्छ्याउन अन्दाधुन्ध खनिएपछि बजार क्षेत्र अस्तव्यस्त बनेको व्यापारी गंगा साहले बताए । विराटनगर रानीधरान ६ लेन सडकको काम पनि निर्माणधिन अवस्थामा छ । महानगरका सबै मुख्य सडक भत्काइँदा ट्राफिक जाम पनि बढेको छ । विराटनगर महानगरपालिकामा एशियाली विकास बैंकको सहयोगमा क्षेत्रीय शहरी विकास परियोजना सञ्चालित छ । बैंककै सहयोगमा सञ्चालित एकीकृत शहरी वातावरणीय सुधार परियोजनामार्फत काम सम्पन्न नभए पछि आएको क्षेत्रीय शहरी विकास परियोजनाले एक वर्षयता काम गरिरहेको छ । एक वर्षअघि सुरु भएको परियोजनाको काम समयमा नै सक्न बजार क्षेत्रमा एकै पटक ढल बिच्छ्याउने काम सुरु गरिएको महानगरका मेयर भीम पराजुलीले बताए । उनले असारसम्म ढल बिछ्याउने काम सकिने गरी काम सुरु गरेको बताउँदै भने, पाइप बिच्छ्याउने काम सकेर कालोपत्रेको काम गर्छाै ।"
सम्बन्धविच्छेदमा विभेद,"स्याङ्जा : पुतलीबजार नगरपालिकाकी २१ वर्षीया माया राना (नाम परिवर्तन) ले जिल्ला अदालत स्याङ्जामा सम्बन्धविच्छेदको मुद्दा दर्ता गरिन्। विदेशमा रहेका उनका पतिले आफ्ना दाजुलाई वारेसनामा पठाए। मुद्दा दर्ता भएको दुईदिनमै सम्बन्धविच्छेद भयो। चापाकोट नगरपालिकाका ४८ वर्षीय राम थापा (नाम परिवर्तन) ले आफू वैदेशिक रोजगारमा रहँदा श्रीमतीका नाउँमा पठाएको रकम र सुन हिनामिना गरेको भन्दै सम्बन्धविच्छेद गर्न अदालतमा मुद्दा दर्ता गराए। असोजमा दर्ता भएको मुद्दा अझै प्रक्रियामै छ। झन्डै ७ महिना पुग्दा पनि न्याय नपाएकोमा उनी दुखी छन्। सम्बन्धविच्छेद गर्न महिला पुरुष दुवैका लागि समान कानुन बने पनि पुरुषलाई ढिलो न्याय दिने गरिएको छ, उनले भने, कानुनले समान अधिकार दिएको छ भने पक्रियामा किन विभेद ? सम्बन्धविच्छेदका लागि अदालत पुग्ने पुरुषहरुको भनाइ करिब उस्तै छ। पुरुषका आफ्नै पीडा र गुनासा छन्। सम्पति दुरुपयोग र महिलाको चरित्रमा शंका पुरुष पक्षको गुनासो हुन्छ भने घरेलु हिंसा, खानलाउन वास्ता नगरेको आरोप महिला पक्षको हुन्छ, अधिवक्ता संगीता नेपालीले भनिन्। मुलुकी देवानी (संहिता) ऐन २०७४ र मुलुकी देवानी कार्यविधि संहिता ऐन २०७४ लागु भएपछि सम्बन्धविच्छेदका लागि पुरुष अदालत जाने क्रम बढेको छ। नयाँ ऐनले सम्बन्धविच्छेदका लागि महिलाले जस्तै पुरुषले पनि अदालत गएर वुद्दा दायर गर्न पाउँछन्। यसअघि सम्बन्धविच्छेद गर्न चाहेकी महिला अदालत जान सक्थिन् भने पुरुषले वडादेखि लामो प्रक्रिया पार गरेरमात्र अदालत जानुपथ्र्याे। सम्बन्धविच्छेद गर्न अदालत जान समान अधिकार पाए पनि श्रीमान्ले दिएको मुद्दा किनारा लगाउन एक वर्ष कुर्नुपर्ने विभेदकारी प्रावधान कायमै रहेको पुरुषहरुको गुनासो छ। भदौ १ गते जारी मुलुकी देवानी संहितापछि पुरुषको तर्फबाट सम्बन्धविच्छेदका लागि अदालतमा मुद्दा दिनेको संख्या बढेको छ। स्याङ्जा जिल्ला अदालतमा सम्बन्धविच्छेद गर्न १ सय ७६ मुद्दा दर्ता भएको छ। जसमा पुरुषका तर्फबाट ४५ र महिलाकातर्फबाट १ सय ३१ मुद्दा दर्ता भएको जिल्ला अदालतका स्रेस्तेदार नन्दप्रसाद आचार्यले जानकारी दिए। दर्तामध्ये महिला पक्षबाट परेको मुद्दा अधिकांश फछ्र्याैट भइसकेका छन्। पुरुषले दिएका मुद्दा भने एउटा फछ्र्याैट हुन सकेका छैनन्। अघिल्लो आर्थिक वर्षमा सम्बन्धविच्छेदका लागि २ सय ९ वटा मुद्दा दर्ता भएका थिए।"
ताप्लेजुङमा होलीको रौनक,ताप्लेजुङ : ताप्लेजुङका युवायुवाती होलीमा रमाएका छन्। ताप्लेजुङ् सदरमुकाम फुङ्लिङ बजारसहित गाउँका विभिन्न बजारमा होली मनाइएको छ। अरुबेला सुनसान हुने फुङलिङ बजारमा बुधबार होलीमा रमाउनेको चहलपहल देखियो। रङसँगै रमाउने अधिकांसले एकैनासको टिसर्ट लगाएका छन् भने कतिपयले अनुहार पेन्ट गरेका छन्। बुधबार सार्वजनिक विदा भएकाले होलीमा विद्यार्थी बढी रमिरहेका देखिए।
त्रिदेशीय नाकामा अब सशस्त्र प्रहरी,"दार्चुला : दार्चुलाको त्रिदेशीय नाका छाङरुमा सशस्त्र प्रहरीको बेश क्याम्प राखिने भएको छ। जिल्ला प्रशासन कार्यालय दार्चुलामा सोमबार बसेको जिल्ला प्रसाशन, स्थानीय र राजनीतिक दलको बैठकले व्यास गाउँपालिका१ छाङरुमा बाह्रै महिना सशस्त्र प्रहरीको बेश क्याम्प राख्ने निर्णय गरेको हो। बैठकमा सशस्त्र प्रहरीका लागि जग्गा व्यवस्थापन गर्ने सहमति पनि भएको छ। व्यास गाउँपालिका१ छाङरुको गागास्थित कित्ता नम्बर ३५ को १ सय १५ रोपनी ३ आना जग्गामध्ये गागा नदीको काठेपुल छेउ, गोरेठो बाटो उत्तर पश्चिमतर्फको १५ रोपनी समथर जमिन सशस्त्र प्रहरी वलको वीओपी स्थापना गर्न उपलब्ध गराउने निर्णय भएको दार्चुलाका प्रमुख जिल्ला अधिकारी शंकरसिह विष्टले जानकारी दिए। व्यासको गागा क्षेत्रमा रहेको बाँकी जग्गा स्थानीय वासिन्दाले चलनअनुसार उपभोग गर्न पाउने सशस्त्र प्रहरी बल गुल्म हेडक्वटर नम्बर ५० का गुल्मपति भिमबहादुर चन्दले बताए। गागा नदी किनारमा तटबन्धलगायत जमिन संरक्षण संरचना निर्माण गर्न नेपाल सरकार, सुदूरपश्चिम प्रदेश सरकार र व्यास गाउँपालिकालाई अनुरोध गर्ने निर्णय पनि भएको छ। सशस्त्र प्रहरीको प्रस्तावित वीओपी स्थापना र सञ्चालनमा स्थानीय वासिन्दाले सहयोग गर्ने र स्थानीय वासिन्दासँग समन्वय गरी जग्गा सिमांकन गरिने गुल्मपति चन्दले बताए। प्रस्तावित वीओपी यथासिघ्र स्थापना गर्न सम्बन्धित निकायमार्फत नेपाल सरकारलाई अनुरोध गर्ने निर्णय समेत गरिएको छ। लामो समयदेखी जिल्लावासीले त्रिदेशीय सीमा क्षेत्रमा सुरक्षा माग गरीरहेका थिए। जिल्ला सुरक्षा समितिले छाङरुमा सशस्त्र प्रहरी वलको वीओपी आवश्यक रहेको प्रतिबेदन गृह मन्त्रालयमा बुझाएको थियो। त्रिदेशीय सीमा र स्थानीयको सुरक्षा, बिकास निर्माणका साथै राष्ट्रियता रक्षाका लागि सशस्त्र प्रहरी वलको वीओपी स्थापनापछि सहयोग पुग्ने जिल्ला समन्वय समिति दार्चुलाका प्रमुख करबिरबहादुर कार्कीले बताए। सीमा क्षेत्रमा हुने अबैध गतिबिधि नियन्त्रण र शान्ति सुरक्षाका लागि प्रहरीले भुमिका निर्वाह गर्ने भएकाले ब्यास क्षेत्र र ब्यासबासीका लागि सकारात्मक प्रयास भएको प्रमुख जिल्ला अधिकारी शंकर बिष्टले जानकारी दिए। जिल्ला सुरक्षा समितिले महाकाली क्षेत्रका भारतसँग सीमा जोडीएका ब्यासदेखी लालीसम्म ६ स्थानमा वीओपी स्थापना गर्न माग गरे पनि नेपाल सरकारले तत्काल छाङरुमा वीओपी स्थापना गर्न प्रकृया शुरु गरेको हो। कालापानी, लिपुलेक, ब्यास गुफा, कैलास मानसरोवरको प्रबेशद्धार, अपि नाम्पा संरक्षण क्षेत्रजस्ता सामरिक महत्व बोकेको ऐतिहासीक, धार्मिक एवं पर्यटकीय क्षेत्र सुरक्षाबिहिन छ। सामरिक महत्व र सुरक्षाका दृष्टिले संबेदनसील मानिएको सीमा क्षेत्रमा छिमेकी मुलुक भारत र चीनबाट कडाइका साथ सुरक्षाकर्मी तैनाथ गरिएको छ। नेपाल प्रहरी हिमपात भएको बेला बेसी झर्ने गरे पनि अब सशस्त्र प्रहरी बाह्रै महिना रहने छ। समुद्री सतहबाट १२ हजार फिट उचाइमा रहेको व्यास गाउँपालिका१ तिंकरमा ६५ तथा छांगरुमा १०५ घरधुरी व्यासी समुदायको बसोबास छ। उनीहरु पनि चिसो छल्न हिउँदमा सदरमुकाम खलंगा बस्ने गर्छन्। २०२८ सालदेखि नै भारतीय र चिनियाँ सुरक्षा फौज त्यहाँ बस्ने गरेका छन्। करिव एक हजार जनसंख्या भएको क्षेत्र पूरै वडामा नेपाली सुरक्षाकर्मीको उपस्थिती छैन्। सुरक्षाकर्मी नभएको मौका छोपी तस्करले ट्रान्जीट प्वाइन्टको रुपमा व्यासलाई प्रयोग गर्ने गरेको स्थानीयको भनाइ छ।"
होलीमा ढिलो बाइक गुडाउनेलाई १० हजार,"दोलखा : कुनैपनि प्रतियोगितामा सामन्यत छिटो गन्तव्यमा पुग्नेले जित हासिल गर्छन्। तर दोलखामा अनौठो प्रतियोगिता आयोजना गरिएको छ। निर्धारित नियम पालना गरेर गन्तव्यमा ढिलो पुग्नेलाई विजयी घोषणा गरिन्छ, पुरस्कार प्रदान गरिन्छ। चैत ६ गते बुधबार सरल नेपाल नामक गैरसरकारी संस्थाले सदरमुकाम चरिकोटमा आयोजना गरेको होलीको एक प्रतियोगितामा गन्तव्यमा ढिला पुग्नेलाई विजेता घोषणा गरियो। प्रतियोगितामा ढिलो बाइक गुडाउन ३६ जनाले सहभागिता जनाए। प्रतियोगिताका लागि सदरमुकामको बीचबजारमा सय मिटर लम्बाईको ट्रयाक निर्माण गरिएको थियो। ट्रयाकमा दायाँबायाँ नछोई, गोडाले भुईँमा नटेकी, स्टार्ट बन्द नगरी गन्तव्यमा ढिला पुग्नु पर्ने नियम राखिएको सरल नेपालका अध्यक्ष सौगात थापाले जानकारी दिए। केही फरक र नयाँ सन्देश दिन उल्टो जस्तो देखिने प्रतियोगिताको गरेको अध्यक्ष थापाले बताए। निर्धारित नियम पूरा गरि प्रतियोगितामा सबैभन्दा ढिला अन्तिम विन्दु पार गरेर पारस श्रेष्ठ प्रथम भए। उनले नगद १० हजार प्राप्त गरे। त्यसैगरी कम ढिला पुग्ने अशोक तामाङ दोस्रो भएर पाँचहजार प्राप्त गरे। उज्ज्वल श्रेष्ठ तेस्रो भएर तीनहजार प्राप्त गरे। सबैभन्दा पहिला अन्तिम विन्दुमा पुग्ने कैलाश नेपालीले सान्त्वना स्थान हासिल गरेर दुई हजार पुरस्कार प्राप्त गरे।"
बेनीमा होलीको रौनक,"बेनी : वसन्त ऋतुको रमाइलो पर्व फागु पुर्णिमा (होली) बिहीबार पहाडी र हिमाली जिल्लामा मनाइएको छ। विशेष गरी युवापुस्ता होलीको मुड मा देखिए। पसलमा रङ, खेलौना, होलीमैत्री पोशाक किन्नेको भीड लाग्यो। पर्वको छेकोमा विभिन्न संघसंस्थाले उत्सव आयोजना गरेका छन्। होलीलाई मर्यादित बनाउन सुरक्षा प्रबन्ध मिलाइएको थियो। प्रेम र भाइचाराको प्रतिक मानिने होली पर्वको असर शहर हुँदै गाउँसम्म पुगेको छ। होलीलाई विशेष गरी सहरी युवाले धुमधामसँग मनाउने गरेका छन्। आधुनिकताले पर्वको मौलिकतामा ठेस नपुगेको पनि होइन। तर पनि, होली मान्ने प्रवृत्ति र उल्लास भने वर्षेनी थपिँदो छ। होली पर्वलाई जगेर्ना गर्ने नयाँ पुस्ताको आफ्नै शैली देखिन्थ्यो। होलीलाई परम्परागत शैलीमै मनाउन नसके पनि पहिचानलाई मर्न नदिने उद्देश्यले नेपाल भाषा मंका खल म्याग्दीले बेनीमा परम्परालाई निरन्तरता दिएको छ। खलले वर्षौंदेखि फागु पर्वलाई संस्थागत रूपमा मनाउँदै आएको अध्यक्ष कृष्णप्रसाद श्रेष्ठले जानकारी दिए। बेनीका नेवार समुदायले परम्परागत बाजामा मौलिक होली गीत गाएर रङसँगै नाचगान गरेर बजार परिक्रमा गर्दै होली मनाए।"
अवैद्य हतियार बुझाए कारवाही नहुने,"जुम्ला : जिल्ला प्रशासन कार्यालय जुम्लाले तोकिएको मितिभित्र अवैद्य हातहतियार र खरखजना बुझाउनेलाई कारवाही नहुने जनाएको छ । अवैद्य हातहतियार र खरखजना बुझाउने सम्बन्धि सूचना सार्वजनिक गर्दै प्रशासनले ३५ दिनभित्र जिल्लाका जो सुकै व्यक्तिले आफूसँग भएका अवैद्य हतियार बुझाएमा हतियार राखेकै कारण कारवाही नहुने बताएको हो । सरकारले नेत्रविक्रम चन्द विप्लव नेतृत्वको नेकपालाई प्रतिबन्ध लगाएपछि यसरी अवैद्य अतियार बुझाउन सबैलाई आग्रह गरिएको हो । कानुन बमोजिम लिनुपर्ने इजाजत, नवीकरण, नामसारी नगराई वा अन्य जुनसुकै तरिकाले राखिएको अवैद्य हतियार समयमै बुझाउन प्रमुख जिल्ला अधिकारी दुर्गा बञ्जाडेले अनुरोध गरिन् । यदि कसैले समयमै हतियार नबुझाएर पछि पत्ता लागेमा प्रचलित कानुन बमोजिम कडा कारबाही हुने उनले बताइन् । हतियार तथा खरखजाना बुझाउन परेमा नजिकको प्रहरी चौकी, जिल्ला प्रहरी कार्यालय वा नेपाली सेना ब्यारेकमा जो सुकैले सम्पर्क गर्न सक्ने उनले बताइन्।"
नख्खु बम विस्फोटमा संलग्न चार पक्राउ,"काठमाडौं : फागुन १० गते साँझ नख्खुस्थित एनसेल कार्यालय अगाडि बम विस्फोटमा संलग्न आरोपित दुई पक्राउ परेका छन्। सोही दिन कमलपोखरीको लोत्सेचोकको आगन मिठाई पसल अगाडि बम राखेको आरोपमा अन्य दुई पक्राउ परेका छन्। नख्खु विस्फोटमा संलग्न ३० वर्षीय नुमबहादुर बिक र ३१ वर्षीय डिकेन्द्र राईलाई प्रहरीको विशेष टोलीले मंगलबार साँझ काठमाडौंबाट पक्राउ गरेको हो। त्यसैगरी प्रहरीले ३३ वर्षीय शिव धिमाल र ३३ वर्षीय विशाल तामाङलाई प्रहरीले काभ्रेको रोसी गाउँपालिका २ काफलडाँडाबाट मंगलबार साँझ पक्राउ गरेको हो। नख्खुमा भएको विस्फोटमा एकजनाको मृत्यु भएको थियो भने अन्य दुई घाइते भएका थिए। नक्खुमा रहेको एनसेल कार्यालय परिसरमा बम विस्फोट : तीन घाइते नख्खुको बम विस्फोटमा घाइते एक जनाको मृत्यु नख्खु बम विस्फोट : मृतको परिवारलाई क्षतिपूर्ति, घाइतेलाई निशुल्क उपचार वैदेशिक रोजगार व्यवसायी संघका अध्यक्षको घरमा बम विस्फोट"
पोखरा : होलीमा झुमे पर्यटक (फोटो फिचर),"पोखरा : पोखराको लेकसाइडमा बुधबार पर्यटकले रङको पर्व होलीमा रमाएका छन्। होलीमा विभिन्न रङले रंगिएर आन्तरिक तथा वाह्यि पर्यटक रमाएका हुन्। होलीको अवसरमा पोखराको लेकसाइडस्थित तीन किलोमिटर क्षेत्रमा सवारी साधन जान रोक लगाएर होली मनाएका हुन्। पर्यटकलाई नेपाली सांस्कृति फागु पर्वको महत्वको बारेमा व्यवसायीले जानकारी गराएका थिए। रेष्टुरेण्ट एण्ड बार एसोसिएसन नेपाल (रेवान) च्याप्टर पोखराले होलीको अवसरमा लेकसाइडमा होली उत्सवको आयोजना गरेको हो । लेकसाइडको विभिन्न स्थानमा लाइभसन्सर्ट समेत भएको छ। नाचगान र विभिन्न रंग एक आपसमा लगाएर पञ्चेबाजा बजाएर पर्यटन व्यवसायी, पर्यटक र स्थानीयले होली मनाएका हुन। नेपाली मौलिक पर्वमा विदेशी पर्यटक निकै रमाएका थिए। होलीमा सहभागी भएका कतिपय विदेशी पर्यटकले नेपालमा आएर नौलो अनुभव लिएको सुनाए। शान्त सुन्दर पोखरामा नेपाली संस्कृतिमा रमाउन पाउँदै निकै खुशीलागेको होल्याण्डका पर्यटक सेबास्टेनले बताए। नेपाली संस्कृतिको माध्यमबाट पर्यटक आकर्षण गर्न पोखराका पर्यटन व्यवसायीले विभिन्न चाड पर्व पर्यटक संग आपसी सद्भाव, भाइचारा बढाउन मनाउँदै आएका छन्। तिहारमा भाइटीका, असार १५ मा असारे महोत्सव गर्दै आएका पोखराका पर्यटन व्यवसायीले फागु पूर्णिमामा होली पर्वका रुपमा पर्यटकमाझ एक आपसमा अबिर दलेर बाजागाजाका साथ फेवाताल किनारमा रमाएका हुन्। रेष्टुरेण्ट एण्ड वार एशोसियसन नेपाल (रेवान) पोखराको आयोजनामा विगत १३ वर्ष देखि नेपाली संस्कृतिको माध्यमबाट पर्यटकको बसाई बढाउन र पर्यटन प्रवद्धन गर्ने उद्देश्यले फागु पूर्णिमा (होली पर्व) मनाइदै आएको रेवान पोखराका प्रथम उपाध्यक्ष तथा १४ औं होली पर्वका संयोजक लक्ष्मण बरालले बताए। फागु पूर्णिमालाई वसन्त ऋतुको आगमनको खुसीको रुपमा मनाउने गरिएको पनि पाइन्छ। गण्डकी प्रदेश सरकारले सन् २०१९ लाई आन्तरिक पर्यटक भ्रमण वर्षको रुपमा मनाइरहेको अवसरमा आन्तरिक पर्यटकलाई समेत लक्षित गरि यस वर्ष होली पर्व मनाइएको हो। तस्बिर : कृष्णमणि बराल"
सय वर्षमा फुर्तिलै,"चितवन : रत्ननगर१५ खैरेटीका मानबहादुर थापा क्षेत्री सय वर्षका भए । तर, उनी फुर्तिलै छन् । शारीरिक रूपमा हट्टाकट्टा देखिन्छन् । यो उमेरमा पनि उनी घरका काम गर्न भ्याउँछन् । उनको शारीरिक बनोट र काम गराइ हेर्दा सय वर्ष पुगेको भनेर पत्याउन गाह्रो पर्छ । बिहान उठेर उनी गाईलाई कुँडो दिन्छन् । पराल हाल्ने काम गर्छन् । अरूले ७५ वर्षको अनुमान गर्दा उनी फिस्स हाँस्छन् । मलाई नचिन्नेले सय वर्षको भनेर पत्याउँदैनन्, उनले भने, शरीरमा अझै तागत छ अनि कसरी पत्याउँछन् त ? म आफैं दंग पर्छु । उनी ठमठम हिँड्छन् । लौरोको सहारा चाहिँदैन । बिहान ५ बजे उठ्छन् । हरेक दिन नुहाएर पूजापाठ गरेपछि घरमा काम गर्न थाल्छन् । दिनहँु चण्डी र गीतापाठ उनको दैनिकी हो । चश्माको सहाराले अखबार पढ्छन् । खानपान र जीवनशैलीमा ध्यान दिन्छन् । दिनमा तीनपटक मह खान्छन् । एक किलो महले एक साता पुयाउन गाह्रो हुन्छ । हात दह्रो छ, अझै बल छ, अझै काम गर्न सक्छु, उनले भने, सबैले माया गरेका छन् । परिवारको खुसी देखेर दंग छु । उनी १९७५ जेठमा जन्मिएका हुन् । उनका १२ जना छोराबुहारी र एक छोरी छन् । जेठा छोरा भीमबहादुर ७१ वर्षका भए । १३ नाति, ११ नातिना, नौ पनाति र ६ पनातिनी छन् । शाखासन्तानको संख्या ७५ पुग्यो । २६ वर्षअघि उनकी श्रीमतीको निधन भएको थियो । तर, परिवारले उनलाई एक्लोपन महसुस गराएन । उनीसँग नाति युवराज बस्दै आएका छन् । आफन्त र इष्टमित्र आइहन्छन् । उनलाई गत वर्षदेखि परिवारका सदस्यले घाँस काट्न दिएका छैनन् । घर वरिपरिको सामान्य काम गर्छन् । आफूले घरको काम गरेर हजरबुवाले हामीलाई सामाजिक काममा पठाउनुहुन्थ्यो, नातिनी बुहारी जमुनाले भनिन्, यो उमेरमा पनि उहाँको सक्रियता हेर्दा हामी छक्क परेका छौं । ९० सालको भूकम्पका बेला चराउन लगेका गाईवस्तु सबै मरेको उनी सम्झिन्छन् । चितवनकै पहाडी क्षेत्र काउलेबाट उनी बसाइँ सरेर पिठुवा आएका हुन् । उनी अवकाशप्राप्त बेलायती गोर्खा सैनिक हुन् । ज्योतिष जानेकाले पल्टनमा हुँदा मेरो सबै कुरा मिलायो । मलाई १ सय ६ वर्ष बाँच्छस् भनेको थियो, उनले भने, अझै ६ वर्ष सजिलै बाँच्छु झै लागेको छ । उनीसँग आशीर्वाद थाप्न गाउँका सबै आउँछन् । सबैलाई चिरायुको आशिष दिन्छन् । दसंैमा टीका थाप्नेको ओइरो लाग्छ । गाउँमा सत्संग भवन बनाउने इच्छा छ । ईश्वरले दिएको उमेर हो, यसमै खुसी छु, उनले भने ।"
बानेश्वर चोकमा होली खेल्नेबीच कुटाकुट,काठमाडौं : काठमाडौंको नयाँबानेश्वर चोकमा होली खेल्नेबीच कुटाकुटा भएको छ । दुई समूहबीच विवाद बढ्दै गएपछि बोतल हानाहान भएको थियो । हानहानका क्रममा स्प्राइटको बोतल लागेर एक जना घाइते भएका छन् । प्रहरीले एक जनालाई पक्राउ गरेको छ ।
एपीवानको होली उत्सवमा सर्वसाधारणको भिड (फोटो फिचर),"तस्बिर : सुनिता डंगोल काठमाडौं : फागु पुर्णिमाको अवसरमा एपीवान एचडी टेलिभिजनले लतिपुरमा होली उत्सवको गरेको छ। उत्सवमा सयौंको संख्यामा सर्वसाधारण रमाएका छन्। होली उत्सवमा चर्चित कलाकारको प्रस्तुति पस्किए। पाटन दरबार क्षेत्रमा आयोजित होली उत्सवमा गायक धिरज राई, नेपाल आइडल सिजन २ चौथो स्थानमा पुगेकी अस्मिता अधिकारीले गीत प्रस्तुत गरे भने बुगीवुगीकी विजेता कविता नेपालीलगायत कलाकारले नृत्य प्रस्तुत गरे।"
मंगलबजारलगनखेल सडक वानवे बनाइँदै,ललितपुर : ललितपुर महानगरपालिकाले पाटनको मंगलबजारदेखि लगनखेल जोड्ने सडक एकतर्फी(वानवे) बनाउने निर्णय गरेको छ । सोमबार ट्राफिकप्रहरीका अधिकारीसहित बसेको बैठकले यस्तो निर्णय गरेको महानगरका मेयर चिरीबाबु महर्जनले बताए। यो क्षेत्र पर्यटकीयस्थल हुनुकासाथै र मानिसहरूको आउजाउ धेरै हुने भएकाले सडक एकतर्फी बनाउनु परेको मेयर महर्जनले स्पष्ट पारे । यस क्षेत्रका सडक किनारमा पसल राखी अवरोध गर्ने गरेकाले ती पसल हराउट पनि कदम चाल्ने महानगरले निर्णय गरेको छ । 'अबको तीन दिनसम्ममा व्यापारीलाई जानकारी गराइसक्छौं' महर्जनले भने ' त्यसपछि वान वे पनि लागुहुन्छ।'
होलीमा मग्न वसन्तपुर (फोटोफिचर),काठमाडौँ : आज फागु पूर्णिमा अर्थात होली पर्व नेपलका पहाडी क्षेत्रमा धुमधामसँग नाइँदै छ । काठमाडौंको वसन्तपुरमा विभिन्न कार्यक्रहरु गरेर होली खेल्दै रमाउँदै छन् ।
भिडियो कन्फरेन्सबाट बयान,"दाङ : दाङ देउखुरी जिल्ला अदालतमा श्रब्यदृश्य प्रणाली (भिडियो कन्फरेन्स)मार्फत बयान लिन सुरु गरिएको छ। अदालतले आरोपितको बयान श्रब्यदृश्य प्रणालीबाट लिन सुरु गरेको जनाएको छ। आरोपीलाई अदालत पुर्याएर बयान लिँदा बढी समय लाग्ने र सुरक्षा चुनौती पनि हुने भएकाले मंगलबारदेखि औपचारिक रुपमा भिडियो कन्फरेन्समार्फत प्रहरी कार्यालयबाटै बयान लिन सुरु गरिएको हो। जिल्ला प्रहरी कार्यालय दाङको हिरासतमा रहेका करणी मुद्धाका अभियुक्तसँग भिडियो कन्फरेन्समार्फत बयान लिएर मंगलबारदेखि सेवा आरम्भ गरिएको हो। जिल्ला न्यायाधीश हेमन्त रावलले जिल्ला प्रहरी कार्यालयका अनुसन्धान अधिकृत राजन गौतम र करणी मुद्धाका अभियुक्तसँग श्रव्यदृष्यमार्फत सोधपुछ गरि अनुसन्धान गर्न प्रहरीलाई थप ४ दिनको म्याद दिएका हुन्। म्याद थप गर्न अभियुक्तलाई अदालत ल्याउनु नपर्ने र अदालतले अन्य जिल्लाका अदालतसँगको आन्तरीक सोधपुछ पनि भिडियो कलमार्फत गर्ने न्यायाधीश रावलले जानकारी दिए। यस्तो व्यवस्थाले समय, इन्धन र जनशक्ति बचतसँगै सुरक्षा व्यवस्थामा समेत मद्धत पुग्ने उनले बताए। कार्यक्रममा उच्च अदालत तुलसीपुरका मुख्य न्यायाधिस नहकुल सुबेदीले सेवालाई प्रविधिमैत्री बनाउँदै छिटो छरितो बनाए सबैलाई फाइदा पुग्ने बताए। जिल्ला प्रहरी कार्यालयका प्रमुख एसपी बेलबहादुर पाण्डेले जिल्ला प्रहरी कार्यालय घोराही, इलाका प्रहरी कार्यालय तुलसीपुर, गढवा र वडा प्रहरी कार्यालय लमही गरी ४ स्थानबाट अदालतमा भिडियो कलमार्फत बयान र म्याद थप गर्न सकिने व्यवस्था गरिएको र अन्य इकाईहरुमा पनि व्यवस्था गरिने जानकारी दिए।"
विषादीको सट्टा जैविक झोल,"इलाम : इलामको सूर्योदय नगरपालिकाले रासायनिक विषादीको विकल्पमा जिवातु नामको जैविक झोल प्रवद्र्धन गरेको छ। विषादी मुक्त नगरपालिका घोषित यो नगरपालिकाले नयाँ प्रविधि प्रवद्र्धन गर्न थालेको हो। बालीमा लाग्ने रोग निधानका लागि किसानले रासायनिक विषादी प्रयोग गर्दै आएका थिए। जैविक विधिबाटै रोग र किराका समस्या समाधान गर्ने उद्देश्यले गाउँमै वैज्ञानिक पठाएर प्रविधि हस्तान्तरण प्रयास गरेको सूर्योदय नगरपालिकाकी उपमेयर दुर्गादेवी भट्टराईले जानकारी दिइन्। इलाममा काउलीबालीमा गाँठेरोग, अलैंची र अदुवामा गानो कुहिने र सुन्तलालगायतका बालिमा सिटरस डिक्लाइनको समस्या देखिएको छ। रोग निदानका लागि यो प्रयास उपयोगी हुने नार्कका पूर्ववरिष्ठ वैज्ञानिक खड्गभक्त पौड्यालले बताए। रासायनिक मलखादको माध्यमबाट अर्बौं रुपैयाँ विदेशिनबाट रोक्न यो नयाँ प्रविधि उपयोगी हुने नेप्लिज फार्मिङ इन्स्टिच्यूटका प्रमुख वैज्ञानिकसमेत रहेका पौड्यालको भनाइ छ। उनीसहितको टोलीले ३० वर्षको अनुसन्धानपछि जिवातु लाभदायक प्रमाणित भएको पत्ता लगाएको थियो। बाली लगाउने समयमा रासायनिक मल नपाउने समस्या, रासायनिक मलका कारण माटोमा बढी रहेको अम्लियपन, रासायनिक मल र विषादीले ल्याएका स्वास्थ्य समस्या, उत्पादन र उत्पादकत्वमा भइरहेको ह्रास घटाउनुका साथै तरकारी उत्पादनमा वृद्धि ल्याउने उनको धारणा छ। सूर्योदय नगरपालिकाले नगरका २ सय ५२ वटा टोल विकास संस्थामा कृषि वैज्ञानिक पौड्यालसहितको टोली पठाएर स्थलगत अभ्यास गराएको नगरपालिकाको आर्थिक विकास समिति संयोजक देवेन्द्र शर्माले जानकारी दिए। उनले भने, नगरको अग्र्यानिक अभियान सफल बनाउन जिवातुको परीक्षण सुरु गरेका हौं। उनका अनुसार जीवातुको प्रयोगले तरकारी, अन्न, फलफूल, मसला, चिया, कफी, अलैंची, फूल र जडिबुटी आदिमा लाग्ने रोग र किरा नियन्त्रण हुनुका साथै विरुवालाई चाहिने सबै पोषणसमेत पुर्याउन सकिन्छ। बजारमा प्रतिलिटर १५० रुपैयाँमा पाईने जीवातुबाट २१ दिनमा एक सय लिटर जिवातु एक नामको जैविक विषादी बनाउने विधि र प्रयोगका तरिका किसानमा हस्तान्तरण गरेको उमपेयर भट्टराईले बताइन्। उनकाअनुसार किसानलाई गाईको गोबर मल, पानी र एक लिटर जिवातु मिसाएर बनाएको मलको बारेमा पनि सिकाइएको थियो। जीवातुले माटोमाथि र माटो मुनिको रोग र किरा नियन्त्रण गर्ने पौड्यालले बताए। किसान मुक्तिनाथ आचार्यले जीवातुले अलैंचीलगायतका बालिको रोग निधान गर्ने जानकारीले कृषक उत्साहित भएको बताए।"
एसईई परीक्षा : काठमाडौंमा थपिए १४ केन्द्र,"काठमाडौं : माध्यमिक शिक्षा परीक्षा (एसईई) का लागि काठमाडौंमा १४ परीक्षा केन्द्र थपिएका छन्। चैत १० गते सुरु हुने परीक्षामा एउटा केन्द्रमा ५ सयभन्दा बढी परीक्षार्थी नराख्न केन्द्र थप गरिएको शिक्षा विकास तथा समन्वय इकाइका प्रमुख नन्दलाल पौडेलले जानकारी दिए। उनका अनुसार १४ परीक्षा केन्द्र थप गरेर १ सय १२ बनाएको छ। यसअघि एउटा केन्द्रमा ७ सयसम्म परीक्षार्थी राख्ने गरिएको थियो। धेरै परीक्षार्थी भएर भद्रगोल हुन्थ्यो, केन्द्र थपेर परीक्षार्थी घटाएका छौं, उनले भने, पहिले एउटामा ६ सय ५० देखि ७ सयसम्म परीक्षार्थी हुन्थे। यो वर्ष सबैभन्दा बढी ५ सय १० छ, अधिकांशमा ४ सयको हाराहारीमा छन्। काठमाडौं जिल्लामा एसईईका परीक्षार्थी ३७ हजार १ सय २९ छन्। परीक्षामा ५ हजार जनशक्ति परिचालन भएको उनले जानकारी दिए। उनले एसइई भइरहेका बेला सुरक्षाकर्मी कक्षाकोठामा जान नपाउने बताए। एउटा बेन्चमा २ जना मात्र विद्यार्थी राख्न सिट प्लानिङ गरिएको बताए। उनले एउटा विद्यालयका परीक्षार्थीलाई एउटै बेन्चमा नराख्नसमेत निर्देशन दिए। अनुगमनमा जानेले परीक्षामा फोटो खिच्न पाउने छैनन्। शाखा अधिकृत शेषकान्त पौडेलले परीक्षामा सुधारको प्रयास भइरहेको बताए। उनले आचारसंहिता कडाइपूर्वक पालन गर्न सबै केन्द्राध्यक्षसँग अनुरोध गरे। अस्वस्थ प्रतिस्पर्धा नगर्न निर्देशन काठमाडौं जिल्लाको एसईई सञ्चालनको जिम्मा पाएको जिल्ला शिक्षा एवं समन्वय एकाइका प्रमुख नन्दलाल पौडेलले परीक्षामा अस्वस्थ्य प्रतिस्पर्धा नगर्न निर्देशन दिएका छन्। काठमाडौंका स्कुलले आफूलाई उत्कृष्ट बनाउन परीक्षामा चलखेल गर्ने गरेका छन्। यस्ता चलखेलप्रति इंगित गर्दै पौडेलले उनीहरूलाई सचेत गराएका हुन्। काठमाडौंमा रोग नै छ, काठमाडौंका केन्द्राध्यक्षको भेलामा उनले भने, यहाँ पढाउनभन्दा स्कुलहरूको बढी ध्यान परीक्षामा जान्छ। उनले सबैभन्दा भद्रगोल एसईईमा हुने बताए। उनले केन्द्राध्यक्ष गैरजिम्मेवार, परीक्षा अमर्यादित र अव्यवस्थित हुनुका साथै उत्तरपुस्तिकासमेत क्रमांक, उत्तरपुस्तिका नमिलाई, स्टिचसमेत नलगाइ पठाउने गरिएको उनले बताए। मूल उत्तरपुस्तिका ५ कपि थप लेखिएको हुन्छ तर जाँच गर्दा एउटा मात्र कपि पाइन्छ, उनले भने, काठमाडौंमा यति अव्यवस्थित पठाइएको हुन्छ कपी। इकाइ प्रमुख पौडेलले परीक्षणमा काठमाडौंका उत्तरपुस्तिकामा सबैभन्दा धेरै समस्या आफूले पाएको बताए। मैले जिल्लामा दुई पटक काठमाडौंका कपि जाँचको मौका पाएँ, यहाँका कपि यस्तो जात्रा गरेर पठाएको थियो कि कुरै नगरौं, उनले भने। उनले निजी विद्यालयले शुल्क नतिरेको भन्दै विद्यार्थीलाई परीक्षामा सामेल हुनबाट वञ्चित नगराउनसमेत चेतावनी दिए। उनले थोरै पैसा नतिरेकै भरमा परीक्षाबाट वञ्चित गर्नु आपराधिक काम भएको बताए। इकाइका परीक्षा शाखा प्रमुख फडिन्द्र घिमिरेले एसईईलाई व्यवस्थित र मर्यादित बनाउन सबै केन्द्राध्यक्ष, निरीक्षक र सुरक्षाकर्मीले जिम्मेवारी बोध गर्न आवश्यक भएको बताए।"
रङबाट छालालाई जोगाउन के गर्नुपर्छ ? डाक्टर यसो भन्छन्,"बजारमा पाइने रसायनयुक्त रङले छालामा नराम्रो असर गर्छ। जसले गर्दा छाला पोल्ने, रातो हुने, एलर्जी हुने, इन्फेक्सन हुनका साथै यस्ता रङले छालालाई सुक्खा र रुखो बनाइदिन्छ। केही उपाय अपनाएर छालालाई हानि हुनबाट बचाउन सकिन्छ। अन्नपूर्ण सम्पूर्णका लागि छाला जोगाउने उपाय सौन्दर्य विशेषज्ञ डा धर्मेन्द्र कर्णले तयार पारेका छन् । होली खेल्दा सकेसम्म हर्बल रङ प्रयोग गर्नुपर्छ। हर्बल रङले छालालाई नोक्सान गर्दैन। छालाको रोग भएकाले होली खेल्दा विशेष ध्यान पुर्याउनुपर्छ। छालालाई रङको प्रभावबाट बचाउन सनस्क्रिन वा भिटामिन ईयुक्त क्रिम अथवा म्वइस्चराइजर लगाउनुपर्छ। यसो गर्नाले छालामा रासायनिक प्रभाव कम हुने हुन्छ। होलीमा छालालाई रङको प्रभावबाट जोगाउन शरीर ढाक्ने गरी पहिरन लगाउनुपर्छ। हात र नङलाई रङबाट बचाउन क्रिम वा म्वइस्चराइजर लगाउनुपर्छ। म्वइस्चराइजरले छालालाई सुक्खा हुनबाट जोगाउँछ र छालामा लागेको रङ छिट्टै जान्छ। जतिबेला अहिले जस्तो व्यावसायिक रूपमा रङ उपलब्ध हुन्थेनन्, त्यतिबेला होलीमा पानको पातबाट, गुलाबपत्र, सयपत्री, पालुंगो, बेसार, मेहदी आदिबाट तयार पारिने प्राकृतिक रङ एकापसमा दलेर होली मनाइने गरिन्थ्यो। होली रङको पर्व हो। यो दिन विभिन्न किसिमका रङ एकापसमा दलेर रमाइलो गर्ने गरिन्छ। तर, आफ्नो छालाको अवस्था र रङमा प्रयोग भएको रसायनबारे जानकारी नहुँदा होलीलगत्तै छालामा विभिन्न समस्या लिएर उपचार गर्न आउनेहरू थुप्रै छन्। होलीमा रङ खेलेर रमाइलो गर्नुअघि केही तयारी गर्न सकियो भने रङबाट छालामा पर्ने नकारात्मक असरबाट जोगिन सकिन्छ। कालो रङमा लिड अक्साइड, हरियोमा नीलो तुथो कपर सल्फेट, सिल्भर रङमा अल्मुनियम ब्रोमाइड, नीलोमा कोबाल्ट जिंक, रातो रङमा पारो (मर्करी) तथा अब्रकको धुलो मिसाइएको हुन्छ। यी तŒवले हाम्रो छालामा असर गर्छन्। सामान्य एलर्जीदेखि क्यान्सरसम्म हुने खतरा हुन्छ। कालो रङले किड्नीमा असर गर्छ। हरियो रङले आँखाको एलर्जी, अनुहार सुनिने र अस्थायी अन्धोपन ल्याउने खतरा हुन्छ। सिल्भर कलरले छालाको क्यान्सरको जोखिम हुन्छ। नीलो रङले एलर्जी र रातोले स्किन क्यान्सरको खतरा रहन्छ। रङलाई लेदो बनाएर, पाउडरका रूपमा पानीमा घोल बनाएर प्रयोग गर्ने गरिन्छ। रङले छालामा प्रयत्क्ष तथा अप्रत्यक्ष रूपमा असर गर्छ। प्रत्यक्ष रूपमा गर्ने असर रङमा रसायन मिसिइने भएकाले छालामा दलेपछि यसबाट धेरैलाई एलर्जी हुन्छ। जसको छालामा पटकपटक एलर्जी हुन्छ, सुक्खा छ, घाउखटिरा छ भने रङ दल्दा यो अझै बढेर जान्छ। रंङका कारण छाला चिलाउने, रातो हुने, पानी भरिएको फोका आउने समस्या देखापर्छ। एक्जिमाको रूपमा पनि देखापर्न सक्छ। कसैकसैलाई रङका कारण रुघाखोकी लाग्ने पनि हुन्छ। अप्रत्यक्ष रूपमा गर्ने असर छालामा रङ दलेपछि यसलाई हटाउन विभिन्न किसिमका साबुन, फेसवास प्रयोग गरेर रगड्दा छालाको माथिल्लो भाग खुइलिन्छ। त्यसपछि छालाको संक्रमण हुने खतरा हुन्छ। छाला पोल्ने, दाग बस्ने समस्या हुन्छ। डन्डीफोर, छालाको एलर्जी भएकाहरूलाई रङले अझै धेरै दुःख दिन्छ। कपालमा रङ लगाउँदा पछि कपाल झर्ने समस्या देखापर्छ। नङको कापमा रङ पर्दा नङ पाक्ने समस्या देखापर्छ। रङका कारण आँखा तथा कानको एलर्जी हुन्छ। घाउखटिरा छ भने एलर्जी हुने सम्भावना अझै बढ्छ। होली खेल्नुअघि आफ्नो शरीरको तथा अनुहारको छालामा कुनै समस्या छैन र रङको एलर्जी पनि छैन भने होलीमा रङ दलेर रमाइलो गर्न सकिन्छ। होली खेल्नुभन्दा अघिल्लो दिन शरीरमा जैतुन वा नरिवलको तेल लगाउनुपर्छ। हातखुट्टामा भ्यासलिन लगाए बेस हुन्छ। पूरै शरीर ढाक्ने गरी खुकुलो कपडा लगाउनुपर्छ। शरीरमा तेल लगाएपछि रङ दल्दा त्यसले छालालाई खासै असर पुर्याउँदैन। होलीको दिनमा पनि बिहान शरीरमा तेल, अनुहारमा सनस्क्रिन तथा म्वइस्चराइजर लगाएर होली खेल्न निस्कनुपर्छ। सकेसम्म कम रसायन मिसिएको रङ छनोट गर्नुपर्छ। होली खेलेपछि एक वा दुई घण्टा होली खेलेर नुहाउनुपर्छ। नुहाउँदा नरम खालको साबुन प्रयोग गर्नुपर्छ। नुहाएपछि तेल वा म्वइस्चराइजर प्रयोग गर्नुपर्छ। रङ खेलेपछि छालामा कुनै असर देखिएमा तुरुन्त छालारोग विशेषज्ञसँग परामर्श गरेर उपचार गराउनुपर्छ। होली खेलिसकेपछि शरीरमा लागेको रङ हटाउन र छाला सफा गर्न नुहाउनु एक घण्टाअघि शरीरमा बेसन लगाउने। नुहाउँदा रङ लागेको छालाको भागमा भिजेको बेसनलाई राम्ररी दल्ने। त्यसपछि केही समय राखी सुक्न दिने र सुकेपछि सफा पानीले पखाल्ने। यसले शरीरमा लागेको रङलाई हटाउ मद्दत गर्छ। फेसवासले अनुहार धुने। अनुहार सफा गरेपछि म्वइस्चराइजर लगाउने। रङको सबैभन्दा बढी प्रभाव हातमा पर्ने हुन्छ। हातबाट रङ सफा गरिसकेपछि भिटामिन ई युक्त क्रिमले मसाज गर्ने। जसले हातलाई मुलायम, कोमल र स्वस्थ बनाउँछ।"
रङसँग जब भाङ मिल्थ्यो,"रंगहरुको उत्सव होली नेपालमा सबैतिर भव्य रुपमा मनाइन्छ । पहाडी बस्तीमा पूर्णिमाको दिन मनाउने होली तराईमा त्यसको भोलिपल्ट प्रतिपदाको दिन मनाइन्छ। हर्षोल्लासका साथ मनाइने होलीका विभिन्न अनुभवहरु हामी सबैसँग छन्। अन्नपूर्ण सम्पूर्णका लागि युवराज भट्टराईले आख्यानकार ध्रुवचन्द्र गौतमको होली अनुभव तयार पारेका छन्। होली रङको पर्व हो। अहिले होलीमा एक दिन मात्र बिदा दिइन्छ। मधेशमा पनि सायद एक दिन मात्रै मनाउने चलन छ। तर, पहिले मधेशमा होली दुई दिन मनाइन्थ्यो। वीरगञ्जमा मधेश र पहाड मूलका मानिस बसोबास गर्थे। उनीहरूले दुवै दिन होली मनाउँथे। म २०२० सालतिर काठमाडौँ आएको हुँ। त्यति बेला काठमाडौँमा अहिलेको जस्तो रङ खेल्ने, लोला हान्ने चलन थिएन। अबीरले होली खेलिन्थ्यो। तर, वीरगञ्जमा भने रङ र अबीर दुवैले होली खेल्ने गरिन्थ्यो। रङ नै बढी प्रयोग हुन्थ्यो। दुई दिन मात्र बिदा भए पनि एक साताअघिबाटै होली खेल्न थाल्थ्यौँ। भाङ खाने चलन थियो। बाटोमा आउनेजानेलाई रङ लगाइदिने, पिचकारीमा पानी भरेर भिजाइदिने गथ्र्यौं। त्यतिखेर पित्तल र बासका पिचकारी हुन्थे। आफू पुराना लुगा लगाउँथ्यौँ। अरूले लगाएको नयाँ र सफा लुगामा रङ छ्यापिदिन्थ्यौँ। होलीका दिन खूब भाङ खाइन्थ्यो। भाङ खाने ठाउँ टोलको चोकमा वा कसैको घरमा हुन्थ्यो, जहाँ मान्छे जम्मा हुन सक्छन्। त्यो ठाउँमा दूध ल्याएर, भाङको पात ल्याएर भाङ बनाइन्थ्यो। त्यसरी खाँदा पैसा तिर्नु पर्दैन्थ्यो। अगाडि नै पैसा उठाइन्थ्यो। हामी त केटाकेटी थियौँ। केटाकेटी भए पनि प्रशस्तै खान पाउँथ्यौँ। भाङ खाएपछि कोही नाच्थे, कोही गाउँथे। खूब नाचगान हुन्थ्यो। रङ लगाउनेबाहेक अरूलाई सताउने काम पनि हुन्थ्यो। रमाइलो चकचक हुन्थ्यो। साना साइकलका टायर बाटोमा हिँडनेमाथि फ्याँकेर सर्प भन्दै तर्साउँथ्यौँ। पैसा बाँधेर झुक्याउने खेल पनि हुन्थ्यो। एक वा दुई रुपैयाँको नोटलाई धागोले बाँधेर बाटोमा राखिन्थ्यो। बटुवाले नदेख्ने ठाउँमा लुकेर बस्थ्यौँ। पैसा देखेपछि मान्छे टिप्न खोज्थे। टिप्न खोज्दा पैसा पर सथ्र्यो। वरिपरिका मान्छे हाँसेपछि बटुवाले थाहा पाउँथ्यो र लजाएर भाग्थ्यो। मेरो बाल्यकाल बितेको कुमाल टोलमा ठूलो रूख थियो। होलीका दिन त्यो रूखमा गाउँका गन्नेमान्ने मान्छेको नाम लेखी पर्चा टाँसिन्थ्यो। युवादेखि बूढाबूढीसम्म सबैका लागि त्यसमा अनेक कुरा लेखिएको हुन्थ्यो। एक किसिमको मनोरञ्जन हुन्थ्यो र समाचार पनि हुन्थ्यो। ती पर्चाका माथि बुरा ना मानो होली है लेखिएको हुन्थ्यो। ठूलठूला पिचकारी बोकेर हिँड्नेहरू पनि थिए। कोही गोजीमा मसला बोकेर हिँड्थे। महिलापुरुष भनेर छुट्टाउने चलन थिएन। तर, एकल महिला र मुस्लिम समुदायका मानिसलाई जबर्जस्ती रङ लगाइँदैनथ्यो। आलुका चानामा अनेक लेखेर छाप लगाउने गरिन्थ्यो। पछि बिस्तारै होलीमा विकृति सुरु हुन थाल्यो। रङ, अबीर, पानीसँगै मोबिल प्रयोग हुन थाल्यो। कहिलेकाहीँ झगडा हुन्थे। भाङभन्दा पनि रक्सी खानेहरूले बढी झगडा गर्थे। काठमाडौँ आएपछि अबीरको होली खेलियो। लोला पनि हानियो। त्यतिखेर अबीरकै लोला हुन्थे। त्यो लोलाले कसैलाई हानेपछि अबीर झथ्र्यो। अहिले त त्यो लोला पनि फेरिएर बेलुन भएको छ, पानी हान्ने चलन बसेको छ। वीरगञ्ज र काठमाडौँ दुवै होलीको अनुभूति छ, मसँग। वीरगञ्जमा पूरै शहर होली खेल्थ्यो। पूरै कुमाल गाउँ होली खेल्थ्यो। एकअर्कालाई मिठाई, मसला बाँड्ने गर्थे। चोकचोकमा भाङ बाँड्ने चलन थियो। नचिनेको ठाउँमा पनि भाङ खान पाइन्थ्यो। वीरगञ्जमा भाङ हालेको बर्फी पाइन्थ्यो। त्यो पनि खूब खाइयो। काठमाडौँ आएपछि भने होली सीमित भयो। आफ्ना साथीभाइसँग मात्र होली खेलियो। त्यो बेला म चाबहिल बस्थेँ। त्यहीँको एउटा पसलमा भाङ हालेको बर्फी पाइन्थ्यो। नगेन्द्रराज शर्मा, धु्रव सापकोटा, विनोद दीक्षित र म काठमाडौँका सडकमा होली खेल्दै हिँड्थ्यौँ। बानेश्वर, चाबहिल, कालिकास्थानतिर डुल्थ्यौँ। पछिपछि होली झन्झन् सीमित हुँदै गयो। पछिल्लो समय होलीमा रङ खेलेको छैन। होली नखेलेको १० वर्षभन्दा बढी भयो। उमेरले दिँदन भन्ने होइन तर उमेर हुँदा मात्रै यस्ता कुराको मजा हुँदोे रहेछ। अहिले त बाहिर निस्किएर अरूले होली खेलेको पनि हेर्दिनँ। साथीभाइसँग फोनमा कुराकानी हुन्छ। केही साथीले आफ्नो घरबाट देखिएका दृश्य सुनाउँछन्। फोनमा होलीका रमझम सुनाउँछन्।"
"बादीलाई ऋणको भारी, नागरिकता साहुको कब्जामा","बझाङ : बझाङको जयपृथ्वी नगरपालिका १० चैनपुरका सुरेन्द्र बादीले घर चलाउन १० वर्षअघि चैनपुरकी लक्ष्मी सुनारसँग ३० हजार रुपैयाँ ऋण लिएका थिए। अहिले ब्याजसमेत जोड्दा ऋण रकम ७३ हजार पुगेको छ। सुरेन्द्रको घरमा साहु लक्ष्मीले ताला लगाइदिएकी छन्। सुरेन्द्र बाहिर छन्। उनका भाइ कमल अर्काको घरमा बस्दै आएका छन्। हरिना बादी र पुनी बादीले पनि साहु भुजीदेवी सुनारको ऋण तिर्न सकेका छैनन्। ब्याजमा निकालेको रकम २२ हजार पुगेको पुनीले बताइन्। घरमा ताला लगाएका त छैनन् तर ताला लगाइदिने धम्की धेरैपटक आइसक्यो, उनले भनिन्। चैनपुरकै बम्म बादीको लक्ष्मी सुनारसँग लिएको ऋण एक लाख रुपैयाँ पुगेको छ। जुनतारा बादीले भुजीदेवी सुनारबाट लिएको ऋण ९३ हजार पुगेको छ। पहिला १० हजार ऋण लिएको, अहिले लाख पुगिसकेछ, कसरी तिर्ने ? बम्म बादीले भनिन्। कमाइ केही छैन। त्यतिबेला सानोतिनो मजदुरीले ब्याज तिरियो, गाउँघरमा मागेर बिहानबेलुकाको छाक टार्ने हामीसँग ऋण तिर्ने रकम कहाँबाट आउनु ? उनले भनिन्। १३ परिवार बसोबास रहेको चैनपुरका बादीले स्थानीय ६ जना सुनार जातिका साहुको सात लाख ७० हजार ऋण तिर्न बाँकी छ। सरकारको जनता आवास कार्यक्रमबाट बादीका घर निर्माण भइरहेका बेला उनीहरूको ऋणको पोल खुलेको हो। बादी समुदायलाई सरकारले घर बनाउन रकम दिन थालेको छ। यही मौकामा साहुले रकम मागेपछि उनीहरुले ऋण तिर्न बाँकी रहेको जानकारी बाहिर आएको हो। साहुहरूले आफ्नो ब्याजसहितको ऋण चुक्ता गर्न ताकेता गरिरहेका छन्। नत्र नयाँ घरमा ताला लगाइदिने धम्की पनि आएको छ, हरिना बादीले भनिन्। साहुको ऋण तिर्न नसकेको दुःखेसो गर्दै जयपृथ्वी नगरपालिका चैनपुरका बादी समुदाय। तस्बिर : जगदीश रोकाया अधिकांश बादीले जग्गाको लालपुर्जा र नागरिकता धरौटीमा राखेर ऋण लिएका छन्। गरिब बादीहरुले कहिल्यै उन्मुक्ति नपाउनुको पछाडि सुनार जातिका साहु पनि हुन्। अप्ठेरो परेका बेला रिन त मागियो, तर अहिले ब्याज धेरै लगायो, पुनी बादीले भनिन्। बादीहरूका अनुसार १०१५ हजार रुपैयाँसम्म ऋण लिएकाको ब्याज जोडेर लाख रुपैयाँ नाघेको छ। सुनार जातिका साहुले भने तमसुक बनाएर औंठा छापसहित कागजात दुरुस्त राखेका छन्। तमसुकअनुसार लक्ष्मी सुनारको चार लाख ४५ हजार, भुजीदेवी सुनारको ९३ हजार आठ सय, सानु चित्रकारको ४६ हजार, नरेश चित्रकारको नौ हजार पाँच सय रकम उठ्न बाँकी छ। यस्तै रामगिरी सुनारको चार हजार ६ सय, राधिका सुनारको एक लाख ७१ हजार पाँच सय गरी सात लाख ७० हजार रुपैयाँ बादीहरुले तिर्न बाँकी छ। जनता आवास कार्यक्रमका लागि साहुकहाँ रहेका लालपुर्जा र नागरिकता वडा नम्बर १० का अध्यक्षले मागिदिएका छन्। तर अहिले उनीहरुको ऋणका कारण समस्या भइरहेको छ। लालपुर्जा र नागरिकता मागेर बादीका घर निर्माण त भए तर ऋण चुक्ता गर्न समस्या भएको छ। साहुले नयाँ घरमा बस्न अवरोध गरिरहेका छन्, जयपृथ्वी नगरपालिका १० का वडा अध्यक्ष दलबहादुर विष्टले भने। चैनपुरमा ८ जना बादी परिवारका घर बनेका छन्। पाँचजना बादीको लालपुर्जा साहुको कब्जामै भएकाले उनीहरुको घर निर्माण गर्न नसकिएको वडाध्यक्ष विष्टले बताए।"
नेपालगन्जमा अझै भारतीय माछा,"नेपालगन्ज : न पसलको बोर्ड। न पसल दर्ताको प्रमाणपत्र नै। सटर अगाडि टाउकोमा सेतो गम्छा बाँधेका रफिक अन्सारी माछा काट्दै थिए। माछा कति रुपैयाँ किलो हो, मंगलबार बिहान ९ः४५ मा पसल पुगेका संवाददाताको जिज्ञासामा अन्सारीले भने, प्रयास माछा हो काँडा हुन्न। २ सय २० रुपैयाँ किलो पर्छ। भुँइमा ३ वटा माछा थिए। यो माछा भारतको आन्ध्र प्रदेशबाट ल्याइन्छ। एउटा काट्दै थिए। एउटा पार्टीको अर्डर थियो। यसपछि पसलका सबै माछा सकिन्छ, उनले प्रष्ट पार्न खोजे। पत्रकारको पहिचान खोल्ने बित्तिकै अन्सारीले एक साताअघिको स्टक माछा बेचेको बताए। उनको छिमेकी पसलमा एउटा मात्र प्रयास माछा थियो। १० बजेर ३ मिनेटमा पशु क्वारेन्टाइन चेकपोस्ट पुग्दा कार्यालय प्रमुख रामसेवक त्रिपाठी माथिल्लो तलाको बार्दलीमा दाह्री काट्दै थिए। सुरुमा उनले डेढ सातादेखि माछा आयात पूरै बन्द भएको दाबी गरे। प्रयास माछाको फोटो देखाउनासाथ उनको बोली फेरियो, वैध बाटोबाट माछा आयात भएकै छैन। अवैध माछा रोक्नु पयो भनेर प्रहरी र भन्सारलाई चिट्ठी पठाएका छौं। भारतीय माछा आयात गर्दा जाँच गर्ने सरकारी अड्डा पशु क्वारेन्टाइन चेकपोस्ट् कार्यालय र त्यहाँबाट दक्षिणमा मुस्किलले सय मिटर दूरीको जैसपुरस्थित माछाबजारका दृश्य र संवाद हुन् यी। कृषि तथा पशुपन्छी विकास मन्त्रालयले माछा, कुखुरालगायत पशुपन्छी आयातमा कडाइ गरेपछि भारतीय माछाको तस्करी बढेको छ। क्वारेन्टाइनले निर्यात गर्ने देशबाट जारी पशु स्वास्थ्य तथा स्यानिटरी प्रमाणपत्र, खरिद बिल र निर्यात गर्ने देशको कस्टमबाट जारी कागजात मागेपछि नेपालगन्जमा माछा तस्करी हुन थालेको हो। क्वारेन्टाइनले २४ फागुनपछि नेपालगन्ज नाकाबाट माछा आयात नै नभएको दाबी गरेको छ। नेपालगन्ज भन्सार कार्यालय प्रमुख शान्तिराम निरौलाले पनि एक सातादेखि माछा आयातको रेकर्ड नभएको बताए। भारतबाट मात्र आयात हुने प्रयास, नैनी, रोहु, मंगुर माछा बजारमा छ्याप्छ्याप्ती बिक्री भइरहेको छ। ठेलाठेलामा तारेका माछा (रोस्ट) बिक्री भइरहेको छ। क्यारेन्टाइनका अधिकारी भने तस्करी रोक्न प्रहरी प्रशासन सक्रिय हुनुपर्ने बताउँछन्। २३ फागुनमा क्वारेन्टाइनले प्रहरी, सशस्त्र, भन्सार, आयातकर्तालाई माछा तस्करी रोक्न पत्राचार गरिसकेको छ। बाँकेका प्रहरी प्रमुख अरुण पौडेल क्वारेन्टाइनको मौखिक जानकारीकै आधारमा पनि प्रहरी परिचालन गर्न सकिने बताउँछन्। प्रहरी यूनिटलाई कडाइ गर्न लगाउँछु। क्वारेन्टाइनले प्रहरी मागे दिनरात खटाउन सकिन्छ। बाँकेका प्रमुख जिल्ला अधिकारी मदन भुजेल भने माछा तस्करी कडाइपूर्वक रोक्न जोड दिँदै भन्छन्, उपभोक्ताले पनि स्थानीय माछा नै उपभोग गर्नुपयो। कारवाही गर्न मन्त्रीको निर्देशन कृषि तथा पशुपन्छी विकास मन्त्रालयले माछा पसल अनुगमन गरेर कारवाही गर्न निर्देशन दिएको थियो। पशु क्वारेन्टाइन कार्यालय नेपालगन्जका प्रमुख डाशीतलबाबु श्रेष्ठले मन्त्रीको निर्देशनअनुसार मन्त्रालयले बजार अनुगमनमा माछा चेकजाँच गरी कारबाही गर्न पत्र आएको बताए। श्रेष्ठकै नेतृत्वमा मंगलबार दिउँसो जिल्ला प्रशासन, प्रहरी र वाणिज्य कार्यालयको संयुक्त बजार अनुगमन टोलीले जैसपुरमा प्रयास, रोहु र मंगुर जातका ७७ किलो माछा बरामद गरी नष्ट गरेको थियो। टोली आउने थाहा पाएपछि व्यापारी भागेका थिए। माछा किनेको बिल नभएको र व्यवसायी सामान छाडेर भागेकाले बरामद गरी नष्ट गरियो, उनले भने।"
"अशान्त शान्तिपुर : एक व्यक्ति, जसले गाउँलाई ऋणमा डुबाइदिए र भागे","बटेश्वर (धनुषा) : धनुषाको बटेश्वर गाउँपालिका ५ मा पर्छ शान्तिपुर गाउँ। बैंकका कर्मचारीले यो गाउँमा पाइलो टेके कि, शान्तिपुर अशान्त बन्छ। बैंकसँग ऋण लिएकाहरू भागाभाग गर्छन्। कसैले घरको ढोका थुन्छन् त कोही बस्ती छाडेर हिँड्छन्। चार वर्षअघिको कुरा हो, शान्तिपुरकी सहजादी खातुनले लघुवित्त बैंक र साहुबाट तीन लाख २० हजार कर्जा लिइन्। निर्धन लघुवित्त वित्तीय संस्थाबाट ५० हजार, स्वावलम्बन लघवित्त वित्तीय संस्थाबाट ३० हजार, फरवाड माइक्रोफाइनान्सबाट ४० हजार, मिथिला लघुवित्त विकास बैंकबाट ५० हजार र जनकपुरका महाजनसँग १० धुर घडेरी बन्धकीमा राखी १ लाख गरी तीन लाख २० हजार ऋण लिइन्। सहजादीले बैंक र साहुसँग लिएको ऋण गाउँकै सुरेन्द्र सिंहलाई सापटी दिइन्। तर सबै रुपैयाँ लिएर सिंह शान्तिपुर गाउँ छाडी भागेपछि सहजादीको बिचल्ली भएको छ। सहजादीसँग मात्रै सापटी लिएर भागेका होइनन्, सुरेन्द्र। उनी जस्तै शान्तिपुरका दर्जनौंसँग सापटी रकम लिएर उनी भागेका हुन्। सुरेन्द्रले करिब १५ लाख रुपैयाँ लिएर गाउँ छाडेको स्थानीयको भनाइ छ। साँवाब्याज गरेर अहिले त्यो रकम ४० लाख रुपैयाँ हुन आउँछ। सुरेन्द्र र श्रीमती यशोदाले चार वर्ष अघि लघुवित्त बैंक ल्याएर गाउँमा समूह गठन गराएका थिए। गरिबको जीवनस्तर उठाउन सहयोग गरेको भन्दै उनलाई सबैले विश्वास गरे। तर पछि सुरेन्द्र र यशोदा गाउँलेलाई ठगेर भागेको स्थानीय सहजादीको भनाइ छ। स्थानीयको जीवनस्तर उकास्न महिलाकै समूह गठन गरियो। गाउँका अधिकांश पुरुष वैदेशिक रोजगारीमा छन्। समूहमा आबद्ध सबै सदस्यसँग सुरेन्द्रले सापटी रकम मागे। उनले मासिक २ सय बचत गरिदिने ऋण र त्यसको ब्याज पनि तिरिदिने भन्दै लोभ देखाए। सुरेन्द्रले देखाएको लोभले महिलालाई आकर्षित गयो। बैंक तथा वित्तीय संघसंस्थासँग किस्ताबन्दी र घरघडेरी राखेर साहुमहाजनसँग समूहका सदस्यले ऋण लिएर उनलाई दिए। सित्तैमा महिनाको २ सय खातामा बचत पनि हुने भएकाले सबैले ऋण उठाएर सुरेन्द्रलाई दिए। उनले एकदुई पटक लिएको ऋण सुरुमा फर्काए पनि। तर गाउँलेसँग धेरै रकम बिनाधितो र कागज गराएर ऋण लिएका उनी पछि गाउँ नै छाडेर भागे। त्यसपछि शान्तिपुरका स्थानीय लाखौं रुपैयाँको ऋणको भारले थिचिएका छन्। लोभले लाभ, लापले विलाप भनेझैं शान्तिपुरका महिला सुरेन्द्रले दिएको लोभले अहिले विलाप गरिरहेका छन्। बैंक र साहुबाट लिएको ऋण तिर्न नसकेपछि खातुनको चिन्ताको पारो बढेको छ। उनी भन्छिन्, बैज्जती हुने डरले महाजन र बैंकका कर्मचारी ऋण उठाउन आउँदा गाउँ छाडेर भाग्छौं। सहजादीका श्रीमान् अखतर शेख ३ वर्ष विदेश बसेर कमाएर पठाएको रकमले ऋण चुक्ता गर्दै आएकी छन्। बैंकलाई चार किस्ताको ५० हजार रुपैयाँ तिर्न बाँकी छ, उनले भनिन्, साहुकहाँ घडेरी बन्धकी राखेर लिएको एक लाख ५० हजार रुपैयाँ तिर्न अझै बाँकी छ। सहजादीका छिमेकी ५० वर्षीय नजबुल खातुनले पनि चार वर्षअघि नेरुडे बैंकबाट ४० हजार र मिथिला लघुवित्त विकास बैंकबाट किस्तामा ५० हजार ऋण लिइन्। जनकपुरका महाजनसँग एक कठ्ठा घडेरी बन्धकी राखेर सयकडा ३ रुपैयाँ ब्याजदरमा १ लाख २५ हजार कर्जा उठाइन्। गाउँका सुरेन्द्र सिंहलाई बैंक र साहुबाट उठाएको रकम सापटीमा दिइन्। तर, सुरेन्द्रले पैसा नतिरी गाउँ छाडी भागे। बैंकको किस्ता तिर्न गाउँमा रोजहा ऋण लिन थालिन् खातुनले। यो शैलीमा ऋण लिनेले तोकेको समयमा लिएको रकमको दोब्बर गरेर तिर्नुपर्छ। तर ऋण तिर्ने समय सीमा एक हप्ता मात्र हुन्छ। नजबुल खातुनले कमाएर तिर्ने शर्तमा गाउँकै रसुला खातुनसँग रोजहा ऋणस्वरूप १० हजार लिएर बैंकको किस्ता भरिन्। उनले त्यो रोजहा ऋण रसुलालाई समयमै तिर्न सकिनन्। एक वर्षपछि नजबुलसँग रसुलाले ४० हजार रुपैयाँको कपाली तमसुक गराइन्। किस्ता तिर्नकै लागि अर्का स्थानीय पाशुपति सिंहसँग नजबुलले ३० हजार रोजहा ऋण लिइन्। उनलाई पनि भनेको समयमा नजबुलले ऋण फर्काउन सकिनन्। एक महिनापछि पाशुपतिले ४० हजारको कपाली तमसुक गराए। बैंकको किस्ता तिर्न अर्का स्थानीय कुलदीप सिंहसँग पनि रोजहा ऋणमा ८ हजार लिएकी थिइन्। उनको पनि ऋण तिर्न नसक्दा कुलदीपले गोठमा बाँधेका गाई, घरको टीभी सबै लिएर गयो। नजबुल खातुनका श्रीमान् खारुक शेखले विदेशबाट कमाएर पठाएको तीन लाख तिरेर उनले साहुकहाँ बन्द रहेको घडेरी भने छोडाएकी छन्। नजबुल भन्छिन्, दुई जना छोरी विवाह गर्ने उमेरका भए। ऋण कसरी तिर्ने र उनीहरूको विवाह कसरी गर्ने ? सुरेन्द्रलाई विश्वास गरेर बिनाकागजपत्र रकम दिँदा शान्तिपुर गाउँका स्थानीयको बिचल्ली भएको छ। ऋणमाथि ऋणको भारीले शान्तिपुरका स्थानीय चेपिएका छन्। कसैले कसैलाई सहयोग गर्ने अवस्था छैन। पहिला गाउँमा मर्दापर्दा सबैले सजिलै सहयोग गर्थे। तर सुरेन्द्र सिंहले ऋणमा धोका दिएपछि सहयोग टुट्दै गएको स्थानीय अघनियाँ देवी मण्डल बताउँछिन्। बिरामी भएर छटपटाए पनि कसैले कसैलाई ऐंचोपैंचो सहयोग गर्ने दिन छैन। गोजीमा रुपैयाँ छ भने ऊ बाँच्छ, नभए मर्नुको विकल्प छैन, उनले भनिन्। शान्तिपुरकी नुरजहान खातुनले पनि नेरुडे लघुवित्त बैंकबाट ५० हजार किस्तामा ऋण उठाइन्। घर कामकाजका लागि भनी सुरेन्द्रले उनीसँग रकम लिएका थिए। तर सुरेन्द्रले उनलाई पनि धोका दिए। सुरेन्द्रले हामीलाई लोभ देखाएर डुबायो, उनी भन्छिन्। सोही गाउँकी रहना खातुनले पनि विभिन्न बैंकबाट एक लाख ४० हजार रुपैयाँ ऋण लिएर सुरेन्द्रलाई दिएकी थिइन्। उनीमाथि पनि सुरेन्द्रले उस्तै व्यवहार गरे। हामीले विश्वास गरेर सुरेन्द्रलाई रुपैयाँ दिएका थियौ। तर, उनले विश्वास गुमाए, उनले भनिन्, परिवार चलाउनै समस्या भएको छ।"
सुध्रियो श्रम कार्यालय,"जनकपुरधाम : जनकपुरस्थित श्रम तथा रोजगार कार्यालयको दृश्य मंगलबार फरक देखिन्थ्यो। कार्यालयमा सेवाग्राहीको चाप केही कम थियो। मूल गेटअगाडि सेवाग्राही पंक्तिबद्ध थिए भने ग्रिल गेटभित्र अर्को लाम व्यवस्थित थियो। ग्रिल गेट भित्रपट्टि एउटा डेस्क राखिएको थियो। डेस्कमा बसेका कर्मचारीले दुई प्रहरीको सहयोगमा सेवाग्राहीको राहदानी र फाराम हेरिरहेका थिए। ती कर्मचारीले सेवाग्राहीलाई टोकन दिइरहेका थिए। गेटभित्र लाम लागेका सेवाग्राही पनि काम हुने आसमा देखिन्थे। सबै शान्तिपूर्वक काम गराइराखेका थिए। आइतबार अन्नपूर्णको टोली श्रम कार्यालय पुग्दा अवस्था अस्तव्यस्त थियो। न त सेवाग्राहीको लाम व्यवस्थित थियो न त कर्मचारीको काम। शान्तिपूर्वक लामबद्ध सेवाग्राही। तस्बिर : मनिका झा कर्मचारी कार्यालय ढिलो आएका थिए भने काम दिउँसोमात्र सुरु भएको थियो। मंगलबार भने कर्मचारी कार्यालय समयभन्दा पहिला नै आइपुगेका सेवाग्राहीले बताए। पछिल्लो दुई दिनमै अवस्थामा सुधार आएको एक सेवाग्राहीले बताए। आज त कर्मचारी बिहान ९ बजे नै आएका थिए, धनुषा खजुरीबाट आएका सेवाग्राही नूर आलमले भने। चार दिनदेखि श्रम स्वीकृति लिन कार्यालय धाइरहेका नूरको काम मंगलबार बिहानै भयो। हरिवनका सेख मुस्लिमले मंगलबार सजिलै श्रम स्वीकृति पाए। उनले भने, अहिले जुन गतिमा कर्मचारीले काम गरेका छन् त्यसरी नै गरे भने भीड हुँदैन। मंगलबार दुई सयजनालाई कार्यालयबाट श्रम स्वीकृति दिइएको श्रम कार्यालयका निमित्त प्रमुख मनोज यादवले बताए। उनले भने, हामी सक्दो धेरै काम गरिराखेका छौं। साँझ सातआठ बजेसम्म काम गर्नेछौं। सेवाग्राही व्यवस्थित रुपमा लामबद्ध भएर आएमा श्रम स्वीकृति दिन झन्झटिलो नरहेको यादवले बताए। उनले भने, कार्यालयको सेवामा सुधार गरी सहज सेवा प्रदान गर्र्न हामी सक्रिय छौं।"
असुरक्षाले बैंकिङ सेवा प्रवाहित,"जाजरकोट : सरकारले सुरक्षा दिन नसक्दा जाजरकोटका तीन स्थानीय तहमा बैंकिङ सेवा पुगेको छैन। सुरक्षा नभएको भन्दै सेवा सञ्चालन गर्न नसकिएको बैंकहरूले जनाएका छन्। जिल्लाका बारेकोट, कुशे र जुनीचाँदे गाउँपालिकामा बैंक स्थापना भए पनि असुरक्षाको कारण देखाउँदै बैंकहरूले सेवा सुरु गरेका छैनन्। बैंक नहुँदा गाउँको काम प्रभावित भएको छ। तीनवटा गाउँपालिकाले बैंक स्थापना हुन नसकेको कारण देखाउँदै सदरमुकाममै सम्पर्क कार्यालय खोलेर सेवा प्रवाह गरिरहेका छन्। स्थानीय तहमा स्थापना हुने बैंकको सुरक्षाका लागि गृह मन्त्रालयमा अस्थायी प्रहरी पोस्ट माग गरिएको चार महिना बित्यो। तर, हालसम्म सुनुवाइ नभएको बारेकोट गाउँपालिकाका अध्यक्ष महेन्द्र शाहले बताए। बैंक स्थापना हुने बारेकोट२ लिम्सा, कुशे६ भार्म र जुनीचाँदे४ लुहादहमा प्रहरी चौकी छैन। सुरक्षा नहुँदासम्म बैंकिङ कारोबार गर्न नसकिने बैंकहरूले बताएपछि तत्कालका लागि अस्थायी प्रहरी पोस्ट माग गरिएको हो। तर, अहिलेसम्म उक्त मागका सम्बन्धमा कुनै कारबाही नभएपछि केही दिनअघि प्रमुख जिल्ला अधिकारी ललित बस्नेतको अध्यक्षतामा सबै स्थानीय तहका प्रमुखसहित समन्वय बैठकले पुनः बैंक स्थापनाका लागि नेपाल सरकार र गृह मन्त्रालयमा अनुरोध गर्ने निर्णय गरिएको छ। त्यस्तै छेडागाडको थलह बजारमा जनता बैंक स्थापना भएर सेवा आरम्भ गरिसकेको भए पनि अहिलेसम्म सुरक्षा पोस्ट नहुँदा एकघण्टा टाढा रहेको बडावन इलाका प्रहरीले सुरक्षा दिने गरेको छ। सुरक्षाकै लागि तीन गाउँपालिका र एक नगरपालिकामा बैंक सुरक्षाको लागि अस्थायी प्रहरी पोस्ट माग गरिएको प्रजिअ बस्नेतको भनाइ छ। जिल्लाको बारेकोट गाउँपालिकामा कृषि विकास बैंकको शाखा स्थापना गरेको तीन महिना बितिसक्यो। तर, सेवा सुरु हुन सकेको छैन। बैंकले सुरक्षा नहुँदासम्म सेवा आरम्भ गर्न नसकिने अडान लिएका छन्। कृषि विकास बैंक क्षेत्रीय कार्यालय नेपालगञ्जका निर्देशक रामचन्द्र आचार्यले सञ्चार तथा सुरक्षाको भरपर्दो व्यवस्था नहुँदा बैंकिङ सेवा प्रवाहमा ढिलाइ भएको बताए।"
"कर्मचारी बाहिरबाहिरै, कार्यालयमा बिचौलिया","धनगढी : आइतबार बिहान ९ः३० बजे अन्नपूर्णको टिम जिल्ला मालपोत कार्यालय कैलाली पुग्दा सेवाग्राहीको भीड थियो। मूल गेटको उत्तरदक्षिणतर्फ लेखापढी व्यवसायीका टेबुल भरिभराउ थिए। भुइँतला र पहिलो तलामा लाम बसेका सेवाग्राही हाई काड्दै थिए। उनीहरूले बिहान ५ बजेदेखि लाम बसेका थिए। कैलालीको गदरियाका रामपति चौधरी आठै बजे आएर कोठा नम्बर १३ को बाहिरको कुर्सीमा कर्मचारी कुरिरहेका थिए। उनीसँग सांग्रिला बैंकबाट ऋण निकाल्न गदरियामा रहेको जग्गा रोक्काको चिठी थियो। छोराले ग्यारेज हाल्छु भनेको छ, त्यसैले ऋण निकाल्न जग्गा रोक्का गर्न आएको हुँ, चौधरीले भने। उनले शुक्रबार कर्मचारी नभेटिएकाले फर्किएको बताए। कर्मचारी भेटिँदैनन्, के गर्ने ? शुक्रबार फर्केर गएँ। त्यसैले आज ९ बजे नै आएँ, चौधरीले भने। हामी पनि एक घन्टा चौधरीसँगै बसिरह्यौं। १३ नम्बर कोठामा ठिक १० बजे कार्यालय सहयोगी अर्जुनसिंह महत आए। उनले सेवाग्राहीका काम गर्न सुरु गरे। रामपतिको पत्रमा नासु पुष्पा गिरीको हस्ताक्षर आवश्यक थियो। कैलाली मालपोत कार्यालय भवन ।तस्बिर : शिवराज भट्ट नासु गिरी १०ः३५ कक्षमा प्रवेश गरिन्। उनलाई लेखापढी व्यवसायीले एकैछिनमा घेरिहाले। रामपतिको पालो दर्जनौं पछाडि धकेलियो।कार्यालय त १० बजे होइन, म्याडम ? भन्ने जिज्ञासामा गिरीले झर्कंदै भनिन्, मलाई बिसन्चो थियो। कर्मचारी बिरामी भएमा बिदा बस्न सकिन्छ तर बिहानैदेखि कुरिरहेका सेवाग्राहीको समस्या कसले बुझिदिने ? १३ नम्बरमै अर्को समूह भेटियो, १५ दिनदेखि अंशबन्डाका लागि मालपोत धाइरहेको। कैलारी गाउँपालिका४ की गुलिया चौधरी (आमा) को नामको जग्गा तीन भाइ फलिराम, लक्षिराम र कालिरामको नाममा गर्नु थियो। १५ दिनदेखि मालपोत धाइरहेका तीनै भाइ शुक्रबार अंशबन्डा सकेर गाउँ फर्किसकेका थिए। जहाँ गए नि भीडभाड हुने, घर गएर हेरेको त लालपुर्जामा तीन कित्ता जग्गा लेख्न नै छुटाइदिएछन्, फलिरामले भने। १४ नम्बर कोठामा त्रिनगर, बसौटी, धनगढी उपमहानगरपालिकाको वडा नम्बर ८ र मालाखेती गाविसको नाम लेखिएको थियो। बसौटी कैलारी गाउँपालिकामा समाहित भएको छ भने मालाखेती अहिले गोदावरी नरपालिकामा छ। नाममै अलमलमा परिरहेका सेवाग्राही १४ नम्बर कोठाबाहिर धेरै बेर कुरिरहेका थिए। ११ बजेसम्म पनि बन्द रहेका मालपोत कार्यालय कैलालीका कोठा नम्बर १३ र १४ र कोठा नम्बर १३ का कर्मचारीको पर्खाइमा सेवाग्राही रामपति चौधरी। तस्बिर : शिवराज भट्ट १४ नम्बर कोठाका नासु लालबहादुर बोहराको ड्युटी थियो। ११ बजेसम्म कार्यालयमा नपुगेका बोहराको काम पनि कार्यालय सहयोगीले नै गरिरहेका थिए। पहिलो कुरा त कर्मचारी समयमा आउँदैनन्। अझ आएका पनि सुटुक्क बाहिर निस्केर जान्छन्। सेवाग्राहीको काममा ढिलाइ भइरहेको छ, धनगढी ४ तारानगरका विनोद बडुले भने। कर्मचारीलाई सरकारले पोसाक भत्ता दिएको छ। कार्यालयमा बस्दा परिचयपत्र पनि झुन्ड्याउने नियम छ। तर मालपोतका अधिकांश कर्मचारी कार्यालय पोसाकमै भेटिँदैनन्, बडुले भने, कर्मचारी हो कि सेवाग्राही हो भनेर चिन्न गाह्रो छ। एउटा फाटोकपीको सय रुपैयाँ कैलालीको घोडाघोडी नगरपालिका सुखडका विमल दानी बैंकमा राखेको जग्गा फुकुवाका लागि मालपोत पुगे। उनले ढड्डाको फोटोकपी गर्नुपर्यो। फोटोकपीका लागि उनलाई त्यो ढड्डा कर्मचारीले दिएनन्। बाहिर लगेर फोटोकपी गर्नुपर्छ भनेर सय रुपैयाँ मागे, दिनैपर्यो, उनले भने। दानीको ढड्डा कार्यालय सहयोगी लालमती साउदले बोकिन् र बाहिर लेखापढी व्यवसायीले राखेको फोटोकपी मेसिनतिर लगिन्। उनले सय रुपैयाँमा फोटोकपी गरेर दानीलाई थमाइन्। फोटोकपीको सय रुपैयाँ लाग्दैन नि भनें। तर उनले ढड्डा खोज्नुपर्छ, मेहनत लाग्छ भनिन्। फेरि यस्तो भीडभाडमा आइतबार काम भएन भने अर्को दिन सुखडबाट आउन हजार रुपैयाँ खर्च हुन्छ भनेर सय रुपैयाँ दिन बाध्य भएँ, दानीले भने। कम्प्युटर शाखामा लापरबाही मालपोत कार्यालयको भुइँतलामा दुईवटा कम्प्युटर राखिएको सर्भिस डेस्क छ। सेवाग्राहीले पहिला त्यहीं कम्प्युटर इन्ट्री गर्नुपर्छ। डेस्कले लिखतमा हालेको कम्प्युटर नम्बरका आधारका मालपोत अधिकृतहरूले लिखतमा हस्ताक्षर गर्छन्। तर सर्भिस डेस्कमा कम्प्युटर अपरेटर बालकृष्ण चौधरी बिहानको १० बजेर १५ मिनेटमा पुगे। सहकर्मी श्यामसुन्दर चौधरी समयमै कार्यालय पुगका थिए। एउटा कम्प्युटरमा १५ मिनेटसम्म अपरेटर नआएको भन्दै आत्तिएका सेवाग्राहीले सोधिरहेका थिए, अर्को मान्छे खै ? तर जबाफ दिने कोही थिएन। अनलाइनले झन् सकस मालपोतका कोठाकोठामा यस्ता समस्या थिए। फागुन ५ गतेदेखि मालपोत कार्यालयका सबै काम अनलाइन सिस्टममा भइरहेको छ। दर्तादेखि मोठ भिडाउने, डिजिटल फोटो र डिजिटल हस्ताक्षरका कारण एकजना सेवाग्राहीका लागि आधा घन्टा समय लाग्ने गरेको छ। मालपोत कार्यालयको पहिलो तलामा कम्प्युटर इन्ट्री कक्ष छ। त्यहाँ पनि सेवाग्राही बिहान ५ बजेदेखि नै लाम लाग्ने गरेका छन्। बिहान ५ बजेदेखि लाम लागेको हुँ तर अहिलेसम्म पालो आएको छैन, धनगढी उपमहानगरपालिका उर्माका ठालु रानाले भने। उनी गत साता मंगलबारदेखि मालपोत धाइरहेका छन्। सरकारले कैलाली मालपोत कार्यालयलाई अनलाइनमा लगेपछि दैनिक ५० जनाको भन्दा थोरैको काम भइरहेको छ। कार्यालयमा ५ जना कम्प्युटर अपरेटर छन्। अनलाइन सिस्टम भएकाले सबै कुरामा ढिलो भइरहेको छ। सुरुसुरुमा दैनिक पाँच जनाको मात्रै काम भयो। अहिले बल्ल कामको गति बढेको छ, निमित्त मालपोत प्रमुख प्रेमबहादुर माझीले भने। भुइँतला र पहिलो तलामा रहेको कम्प्युटर कक्षमा लागेको सेवाग्राहीको भीड । तस्बिर : शिवराज भट्ट मालपोत कार्यालयमै हाम्रो भेट धनगढी उपमहानगरपालिका ३ बडहराका रामसुरज चौधरीसँग भयो। उक्त वडाको अहिले हालसाबिकको काम भइरहेको छ। उनीसहितका १८ जनाको जग्गाको क्षेत्रफल मिलेको छैन। एकजना लेखापढी व्यवसायीले १८ जनाबाट १५ सयका दरले २७ हजार लिएर नापीको मात्रै काम गरिदिए। अहिले दोस्रो लेखापढी व्यवसायीलाई लिएर काम गराइरहेको छु, ठालुले भने। हालसाबिकका लागि उनको फाइल खडा गर्ने काम भएको छ। १५ दिन भइसक्यो, बल्ल फाइल बनेको छ। त्यसको कारबाही कहिले हुने हो थाहा छैन, उनले भने। टोल फ्री नम्बर बन्द मालपोत कार्यालय कैलालीको भुइँतलामा भूमिसुधार तथा व्यवस्था मन्त्रालयको सुशासन एकाइको बोर्डमा लेखिएको छ, यस कार्यालयसँग सम्बन्धित सेवा प्रवाहका विषयमा तपाईंका सुझाव वा गुनासा छन् भने हामीलाई टोल फ्री नम्बर १६६००१०००३० मा फोन गर्नुहोस्। हामीले त्यो नम्बरमा फोन गर्यौं तर त्यो नम्बर बन्द भइसकेको जबाफ आयो। यसबारे निमित्त प्रमुख माझीलाई थाहै छैन। ए हो र सर ? बन्द भएको छ र ? खै मलाई त थाहा भएन, उनले भने। लेखापढी व्यवसायीको हालीमुहाली भूमिसुधार तथा व्यवस्था मन्त्रालयले धनगढीमा गत मंसिर १८ देखि २० गते सम्म प्रदेशस्तरीय गोष्ठी आयोजना गर्यो। त्यतिबेला भूमि व्यवस्थामन्त्री पद्माकुमारी अर्यालले भनेकी थिइन्, मालपोत र नापी धेरै बदनाम भएका अड्डा हुन्। तपाईंहामीलाई त्यो कार्यालयले दिने सेवामा गर्व गर्ने ठाउँ छ ? त्यसैले मेरो प्रस्ट निर्देशन हो, अब तपार्इंले आफ्नो अड्डा गर्व गर्नेलायक बनाउनुस्। गोष्ठीमा मालपोत, नापी र भूमिसुधारका प्रदेशभरका कार्यालय प्रमुख थिए। तर मन्त्रीको निर्देशन, निर्देशनमै सीमित छ। मालपोतमा सेवाग्राही र कर्मचारीको भेटै हुन्न। रजिस्ट्रेसन पास गराउने र ढड्डामा लेख्ने काम पनि लेखापढी व्यवसायीले गरिरहेका हुन्छन्। लेखापढी व्यवसायीका टेबुलमा लागेको भीड। तस्बिर : शिवराज भट्ट लेखापढी व्यवसायीलाई कार्यालयभित्रका फाँटफाँटमा आउन नदिने नियम मलाई पनि थाहा छ। तर सेवाग्राहीलाई सबै कुरा थाहा हुँदैन। त्यसैले नियम जे भए पनि आउन दिने गरेका छौं, निमित्त प्रमुख माझीले भने। मालपोतमा कुनै पनि काम कानुन सम्मत नहुने फूलबारीबाट जग्गा पास गर्न आएका शिवचरण चौधरीले बताए। म जग्गा पास गर्न आएको हुँ, उनले भने, यहाँका बारेमा मलाई केही थाहा पनि छैन। सबै काम गर्न लेखापढी व्यवसायीलाई गुहार्नुपरेको छ, उनले भने। हामी आफैं जाँदा कर्मचारी कुर्सीबाट गायब भइहाल्छन्। लेखापढी व्यवसायी आउँछन्। दुईचार सय माग्छन् र भित्र जान्छन्। काम गरेर ल्याउँछन्। सबैतिर यस्तै भएपछि आफूले पनि त्यस्तै गरें, उनले भने। कार्यालय प्रमुख निरीह कार्यालय प्रमुख दीर्घबहादुर पोखरेल आइतबार मात्रै गोष्ठीका लागि काठमाडौं गएका रहेछन्। उनको १ नम्बर कोठामा कार्यालय प्रमुख बाहिर वा भित्र लेखिएको बोर्ड पनि छैन। गुनासोका लागि कार्यालय प्रमुखको कक्षमा पुगेका सेवाग्राही कसैलाई नदेखेपछि फर्किरहेका थिए। बिदामा बसेका कार्यालय प्रमुखको सुनसान कक्ष ।तस्बिर : शिवराज भट्ट हामीले निमित्त प्रमुख माझीलाई सोध्यौं, १३ नम्बरमा कर्मचारी ३५ मिनेट ढिला आए, १४ नम्बरमा एक घन्टा। कम्प्युटरका कर्मचारी १५ मिनेट ढिला भए भने धेरै फाँटमा कर्मचारी बेपत्ता भइरहेका छन्। तर उनी निरीह देखिए। होइन होला, यस्तो त नहुनुपर्ने हो, माझीले जबाफ दिए। उनले कर्मचारी अभावका कारण भीडभाड बढेको तर्क गरे। सेवाग्राही बढिरहेका छन्। कर्मचारी दरबन्दी पुरानै छ, उनले भने। भएका कर्मचारीले फाँट छोडेर फुत्तफुत्त बेपत्ता हुँदा काम समयमा नभएको बारे उनले केही बताएनन्। गुनासो छैन कसैको हरेक कार्यालयले गुनासो सुन्न उजुरी पेटिका राखेको हुन्छ। तर जिल्ला मालपोत कार्यालयमा गुनासो पेटिका छैन। मालपोतमा आएको एक वर्ष भयो, धेरै पटक निमित्त प्रमुख भएर काम पनि गरें। तर अहिलेसम्म कुनै सेवाग्राहीले समयमा काम भएन, घुस माग्यो भनेर गुनासो गरेका छैनन्, निमित्त कार्यालय प्रमुख माझीले भने।"
नवलपरासीमा २ सय बढी अवैध हतियार,"परासी : नवलपरासीमा दुई सयबढी अवैध हतियार रहेको पाइएको छ। जिल्ला प्रशासनबाट इजाजत (लाइसेन्स) लिएर गएका अधिकांश व्यक्तिहरुले नवीकरण गराएका छैनन्। कानुनअनुसार नवीकरण नगराएका हतियारहरु अवैध ठहरिन्छन्। त्यसरी अवैध हतियार राख्नेमा सर्वसाधारण र केही व्यवसायी छन्। व्यक्तिगत सुरक्षाका लागि उनीहरुले प्रशासनबाट इजाजत लिएर हतियार लगेका हुन्। नेत्रविक्रम चन्द विप्लव' नेतृत्वको नेकपाका गतिविधिहरुलाई सरकारले प्रतिबन्ध लगाउँदै सबै हतियार बुझाउन आह्वानसमेत गरेको छ। सरकारको निर्देशनपछि जिल्ला प्रशासनले त्यस्ता हतियारको खोजी गर्न थालेको हो। लामो समयदेखि नवीकरण नगरिएको भए पनि प्रशासनले भने त्यस्ता हतियारको खोजी गरेको थिएन। पश्चिम नवलपरासीका प्रमुख जिल्ला अधिकारी देवेन्द्र लामिछानेले विना नवीकरण हतियार राख्न नपाइने बताए। सरकारको निर्देशनअनुसार अहिले सबै हतियार बुझाउन सूचना जारी गरेको लामिछानेले बताए। हतियारको विषय संवेदनशील भएकाले त्यसको सबै विवरण संकलन गरिने लामिछानेले उनको भनाइ छ। हतियारको गलत प्रयोग हुन सक्ने र त्यसले शान्ति सुरक्षामा खलल पुर्याउने भएकाले संकलन गर्न थालिएको उनले बताए। प्रशासनबाट तीन सय ३५ जनाले हतियार राख्ने इजाजत लिएका छन्। जसमध्ये २०७४ साउन १ देखि २०७५ बैशाखसम्म एक सय १४ जनाले मात्र नवीकरण गराएका छन्। नवीकरण नगराएका २ सय २१ हतियार कहाँ र कुन अवस्थामा छन् भन्नेबारे प्रशासनलाई जानकारी छैन। इजाजत लिएका हतियारमा सबैभन्दा बढी १२ बोर नामका दुई सय ४२ थान बन्दुक छन्। २८ थान नाम नखुलेका हतियार छन्। जिल्ला प्रशासन कार्यालयका अनुसार इजाजत लिएका बन्दुकमा कटुई २५ थान, २२ बोर राईफल १५ थान, ब्रिज लोड १२ थान,टोटा ५ थान, भरुवा ४ थान छन्। त्यसैगरी मेनियर, प्वाइण्ट २२ बन्दुक एयर गन हवाई बन्दुक, २०५१ बोर नामका एकएक थान रहेको प्रशासनले जनाएको छ। हतियार बुझाउने समय ३५ दिन (बैशाख ४ गतेसम्म) तोकिएको छ। यस अवधिमा हतियार बुझाए अवैध हतियार राखे वापत हुने सजाय मिनाह हुने प्रमुख जिल्ला अधिकारी लामिछानेले बताए। इजाजत लिएर जाने व्यक्तिहरु अधिकांश सीमावर्ती क्षेत्रका छन्। साविकका कुश्मा, रामपुरखडौना, हकुई, गेरमी, पाल्ही, सरावल, सनई, सुक्रौली, प्रतापपुर र जमुनियालगायतका क्षेत्रका छन्। कावासोती क्षेत्रमा पनि इजाजत लिएर हतियार राख्ने छन्। जिल्ला विभाजन हुनुपूर्व हतियारको इजाजत परासीस्थित जिल्ला प्रशासनबाट दिने गरिएको थियो। यो संख्या दुवै जिल्लाको हो। गृहमन्त्रालयको निर्देशन भएकाले नवलपुर जिल्लामा इजाजतसहित अन्य हतियार भएका सर्वसाधारणहरुले तोकिएको समयमा हतियार बुझाउन आग्रह गरिएको नवलपुरका प्रमुख जिल्ला अधिकारी दीपकराज नेपालले बताए। यसैबीच जिल्ला प्रहरी कार्यालय पश्चिम नवलपरासीमा विभिन्न व्यक्तिहरुले बुझाइएका ४० बढी हतियार कार्यालयमै छन्। नवीकरण नभएकाले उनीहरु हतियार लिन नआएका हुन्। अधिकांश हतियार काम नलाग्ने अवस्थामा रहेको प्रहरी उपरीक्षक राजेन्द्रप्रसाद भट्टले जानकारी दिए। द्वन्द्वको समय र चुनावको समयमा सरकारको निर्देशन अनुसार हतियार संकलन गरिएको हो। जसमा ६२ थान द्वन्द्वको समयमा बुझाइएको थियो। २०७० सालको निर्वाचनमा ४२ थान बुझाइएकोमा २१ थान फिर्ता लगेका छन्। २१ थान कार्यालयमै छन्। त्यसैगरी २०७४ सालको निर्वाचनमा २१ थान बुझाइएको थियो। जसमा १८ थान फिर्ता लगेका छन्। ३ थान कार्यालमै रहेको प्रहरी उपरीक्षक भट्टले जानकारी दिए। अहिले सरकारले सबै हतियार बुझाउन निर्देशन गरेकाले व्यक्तिसँग भएका हतियार खोज्न मातहतका युनियनलाई निर्देशन गरिएको भट्टले बताए। सरकारले अर्को निर्देशन नगरेसम्म संकलन गरिएका हतियार सुरक्षा निकायमै राखिने प्रशासनले जनाएको छ।"
