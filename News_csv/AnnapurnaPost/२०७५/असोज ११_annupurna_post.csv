शीर्षक,विवरण
पप्पुमय ठेक्का,"करिब ४० आयोजनाको ठेक्का पाएको तर अधिकांश काम समयमा नसकेर अलपत्र पारेको पप्पु कन्स्ट्रक्सन बदनाम छ। करिब ११ अर्ब रुपैयाँबराबरको निर्माण ठेक्का पाएको यो निर्माण कम्पनी मुख्यतः दुई कारणले बदनाम भइरहेको छ : समयमा काम नसकेर र सकिएका कामको पनि गुणस्तर नपुगेर। विडम्बना त के भने यही कम्पनीले एकपछि अर्को गर्दै नयाँनयाँ निर्माण ठेक्का पाइरहेको छ। पुल निर्माणमा केन्द्रित यो कम्पनी अहिले सडक निर्माणमा पनि हात हाल्दैछ। समयमा काम नसक्ने र सकिएका कामको पनि गुणस्तर नहुने कुख्याति कमाएको कम्पनीले एकपछि अर्को गर्दै निर्माणको जिम्मा पाउने प्रवृत्ति सम्भवतः नेपालमा मात्र हो। कारबाहीको भागीदार बन्नुपर्ने कम्पनीलाई निर्माणका थप जिम्मा दिएर राज्यले चोरलाई चौपारी आफ्नो नीति भएको पुष्टि गरेको छ। आखिर किन पप्पुजस्ता बदनाम कम्पनीहरूले एकपछि अर्को गर्दै निर्माणका थप जिम्मेवारी पाउँछन् ? यो जिज्ञासाको कारणमा राजनीति लुकेको छ। निर्माणका आयोजना लागू गर्ने निकाय र ठेकेदार कम्पनीबीच हुने राजनीतिक दलहरूको उल्लेख्य भूमिकाले ठेक्कापट्टामा निश्चित कम्पनीको प्रभाव हावी हुने माहोल सिर्जना भएको छ। सडक र पुलजस्ता जनजीवनसँग प्रत्यक्ष सम्बन्ध राख्ने निर्माण आयोजनामा राज्यको स्वामित्व हुनुपर्ने हो, तर यिनैलाई ठेक्कापट्टाको विषय बनाइँदा ठेक्काकै लागि राजनीति र राजनीतिका लागि ठेक्का नेपाली लोकतन्त्रको प्रमुख प्रवृत्ति बनेको छ। खासगरी ०४६ पछिको बहुदलकालमा निर्माण आयोजनालाई ठेक्काबाट पूरा गर्ने नीति अख्तियार गरियो। यो नीतिसँगै दुईवटा प्रवृत्ति आम बने। एक स्थानीय स्तरमा अधिकांश दलका नेताहरू आफैंले निर्माण कम्पनी दर्ता गरी ठेकेदार बने। दुई ठूला स्तरका निर्माण कम्पनीका मालिकहरूले चन्दा र अन्य आर्थिक भरथेगबाट दलमा उल्लेख्य प्रभाव जमाउन थाले। परिणाम, हरेक आयोजनालाई हातमा लिन ठेकेदार कम्पनी र दलबीच सौदाबाजी हुन थाल्यो। सकेसम्म अर्कोलाई व्यवसायमा भित्रिन नदिन नै लठैतहरूको समूह तयार हुन थाल्यो। सशस्त्र द्वन्द्व र लोकतन्त्रको आन्दोलनपछि यो प्रवृत्तिमा कुनै परिवर्तन भएन बरु ठेक्कापट्टाको सौदाबाजीमा नयाँ अनुहार देखा पर्न थाले। विभिन्न नाममा रहेका राजनीतिक दलका युवा संगठनका हर्ताकर्ता र ठेकेदार कम्पनीका लठैतहरू किन एउटै हुने गर्छन् भनेर प्रश्न उठाउँदा मात्रै पनि ठेक्कापट्टाको अर्थराजनीतिको साँचो कसको हातमा छ भन्ने प्रस्ट हुन्छ। पप्पु कन्स्ट्रक्सनका मालिक एवं संघीय समाजवादी फोरमका सांसद हरिनारायण रौनियार त एक प्रतिनिधि उदाहरण मात्र हुन्। पप्पु कन्स्ट्रक्सनको बदमासी निर्माण आयोजनाबारे नै आँखा खोल्ने एक मौका हुन सक्छ यदि सम्बन्धित निकायले बेलैमा चासो र चिन्ता जनाएमा। पप्पु कन्स्ट्रक्सनको बदमासी अवश्य एक अपराध हो। साथसाथै उक्त कम्पनीलाई एकपछि अर्को गर्दै निर्माण आयोजना सुम्पिने संयन्त्र पनि दोषी हो। त्यस्तै उनका आयोजनाहरूको जाँचबुझ गरी बजेट फछ्र्यौट गरिदिने निकाय पनि दोषी हो। यी सम्पूर्ण दोषीहरूलाई कारबाहीको दायराभित्र ल्याउन सके मात्र निर्माण आयोजनासँग जोडिएका कुप्रवृत्तिहहरूको निराकरण हुन सक्छ। पप्पुको बदमासीमा देखिएको अर्को उदेकलाग्दो पक्ष हो, संसद्को मौनता। जनजीवनसँग प्रत्यक्ष सम्बन्ध राख्ने पुल निर्माणमा बदमासी हुँदा र जनजीवन नै खतरामा पर्दा पनि संसद् र संसद्को लेखा समितिको मौनताले आम जनतामा शंका पैदा गरिदिएको छ। के दुईतिहाइ बहुमत सार्वजनिक चासोलाई मौनताले मार्न प्राप्त गरिएको हो ? संसद्को सार्वजनिक सुनुवाइ समितिमा ठेकेदारहरूकै उपस्थिति हुनु अर्को कमजोरी हो। त्यस्ता ठेकेदारहरूलाई समितिबाट हटाइनुपर्छ। साथै त्यस्ता ठेकेदारलाई साथ र आड दिने दलका नेताहरू पनि कारबाहीको भागीदार बन्नुपर्छ। सार्वजनिक निर्माण कार्य संवेदनशील विषय हो। त्यसैले नै हम्बुराबीको कानुनमा पुल भत्किएर कसैको ज्यान गए त्यो पुलको इन्जिनियरले सजाय भुगत्नुपर्थ्यो। अवश्य, विधिशास्त्रमा वैज्ञानिकतासँगै हम्बुराबीको कानुन निस्तेज भएर गयो, तर सार्वजनिक संवेदनशीलताको मात्रा घटेको छैन। विडम्बना एउटै हो, कानुनको यो मर्मलाई नै उपेक्षा गरिएको छ। ठेक्कापट्टालाई राजनीति सञ्चालनको माध्यम र राजनीतिलाई ठेक्का प्राप्तिको उपाय बनाउँदासम्म विभिन्न रूपका पप्पुहरू जन्मिने नै छन्।"
सरकारी क्षेत्रमा नैतिकताको खडेरी,"काठमाडौं : धेरै नागरिकको आँखामा सरकारका मन्त्रीहरू नैतिकतवान र इमान्दार देखिन सकेका छैनन्। प्रमुख राजनीतिक दल, सांसदहरू, प्रशासनयन्त्र, प्रहरी, न्यायक्षेत्र र व्यापारिक प्रतिष्ठान पनि जनताको आँखामा सदाचारी र नैतिकवान बन्न सकेका छैनन् । सरकारकै एक अनुसन्धान तथा सर्वेक्षण प्रतिवेदनले मुलुक हाँक्ने अधिकांश निकायको शासकीय क्षमता कमजोर रहेको र नैतिकता स्खलित हुँदै गएको देखाएको हो। मन्त्रीहरू तथा शासकीय क्षेत्रका हरेकजसो अवयवप्रति जनतामा निराशा र आक्रोश सिर्जना हुन पुगेको प्रतिवेदनको निष्कर्ष छ। संघीय मामिला तथा सामान्य प्रशासन मन्त्रालय मातहतको नेपाल प्रशासनिक प्रशिक्षण प्रतिष्ठान (स्टाफ कलेज) ले पहिलोपटक गरेको नेपाल राष्ट्रिय शासकीय सर्वेक्षण (एनएनजीएस) प्रतिवेदनले त्यस्तो निष्कर्ष निकालेको हो। प्रतिवेदनअनुसार दुई तिहाइको सरकार हुँदा पनि अपेक्षाअनुसार प्रभावकारी काम हुन नसकेको आमजनताको गुनासो छ। स्थानीय सरकारप्रति जनताको अझै बढी आशा र भरोसा रहे पनि सो आशा निराशामा परिणत हुँदै गएको अध्ययन प्रतिवेदनको निष्कर्ष छ । स्टाफ कलेजले सातै प्रदेशका ४३ जिल्लाका १२ हजार ८ सय ७२ नागरिकसँग प्रत्यक्ष संवादमार्फत सर्वेक्षण गरेको थियो। स्टाफ कलेजका अध्ययन निर्देशक त्रिलोचन पोखरेलले सर्वेक्षणले शासकीय अवस्था कमजोर देखाएको बताए। सर्वेक्षणका क्रममा शासन सञ्चालन गर्ने मन्त्री, प्रमुख दलहरू तथा कर्मचारीतन्त्रप्रति जनताले निराशा व्यक्त गरेको बताए। उहाँहरू सबै सच्चिएर अगाडि बढ्नुको विकल्प देखिएन, अध्ययन निर्देशक पोखरेलले भने, जनताको बढ्दो निराशालाई समयमै सम्बोधन गर्न नसके संघीय शासन व्यवस्थामा नै गम्भीर समस्या आउन सक्ने देखिन्छ । मन्त्रीलगायत शासन सञ्चालन गर्ने सबै निकायप्रति जनताको आशा एकाएक निराशामा परिणत हुन पुगेको सर्वेक्षण प्रतिवेदनले औंल्याएको छ । सर्वेक्षणमा संलग्न मध्ये ५९ प्रतिशत जनताले सरकारका मन्त्रीहरूमा सदाचार, नैतिकता र जिम्मेवारीबोध नदेखिएको बताए। यस्तै ५७ प्रतिशतले प्रमुख राजनीतिक दलहरू पनि नैतिकवान र जनताप्रति उत्तरदायी बन्न नसकेको बताए। ५६ प्रतिशतले सांसदहरूमा नैतिकताको खडेरी रहेको जनाएका छन्। ३८ प्रतिशतले कर्मचारीतन्त्र भ्रष्ट रहेको बताएका छन्। ३६ प्रतिशतले न्याय क्षेत्र कुशासनको चक्रमा फसेको औंल्याएका छन्। ४१ प्रतिशतले प्रहरी, ५२ प्रतिशतले व्यापारिक प्रतिष्ठान, ४० प्रतिशतले गैरसरकारी संस्थाहरू प्नि भ्रष्टचारको दलदलमा फस्न पुगेको औंल्याएका छन् । प्रतिवेदन अनुसार सर्वेक्षणमा सहभागीमध्ये ५५ प्रतिशतले सरकारले चाहेमा भ्रष्टचार नियन्त्रण हुन सक्ने भए पनि सरकार भ्रष्टचार रोक्ने कार्यमा दत्तचित्त भएर लाग्न नसकेको बताए। २१ प्रतिशतले भने सरकार भ्रष्टाचार रोक्न पूर्ण असफल भएको बताए। १७ प्रतिशतले नेपालमा भ्रष्टाचारको जालो निकै जकडिएको अवस्थामा रहेकाले सरकारले भ्रष्टचार रोक्न नसक्ने बताए। सर्वेक्षणको क्रममा ५३ प्रतिशतले राजनीतिक दलहरू जनताको भावनाको कदर र प्रतिनिधित्व गर्न पूर्ण असफल भएको बताए। सर्वेक्षणमा सहभागी ४० प्रशितले संविधानको बारेमा कुनै जानकारी नै नभएको वताए। प्रतिवेदन केही दिनभित्रै सरकारलाई बुझाउने तयारी छ। सर्वेक्षणमा समेटिएका विषयबस्तुमा नागरिकले राज्य तथा सार्वजनिक निकाय वाट गरेको अपेक्षा, सामाजिक न्याय , समावेशीता र सामाजिक विभेदको अवस्था, नागरिकको आवाज र सहभागिता, सामाजिक सम्वन्ध र चेतना, संविधानको वारेमा नागरिकको वुझाई , निर्वाचन प्रणालीमा नागरिकको सहभागिता र अनुभव रहेका छन्। यस्तै नागरिकको आधारभूत सुरक्षा, स्थानीय सरकार प्रति जनताको अपेक्षा, कानूनी शासन प्रति नागरिकको अनुभव, राजनीतिक संस्थाहरूको भूमिका र नागरिकको अपेक्षा लगायतका विषयवस्तु समेटिएको थियो ।"
"माधव नेपालको प्रश्न : मन्त्रीहरु कहाँ छन्, गृहमन्त्री खोई कहाँ छन् ?","काठमाडौँ : सत्तारुढ दल नेपाल कम्युनिस्ट पार्टीका वरिष्ठ नेता माधवकुमार नेपालले सरकारको कार्यशैलीको आलोचना गरेका छन् । संसदको बर्षे अधिवेशनको अन्तिम दिन सम्बोधनका क्रममा नेता नेपालले दुईतिहाइ बहुमतको सरकारको कामबारे जनस्तरमा आलोचना भइरहेको भन्दै चिन्ता व्यक्त गरे । 'सरकारबारे जनस्तरमा आलोचना भइरहेको छ, सरकारले गति लिन नसकेकाले यो कानले जुन जोगी आए पनि कानै चिरेका भन्ने सुन्नुपरेको छ', नेकपा सांसदसमेत रहेका नेपालले भने, 'भ्रष्टाचार न्यूनीकरण तथा सुशासन कायम गर्नमा सरकार चुक्दा आलोचना भइरहेको छ, मन्त्रीहरुले यो कुराको ख्याल गरेका छन् कि छैनन् ?' नेता नेपालले नेकपाको दुईतिहाइ बहमुतसहितको सरकार हुँदा पनि भ्रष्टाचार घटेर सुशासनको महसुस नभएको जनताले गुनासो गरिरहेको पनि बताए । नेता नेपालले पत्रकार हरिबहादुर थापाले लेखेको 'रजगज' किताब पढ्न पनि मन्त्रीहरुलाई सुझाए । 'मन्त्रीजीहरु एक रजगज पढ्नुस, रजगज पढेपछि देशको कहाली लाग्दो अवस्था थाहा हुन्छ', उनले भने, 'रजगजका कुरा अधिकांश अध्ययन गरेर खोजेर ल्याइएको छ । यसले राज्यको विभिन्न निकायको भ्रष्टचारको स्वरुप उदाङ्गो बनाएको छ। रजगज एक पटक पढ्नुस् मन्त्रीजीहरु ।' सरकारको काममा कहीँ न कहीँ त्रुटी भएको औँल्याउँदै नेता नेपालले त्रुटी सच्याउन ढिला गर्न नहुने पनि जोड दिए । 'कहाँ रह्यो त्रुटी र कहाँ रह्यो समस्या खोजी गर्नुस्', उनले भने, 'राम्रो काम गरेमा नेकपाको मात्रै होइन संसदको समर्थन हुन्छ, नेपाललाई भ्रष्टाचारमुक्त देश चाहिएको छ। गुणस्तरहीन कामहरुको अन्त्य चाहिएको छ नेपाललाई ।' नेता नेपाल सम्बोधनका क्रममा गृहमन्त्रीमाथि आक्रोश पोखे । 'भौगोलिक अखण्डतामाथि खुलेआमा चुनौती दिइएको छ । गृहमन्त्री र मन्त्रीहरुलाई थाहा छ कि छैन ?', नेपालले प्रश्न गरे, 'खुलेआम देशलाई चुनौती दिनेहरुलाई देखेर पनि गृहमन्त्री कहाँ छन् ? अझै आशा मरिसकेको छैन जीवितै छ । तर सरकारको कामलाई लिएर जनतामा गुनासो छ ।' भिडियो"
सुविधाप्रति उपप्रमुखकाे गुनासाे,"बुटवल : प्रदेश ५ को पहिलो समन्वय परिषद् बैठकमा स्थानीय तहका जनप्रतिनिधिले सुविधा र मर्यादाको कुरा जोडतोडले उठाएका छन्। विशेषगरी उपप्रमुखले सुविधा र मर्यादा दुवैमा पछि पारिएको भन्दै त्यसको विरोध गरे। उपप्रमुखहरूको एउटै आवाज थियो सुविधादेखि गाडीमा समेत विभेद गर्नु हुँदैन। प्रदेश ५ का १ सय ९ स्थानीय तहमध्ये अधिकांशमा महिला उपप्रमुख छन्। उपप्रमुखलाई प्रशासकीय प्रमुखभन्दा पनि तल्लो मर्यादामा राखिएको प्रति उनीहरूले तीव्र विरोध गरेका थिए। निर्वाचित जनप्रतिनिधिलाई प्रशासकीय प्रमुखभन्दा तल राखिनु असान्र्दभिक छ, उपप्रमुखहरू न्यायसम्पादनतर्फ प्रमुखको हैसियतमा छन् भन्ने कुरा भुल्नु हुँदैन, बुटवल उपमहानगरकी उपप्रमुख गुमादेवी आचार्यले भनिन्, यसखाले मर्यादालाई तत्काल सच्याइनुपर्छ। बैठकमा स्थानीय तहका प्रतिनिधिहरूले कानुन निर्माणलाई प्राथमिकता दिनुपर्ने बताएका छन्। साझा अधिकारका विषयमा स्पष्ट र प्रदेश तथा संघले बनाउनुपर्ने कानुन तत्काल बनाइनुपर्ने उनीहरूको माग छ। उपप्रमुखहरूलाई न्याय सम्पादनमा दक्ष बनाउन आवश्यक बजेट विनियोजनमा पनि ध्यान दिनुपर्ने एजेन्डा उनीहरूले उठाएका थिए। उपप्रमुखहरूले प्रमुखसरह सुविधा र गाडी पाउनुपर्ने समेत माग गरे। प्रदेशले बनाएको सेवासुविधासम्बन्धी कानुनमा प्रमुखको भन्दा उपप्रमुखको मासिक तलब ५ हजार कम छ भने सबै उपप्रमुखले गाडी पाएका छैनन्। गाडीकै विषयमा स्थानीय तहमा विवाद गरिरहेका जनप्रतिनिधिले परिषद् बैठकमा पनि उक्त कुरा उठाएका हुन्। सेवासुविधासहित कानुन र बजेटका एजेन्डामा बैठकमा छलफल भएका छन्, गुल्मीको रुरु गाउँपालिका अध्यक्ष नीलकण्ठ पौडेलले भने, संघ र प्रदेशका कारण स्थानीय तहको काम रोकिनु हुँदैन भनेका छौं। यसमा स्थानीय तह एकमत छन्। स्थानीय तहका जनप्रतिनिधिले संघ र प्रदेशले छुट्याउने बजेट एक करोडभन्दा तल हुन नहुने बताएका छन्। लाखमा छुट्याइएको बजेट प्रभावकारी नहुने भन्दै उनीहरूले त्यसको अभ्यास आगामी वर्षबाटै गर्न सुझाए। बैठकपछि जवाफ दिँदै मुख्यमन्त्री पोखरेलले स्थानीय निकायकै अधिकार थियो भन्दै संविधानले नदिएका काम नगर्न तहका प्रतिनिधिलाई निर्देशन दिए। संघीय सरकारले पुरानै कानुन छ भन्दै अघि बढ्ने, स्थानीय तहले निकाय हुँदै काम गरेका हौं भन्ने हो भने संघीयताको अर्थ हुँदैन। साझा अधिकारका विषयलाई संघले कानुन बनाएर टुंग्याउनुपर्छ। मुख्यमन्त्री पोखरेलले बजेट विनियोजनमा सुधार गर्न स्थानीय तहलाई आग्रह गरे। हजार रुपैयाँ योजनाका लागि छुट्याउनु बेकार रहेको भन्दै प्रदेश र संघलाई ठोस योजना पेस गर्न पोखरेलले आग्रह गरे। संविधानले नै ठूला योजना संघले, प्रदेश योजना प्रदेश र साना योजना स्थानीय तहले गर्ने भनेको छ तर संघले छुट्याउने योजनामा टोलका बाटाहरू समेत छन्। अब यो सुधार हुनुपर्छ। प्रदेश सरकारले चालु वर्षलाई योजनाको वर्ष बनाउन लागेको भन्दै त्यसमा समन्वय गर्न स्थानीय तहलाई आग्रह गरेको छ। प्रदेश योजना आयोगले प्रदेशका लागि आवश्यक दीर्घकालीन महत्वका र तत्काल गर्नुपर्ने योजनाको प्राथमिकीकरण गर्दै छ। त्यसमा स्थानीय तहसमेत प्रत्यक्ष सम्बन्धित हुनेछ। मुख्यमन्त्री पोखरेलले स्थानीय तहको कार्यालय निर्माणमा समेत दीर्घकालीन सोचसहित काम गर्न आग्रह गर। कम्तीमा १० बिघा क्षेत्रफल ओगटेर भौतिक संरचना निर्माण गर्न उनले आग्रह गरे। मुख्यमन्त्री पोखरेलले सरकारले बनाएको पदीय मर्यादाक्रमका विषयमा छलफल भइरहेको र तत्कालै परिवर्तन हुने विश्वास दिलाए। मर्यादाक्रममा प्रदेश सांसदसहित स्वयं मुख्यमन्त्रीको आपत्ति छ। पहिलो पटक भएको प्रदेश समन्वय बैठकले आगामी बैठकको कार्यविधि निर्माणका लागि समिति गठन गरेको छ। कानुन निर्माण तथा बजेट कार्यान्वयनमा समेत समन्वय गरेरै अघि बढ्ने सामूहिक प्रतिबद्धतासमेत बैठकले गरेको छ। बैठकमा स्थानीय तहका प्रमुख उपप्रमुखदेखि जिल्ला समन्वय समितिका प्रमुख, सांसद र प्रदेश मन्त्रीहरू सहभागी थिए। प्रदेशमा गठन भएका आयोगका प्रमुखहरू समेत बैठकमा थिए। मंगलबार विज्ञहरूले प्रस्तुत गरेको कार्यपत्रमाथि पनि बैठकमा छलफल भएको थियो। २१ बुँदे निर्णय परिषद्को बैठकले प्रदेश र स्थानीय तहमा आवश्यक जनशक्ति व्यवस्था गर्न नेपाल सरकारसँग अनुरोध गरेको छ। बैठकले संविधानबमोजिम कर्मचारी समायोजन प्रक्रिया यथाशीघ्र सम्पन्न गर्न आग्रह गरेको हो। परिषद्ले प्रदेश लोकसेवा आयोग स्थापना प्रक्रिया अघि बढाउन सकिने वातावरण तयार गर्न पनि केन्द्र सरकारसँग आग्रह गरिएको छ। आयोग स्थापनाका लागि काम कर्तव्य र अधिकारसम्बन्धी आधार र मापदण्ड निर्धारणसम्बन्धी कानुन बनाउन प्रदेश र स्थानीय तहले आग्रह गरेका हुन्। साझा अधिकार सूचीमा रहेका विषयमा संघीय तहबाट कानुन नबनेसम्म प्रदेश र स्थानीय तहबाट कानुन बन्न नसक्ने भन्दै यस्ता कानुन प्राथमिकताका साथ तर्जुमा गर्न नेपाल सरकारलाई आग्रह गरिएको तिलोत्तमा नगरपालिका प्रमुख वासुदेव घिमिरेले जानकारी दिए। परिषद् बैठकले जिल्ला समन्वय समितिको कोषको रकम स्थानीय तहको कार्यालय भवन तथा संरचनाका लागि उपलब्ध गराउन आग्रह गरेको छ। साबिक जिविसको अधिकार स्थानीय तहमा जाँदा अहिलेको जिल्ला समन्वय समितिको कोषको रकम खर्च भएको छैन। बैठकले सो रकम बाँडफाँट गरी तत्काल उपलब्ध गराउन सरकारलाई भनेको छ।"
विधान संशोधनको मस्यौदामाथि छलफल गर्दै कांग्रेस नेता,"विराटनगर : एकात्मक शासन प्रणालीको विधान संशोधन गरी संघीय गणतान्त्रिक व्यवस्था अनुकूल पार्टी नेतृत्वमा जान नेपाली कांग्रेस संशोधित मस्यौदा लिएर प्रदेश छिरेको छ । कांग्रेसले प्रदेशस्तरमा विधान संशोधनको मस्यौदामाथिको छलफल आरम्भ गरी यसमा सुझाव संकलन सुरु गरेको हो । प्रदेश १ को अस्थायी राजधानी विराटनगरमा बिहीबार प्रदेशभरका कांग्रेस नेतृत्व तथा कार्यकर्ता भेला भइ मस्यौदामाथि छलफल गरे । छलफल शुक्रबार पनि जारी रहने छ । नयाँ संविधानले दल सम्बन्धी व्यवस्था गरेअनुरुप पार्टीलाई ढाल्नको लागि कांग्रेसले तीन महिनाअघि उपसमितिको सुझावमा मस्यौदा तयार गरेको थियो । त्यसैलाई तल्लो तहसम्म छलफलमा ल्याएको हो । कांग्रेसको विधान मस्यौदा समितिका संयोजक तथा पार्टी महामन्त्री पूर्णबहादुर खड्कालगायत केन्द्रीय नेताको उपस्थितिमा मस्यौदामाथि छलफल भइरहेको छ । केन्द्रले तय गरेको विधान मस्यौदाले प्रावधान गरेका धेरै विषयमा सहभागीले सुक्ष्म अध्ययन गरी सुझाव दिन सुरु गरेका छन् । मोरङ कांग्रेसका सभापति डिगबहादुर लिम्बूका अनुसार यो प्रक्रियामा पार्टीका भ्रातृ संघसंगठनदेखि शुभेच्छुक संस्थाको समेत प्रतिनिधित्व छ । लिम्बूले भने, मस्यौदा भएका विषयमा छलफल गर्न प्रतिनिधि सभा र प्रदेश सभाका सांसदसमेत सहभागी हुनुहुन्छ । प्राप्त सुझावलाई लिपिबद्ध गरेर मस्यौदा समितिलाई बुझाउने बताइएको छ । प्रदेशभरका विभिन्न जिल्लाबाट आएका कांग्रेस नेतृत्वले सामूहिक छलफलका क्रममा उठेका विषयलाई समेट्न नेतृत्वको ध्यानाकर्षण पनि गरेका छन् । कांग्रेस महामन्त्री तथा मस्यौदा समितिका संयोजक पूर्णबहादुर खड्का आफैँ विराटनगर आइ छलफलमा सहभागी भए । उनका अनुसार ५२ वटा दफामा भएका प्रावधानमाथि विभिन्न समुह बनाइ संकलन सुरु गरिएको हो । विराटनगमा बिहीबार र शुक्रबार दुई दिनसम्म मस्यौदाउपर सुझाव लिइने छ । महामन्त्री खड्काले भने, विराटनगरपछि यस्तै छलफल काठमाडौंमा हुनेछ । बढी पहुँच र बढी सहभागिता होस् भनेर आँफू पनि प्रदेश झरेको र अन्य प्रदेशमा पार्टी सभापति शेरबहादुर देउवा स्वयं र अन्य केन्द्रीय नेतासहितको टोली परिचालन भएको खड्काले जानकारी दिए । असोज १३ गतेसम्म आएका सुझावलाई परिमार्जन गरी मस्यौदा समितिले अन्तिम रुप दिने बताएको छ । दशैंअघि यसलाई पूर्णता दिएर महासमितिमा विधान संशोधनको लागि पठाइने छ । ७ प्रदेशका विभिन्न १२ स्थानामा कांग्रेसले यस्तै कार्यक्रम चलाएको छ । विधान मस्यौदा समितिका पदाधिकारी र केन्द्रीय नेतासमेत ६ वटा टोली देशभर खटिएका छन् । यो अभियान इलाम र सुर्खेतबाट एकसाथ सुरु भएको खड्काले बताएका छन् । महामन्त्री खड्काले मूलभुत रुपमा संविधानले दल सम्बन्धी गरेको व्यवस्था र निर्वाचन सम्बन्धी प्रावधानलाई नै आधार बनाई सोही अनुरुप नेतृत्वमा लैजान विधान संशोधनको प्रक्रिया अघि बढाइएको हो । बाहिर चर्चा भए जस्तो सभापतिलाई सम्पूर्ण अधिकार दिने विषयबारे खड्काले कुनै पनि दलको सभापति शक्तिशाली नै हुने नियमअनुरुप नै व्यवस्था भएको बताएका छन् । विधानले तीनै संघ, प्रदेश र स्थानीय तहको नेतृत्वको खाका मस्यौदामा समेटेको छ । कांग्रेस केन्द्रीय सदस्य अमृत अर्यालले मस्यौदामाथिको छलफल निकै प्रभावकारी ढंगले अघि बढेको र धेरै सभागिता गर्न सकिएको बताए।"
विश्वकै आँखा नेपालतिरः प्रधानमन्त्री,"न्यूयोर्क : प्रधानमन्त्री केपी ओलीले नेपाली भूराजनीतिमा विश्वकै आँखा परिरहेको विचार व्यक्त गरेका छन्। उनले परापूर्वकालदेखि अहिलेसम्म नेपालको भूगोल र विविधतापूर्ण प्राकृतिक सौन्दर्यले संसारकै ध्यानाकृष्ट गरेको बताएका हुन्। हाम्रो भूगोल नै त्यस्तै स्थानमा छ र हामी विविधतापूर्ण प्राकृतिक सौन्दर्यले पूर्ण छौं, प्रधानमन्त्री ओलीले भने, नेपाल आफ्नो भूराजनीतिक अवस्थालाई ध्यानमा राखेर अघि बढिरहेको एक सार्वभौमसम्पन्न पुरानो मुलुकमा दरिएको छ। नेपाल आफ्नैपनको विकासको पक्षमा रहेर अघि बढेको पनि उनले जिकिर गरे। विश्वमा कोहीसँग पनि शत्रुवत् व्यवहार नगर्ने र विकासमा सहकार्य गर्ने नीति नेपालको पुरानै हो। सोही नीतिलाई वर्तमान सरकारले निरन्तरता दिइरहेको प्रधानमन्त्रीले बताए। नेपाल विकासको चरणमा रहेको भन्दै उनले दुई छिमेकी चीन र भारत एवं विश्व मित्रहरूको सहकार्यले विकास प्रक्रियामा अघि बढ्दै गरेको चर्चा गरे। कृषि, रेल, सडक, भौतिक पूर्वाधार, उद्योग, पर्यटनलगायत क्षेत्रमा लगानीको लागि सरकारले योजना बनाएर अघि बढेको पनि उनले बताए। नेपालमा अब शान्तिपूर्ण र लगानी मैत्री वातावरण बनेको छ, उनले भने, जलविद्युत्का लागि अथाह लगानी गर्ने स्थान छ। विदेशी लगानीकर्ताले जति पनि लगानी गर्न सक्छ। कुनै पनि लगानीकर्तालाई सही रूपमा उक्त क्षेत्रमा लगानी गर्न हामी दिनेछौं। एसिया सोसाइटीले न्यूयोर्कमा आयोजना गरेको शान्ति, लोकतन्त्र र विकास नामक अन्तत्र्रियामा प्रधानमन्त्रीले नेपालमा काम गरिसकेका विदेशीहरू, विभिन्न विश्वविद्यालयका प्राध्यापक र नेपाली समुदायलाई सम्बोधन गरेका हुन्। महासभामा धारणा राख्नुअघि नै प्रधानमन्त्री यस अन्तर्क्रियामा सहभागी भए। अस्ट्रेलियाका पूर्वप्रधानमन्त्री डेविड रुडले कार्यक्रम संचालन गरेका थिए। उनी स्वयंले प्रधानमन्त्री ओलीलाई अधिकांश प्रश्न राखेका थिए। रुडले चिनियाँ कम्पनीले विद्युत् बनाउने विषमया भएको सरकारी निर्णयको प्रसंग समेत कोट्याएका थिए। प्रधानमन्त्री ओलीले चिनियाँ कम्पनी गेजुवालाई बुढीगण्डकी बनाउन दिने निर्णय अघिल्लो सरकारले उल्टाएको र अहिले फेरि त्यसैमा अध्ययन भइरहेको बताए। प्रधानमन्त्रीले नेपाल पुरानो अवस्थामा नरहेको समेत धारणा व्यक्त गरे। उनले भने, नेपालमा संसारको अग्लो हिमशिखरदेखि सामुद्रिक तहबाट केही मिटर माथिसम्मको भूभाग रहेको प्राकृतिक विविधता छ। जलवायु परिवर्तनको असर नेपालमा पनि उत्तिकै परेको छ। यसमा नेपाल आफ्नो तर्फबाट प्रयासरत छ। प्रधानमन्त्रीले नेपाली समाजको विविधताको व्याख्या गर्न एकै परिवारमा १ सय ३५ सदस्यले एकै भान्सामा खाएको सन्दर्भ पनि सुनाए। उनले विदेशी समुदायलाई नेपाली समाजबारेको दृष्टिभ्रम सच्याउन पनि आग्रह गरे। केही विदेशी अन्तर्राष्ट्रिय संघसंस्थालाई लक्षित गर्दै उनले नेपाललाई सामाजिक हार्दिकता भएको मुलुकका रूपमा व्याख्या गरे। राम्रा कुराको नक्कल जताबाट गरे पनि हुन्छ, उनले भने, नेपाल निकै सामाजिक हार्दिकता भएको मुलुक हो। हामी यो विश्वलाई सिकाउँनेछौ। नेपालमा रेल तथा पूर्वाधारमा चिनियाँ लगानीबारे सोधिएको एक जिज्ञासामा प्रधानमन्त्री ओलीले भने, कुनै पनि मुलुक स्वयंले नचाहेसम्म ऋणको भार बोक्दैन। नेपालले पनि सकेसम्म अनुदान र नभए कम ब्याजको ऋण लिएर विकास प्रक्रिया अघि बढाउने हो। त्यो रेल तथा पूर्वाधार जे पनि हुनसक्छ। चिनियाँ लगानीले मुलुक ऋणमा डुब्ने त होइन भन्ने प्रश्नमा प्रधानमन्त्रीले कुनै पनि मुलुकले आफ्नो क्षमता नहेरी ऋण नलिने विचार व्यक्त गरे। क्षमताको अध्ययन गरेर यसबाट हुने तत्काल र दीर्घकालको फाइदा समेत हेरिन्छ, उनले भने। उनले अन्य मुलुक ऋणमा डुबेको भनिएको विषयमा आफू पूर्ण विश्वस्त नभएको पनि बताए। पछिल्लो समय केही मुलुक खराब ऋणको संघारमा रहेको पढेको तर त्यो सबै सत्यझैं नलागेको प्रधानमन्त्रीको भनाइ थियो। नेपाली पुर्खाले पश्चिमा शासकसँग लडेर बचाएको भूभागमा नेपालीले गर्र्व गर्ने प्रधानमन्त्री ओलीले बताए। हामी उपनिवेश हुनबाट बच्यौं, जसले हामी विश्वमा गर्व गर्ने स्थान मात्र दिएन, अरुलाई उपनिवेशबाट स्वतन्त्र हुन समेत सघायौं, प्रधानमन्त्रीले भने, हाम्रा पुर्खा लड्दा केही भूभाग गुम्यो तर हामी स्वतन्त्र रह्यौं। कसैसँग झुकेको अवस्था आएन। उनले परापूर्वकालदेखि नै नेपाल आइनलाग्ने तर जाइलाग्नेसँग पछि नहट्ने पंक्तिमा रहेको र सहकार्यले नै यो सम्भव भएको दाबी गरे। सहकार्यले नै लामो निरंकुश हटाएर नयाँ अवस्थामा आएको पनि उनले चर्चा गरे। प्रधानमन्त्रीले छिट्टै समृद्ध नेपाल र सुखी नेपाली बन्नेमा दुईमत नभएको पनि दाबी गरे। नेपाली निरंकुशताविरुद्ध लड्दैमा विकास प्रक्रियामा पछि परेको उल्लेख गर्दै प्रधानमन्त्रीले निरंकुशताविरुद्ध लड्दा आफू पनि १४ वर्ष जेल बसेको समेत पटकपटक स्मरण गरे। बन्दुकको नालबाट निस्कने गोलीबाट नभई जनताको मतबाट चुनिने नेतृत्वले अबको विकास गर्छ, उनले भने, अहिले निकै परिवर्तन आएको छ। स्पष्ट बहुमतको सरकार छ। समृद्ध नेपाल, सुखी नेपालीको निम्ति योजना बनाएर काम गरिरहेका छौ। नेपालमा सबै राजनीतिक दलले हतियार बोकेको र संघर्ष गरेको भन्दै प्रधानमन्त्रीले माओवादीले बोकेको हतियार र युद्ध प्रसंग कोट्याउन नहुने बताए। हतियार बोकेको दलसँग सहकार्य कसरी भयो भन्ने प्रश्नमा प्रधानमन्त्रीले यस्तो धारणा व्यक्त गरेका हुन्। प्रधानमन्त्रीलाई कम्युनिस्टहरू कसरी नेपालमा हाबी भए भन्ने प्रश्न पनि गरिएको थियो। जवाफमा उनले नेपालको कम्युनिस्ट आन्दोलन प्रजातान्त्रिक धारमा अडेर जनताको मतबाट संसदीय अभ्यासमा अग्रसर रहेको भन्दै पुरानो आँखाबाट हेर्न नमिल्ने धारणा राखे। एसियाली तथा अमेरिकी जनता, राजनीतिक नेतृत्व, दल तथा संस्थाबीच आपसी समझदारी प्रवद्र्धन गर्ने उद्देश्यले एसिया सोसाइटी सन् १९५६ मा स्थापना भएको हो। राजनीति, शिक्षा, कला, व्यवसाय, संस्कृतिक क्षेत्रमा सोसाइटीले काम गर्दै आएको छ। सोसाइटीमा अन्य नेताहरू आएर पनि प्रवचन दिने गर्छन। विभिन्न सहर र मुलुकमा यसका दर्जनभन्दा बढी शाखा छन्।"
संसद्को दोस्रो अधिवेशन आज सकिँदै,"काठमाडौं : चिकित्सा शिक्षा, नागरिकता संशोधनलगायतमहत्वपूर्ण विधेयक पारित नहुँदै संघीय संसद्को दोस्रो अधिवेशन बिहीबार अन्त्य हुँदै छ। वैशाख २३ बाट सुरु भएको दोस्रो अधिवेशनले बजेट पारित, मौलिक हकसम्बन्धी कानुन निर्माण र राष्ट्रिय महत्वका विषयमा सरकारलाई निर्देशन दिएको थियो। तर केहीमहत्वपूर्ण विधेयक भने पारित नहुँदै अधिवेशन अन्त्य हुन लागेको हो। संविधानको धारा ९३ मा राष्ट्रपतिबाट संघीय संसद्को अधिवेशन अन्त्य गर्ने व्यवस्था छ। प्रचलनमा भने सरकारको सिफारिसमा राष्ट्रपतिबाट संसद् अधिवेशन अन्त्य गर्ने गरिएको छ। प्रधानमन्त्री केपी ओली संयुक्त राष्ट्रसंघको महासभामा जानुअघि बसेको मन्त्रिपरिषद् बैठकले असोज ११ गतेबाट अधिवेशन अन्त्यका लागि राष्ट्रपतिसमक्ष सिफारिस गर्ने निर्णय गरिसकेको मन्त्रिपरिषद् स्रोतले बतायो। अधिवेशन अन्त्यसँगै नागरिकता संशोधन, चिकित्सा शिक्षा, लेखापरीक्षण, भुक्तानी तथा फछ्र्योट, बिमासम्बन्धीमहत्वपूर्ण विधेयक भने अलपत्र पर्ने भएका छन्। यी विधेयक प्रतिनिधिसभाका विभिन्न समितिमा विचाराधीन छन्। अधिवेशन अन्त्य भए पनि जुन विधेयक जुन समितिमा जे अवस्थामा छन्, त्यसैअनुसार आगामी अधिवेशनको प्रक्रियामा जाने पूर्वसभामुख सुवास नेम्वाङ बताउँछन्। राष्ट्रियसभाले भने सबै विधेयक पारित गरेको छ। प्रशासकीय अदालत, संकटापन्न वन्यजन्तु र वनस्पतिको अन्तर्राष्ट्रिय व्यापार नियन्त्रण र मुलुकी संहिता संशोधनसम्बन्धी विधेयक राष्ट्रियसभाले पारित गरे पनि प्रतिनिधिसभाबाट पारित हुन बाँकी छन्। प्रतिनिधिसभाबाट पारित भएको राहदानीसम्बन्धी कानुनमा संशोधन विधेयक राष्ट्रियसभाबाट पारित हुन बाँकी छ। बजेट अधिवेशन भए पनि यो अधिवेशनले संविधान कार्यान्वयनको महत्वपूर्ण मौलिक हकसम्बन्धी दर्जनौँ कानुन निर्माण गरेको प्रतिनिधिसभा उपसभामुख शिवमाया तुम्बाहाम्फेले बताइन्। समयमै बजेट पारित भयो, मौलिक हकसम्बन्धी कानुन निर्माण भए र सरकारलाई महत्वपूर्ण निर्देशन दिने काम भयो, उपसभामुख तुम्बाहाम्फेले भनिन्, कामका हिसाबले यो अधिवेशन निकै नैमहत्वपूर्ण रह्यो। बिहीबार बस्ने प्रतिनिधिसभामा दलका शीर्ष नेताले सम्बोधन गर्ने र अन्य बिजनेसमा प्रवेश नगराइने उनको भनाइ छ। अधिवेशन अन्त्यसँगै सांसद भने फुर्सदिला बन्ने भएका छन्। दसैं, तिहारलगायत पर्व आउन लागेको र सांसदलाई आआफ्नो निर्वाचन क्षेत्रमा जान सहज हुने गरी अधिवेशन अन्त्य गर्न लागिएको संसद् सचिवालयका अधिकारी बताउँछन्। बजेट अधिवेशन भने चाडपर्वपछि मात्र आह्वान गर्ने सरकारले जानकारी दिएको छ।"
अलमलमा प्रदेश प्रहरी ऐन,"जनकपुरधाम : संघीय सरकारको कमजोरीका कारण प्रदेश प्रहरी ऐन अलमलमा परेको प्रदेश २ सरकारले आरोप लगाएको छ। प्रदेश सरकारले संविधान जारी भएको तीन वर्ष बितिसक्दासमेत संघीय प्रहरी ऐन ल्याउन नसकेर प्रदेशहरूलाई समेत प्रहरी नियुक्त गर्ने विषयमा अल्झाएको सत्तापक्षको आरोप छ। बुधबार जनकपुरमा प्रदेशसभा सचिवालयद्वारा आयोजित प्रदेश प्रहरी सेवासम्बन्धी व्यवस्था गर्न बनेको विधेयक २०७५ माथि अन्तरक्रियामा सहभागी अधिकांश प्रदेशसभा सदस्यले प्रदेशमा शान्ति, सुरक्षा र समृद्धिका लागि प्रहरी ऐन ल्याउनुको विकल्प नरहेको बताएका थिए। कार्यक्रमको उद्देश्य प्रस्ट्याउँदै आन्तरिक मामिला तथा कानुनमन्त्री ज्ञानेन्द्र यादवले भने, संविधानको धारा २६८ को उपधारा २ अनुसार प्रदेशमा छुट्टै प्रहरी संगठन गठन गर्न सक्ने व्यवस्था छ। हामीले सोही संविधानप्रदत्त अधिकारअनुसार यो विधेयक सदनमा दर्ता गराएका हौं। प्रदेशमा शान्ति, सुरक्षा र सुशासन चुस्त बनाउने अभिप्रायले मन्त्रिपरिषद्बाट पारित गरी २०७४ वैशाख १५ गते यो विधेयक संसद् सचिवालयमा दर्ता गराइएको हो। सदनमा छलफलपश्चात् प्रदेश प्रहरी ऐनसम्बन्धी विधेयक विशेष छलफलका लागि संसदीय समितिमा पठाइएको थियो। ६ सदस्यीय समितिको संयोजकको रूपमा ज्येष्ठ नागरिकको हैसियतले कांग्रेस संसदीय दलका नेता रामसरोज यादवलाई छनोट गरिएको र समितिले विधेयक दर्ता भएदेखि २ महिनासम्मको अवधिमा निरन्तर ६ वटाभन्दा बढी छलफल र सरोकारवालासँगको अन्तरक्रिया गरिसकेको मन्त्री यादवले जानकारी गराए। मन्त्री यादवले भने, प्रदेशमा बढ्दै गएको आपराधिक घटना वा शान्ति सुरक्षाको विषयमा प्रदेश सरकारसँग जनता र जनप्रतिनिधिले सवाल गर्ने गरे पनि प्रहरी प्रशासन आफूमातहत नभएको कारण जवाफ फर्काउने अवस्थामा सरकार छैन। हामीसँग शान्ति सुरक्षाका विषयमा सवाल गरिन्छ तर, हामी जवाफ दिने अवस्थामा छैनौं, त्यसैले प्रदेश प्रहरी ऐन सदनबाट पारित गरी जवाफ दिने अवस्था बनाउन सबैले सहयोग गर्नुपर्यो, मन्त्री यादवले भने। प्रदेशका मुख्यन्यायाधिवक्ता दीपेन्द्र झाले विधेयकमाथि प्रस्तुतीकरण गरेका थिए। झाले संविधानले प्रदेश प्रहरी ऐन गठनको बाटो नछेके पनि संघीय सरकारको ढिलासुस्तीका कारण अप्ठ्यारा सिर्जना भएको प्रस्ट्याएका थिए। संविधानको धारा ५१, धारा २३२, धारा २३३ र धारा ३०२ मा संघीय, प्रदेश र स्थानीय सरकारबीच प्रहरी भर्ना विषयमा प्रस्ट उल्लेख भएकाले कुनै संवैधानिक कठिनाइ नरहेको झाले बताए। संविधानको धारा २६८ को उपधारा २ अनुसार प्रदेशमा छुट्टै प्रहरी संगठन गठन गर्न सकिने व्यवस्था छ । कुबेरसिंह रानाद्वारा तयार पारिएको प्रतिवेदनमा प्रदेश प्रहरी र संघीय प्रहरीको व्यवस्था, काम कर्तव्य तथा सेवासुविधासहित सरुवा बढुवालगायत विषयमा निकै प्रस्ट गरी उल्लेख गरिएको छ। संघीय सरकारले चाहे सो प्रतिवेदनका आधारमा समेत प्रदेश प्रहरी गठनको बाटो खोल्न सक्थ्यो। तर, त्यस्तो नगर्दा प्रदेश प्रहरी ऐन ल्याउने विषयमा विवाद खडा गरिएको हो, झाले भने। कार्यक्रममा सहभागी धनुषा प्रमुख जिल्ला अधिकारी प्रेमलाल लामिछानेले संविधानको अनुसूची ६, ७ र ९ अन्तर्गत रहेरै प्रदेश सरकारले आफ्ना विधेयक निर्माण गर्नुपर्ने सुझाव दिए। प्रजिअ लामिछानेले भने, संघीय प्रहरी ऐन ल्याइसकेपछि प्रदेश प्रहरी ऐन ल्याउँदा निकै राम्रो हुन्थ्यो तर, यदि त्यसभन्दा पहिल्यै ऐन ल्याउने हो भने संघीय प्रहरी ऐनको मस्यौदालाई समेत विषेश अध्ययन गरी त्यसैअनुसार विधेयक परिमार्जन गर्दै संघसँग नबाँझिने गरी प्रदेशले ऐन ल्याउनुपर्छ। धनुषाका एसपी गोविन्द थपलियाले प्रदेश प्रहरी सेवामा रहने समूह (१) जनपद प्रहरी सेवामा विशिष्टिकृत कार्य प्रकृतिका आधारमा गठन गरिएका समूहले प्रहरीहरूको वृत्ति विकासमा कठिनाइ हुन सक्ने धारणा राखेका थिए। विधेयकमा उल्लेख भएअनुसार जनपद प्रहरी समूह, प्राविधिक प्रहरी समूह, पर्यटक प्रहरी, सामुदायिक प्रहरी, ट्राफिक प्रहरी गरी पाँच वटा समूह राखिएको छ। त्यसैगरी प्रदेश प्रहरीको पोसाक, झण्डा र रंगको विषयमा विधेयकमा उल्लेख नभएकाले त्यसको व्यवस्थाबारे पनि प्रस्ट गर्नुपर्ने सुझाव उपरीक्षक थपलियाको थियो। प्रदेश सरकारले शीघ्र ल्याउन खोजिरहेको प्रदेश प्रहरी ऐनप्रति नेकपाका सांसदले विपरीत धारणा राखे। तत्कालीन एकीकृत नेकपा माओवादी संसदीय दलका नेता रामचन्द्र मण्डलले संघीय सरकारलाई ओभरस्केप गरी प्रदेशले कुनै ऐन ल्याए त्यसले अन्तरविरोधको सिर्जना गर्ने दाबी गरे। प्रदेश सरकारले संघसँग समन्वय नै नगरी प्रदेशलाई छुट्टै राज्यको रूपमा प्रस्तुत गरिरहेको दाबी गर्दै मण्डलले भने, नेतृत्वको अपरिपक्वताका कारण संघीयता फेल गराउने क्रियाकलाप अघि बढाइएको छ। त्यसैगरी तत्कालीन नेकपा एमालेका प्रमुख सचेतक सुन्दरबहादुर विश्वकर्माले यो विधेयक निकै महत्वपूर्ण भएको हुनाले गहन छलफलपश्चात् मात्र निश्कर्ष निकाल्न सरकारसँग अनुरोध गरे। विश्वकर्माले भने, हतारमा काम गर्ने र फुर्सदमा पछुताउने, काम सरकारले नगरोस्। प्रतिपक्षी दल कांग्रेसका प्रमुख सचेतक उपेन्द्र कुशवाहाले प्रदेश सरकारलाई बिनाप्रहरी प्रशासन काम गर्न निकै गाह्रो रहेकाले विधेयकलाई निष्कर्षमा ल्याउनु आवश्यक रहेको धारणा राखेका थिए।"
प्रदेश ७ मा राजधानी विवाद : आन्दोलनको घोषणा,"धनगढी : प्रदेश ७ को नाममा खासै असन्तुष्टि नआए पनि राजधानी गोदावरी नगरपालिकाको तेघरी राख्ने प्रस्तावको विरोधमा बुधबार सडक र सदनमा विरोध गरिएको छ। सदनमा प्रमुख प्रतिपक्षी दल कांग्रेस र राजपाले विरोध गरे भने सडकमा नागरिक समाजको टायर र नाराबाजी गर्दै प्रदर्शन गरेका थिए। साउन १० गते सभामुख अर्जुनबहादुर थापाले प्रदेशको स्थायी राजधानी र नामकरणबारे रायसुझावसहित प्रतिवेदन पेस गर्ने भन्दै नेकपा प्रमुख सचेतक तारा लामा तामाङको संयोजकत्वमा पाँच सदस्यीय संसदीय समिति गठन गरेका थिए। उक्त समितिले तीन पटक म्याद थप गर्दै मंगलबार प्रदेशसभामा प्रदेश राजधानी कैलालीकै गोदावरी नगरपालिका४ को तेघरी क्षेत्र रहने प्रस्तावसहित प्रतिवेदन पेस गरेको थियो भने प्रदेशको नाम साविककै सुदूरपश्चिम सिफारिस गरेको थियो। प्रदेशको नामबारे खासै विरोध नभए पनि राजधानीको विषयमा भने संसद्, सडक र सामाजिक सञ्जालमा खुलेर विरोध आएको छ। संसद्मा प्रमुख प्रतिपक्षी दलका नेता डाक्टर रणबहादुर रावलले कुनै नेताको इच्छाका आधारमा राजधानी गोदावरी नगरपालिकामा गएको आरोप लगाए। उनको संकेत नेकपाका नेता लेखराज भट्टप्रति थियो। लेखराज गोदावरी नगरपालिकाका बासिन्दा हुन्। कुनै नेताको इच्छाका आधारमा राजधानी गोदावरी तोकिएको छ, एकातिर पर्यावरणलाई असर नपर्ने गरी राजधानी तोकिनुपर्ने भनिएको छ भने त्यसको प्रतिकूल हुने गरी गोदावरीको जंगल मास्ने गरी गोदावरी राजधानी तोकिएको छ, उनले भने। नेता रावलले एक अर्बभन्दा बढी रकम धनगढीमा खर्च भइसकेको, साविकको क्षेत्रीय सदरमुकाममा पनि अर्बौंका पूर्वाधार खाली रहेको अवस्थामा नयाँ संरचना बनाउने गरी गोदावरी तोकिनुको कुनै तुक नहरेको बताए। राजधानीबारे, केही धनगढीका प्रदेशसभा सदस्य र राजधानीमा बस्ने नेताबाट मात्रै परामर्श लिएको आरोप लगाउँदै उनले संसदीय समितिको प्रतिवेदन त्रुटिपूर्ण रहेको बताए। यस्तै, कांग्रेसकै अर्का प्रदेशसभा सदस्य भरतबहादुर खड्काले बनेका संरचना रहेको डोटी र अर्बौं खर्च गरेर बनाएको धनगढी छाडेर संसदीय समितिले गोदावरीको तेघरीमा राजधानी बनाउने भनी ल्याएको प्रस्तावले आफूलाई लज्जाबोध भएको बताए। कांग्रेसबाट गोविन्द बोहराले पनि नौ जिल्लाको कुनै सल्लाह र सुझाव नलिएरै पेस भएको प्रतिवेदनको विरोध गरे। राजपाका सांसद कृष्णबहादुर चौधरीले आफूहरूलाई संसदीय समितिमै नराखेकाले प्रतिवेदन अवैध भएको बताए। यसअघि सत्तापक्षका प्रदेशसभा सदस्य पुर्णा जोशी, हर्कबहादुर कुँवर, अक्कल रावलले प्रस्तावको पक्षमा बोलेका थिए। नागरिक समाजको प्रदर्शन प्रदेश ७ मा स्थायी राजधानी र नामकरणको मुद्दाले संसद्मा प्रवेश पाएसँगै नागरिक समाजले पनि विरोध प्रदर्शन गरेको छ। धनगढीमा तोकिएको अस्थायी राजधानी गोदावरी सारेको भन्दै विरोध गरिएको हो। प्रदेशसभाभित्र स्थायी राजधानी र नामबारे छलफल चलिरहेका बेला प्रदेशसभा भवनबाहिर नागरिक समाजले नाराबाजी गर्दै टायर बालेर प्रदर्शन गरेका हुन्। अखण्ड सुदूरपश्चिमका लागि धनगढीवासीले गरेको आन्दोलन नभुल्न नागरिक समाजले चेतावनी दिएको छ। प्रदेशको राजधानी गोदावरी लैजानुको कारण प्रस्ट पार्नुपर्छ, होइन भने बिहीबारदेखि आन्दोलनको आँधीबेहोरी ल्याइन्छ, नागरिक समाजको आन्दोलनको नेतृत्व गरेका तत्कालीन अखण्ड सुदूरपश्चिम आन्दोलनका सहसंयोजक हरि रेग्मीले भने। उनले अत्तरियाका केही नेताले वन मासेर फाइदा कमाउन र आफ्नो जग्गाको मूल्यांकन बढाउनका लागि जनताको करले थेग्नै नसक्ने ठाउँमा राजधानी लैजाने प्रस्ताव गरेको आरोप लगाए। नागरिक समाजको आन्दोलनमा धनगढी उपमहानगरपालिकाका मेयर नृपबहादुर ओडले धनगढीमा अर्बौं लगानी भइसकेको र पर्याप्त सरकारी जग्गा रहेकाले पनि अन्यत्र राजधानी लैजान नमिल्ने बताए। यदि संसद्बाट त्यो प्रस्ताव पास भयो भने हामी २४ घण्टाभित्रै ती मन्त्री र प्रदेशसभा सदस्यलाई धनगढीबाट लखेट्छौं, उनले भने। नामबारे खासै प्रतिक्रिया नआए पनि राजधानी गोदावरी राखिएको प्रति सामाजिक सञ्जाल फेसबुक, ट्विटरमा पनि सत्ता पक्षकै नेताले विरोध जनाएका छन्। उनीहरूले आर्थिक समृद्धि र विकासको नारा लगाइरहेका बेला नयाँ स्थानमा वन फँडानी गरेर अर्बौं रकमका नयाँ संरचना बनाउँदा जनतालाई ऋणको भारी हुने बताए। धनगढी बन्दको घोषणा प्रदेशको राजधानी सारेको विरोधमा धनगढी नगरवासीले बिहीबार धनगढी बन्द आह्वान गरेका छन्। धनगढी नगरवासीको नामबाट जारी विज्ञप्तिमा धनगढीमा अर्बौं खर्च गरेर गोदावरीको जंगल काटेर राजधानी बनाउने कुरामा सहमत हुन नसक्ने भएकाले विरोधमा धनगढी बन्दको आह्वान गरिएको उल्लेख छ। थारु समुदाय असन्तुष्ट टीकापुर : प्रदेशसभामा प्रस्तुत भएको प्रदेश ७ को नाम सुदूरपश्चिम र राजधानी गोदावरी राख्ने विषयमा थारू समुदायले पनि असन्तुष्टि जनाएका छन्। उनीहरूले लामो समयसम्म आन्दोलनमा उत्रिएका थारूको माग सम्बोधन नभएको भन्दै असन्तुष्टि व्यक्त गरेका हुन्।राजधानी प्रदेश ७ का सबै जिल्लालाई पायक पर्ने ठाउँ र नाम प्रसिद्ध देवीदेउता, स्थानको नामबाट राख्नुपर्नेमा सुदूरपश्चिम राखिएको भन्दै उनीहरूले असन्तुष्टि जनाएका छन्। मानवअधिकारकर्मी फिरुलाल चौधरीले प्रदेशको सीमांकनमा सम्बोधन नभएको थारू आन्दोलनको माग प्रदेशको नामकरण र राजधानी तोक्दासमेत सम्बोधन नहुनु दुःखदायी भएको बताए। सरकारले प्रदेशको सीमा छुट्याउँदै गर्नुपर्ने माग त्यो बेला गरेन, चौधरीले भने, कम्तीमा नाम राख्दा सुदूरपश्चिम राख्नु हुन्थेन, यसले अखण्ड सुदूरपश्चिमलाई मात्रै सम्बोधन गरेजस्तो देखिन्छ। प्रदेश सीमांकनकै विषयमा भएको थारू आन्दोलनमा टीकापुरमा एक नाबालकसहित ८ सुरक्षाकर्मीले ज्यान गुमाएका थिए। ०७२ भदौ ७ गतेको घटनामा संलग्न भन्दै २४ जना थारू कारागारमा छन्। राजनीतिक मुद्दा भएको भन्दै उनीहरूलाई रिहा गर्न माग गर्दै आइरहेका थारूको माग सम्बोधन नहुनुले यस क्षेत्रको सामाजिक सद्भावमा समेत खलल पुग्ने चौधरीको ठम्याइ छ। उनले राजधानी दिपायल उपयुक्त हुने तर्क गरे। पहाडी जिल्लाको विकास हुने, भौतिक संरचना पनि पहिलेबाटै भएको छ, चौधरीले भने, अन्य ठाउँमा नयाँ संरचना बनाउनुभन्दा दिपायल नै ठीक हुन्थ्यो। थरुहटथारुवान प्रदेश हुनुपर्ने माग गर्दै आएको राष्ट्रिय जनता पार्टीका क्षेत्र नं १ का अध्यक्ष लक्ष्मणकिशोर चौधरीले थारूको कुनै पनि माग सम्बोधन नभएको टिप्पणी गरे। पहिचानसहितको संघीयताका पक्षमा आफूहरू रहेको बताउँदै चौधरीले थारूको आन्दोलन मत्थर भए पनि प्रदेश सीमांकनमै असन्तुष्टि व्यक्त गरे। हामी त सीमांकनमै सन्तुष्ट छैनौं, अध्यक्ष चौधरीले भने, पहिचानसहितको प्रदेशका लागि हाम्रो माग यथावत् छ। प्रदेशसभामा प्रस्तुत भएको प्रदेश ७ को नाम र राजधानीले थारू आन्दोलनको माग सम्बोधन नभएको सुदूरपश्चिमाञ्चल विश्वविद्यालयका सहप्राध्यापक नाथुराम चौधरीले बताए। राजधानी र नामको विषयमा आन्दोलनको घोषणा डोटी : प्रदेश नम्बर ७ को नाम र राजधानीका बिषयमा सिफारिस गर्न गठित प्रदेश संसदीय बिशेष समितिले बुझाएको प्रतिवेदनको विरुद्धमा डोटीका बासिन्दा पनि आन्दोलित भएका छन । बुधवार डोटीको सिलगढीमा बसेको सर्वपक्षीय बैठकले आन्दोलनका कार्यक्रमहरु तय गरेको हो । आन्दोलनका बिषयमा डोटीमा बसेको सर्बपक्षिय बैठक । तस्बिर : खगेन्द्रबहादुर सिंह आन्दोलनको तालिका अनुसार बुधवार साँझ दिपायल सिलगढी नगरपालिकाका प्रत्येक घरहरुमा कालो झण्डा राख्ने र संसदीय समितिले प्रदेश सभामा पेश गरेको प्रतिवेदन जलाउने कार्यक्रम तय भएको छ । आन्दोलन अन्तरगत बिहिवार बिहान ११ गते बिशाल जुलुश प्रदर्शन गरी जिल्ला प्रशासन कार्यालयमा धर्ना र कोण सभा गर्ने, साँझ दिपायलमा बिरोध प्रदर्शन सहित कोण सभा गर्ने र मसाल जुलुश प्रदर्शन गर्ने कार्यक्रम तय भएको छ । सर्वपक्षिय बैठकले १२ गते देखि अनिश्चितकालीन डोटी बन्दको घोषणा गरेको छ । प्रदेशको राजधानी दिपायल हुनु पर्ने माग राख्दै यस अघि डोटीमा ६४ दिनसम्म लगातार आन्दोलन भएको थियो । आफ्नो माग वेवास्ता गर्दै समितिले प्रदेशको राजधानी तोकेको भन्दै डोटीका बासिन्दा फेरी आन्दोलित हुने भएका हुन । (धनगढीबाट शिवराज भट्ट, टीकापुरबाट परमानन्द पाण्डे र डाेटीबाट खगेन्द्रबहादुर सिंहकाे सहयोगमा )"
