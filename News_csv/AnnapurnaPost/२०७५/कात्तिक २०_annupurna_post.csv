शीर्षक,विवरण
असह्य अन्धविश्वास,"एक्काइसौं शताब्दीको यस घडीमा समेत महिलाले बोक्सीको आरोपबाट अमानवीय हिंसाको शिकार बन्ने क्रम रोकिएको छैन। यसको पछिल्लो पीडित छिन् धनुषाकी ३० वर्षीया मन्तोरियादेवी मण्डल। उनलाई कात्तिक १९ गते परिवारकै सदस्यले निर्घात कुटपिट गरे। साथै कथित पञ्च भलाद्मीले ५० हजार जरिवाना गराई ५० हजारको भोज खुवाउन बाध्य बनाए। यो दण्डहीनताको पराकाष्ठा हो। हामीले निकै कष्टसाध्य समय पार गरेर नयाँ संविधान पायौं। त्यससँगै सुखी नेपाली, समृद्ध नेपाल को नारा पनि अघि सारियो। तर अन्धविश्वासका नाममा महिला प्रताडित हुनुपर्ने अवस्था रोकिएन। अमानवीय सामाजिक अपराध निरन्तर रह्यो। कहिले बलात्कार, कहिले बेचबिखन, कहिले बोक्सीका आरोपमा महिला मारिनु र कुटिनुपर्ने शिलशिला जुनसुकै व्यवस्था आए पनि फेरिएन। नयाँ संविधान घोषणापछि सर्वसाधारणमात्रै होइन महिला अधिकारकर्मी नै बोक्सीको आरोपमा कुटिइन्। जनप्रतिनिधि नै बोक्सीको आरोपमा कुटपिट गर्नेलाई जोगाउन लागि परेका घटना पनि बाहिर आए। घटनाहरूले बोक्सी प्रथाबारे बनाइएका नियम र कानुन निस्प्रभावी बनेको देखाउँछन्। नेपालको संविधान २०७२ को धारा ३८ उपधारा ३ मा महिला अधिकारबारे व्यवस्था गरिएको छ। मुलुकी ऐनमा बोक्सीको आरोपमा दुव्र्यव्यवहार गर्नेलाई तीन महिनादेखि दुई वर्षसम्म कैद वा ५ हजारदेखि २५ हजार रुपैयाँसम्म जरिवाना वा दुवै सजाय हुनसक्ने प्रावधान छ। त्यस्तै मानव अधिकारको विश्वव्यापी घोषणपत्रमा नेपालले हस्ताक्षर गरी महिलाविरुद्ध हुने सबै किसिमका भेदवभाव अन्त्य गर्ने प्रतिवद्धता जनाएको छ। तर, विद्यमान कानुन र सन्धिहरूले सामाजिक तहमा कुनै प्रभाव नपारेको देखिन्छ। बोक्सी प्रथा सामाजिक कलंकका रूपमा महिला उत्पीडनको हतियार बनेर समाजमा ज्युँका त्युँ देखिन्छ। बलात्कारका घटनामा जसरी सामाजिक अभियन्ता सडकमा वा सामाजिक सञ्जालमा खनिएका हुन्छन्, बोक्सी प्रथामा कमै देखिन्छन्। बोक्सीको आरोपमा महिला कुटिनु वा मारिनु अन्धविश्वासको आँखाबाट समाजलाई हेर्दा जायज भएको अदृश्य स्वीकारोक्तिका कारण स्वयं महिला नै प्रतिरोधशून्य भएका त होइनन् ? यस्ता जघन्य सामाजिक अपराधलाई सामान्य सुधार र अभियान मात्रै पर्याप्त नहुन सक्छ। यसलाई हटाउन सामाजिक परिवर्तन आवश्यक छ। नेपालमा भएका राजनीतिक परिवर्तनले समाजको मूल्य मान्यतामा धक्का दिन सकेन। परिणामतः दाइजो, छाउपडी, बोक्सीजस्ता कुप्रथा समाजमा जस्ताको जस्तै रहे। अझ परिमार्जित परिभाषामा पुर्नजीवित भइरह्यो। यसलाई हटाउन राज्य तहबाटै सामाजिक अभियान चलाउनुपर्छ। विद्यालय स्तरबाटै अन्धविश्वास र कुरीतिबारे पढाउन सुरु गर्नुपर्छ। पाठ्यक्रममै कुप्रथा बेठीक हो भन्दै पढाइ हुनुपर्छ। विश्वविद्यालयमा पढाइ हुने भूतप्रेतसम्बन्धी विदेशी कथा हटाइनुपर्छ। २०७४ पुसमा सर्वोच्च अदालतले बोक्सीलगायत कुप्रथाविरुद्ध पाठ्यक्रम तयार गरी विद्यालय स्तरदेखि नै पठनपाठन गर्न शिक्षा मन्त्राललयलाई निर्देशन दिएको थियो। त्यसमा प्रगति भने हुन सकेको छैन। अझ यस्ता कुप्रथा हटाउन जनचेतनामूलक अभियान राज्य स्तरबाटै सञ्चालन गरिनुपर्छ। संरचनागत तहमै परिवर्तन ल्याउन राज्य गम्भीर हुनुपर्छ। स्थानीय निकायले नियम तथा आचारसंहिता निर्माण गरे यस्ता सामाजिक अपराध निश्चय नै घट्नेछन्।"
