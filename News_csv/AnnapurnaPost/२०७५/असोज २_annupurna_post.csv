शीर्षक,विवरण
उदेकलाग्दो उदासीनता,"नेपाल वायुसेवा निगमले एयरबससँग दुइटा वाइडबडी विमान खरिदमा भएका घोटाला र अनियमितताबारे बारम्बार समाचार प्रकाशन हुँदा पनि सरोकारवाला निकायले देखाएको उदासीनताले अचम्भित तुल्याएको छ। करोडौं रकम हिनामिना भएको हुन सक्ने अवस्थामा पनि छानबिन, अनुसन्धान र आवश्यक कारबाहीको निम्ति कुनै पनि कदम चाल्ने प्रयत्न नगरिनु आफैंमा संयोग हुन सक्दैन। न त यो केवल प्रवृत्तिगत बेवास्ता हुन सक्छ। तथ्यलाई ध्यानमा राखेको खण्डमा यो घटनामा देखाइएको बेवास्ता नियतगत प्रतीत हुन्छ। जब नियतमै खोट हुन्छ, भनिरहनुपर्दैन पारदर्शिता, जिम्मेवारीबोध र सुशासन छायामा पर्छ। वाइडबडी विमान खरिद प्रक्रिया सुरुदेखि अन्त्यसम्म अनियमितताले भरिएको छ। सबैभन्दा सुरुमा निगमले एयरबसका दुइटा वाइडबडी खरिद गर्न विश्वव्यापी बोलपत्र आह्वान गर्यो। एयरबस कम्पनीलाई नयाँ विमान बनाउन अर्डर दिँदा समय लाग्ने, पहिल्यै रकम भुक्तानी गर्नुपर्ने आदि कारण देखाएर बोलपत्र आह्वान गर्दा हजार किलोमिटरभन्दा बढी उडान नभरेको सेकेन्डह्यान्ड विमान माग गरिएको थियो। आपूसँग एयरबसका दुइटा नयाँ विमान भएको दाबी गर्दै अमेरिकाको एएआर कर्पले दाखिला गरेको बोलपत्र निगमले स्वीकृति लियो। सोही आधारमा निगमले उक्त कम्पनीसँग समझदारी पनि गर्यो। तर, पछि उक्त कम्पनीले झुट बोलेको पुष्टि भयो। ऊसँग एयरबसको कुनै पनि विमान नभएको पुष्टि हुनासाथ निगमले समझदारी भंग गर्नुपर्थ्यो र टेन्डरको नयाँ प्रक्रियामा जानुपर्थ्यो। तर, निगमले त्यस्तो गरेन। एएआर इन्टरनेसनल अमेरिकी कम्पनी भए पनि त्यसका सप्लाई चेन अध्यक्ष नेपाली नागरिक दीपक शर्मा थिए। सायद यही साइनोले काम गर्यो, कंसाकार र दीपक शर्माले किर्ते क्रियाकलाप लुकाउन नयाँ उपाय निकाले। क्रेता, बिक्रेता र बिचौलियाको समझदारीमा हाई फ्लाई एक्स नामक कम्पनी आयरल्यान्डमा दर्ता गरियो। उक्त कम्पनीको दर्तासँग सम्बन्धित कागजातले त्यो कम्पनी युरोपेली कानुनमुताविक विशेष प्रयोजनका लागि तयार गरिएको कम्पनी भएको पुष्टि गर्छन्। हवाई यातायातको सामग्री भाडामा लिनेदिने, बिक्रीवितरण गर्ने उद्देश्य भनिए पनि उक्त कम्पनीसँग न त्यस्ता यातायात सामग्री थिए न त त्यो पहिला अस्तित्वमै थियो। तर, निगमले उक्त कम्पनीमार्फत वाइडबडी विमान किनेको छ। टेन्डर एउटा कम्पनीसँग सम्झौता गर्ने र बीचैमा अर्को कम्पनी तयारी गरी खरिद गर्ने, के यो प्रक्रिया आफैंमा विधिसम्मत छ ? यसैले वाइडबडी खरिद प्रक्रियामा गम्भीर त्रुटि भएको पुष्टि गर्छन्। त्यस्तै, भुक्तानी प्रक्रियामा पनि प्रशस्त त्रुटि भएको फेला परेको छ। सुरुमा विमान किन्ने प्रतिबद्धता शुल्कबापत १० लाख अमेरिकी डलर एएआरलाई भुक्तानी गरिएको छ। बीचमा बैनाबापत ७ करोड ९० लाख अमेरिकी डलर हाई फ्लाई ट्रान्सपोर्ट एरोइजको खातामा दाखिल गरिएको छ भने बाँकी रकमका लागि एस्क्रो कम्पनी अर्थात् बेग्लै एजेन्ट तयार पारिएको छ। के एउटा खरिद प्रक्रियामा फरकफरक संस्थालाई भुक्तानी दिइन्छ र ? यसले पनि अर्को गम्भीर सन्देह उत्पन्न भएको छ। देशका लागि आवश्यक विमान ध्वजावाहक कम्पनीले खरिद गर्नु र सञ्चालनमा ल्याउनु जायज र हर्षको विषय हो। तर, यही नाममा प्रशस्त अपचलन र राज्यकोषमा गम्भीर घाटा हुनेगरी लापरवाही गरिनु अनियमितता हो। विडम्बना, यति ठूलो अनियमितता सार्वजनिक हुँदा पनि राज्यका सरोकारवाला पक्ष मौन छ। न संसद्को सार्वजनिक लेखा समितिले चासो देखाएको छ न त अख्तियार दुरुपयोग अनुसन्धान आयोगले नै ! यो हदको उदासीनता अस्वीकार्य छ।"
निर्देशक सिद्धान्त समिति गठन सुरु,"काठमाडौं : राज्यका काम कारवाहीको अनुगमन मूल्यांकन गर्ने महत्वपूर्ण संसदीय समितिहरूको गठन प्रक्रिया अघि बढेको छ। दुवै संसद् (प्रतिनिधिसभा र राष्ट्रियसभा) का सांसद रहने संघीय संसद्को महत्वपूर्ण समिति राज्यको निर्देशक सिद्धान्त, नीति र दायित्वको कार्यान्वयन अनुगमन तथा मूल्यांकन समिति गठन संसद्ले सुरु गरेको हो। प्रतिनिधिसभाले समितिमा रहने सांसदहरूको नाम सोमबारको बैठकमा अघि बढाएसँगै समिति गठन प्रक्रिया सुरु भएको हो। समितिमा प्रतिनिधिसभाका १२ र राष्ट्रियसभाका ३ गरी १५ सदस्य रहने व्यवस्था छ। समितिमा प्रतिनिधिसभाबाट अनिलकुमार झा, गणेश ठगुन्ना, निरादेवी जैरु, प्रभु शाह, भीम रावल, डामीनेन्द्र रिजाल, लक्ष्मी परियार, खेम लोहनी, दुर्गा पौडेल, पम्फा भुसाल र देवप्रसाद तिमल्सेना सदस्य चयन भएका छन्। प्रतिनिधिसभाका एक सांसद भने संघीय फोरमले नाम दिएपछि घोषणा हुनेछ। राष्ट्रियसभाले भने नाम चयन गरेको छैन। राष्ट्रियसभाले असोज ४ मा बस्ने बैठकबाट नाम घोषणा गर्ने तयारी गरेको संसद् सचिवालयले जनाएको छ।राष्ट्रियसभा र प्रतिनिधिसभाका सांसद समेटेर गठन हुने समितिको काम सरकारले संसदमा गरेका प्रतिबद्धता, नीति तथा कार्यक्रम, बजेटलगायत काम कारवाही अघि बढे नबढेको हेर्छ, सांसद रामनारायण बिडारीले भने। उनले समितिको प्रतिवेदन संयुक्त संसद्मा पेस हुने जानकारी दिए। सांसद कृष्णभक्त पोखरेलले पहिलेका संसदीय निमयावलीमा राज्यका निर्देशक सिद्धान्त उल्लेख मात्र भएको तर यसपटक कार्यान्वयनमा आएको बताए। संसदीय समितिले अनुगमन गर्ने र प्रतिवेदनसमेत दिने प्रावधान रहनु सकारात्मक छ, उनले भने, सरकारका नीति, कार्यक्रम, प्रतिबद्धता कार्यान्वयनमा भए गरेका काम समितिले हेर्नेछ। समिति सभापतिहरूको निर्वाचन ५ असोजमा प्रतिनिधिसभाका १० समितिका सभापतिको निर्वाचन आगामी शुक्रबार बिहान ११ बजे हुने भएको छ। ७ महिनापछि हुन लागेको समितिको निर्वाचन पहिलेजस्तै स्थगन हुन सक्ने आशंका सांसदहरूमा छ। यसअघि समिति सभापतिहरूको निर्वाचन भदौ १७ गते र त्यसअघि भदौ ५ गते गर्ने तयारी भए पनि स्थगन गरिएको थियो। सत्तारुढ नेकपा र प्रमुख प्रतिपक्षी कांग्रेसबीच समिति सभापतिको भागबण्डामा सहमति नभएपछि सभामुख कृष्णबहादुर महराले भदौ १७ को निर्वाचन अनिश्चितकाल स्थगित भएको जानकारी दिएका थिए। सभामुख महराले सोमबारको बैठकमा प्रतिनिधिसभा अन्तर्गतका १० समितिको निर्वाचन असोज ५ गते शुक्रबार बिहान ११ बजे हुने जानकारी दिए। सभापति निर्वाचन हुने १० समितिमा अर्थ, अन्तर्राष्ट्रिय सम्बन्ध, उद्योग तथा वाणिज्य र श्रम तथा उपभोक्ता हित, कानुन, न्याय तथा मानव अधिकार, कृषि, सहकारी तथा प्राकृतिक स्रोत, महिला तथा सामाजिक, राज्य व्यवस्था तथा सुशासन, विकास तथा प्रविधि, शिक्षा तथा स्वास्थ्य र सार्वजनिक लेखा समिति छन्। संसदीय समितिहरू नेतृत्वविहीन भएकाले कुनै पनि विषयमा निर्णय गर्न सकेका छैनन्।"
बुधबार संविधान दिवस : यस्ताे छ तयारी,"काठमाडौं : नेपालको संविधान जारी भएको तेस्रो वर्ष पूरा भई चौथो वर्षमा प्रवेश गरेको अवसरमा बुधबार संविधान दिवस मनाइँदै छ। दिवसको अवसरमा प्रधानमन्त्री केपी शर्मा ओली अध्यक्ष रहेको संविधान दिवस मूल समारोह समितिले सैनिक मञ्च टुँडिखेलमा विशेष समारोह गर्दैछ। समारोहमा राष्ट्रपति, उपराष्ट्रपति, प्रधानमन्त्री, राष्ट्रियसभाका अध्यक्ष, सभामुख, संवैधानिक नियकायका प्रमुख, मन्त्री, विभिन्न राजनीतिक दलका नेता, सुरक्षा निकायका प्रमुख, राष्ट्रसेवक कर्मचारीलगायतको उपस्थिति रहने सञ्चार तथा सूचना प्रविधि मन्त्रालयले जनाएको छ। समारोहमा पुष्पवृष्टि, संविधान दिवस२०७५ अंकित तुल प्रदर्शन, नेपाली सेना, सशस्त्र प्रहरी, नेपाल प्रहरी र स्काउटद्वारा कवाज, विभिन्न धार्मिकसामाजिक सङ्घसंस्थाबाट विभिन्न जातजातिको वेशभूषा झल्कने झाँकी प्रदर्शन, काठमाडौँ र ललितपुर महानगरपालिकाबाट विशेष झाँकी प्रदर्शन गर्ने कार्यक्रम तय भएको छ। त्यसैगरी नेपाली सेना, नेपाल प्रहरी र सशस्त्र प्रहरीद्वारा रोचक कार्यक्रम प्रस्तुत गरिनाका साथै संविधान दिवस मूल समारोह समितिका अध्यक्ष एवं प्रधानमन्त्रीद्वारा विशेष सम्बोधन गरिने छ। त्यसैगरी विदेशस्थित नेपाली दूतावास, नियोग तथा वाणिज्य दूतावासमा संविधान दिवस एवं राष्ट्रिय दिवसका अवसरमा विभिन्न कार्यक्रम गरिने र असोज २, ३ र ४ गते दीपावली गरिने मन्त्रालयले जनाएको छ। काठमाडौँ उपत्यका बाहिरका प्रदेशका राजधानी, जिल्ला र स्थानीय तहमा सरसफाइ, प्रभातफेरी, खेलकुद, प्रवचन गोष्ठी, साहित्यिक गोष्ठी, सांस्कृतिक कार्यक्रम र विभिन्न झाँकी प्रदर्शनी गरिनाका साथै असोज २, ३ र ४ गते दीपावली गरिने छ। सरकारले संविधान दिवस मनाउन प्रधानमन्त्रीको अध्यक्षतामा ३३ सदस्यीय मूल समारोह समिति, सञ्चार तथा सूचना प्रविधि मन्त्रालयको संयोजकत्वमा प्रचारप्रसार उपसमिति र कामपाको संयोजकत्वमा मञ्च सजावट व्यवस्था उपसमिति गठन गरेको थियो। सर्वसाधारणलाई कुर्सी व्यवस्था चौथो संविधान दिवस मनाउनका लागि काठमाडौँ महानगरपालिकाले आफ्नो सम्पूर्ण तयारी पूरा गरेको छ। यस वर्ष सर्वसाधारणले पनि सहजतापूर्वक समारोह हेर्न पाउने गरी तयारीको काम भएको महानगरपालिकाले जनाएको छ। यसअघिका वर्षमा विशिष्ट व्यक्तिका लागि मात्र बसेर हेर्ने व्यवस्थापनको काम गर्दैआएको महानगरले यस वर्षदेखि सर्वसाधारणको लागि पनि कुर्सीको व्यवस्थापन गरेको छ। महानगरपालिकाका सहप्रवक्ता नवराज ढकालका अनुसार सर्वसाधारणका लागि बस्नका लागि कुर्सी, पिउने पानी, र स्वास्थ्योपचार केन्द्र राखिने छ। सर्वसाधारणका लागि तीन हजार र विशिष्ट व्यक्तिका लागि दुई हजार कुर्सी राखिसकिएको ढकालले जानकारी दिए। बुधबार मनाइने संविधान दिवसका लागि कामपाले केही स्थानमा वृक्षरोपण, सरसफाइ, मञ्च सजावटजस्ता काम पनि गरेको छ। त्यसैगरी समारोहमा पुष्पवृष्टि गरिनाका साथै विकासे र सांस्कृतिक झाँकी प्रदर्शन गरिने कामपाले बताएको छ। कार्यक्रम अवधिभर दमकल, एम्बुलेन्सलगायत आवश्यक सेवा तैनाथ हुनेछ। काठमाडौँ उपत्यकाका सबै नगरपालिकाको परम्परागत, सांस्कृतिक र जातीय पहिचानसहितको झाँकी र विभिन्न पेशागत समूहको प्रदर्शनका लागि कामपाले सहकार्य गरेको छ। रासस"
निर्मला हत्याबारे १ नम्बर प्रदेशसभामा संघीय सरकारको आलोचना,"विराटनगर : बलात्कारपछि हत्या गरिएकी निर्मला पन्तको घटान विषयमा प्रदेश १ को सदनमा संघीय सरकारको टीकाटिप्पणी भएको छ। सत्ता र प्रतिपक्षीय सांसदले बलात्कार र हत्यामा संलग्न पत्ता लगाई कडा कारबाही गर्न माग गरेका छन्। प्रदेश सांसदले सोमबार सदनमा पन्त हत्या र बलात्कारमा संलग्नको पहिचानसमेत हुन नसक्नु निकै सन्देहपूर्ण भएको भन्दै सरकारको आलोचना गरेका हुन्। सत्तापक्षीय सांसदले समेत संघीय सरकारले यो विषयलाई गम्भीर रूपमा लिएर अनुसन्धान अझ सशक्त बनाउन माग गरे। सत्तापक्षीय नेकपाकी सांसद अम्बिका थापाले निर्मला पन्त न्याय नपाउने पात्र बनेको भन्ने प्रश्न गर्दै भनिन्, सबैतिरका अपराधी पत्ता लाग्छन् तर यो घटनामा किन लाग्दैनन् ? थापाले निलम्बित प्रहरी प्रमुखलाई हिरासतमा राखेर अनुसन्धान गर्नुपर्ने र प्रमाण कसरी नष्ट भयो भन्ने विषयमा छानबिन हुनुपर्ने माग गरिन्। संघीय लोकतान्त्रिक राष्ट्रिय मञ्चकी सांसद विष्णुमाया तुम्बाहाम्फेले बलात्कारमा संलग्नलाई कारबाही गर्न कडा कानुन आवश्यक रहेको बताइन्। उनले कानुनकै बलमा यस्ता घटनालाई कम गर्न सकिने बताउँदै भनिन्, निर्मला पन्तको घटनामा संलग्न पक्राउ नपर्नुले सरकारले नै संरक्षण गरेको छ कि भन्ने भन्ने प्रश्न तेर्सिएको छ। राज्य सत्ता नै अपराधी संरक्षणमा लागे यो गम्भीर हुन्छ। कांग्रेसका सांसद चुमनारायण तवदारले पन्त बलात्कार र हत्यामा संलग्नलाई कडा कारबाही हुनुपर्ने माग गर्दै भने, संलग्नलाई छाड्नुहुन्न। कांग्रेसकै लीला सुब्बाले यत्रो घटना हुँदा संघीय सरकारका गृहमन्त्रीले के गर्दै छन् भन्ने प्रश्न गर्दै प्रदेश सरकारले यस विषयमा संघीय सरकारलाई ध्यानाकर्षण गर्नुपर्ने बताइन्। उनले भनिन्, सरकार सुशासनको कुरा गर्छ तर पन्त हत्यामा गृह मन्त्रालय र रक्षा मन्त्रालयले के हेर्दै छ ? आइतबारको प्रदेशसभामा समेत निर्मला पन्त घटनाको छानबिन र दोषीलाई कारबाही गर्ने विषयमा संघीय सरकार चुकेको भन्दै सांसदले टीकाटिप्पणी गरे। कांग्रेसकी बिन्दिया कार्कीले एउटा किशोरीमाथि बलात्कार भई हत्या भएको यत्तिको समय बितिसक्दा पनि चुरो पत्ता नलाग्नु टीठलाग्दो भएको बताइन्। नेकपाकी ज्योति सुब्बाले घटनामा संलग्नलाई कडाभन्दा कडा कारबाही गर्न कानुनको कठघरामा उभ्याउन जरुरी भएको भन्दै सरकारको ध्यानाकर्षण गरिन्। सरकारलाई जनताले विश्वास गरेनन् प्रदेश १ का आन्तरिक मामिला तथा कानुनमन्त्री हिक्मत कार्कीले जनताले सरकारलाई विश्वास नगरेको बताएका छन्। प्रदेश सरकारले संविधान दिवस मनाउन त्यसको तयारीबारे जानकारी दिन आयोजित पत्रकार सम्मेलनमा मन्त्री कार्कीले भने, प्रदेश सरकारलाई जनताले विश्वास गरेका छैनन्। उनीहरू पर्ख र हेरको अवस्थामा छन्। हामी विश्वास जितेर काम गर्ने प्रयासमा छौं। मन्त्री कार्कीले जनताले पूर्ण रूपमा विश्वास नगरिरहेको र जनता पर्ख र हेरको स्थितिमा रहेका कारण विश्वास दिलाउने सरकारको प्रयास रहने बताए। संविधान दिवस राष्ट्रिय दिवसका रूपमा तीन दिनसम्म मनाउन प्रदेश सरकारको तयारीबारे जानकारी दिँदै यसका लागि मुख्यमन्त्री शेरधन राईको संयोजकत्वमा ५०१ सदस्यीय मूल समारोह समिति गठन गरिएको छ। दिवसलाई राष्ट्रिय दिवसका रूपमा भव्यतासाथ मनाउन राजनीतिक दल, कर्मचारी, सामाजिक संघसंस्था, उद्योगी, व्यापारी, प्राध्यापक, शिक्षक, विद्यार्थी, किसान, मजदुर, पेसाकर्मी, खेलाडी, युवा, ज्येष्ठ नागरिक, महिला, नागरिक समाज एवं प्रदेशवासीलाई सरकारले आह्वान गरेको छ। मंगलबार प्रदेशको अस्थायी राजधानी विराटनगरभित्रका सबै सरकारी कार्यालय, महानगरपालिकाले आआफ्नो कार्यालय र क्षेत्रका ठाउँठाउँमा राष्ट्रिय झन्डा एवं ब्यानर सजाएर नगर सरसफाइ गरिनेछ। त्यस्तै, सरकारी कार्यालय परिसर र घरघरमा दीपावली तथा जनचेतनामूलक कार्यक्रम पनि गरिने उनले बताए। बुधबार सूर्योदयका साथ प्रहरीले विगुल बजाउने कार्यक्रम छ। राष्ट्र, राष्ट्रियता, स्वतन्त्रता र संविधानका लागि जीवन उत्सर्ग गर्ने ज्ञात, अज्ञात सहिदप्रति उच्च सम्मान र श्रद्धाञ्जली अर्पण गर्दै मठ, मन्दिर, मस्जिद, विहार, गुरुद्वार, चर्चलगायत स्थानमा पूजापाठ र प्रार्थनाको कार्यक्रम पनि गरिनेछ। विराटनगरस्थित सहिद रंगशालामा सेना, नेपाल र सशस्त्र प्रहरी तथा नेपाल स्काउट र विद्यार्थीले मार्चपास गर्नेछन्।"
पुष्पलाललाई 'नेपाल रत्न',"काठमाडौं : सरकारले नेपाल कम्युनिस्ट पार्टीका संस्थापक महासचिव स्वपुष्पलाल श्रेष्ठलाई नेपाल रत्न प्रदान गर्ने भएको छ। राष्ट्रको सबैभन्दा ठूलो पदवी पुष्पलाललाई मरणोपरान्त प्रदान गर्ने निर्णय गरिएको हो। यसअघि यो पदवीबाट स्वर्गीय विश्वेश्वरप्रसाद कोइराला, मदन भण्डारी, गिरिजाप्रसाद कोइराला तथा गणेशमान सिंहलाई विभूषित गरिएको थियो। सिंहदरबारमा आइतबार राति बसेको मन्त्रिपरिषद् बैठकले स्वर्गीय पुष्पलाललगायत राष्ट्रिय जीवनमा महत्वपूर्ण भूमिका खेल्ने झण्डै ५ सय जनालाई पदक, मानपदवी र अलंकार प्रदान गर्न राष्ट्रपति समक्ष सिफारिस गर्ने निर्णय गरेको छ। सरकारले उपप्रधान एवं रक्षामन्त्री ईश्वर पोखरेलको संयोजकत्वमा विभुषण सिफारिस समिति गठन गरेको थियो। समितिको प्रस्तावमा विभुषण पाउनेको नाम राष्ट्रपति समक्ष पठाइएको हो। पुष्पलाल नेपाली कम्युनिस्ट आन्दोलनमा अग्रणी नेता तथा कुशल सिद्धान्तकार मानिन्छन्। विसं १९८१ असार १५ मा रामेछापको भंगेरीमा जन्मिएका पुष्पलालको निधन २०३५ साउन ७ गते भएको थियो। सरकारले नेपाल रत्नका साथै राष्ट्रगौरव, राष्ट्रदीप, जनसेवा श्री लगायतका पदक पाउने सबैको नाम राष्ट्रपति समक्ष पठाएको छ। यसअघि यस्ता विभूषण तथा पदवी गणतन्त्र दिवसका अवसरमार १५ जेठका दिन प्रदान गरिँदै आएको थियो। तर यो वर्षदेखि संविधान दिवसका दिन ३ असोजमा प्रदान गरिनेछ। कस्तो हुन्छ नेपाल रत्न ? बनाउन १३ लाख लाग्ने यो तक्मा हिरा, सुन र मिना जडित हुन्छ। यो आठ कोणको मणिबाट बनेको हुन्छ। यसको व्यास ८५ सेन्टिमिटर हुन्छ। यसको अग्रभागको प्रत्येक कोणमा पाँच पाँचवटा हिरा रहेको हुन्छ। कोणहरूको बीचमा दुई पातासहितको आठवटा लालीगुँरास रहेको हुन्छ। आठवटा कोणको बीचमा सुनको रश्मि आकारको आठवटा कोण हुन्छन्। सुनको रश्मि आकार भित्र कमलको पात आकारको आठवटा रातो मिना हुन्छ। यसको मध्यभाग सुनबाट बनेको नेपालको नक्सा र त्यसमाथि सुनकै सगरमाथाको चित्र हुनेछ।"
"अनुगमन सुरु, सही नक्सा प्रयोग गर्न सर्कुलर","काठमाडौं : भूमि व्यवस्था, सहकारी तथा गरिबी निवारण मन्त्रालयले सही नक्सा प्रयोग गर्न सबै मन्त्रालय, आयोग र सचिवालयलाई सर्कुलर गरेको छ। नेपाल सरकारको निसान छापमै गतल नक्सा प्रयोग भएकोसम्बन्धी अन्नपूर्ण पोस्टमा समाचार प्रकाशित भएपछि मन्त्रालयले सर्कुलर गरेको हो। सरकारको निसान छापमा प्रयोग भएको नक्सामा कालापानी गायब छ। अर्थात् ६२ वर्गकिलोमिटर जग्गा छैन। मन्त्रालय सचिव गोपीनाथ मैनालीले जारी गरेको सर्कलुरमा कार्यालय, कार्यकक्ष, सभाहलमा राखिने नेपालको नक्सा, विभिन्न डाटा, सूचना देखाउन तयार गरिने नक्सा, सभा, गोष्ठी, प्रदर्शनी, भेला, मेला, सेमिनारमा प्रदर्शन गरिने तुल, ब्यानरमा राखिने नक्सा, अध्ययन, शोध, प्रतिवेदनलगायतमा नापी विभागले वेबसाइटमा उपलब्ध गराएको नक्सा मात्रै स्रोत खुलाएर प्रकाशन र प्रदर्शन गर्न निर्देशन दिएका छन्। लेटरप्याड, छापलगायतमा प्रयोग भएको सरकारी निसान छापमा नेपालको सही सिमाना भएनभएको तत्काल जाँच गरी शुद्ध नक्सा भएको निसान छाप मात्रै प्रयोग गर्नसमेत मन्त्रालयले सर्कुलरमार्फत निर्देशन दिएको छ। नापजाँच ऐन, २०१९ को दफा (घ) र जग्गा नापजाँच नियमावली, २०५८ को नियम २४ बमोजिम हवाई सर्भेक्षण गर्न, नेपाल सरकारले स्थापना गरेको नियन्त्रण बिन्दु तथा नक्सा प्रयोग गर्न, नक्सा तयार एवं प्रकाशन गर्न नापी विभागको स्वीकृति लिई गर्नुपर्ने व्यवस्था छ। सरकारको आधिकारिक निकाय तथा नेपालभरमा प्रयोगमा आउने नक्सामा भएको त्रुटिले मुलुकको राष्ट्रियता, भौगोलिक अखण्डता, सार्वभौमसत्ताको संरक्षण तथा अभ्यासमा समेत असर पर्न सक्ने भएकाले नक्साको प्रयोगमा थप सजग र सावधान हुनुपर्ने देखिएको सर्कुलरमा छ। सही नक्सा नापी विभागको बेवसाइटमार्फत निःशुल्क नक्सा लिनसमेत आग्रह गरेको छ। देशभर गलत नक्साको प्रयोग भइरहेको छ। विभागको आधिकारिक भनिएको नक्सामा लिम्पियाधुरा गायब छ। गुगलमा समेत कालापानीलाई विवादित क्षेत्रका रूपमा देखाइएको छ। विदेशस्थित राजदूतावास, कूटनीतिक नियोगमा प्रयोग भएका निसान छाप र नक्सामा पनि गलत छ। थाइल्यान्डस्थित नेपाली राजदूतावासले प्रयोग गरेको निसान छापमा नेपालको नक्सा गलत छ। विभागले थाल्यो अनुगमन नापी विभागले सबै मन्त्रालय, विभाग र कार्यालयमा अनुगमन थालेको छ। सरकारको निसान छापमै गलत नक्सा प्रयोग भएको सम्बन्धमा अनुगमन थालिएको विभागका उपमहानिर्देशक सुरेशमान श्रेष्ठले जानकारी दिए। विभागका निर्देशक मग्नु दत्तको संयोजकत्वमा कार्यदल बनाएर अनुगमन थालिएको हो। कार्यदलमा नापी अधिकृत प्रवीण सापकोटा र सर्वेक्षक पुष्प बल्ल छन्। कार्यदलले सिंहदरबारभित्रका सबै मन्त्रालय, आयोग, विभाग र सरकारी निकायको अनुगमन गरी गलत नक्सा हटाउने काम गर्नेछ। गतल नक्सा प्रयोग भएको सरकारको निसान छाप प्रयोग नगर्न निर्देशन गर्नेछ। कार्यदलको समयावधि १५ दिन तोकिएको छ। त्यसपछि उसले प्रतिवेदन तयार गरी विभागमा पेस गर्ने कार्यक्रम छ। निसान छापको नक्सामै कालापानी गायब अझै सच्याइएन निसान छापको त्रुटि सरकारी निकाय अन्योलमा : निसान छाप सच्याउने जिम्मा कस्को?"
परिमार्जन हुँदै राष्ट्रिय सुरक्षा नीति,"काठमाडौं : परिवर्तित राजनीतिक अवस्था र राज्य संयन्त्र अनुकुलको राष्ट्रिय सुरक्षा नीति तय हुने भएको छ। दुई वर्षअघि पारित राष्ट्रिय सुरक्षा नीति लाई परिमार्जन गर्दै नयाँ नीति तर्जुमा गर्न लागिएको हो। संघीयता कार्यावन्यन र सुरक्षा समन्वयका लागि राष्ट्रिय सुरक्षा नीति को महत्वपूर्ण भूमिका रहने भन्दै यसको परिवर्तित सन्र्दभ अनुकुल संशोधन आवश्यक रहेको भन्दै प्रधानमन्त्री एवं राष्ट्रिय सुरक्षा परिषद्का अध्यक्ष केपी ओलीले आइतबार निर्देशन दिएका छन्। प्रधानमन्त्री ओलीले तत्काल पुनः संरचनाका लागि उपप्रधान तथा रक्षामन्त्री नेतृत्वमा समिति बनाएर अध्ययन गर्न निर्देशन दिएका थिए। उनको निर्देशनलगत्तै पोखरेल नेतृत्वमा विज्ञ टोली तय गर्ने निर्णय भएको छ। सिंहदरबारस्थित परिषद् सचिवालयमा प्रधानमन्त्री ओलीको अध्यक्षतामा परिषद् बैठक बसेको हो। सात वर्षको प्रयासपछि बदलिँदो परिस्थितिमा नेपालको राष्ट्रिय सुरक्षा नीति २०७३ तयार भएको थियो। उक्त नीति ओली प्रधानमन्त्री रहँदा २०७३ वैशाखमा परित भएको हो। त्यही नीतिमा अडेर समग्र सुरक्षाका कार्य अघि बढेका थिए। आन्तरिक सुरक्षादेखि सीमा व्यवस्थापन र सीमांकनसमेतलाई त्यसले समेटेको थियो। तत्कालिन माधवकुमार नेपाल नेतृत्वको सरकारले २०६६ पुसमा राष्ट्रिय सुरक्षा नीतिको मस्यौदा तयार पार्ने निर्णय गरेको थियो। त्यसलगत्तै, तत्कालीन रक्षामन्त्री विद्या भण्डारीको संयोजकत्वमा समिति गठन भएर काम अघि बढेको थियो। त्यही आधारमा २०७३ मा सुरक्षा नीति पारित भएर अहिले पुनरवलोकनसम्म आइपुगेको हो। सुरक्षा परिषद्को बैठकले संविधानको धारा २६६ (३) अनुसार राष्ट्रिय सुरक्षा परिषद्को वार्षिक प्रतिवेदनलाई अन्तिम रुप दिँदै बदलिँदो परिवेश अनुकुलको राष्ट्रिय सुरक्षा नीति पुनरवलोकनमा जोड दिएको सुरक्षा परिषद्का सदस्यसचिव समेत रहेका रक्षासचिव विष्णु लम्सालले बताए। वार्षिक प्रतिवेदन राष्ट्रपति विद्यादेवी भण्डारी समक्ष पेश गरिनेछ। २०७४०७५ को समग्र सुरक्षा अवस्था र चुनौतिको विषयमा पावर प्वाइन्ट सहितको प्रस्तुतिमा सुरक्षा अवस्था, अपनाउन सरकारले गरेको नयाँ योजना, विभिन्न सुरक्षा निकायको सुझाव, नीतिको कार्यावन्यन, आपसी समन्वयलगायतका विषय परेको थियो। राष्ट्रिय सुरक्षा परिषद्ले सम्पादन गरेका कार्यहरू उल्लेख गर्दै मुलुकको सुरक्षा अवस्था र गर्नपर्ने समन्वयकारी भूमिकाबारेमा समेत छलफल भएको सहभागीले बताए। विभिन्न निकायका प्रतिनिधि र विज्ञ सम्मिलित गरी राष्ट्रिय सुरक्षा नीति २०७३ संशोधनपरिमार्जनको प्रस्ताव तयार गर्न तत्काल समिति गठन गर्ने भनिएको रक्षा मन्त्रालयले जनाएको छ। निकट भविष्यमा नेपालको राष्ट्रिय सुरक्षा र हित विषयमा विभिन्न बहस र छलफल गर्न भनिएको छ। चारवर्षदेखि थाति रहेको नीतिलाई २०७३ मा पारित गरेका प्रधानमन्त्री ओलीले अहिले पुनःसंरचना गर्न आवश्यक रहेको भन्दै विज्ञहरू सित छलफलका लागि निर्देशन दिएका हुन्। राज्यका नीतिहरू मध्यको राष्ट्रिय सुरक्षा नीतिमा नेपालको स्वतन्त्रता, सार्वभौमिकता, भौगोलिक अखण्डता र स्वाधिनताको संरक्षणलगायत सुरक्षा उल्लेख भएकाले कार्यकारी तहबाटै छलफल हुनेगर्छ। सोही नीतिका आधारमा नेपाली सेना, नेपाल प्रहरी, सशस्त्र प्रहरी बललगायत सबै सुरक्षा निकायलाई समन्वयकारी भूमिमामा ल्याउने गरिन्छ। सुरक्षा निकायलाई सवल, सुदृढ, व्यावसायिक, समावेशी र जनउत्तरदायी बनाइ राष्ट्र हितमा उपयोग गर्ने लक्ष्य राष्ट्रिय सुरक्षा नीतिमा छ। जनताको जीउधन रक्षा, डरत्रास मुक्त समाजका लागि चुस्ता सुरक्षा नीति अपरिहार्यता भएको छ। कतैबाट हमला तथा आक्रमण भयो भने त्यस्ता आक्रमणकारीको प्रतिवाद समेत यसबाट निर्देशित हुन्छ। राष्ट्रिय मूल नीति२०४२ मा त्यतिबेला सुरक्षा नीति नभने पनि प्रतिरक्षा नीति को रुपमा सहकार्य हुने गरेको थियो। सुरक्षा परिषद् बैठकमा प्रधानमन्त्री ओलीसहित उपप्रधान तथा रक्षामन्त्री पोखरेल, गृहमन्त्री रामबहादुर थापा, अर्थमन्त्री युवराज खतिवडा, प्रधानमन्त्रीका प्रमुख सल्लाहार विष्णु रिमाल, प्रधानसेनापति पूर्णचन्द्र थापा, मुख्यसचिव लोकदर्शन रेग्मी सदस्यसचिव लम्साल र सचिवालयका उपरथिको उपस्थिति थियो। परराष्ट्रमन्त्री प्रदीप ज्ञवाली विदेशभ्रमणमा रहेकाले अनुपस्थित थिए।"
"सरकारको विरोधमा माधव नेपाल, भन्छन्, अब संसद्मै कुरा राख्छु","काठमाडौं : सत्तारूढ दलकै नेता सरकारको विरोधमा उत्रन थालेका छन्। सरकारको कामकारबाहीप्रति असन्तुष्टि जनाउँदै उनीहरू सार्वजनिक रूपमै विरोधमा उत्रिएका हुन्। पछिल्लो समय भइरहेका बलात्कार, अव्यवस्था, भ्रष्टाचार र अनियमितताविरुद्ध नेकपाका नेताले नै सरकारको आलोचना र विरोध गर्न थालेका छन्। नेकपाका वरिष्ठ नेता माधवकुमार नेपाल नै सरकारको आलोचनामा उत्रिएका छन्। मुलुकमा भ्रष्टाचार, अव्यवस्था अति भइसकेको उनले बताए। अहिले म यहाँ मात्रै बोल्छु, अब संसदमा पनि बोल्छु, पूर्वप्रधानमन्त्री नेपालले काठमाडौंका ११ वटै स्थानीय तहबाट सम्पादित कार्यको वार्षिक समीक्षा कार्यक्रममा भने। उनले चाबहिलजोरपाटीको बाटो निर्माणमा मन्त्रीले नै ढाँटेको भन्दै आक्रोश व्यक्त गरेका छन्। साँखु जाने बाटो कहिलेसम्म यस्तो, बौद्ध जोरपाटीको बाटो के भयो यस्तो भन्ने गीत सुनाउँदै नेता नेपालले उक्त बाटो तत्काल नबने मन्त्रीले पनि गम्भीर परिणाम भोग्नुपर्ने चेतावनी दिए। भौतिक पूर्वाधार तथा यातायात व्यवस्थामन्त्री रघुवीर महासेठप्रति लक्ष्य गर्दै नेता नेपालले मन्त्रीले गरेका प्रतिबद्धता पूरा नगरेको आलोचनासमेत गरे। मैले त्यो बाटो तत्काल बनाउनुहोस् भनें, मन्त्रीले ढुक्क हुनुहोस् भने। तर ढुक्क हुन सकिनँ, अनि सँगै लिएर गए, उनले भने, तर अहिलेसम्म त्यो बाटो जस्ताको त्यस्तै छ, हामीले भन्दा त मन्त्रीले सुन्दैनन् भने जनताले भन्दा के होला। भ्रष्ट कर्मचारीसँगै मन्त्री मिलेको हुन सक्ने आशंका गर्दै नेता नेपालले मन्त्रीको काममा पनि केही गडबडी छ भन्ने आंशका जागेको बताए। विकास निर्माणका काम समयमै हुन नसक्नुको प्रमुख कारण भ्रष्टाचार भएको उनको भनाइ छ। मैले बौद्ध, जोरपाटी, साँखुको बाटो तत्काल बनाउनुस् भनें। मन्त्रीले ढुक्क हुनुहोस् भने। तर अहिलेसम्म अवस्था जस्ताको त्यस्तै छ। बाटो किन बिग्रिन्छ, किन समय बन्दैनन्, त्यो सब भ्रष्टाचारले गर्दा हो, नालायक इन्जिनियर छन्, उनले भने, कोही दण्डित हुँदैनन्, सबै मिलेका छन्, सजाय हुन नसकेकै कारण भ्रष्टाचार बढेको हो। पैसा खाएपछि दण्ड दिने साहस नै नहुने पूर्वप्रधानमन्त्री नेपालको दाबी छ। स्थानीय तहका पदाधिकारीलाई भ्रष्टाचारमा नलाग्नसमेत उनले आग्रह गरे। तपाईंहरू पैसा खानेतिर नलाग्नुहोला, उनले भने, छिटो र गुणस्तरीय काम गर्नुहोस्। काठमाडौं धूलो, धूवाँ र खाल्डाखुल्डीबाट मुक्त हुनुपर्ने उनले जोड दिए। काठमाडौंका सबै स्थानीय तह मिलेर एकीकृत योजना बनाउन पूर्वप्रधानमन्त्री नेपालले आग्रह गरे। एउटाले बनाउने र अर्काले भत्काउने नगर्नुहोस, उनले भने, सबै नगर मिलेर मास्टर प्लान बनाउनुहोस्, त्यसअनुसार पूर्वाधारको काम गर्नुहोस्। जिल्ला समन्वय समितिले आयोजना गरेका समीक्षा कार्यक्रममा काठमाडौंका ११ वटै स्थानीय तहले एक वर्षभर गरेका कामकारबाहीबारे जानकारी गराएका थिए।"
"अख्तियार प्रमुख सिफारिस घिमिरेको सुनुवाई बिहीबार, परेनन् उजुरी","काठमाडौं : अख्तियार दुरुपयोग अनुसन्धान आयोगको प्रमुख आयुक्त सिफारिस नवीनकुमार घिमिरेको संसदीय सुनुवाइ बिहीबार हुने भएको छ। संसदीय विषेश सुनुवाई समितिको मंगलाबार बसेको बैठकले घिमिरेलाई बिहीबार दिउसो १ बजे सुनुवाईका लागि बोलाएको हो। घिमिरेविरुद्ध हालसम्म समितिमा कुनै पनि उजुरी नपरेकाले समितिले उनलाई सिधै सुनुवाइका लागि बोलाएको हो। संसदीय सुनुवाई विशेष समितिबाट उनको नाम अनुमोदलन भएमा समितिले त्यसको जानकारी संवैधानिक परिषद्लाई गराउनेछ । संवैधानिक परिषद्ले राष्ट्रपतिसमक्ष त्यसको जानकारी गराएपछि राष्ट्रपतिबाट प्रमुख आयुक्त नियुक्ति हुने संवैधानिक व्यवस्था छ। गत भदौ २० गते संवैधानिक परिषद् बैठकले अख्तियारको प्रमुख आयुक्तमा घिमिरेलाई सिफारिस गरेको थियो। प्रमुख आयुक्त सिफारिस घिमिरे गत फागुनदेखि आयोगको कार्यबाहक प्रमुख थिए। तत्कालीन प्रमुख आयुक्त दीप बस्न्यात गत माघ मसान्तमा सेवानिवृत्त भएयता अख्तियार नेतृत्वविहीन थियो। नेपालको संविधानको धारा २३८ मा अख्तियार दुरुपयोग अनुसन्धान आयोगमा प्रमुख आयुक्त र अन्य चार जना आयुक्तहरू रहने व्यवस्था छ। प्रमुख आयुक्तले अख्तियार दुरुपयोग अनुसन्धान आयोगको अध्यक्ष भई काम गर्ने संवैधानिक व्यवस्था छ। राष्ट्रपतिले संवैधानिक परिषद्को सिफारिसमा प्रमुख आयुक्त र आयुक्तको नियुक्ति गर्ने र उनीहरूको पदावधि नियुक्तिको मितिले ६ वर्षको हुने व्यवस्था छ। संघीय कानून बमोजिम संसदीय सुनुवाई भएपछि सिफारिस भएका पदाधिकारी राष्ट्रपतिबाट नियुक्त हुने संवैधानिक व्यवस्था छ। संविधानको धारा २९२ उपधारा १ मा संविधान बमोजिम संवैधानिक परिषदको सिफारिसमा नियुक्त हुने प्रधान न्यायाधीश, सर्वोच्च अदालतका न्यायाधीश, न्याय परिषदका सदस्य, संवैधानिक निकायको प्रमुख वा पदाधिकारी र राजदूतको पदमा नियुक्ति हुनु अघि संघीय कानून बमोजिम संसदीय सुनुवाई हुने व्यवस्था छ।"
"सरकारी कर्मचारी : बहाना बनाउँदै, भत्ता खाँदै","काठमाडौं : तलब छँदैछ। तर अतिरिक्त रकम बुझ्नका लागि सरकारी कर्मचारीहरू बैठकका बहाना बनाउँछन्। बिहानबेलुकी बैठक बसेको रिपोर्ट तयार पारेर उनीहरू भत्ता बुझ्छन्। सचिव, सहसचिवले मातहतका कर्मचारीको कार्यसम्पादन मूल्यांकन निम्ति बैठक बस्नुपरेको कारण देखाइ २ हजारसम्म भत्ता बुझिरहेका छन्। मातहत कर्मचारीको कार्यसम्पादन मूल्यांकन गर्नु सचिव सहसचिवको नियमित र प्रशासनिक काम हो। त्यही काम गरेर उनीहरूले भत्ता बुझेर राज्यकोषलाई व्ययभार पार्ने काम गरेको प्रधानमन्त्री तथा मन्त्रिपरिषद् कार्यालयले जनाएको छ। सचिव सहसचिवबाटै गैरकानुनी रूपमा भत्ता लिइरहेको भन्ने जानकारी आएको छ, यस सम्बन्धमा गम्भीर ध्यानाकृष्ट भएको छ, प्रधानमन्त्री कार्यायल स्रोतले भन्यो। कार्यालय समयमा बैठक बसेर भत्ता लिनु गैरकानुनी मानिन्छ। हाल सबै मन्त्रालय, केन्द्रीय निकाय तथा आयोगका सचिव, सहसचिवले मातहतका अधिकृत र उपसचिवको गत वर्षको कार्यसम्पादन मूल्यांकन बापत अंक दिने काम गरिरहेका छन्। प्रधानमन्त्री केपी ओलीले आर्थिक समृद्धि र सुशासन कायम गर्ने सरकारको मुख्य लक्ष्य रहेको बताउँदै आएका छन्। प्रधानमन्त्रीको लक्ष्यअनुरूप अर्थ मन्त्रालयले दुई महिनाअघि सार्वजनिक खर्चमा मितव्ययीतासम्बन्धी निर्देशिका जारी गरेको थियो। सो निर्देशिकाविपरीत सचिव, सहसचिवले कार्यसम्पादन मूल्यांकन गर्दा बैठक बसेकोमा धमाधम हजारौं रूपैयाँ भत्ता बुझिरहेका छन्। मातहतका कर्मचारीको कार्यसम्पादन मूल्यांकन गर्न प्रत्येक मन्त्रालयमा सचिवको नेतृत्वमा पुनरवलोकन समिति हुन्छ। सो समितिमा दुई जना सहसचिव सदस्य रहन्छन्। तीन सदस्यीय समितिको बैठक हरेक मन्त्रालयमा नियमित बसिरहन्छ र भत्ता बुझ्ने काम भइरहेको छ। संघीय मामिला तथा सामान्य प्रशासन मन्त्रालयका प्रवक्ता सुरेश अधिकारीले बिहान बेलुकी बैठक बसालेर भत्ता लिन सकिने भए पनि कार्यालय समयको बैठकको भत्ता लिन नहुने बताए। कतिपय मन्त्रालयमा हजारौं कर्मचारीको मूल्यांकन गर्नुपर्दा बिहान बेलुकी बैठक बस्नु पर्ने बाध्यता हुने सहसचिव अधिकारीको तर्क छ। स्रोतका अनुसार कतिपय मन्त्रालयमा कार्यालय समयमा मूल्यांकन गर्न सकिने अवस्था हुँदाहुँदै पनि भत्ताको लोभमा बिहान बेलुकी बैठक बसाल्ने गरिएको छ। प्रधानमन्त्री तथा मन्त्रिपरिषद् कार्यालयका सचिव केदारबहादुर अधिकारीले सरकारले जारी गरेको आर्थिक मितव्ययीतासम्बन्धी निर्देशिकाको पालना र कार्यान्वयन गर्नु सचिवलगायत सबै कर्मचारीको दायित्व भएको बताए। कार्यालय समयमा बस्ने बैठकको भत्ता लिनु आर्थिक मितव्ययीता निर्देशिका विपरीतको काम भएको सचिव अधिकारीको भनाइ छ।"
कर्मचारीलाई मन्त्री बिना मगरको निर्देशन : विदेश नजानू,"काठमाडौं : खानेपानीमन्त्री बिना मगरले खानेपानी मन्त्रालय र मातहतका कर्मचारीलाई विदेश भ्रमणमा रोक लगाएकी छन् । खानेपानी मन्त्रालय सिंहदरबारमा मंगलबार आकस्मिक बैठक बोलाएर मन्त्री मगरले कर्मलाईलाई अनावश्यक विदेश भ्रमण रोक्न निर्देशन दिएकी हुन्। सचिव, सहसचिव र मन्त्रालय मातहतका विभिन्न निकायका विभागीय प्रमुखलाई मन्त्रालयमा बोलाएर निर्देशन दिएकी हुन्। बैठकमा बोल्दै मन्त्री मगरले अहिले काम गर्नुपर्ने बेला आएकाले भ्रमण रोक्नु अति आवश्यक रहेको बताइन् । उनले कर्मचारीलाई कडा निर्देशन दिंदै भनिन्, अहिले काम गर्ने बेला हो । जनताले सरकारसँग राखेको अपेक्षा पूरा गर्नुपर्ने समय हो । यो समयमा अति आवश्यक भए मात्र भ्रमणमा जाने हो । नत्र भ्रमणमा नजानुहोला । मन्त्रालयसँग जोडिएर आएका कतिपय नकारात्मक समाचारले हामीलाई राम्रो गर्दैन । म आफैं पनि भ्रमणको आवश्यकता हेरेर मात्र विदेश जान्छु । तपाईंहरु पनि नजानुहोस्, उनले भनिन्, अति आवश्यक भए मात्र भ्रमण स्वीकृत हुन्छ, नत्र हुँदैन । सो अनुसार गर्न उनले मातहतका अधिकारीहरुलाई निर्देशन दिइन् ।"
संविधान दिवस मनाउने कि बहिष्कार गर्ने ? फोरममा विवाद,"काठमाडौं : प्रदेश २ सरकारको नेतृत्व गरिरहेको संघीय समाजवादी फोरमभित्र असोज ३ मा मनाइने संविधान दिवसलाई लिएर मतान्तर देखिएको छ। केन्द्रीय सरकारमा समेत सहभागी फोरमका दुई नम्बर प्रदेशमा मुख्यमन्त्री छन्। तर पार्टी प्रदेश समितिकी संयोजक रेणु यादवले आइतबार साँझ विज्ञप्ति जारी गर्दै आफ्ना नेताकार्यकर्तालाई संविधान दिवसमा सहभागी नहुन ह्विप जारी गरेकी छन्। यादवले विज्ञप्ति निकालेको केही बेरमै संघीय सरकारमा उपप्रधानमन्त्रीसमेत रहेका फोरम अध्यक्ष उपेन्द्र यादवका स्वकीय सचिव महेश चौरसियाले सामाजिक सञ्जालमा फोरमद्वारा संविधान दिवसको विरोध गर्ने कुनै औपचारिक निर्णय नभएको लेखेका थिए। सोमबार दिउँसो फोरमका उपमहासचिव तथा केन्द्रीय कार्यालय प्रमुख प्रकाश अधिकारीले विज्ञप्ति नै निकालेर असोज ३ मा भनिएको कालो दिवसमा सहभागी नहुन निर्देशन दिएका छन्। रेणु यादवले निकालेको विज्ञिप्तमा भने बुधबार साँझ बत्ती निभाएर ब्ल्याक आउटसमेत गर्न निर्देशन दिइएको छ। फोरम अध्यक्ष यादवका स्वकीय सचिवले प्रदेश २ को नाउँमा पार्टीबाट आएको विज्ञप्ति केन्द्रसँग कुनै सल्लाह नगरी आएको टिप्पणीसमेत गरेका छन्। यसबारे फोरमको पदाधिकारी बैठकमा छलफल हुने उनको भनाइ छ। हामीले संशोधनकै लागि दुईबँुदे सहमति गरेर सरकारमा गएका छौं, उनले भने, तर कुनै सल्लाहबिनै विरोधको निर्णयमा उत्रिनु ठीक होइन। यसअघि संविधान दिवसको विरोध गर्दै राष्ट्रिय जनता पार्टी नेपालले विरोध गर्ने र त्यस दिन साँझ ब्ल्याक आउट गर्ने निर्णय गरेको थियो। राजपाले पार्टीका अध्यक्षमण्डलकै सबै नेतालाई यस्ता विरोध कार्यक्रममा सहभागी हुन विभिन्न जिल्ला खटाएको छ। सँगै प्रदेश २ मा फोरम नेतृत्वकै सरकारमा मन्त्री रहेका राजपाका नेतालाई समेत पर्सादेखि सप्तरीसम्मका जिल्लामा हुने विरोध सभाको नेतृत्व गर्न निर्देशन दिएको छ। राजपाको निर्णयपछि अप्ठ्यारोमा फसेको फोरमले केन्द्र र प्रदेश गरी दुई तहमा दुई थरी मत सार्वजनिक गरेको छ। यसले फोरमभित्र समेत विवाद सिर्जना गरिदिएको छ। केन्द्रीय कार्यालयले सोमबार जारी गरेको विज्ञप्तिविपरीत सर्कुलर जारी गरे पनि फोरम नेत्री रेणु यादवले प्रदेश २ मा फोरमका नेताकार्यकर्ता विराधमै उत्रने दाबी गरिन्। मधेशमा संविधान दिवसको विरोध अवश्य हुन्छ, उनले भनिन्। नेत्री यादव फोरमकी केन्द्रीय उपाध्यक्षसमेत हुन्। अर्का केन्द्रीय उपाध्यक्ष लालबाबु राउत प्रदेश २ का मुख्यमन्त्री हुन्। यता केन्द्रीय उपमहासचिव तथा फोरमका केन्द्रीय पार्टी कार्यालय प्रमुख अधिकारीले निकालेको विज्ञप्तिमा भनिएको छ, संविधानमा रहेको हाम्रो असुन्तष्टि यथावत् रहे पनि सविधान दिवसकै विरोध गर्ने वा कालो दिवस मनाउने निर्णय फोरम नेपालको छैन। राजपाले असाेज ३ लार्इ कालो दिनको रूपमा मनाउने"
उपेन्द्र यादवलाई कालो झण्डा देखाउने ६ जना पक्राउ,"राजविराज : संघीय समाजवादी फोरमका अध्यक्ष उपेन्द्र यादवलाई कालो झण्डा देखाउने ६ जना पक्राउ परेका छन्। राजविराजमा आयोजित पार्टी प्रवेश कार्यक्रममा सहभागी हुन आएका फोरम नेपालका अध्यक्ष र उपप्रधान एवं स्वास्थ्य तथा जनसंख्यामन्त्री यादवलाई कालो झण्डा देखाउने ६ जना पक्राउ परेका हुन्। एसपी राजेन्द्र विष्टका अनुसार स्वतन्त्र मधेस गठबन्धनका जिल्ला संयोजक सुरेन्द्रप्रसाद शर्मासहित ६ जना पक्राउ छन् । सप्तरीमा यादवले कार्यक्रम गर्न लागेको थाहा पाएपछि गठबन्धनका कार्यकर्ता विरोधमा उत्रिएका थिए । गठबन्धनका स्थानीय नेता तथा कार्यकर्ताले कालो झण्डा देखाएर नाराबाजी गर्ने प्रयासका क्रममा उनीहरु पक्राउ परेका हुन् । पक्राउ पर्नेमा शर्मासहित राजविराज ५ का भुपेन्द्रप्रसाद दास, कञ्चनरुप १ का अनिल पञ्जियार, छिन्नमस्ता ४ का धर्मदेव यादव, हनुमाननगर कंकालिनी ११ का गुलाब मण्डल र जीवन लौगी रहेको प्रहरीले जनाएको छ ।"
प्रदेश सरकारमाथि अनावश्यक प्रहार : मुख्यमन्त्री पोखरेल,"बुटवल : ५ नम्बर प्रदेशका मुख्यमन्त्री शंकर पोखरेलले मुलुकमा संक्रमण निम्त्याइरहन चाहनेले प्रदेशमाथि प्रहार गर्न थालेको बताएका छन्। संघीयता कार्यान्वयनमा आएको छ महिना बित्न नपाउँदै प्रदेश सरकारमाथि अनावश्यक प्रहार भइरहेको उनले बताएका छन्। मंगलबार बुटवलमा आयोजित एक कार्यक्रममा बोल्दै मुख्यमन्त्री पोखरेलले स्थानीय तह र संघीय सरकारका कामका विषयलाई लिएर प्रदेश सरकारको अहिल्यै औचित्य खोज्नु पूर्वाग्रहबाहेक अरु केही नभएको बताए। प्रदेशले गरेका काममा जनताले प्रश्नै नउठाएको उनको दावी छ । उनले यस्तो गलत प्रचारमा कतिपय मिडियाहसहित बौद्धिक जगत नै लागेको आरोप लगाए। 'प्रदेश सरकारले गरेको काममा जनताले असुन्तुष्टी जनाएकै छैनन्, तर पनि प्रदेशलाई नै जोडिएको छ, उनले भने' यो आग्रहबाहेक अरु केही होइन।' मुख्यमन्त्री पोखरेलले कतिपयले संघीयता महंगो रहेको भन्दै समृद्धिको आकांक्षा पूरा गर्नमा समस्या उत्पन्न गरेको प्रचारमा लागेको बताए। साढे दुई सय वर्षको एकात्मक शासनले दिएको फलको विषयमा चर्चा नगरी छ महिना चल्दै गरेको संघीयताको विषयमा निष्कर्ष निकल्नु तर्कसंगत नरहेको उनले बताए। 'अढाईसय वर्षसम्म चलेको एकात्मक शासन व्यवस्थाले के फल दियो, त्यसको निष्कर्ष निकालिएको छैन, अहिले भर्खर कान्र्यावयनमा आएको संघीयताको औचित्य खोज्ने ? यो अझै बेला भएको छैन, उनले भने। मुख्यमन्त्री पोखरेलले मुलुक समृद्धिको निकै नजिक रहेकाले सकारात्मक परिवर्तनलाई पछ्याउदै जानुपर्ने आवश्यकता रहेको औल्याए। तीन प्रतिशतको आर्थिक वृद्दिदर आठ प्रतिशतमा पुग्दा समेत मुलुकमा केही भएन भन्दै प्रचारमा लाग्नु गलत भएको उनको टिप्पणी छ। मुख्यमन्त्री पोखरेलले सही कामको गलत व्याख्या गर्दै युरोप र अमेरिकी मुलुकले चाहेबमोजिम नेपाललाई संक्रमणमै राखिराख्ने योजनाको गोटी नबन्न समेत आग्रह गरे । भारत र चीनको आर्थिक समृद्धिमा विचलन ल्याउन युरोपियनले नेपालमा संक्रमण निम्त्याउदै द्वन्द्व गराउन खोजेको समेत बताएका छन्। मुख्यमन्त्री पोखरेलले मिडियाले हौवाको भरमा समाचार बनाउन नहुने र त्यही समाचारका आधारमा सडक आन्दोलनमा उत्रिन आवश्यक नभएको उनले बताए। स्थानीय तहले लिएको करको विषयमा गलत प्रचार गरिएको उनको भनाइ छ। 'कर करिब सय वर्ष अघिदेखिबाट उठेको थियो, मिडियाले कहिल्यै देखेन, जनप्रतिनिधि आएपछि कर बढ्यो भनेर प्रचार गरिदिने, उनले आक्रोश पोखे।"
सर्भे टोलीले विवादित ठाउँमा हातै हालेको छैन,"काठमाडौं : नेपालभारत सीमा सर्भेको कामले टुंगो पाएको छैन। सीमा यताउता भइरहँदा पनि सर्भे टोलीले चार वर्षसम्म दुई देशको सीमा यकिन गर्नै नसकेको हो। ताप्लेजुङदेखि दार्चुलासम्म चार कार्यक्षेत्रमा नेपालभारतको संयुक्त सीमा टोली परिचालन भएर सीमा निर्धारणको काम हुँदैछ। चार टोलीले चार वर्षमा चार जिल्लाको विवादरहित ठाउँको काम मात्रै सकेको छ। टोलीले नेपालभारतको सीमाक्षेत्रमा रहेका २७ जिल्लामध्ये झापा, सुनसरी, पर्सा र कैलालीको विवादरहित क्षेत्रमा मात्रै काम सकेको हो। आठ वर्ष समयावधि पाएको सीमा टोलीले बारा, नवलपुर, नवलपरासी, रूपन्देही, कपिलवस्तु, दाङ र कञ्चनपुरमा काम थालेको छ। बाँकी १७ जिल्लामा कामै सुरु भएको छैन। तराई क्षेत्रमा पर्ने सीमावर्ती जिल्ला मोरङ, बाँके, बर्दिया, रौतहट, सर्लाही, महोत्तरी, धनुषा, सिरहा र सप्तरीमा काम थालिएकै छैन। सीमा क्षेत्रमा रहेका पहाडी जिल्ला ताप्लेजुङ, पाँचथर, इलाम, डडेलधुरा, बैतडी र दार्चुलामा इन्स्पेक्सन (निरीक्षण)को कामसमेत नभएको नापी विभाग नापी अधिकृत निर्मलराज कोइरालाले जानकारी दिए। उनका अनुसार झापादेखि माथि ताप्लेजुङसम्ममा रहेका ८५ वटा र कञ्चनपुरमाथि दार्चुलासम्मका ४ सय १५ गरी पाँच सय सीमास्तम्भको अवस्थाबारे कुनै जानकारी छैन। कालापानी र सुस्ताको स्ट्रिप म्याप बनाउने काम समेत भएको छैन। त्यहाँ इन्स्पेक्सन नै भएको छैन, पिलरको अवस्था के छ, छन्छैनन्, खोलाले बगाएको हो कि थाहा नै छैन, नापी अधिकृत कोइराला भन्छन्, सुस्ताका कति पिलर छन् भन्नेसमेत थाहा छैन। उनले सुस्तामा म्यापिङको कामसमेत हुन नसकेको बताए। सन् १९८० मा गठन भएको नेपालभारत संयुक्त प्राविधिक समितिले सन् २००७ सम्ममा कालापानी र सुस्ताबाहेकको स्ट्रिप नक्सा तयार पारी प्राविधिक तहमा हस्ताक्षरसमेत सम्पन्न गरेको छ। २०१४ जुलाई २५ देखि २७ सम्म बसेको नेपालभारत परराष्ट्रमन्त्रीस्तरीय तेस्रो संयुक्त आयोगले सुस्ता र कालापानीको विषयमा कार्य अगाडि बढाउने जिम्मा परराष्ट्र सचिवस्तरीय संयन्त्रलाई दिएको थियो। तर समस्या समाधानको कुरा पर जाओस्, चार वर्षको अन्तरालमा परराष्ट्र सचिवस्तरको कुनै बैठक पनि बस्न सकेको छैन। नेपालभारतको सीमाको एक हजार आठ सय ८० किलोमिटर लम्बाइमध्ये ६ सय ४० किलोमिटरमा नदीनाला मात्रै पर्छन्। नदी नै नदीको देशका रूपमा चिनिने नेपालमा ५७ नदीले भारत सिमानाको काम गरेका छन्। ६ सय ४० किमि नदी सिमानामध्ये महाकालीमा दुई सय किलोमिटर, नारायणीमा २० किमि र मेचीमा ८० किमि पर्छ। नापी विभागका निर्देशक दामोदर ढकाल तरार्ई क्षेत्रमा २०२२ देखि २०३५ सालसम्म भएको कित्तानापीका कारण नदीनाला पर्ने क्षेत्रमा सीमा निर्धारणमा समस्या भएको बताउँछन्। २०४५ साल मंसिर २२ को मन्त्रिपरिषद्ले नदी सिमाना क्षेत्रमा स्थिर सीमा सिद्धान्त अर्थात् सुगौली सन्धिलगायत सन्धिसम्झौतापश्चात् तयार गरिएको सीमा नक्साका आधारमा सीमा निर्धारण गर्ने निर्णय गरेको छ। उनका अनुसार यो सिद्धान्त अपनाउँदा कम्तीमा सय वर्षभन्दा बढी अन्तरालमा प्राकृतिक रूपमा नदीनालाको बहाव परिवर्तन भई स्थानीय तहमा सीमाको बुझाइ र तत्कालीन समयमा रहेको नदीको बहावको अवस्थाले नेपाली भूमि भनिएको जग्गा भारततर्फ र भारतको भनिएको जग्गा नेपालतर्फ पर्ने अवस्था सिर्जना भएको छ। २०२२ सालदेखि २०३५ सालसम्म कित्तानापी भई नदी किनारासम्म भोगचलन गरिएको जग्गाका जग्गाधनी दर्ता प्रमाण पुर्जासमेत उपलब्ध गराइएको छ। उनीहरूले तिरोसमेत तिरिरहेका छन्। नयाँ सिद्धान्तका कारण पचास वर्षदेखि भोगचलन गरिरहेको जग्गा जमिन छोड्नुपर्ने अवस्था आएको छ। तर २०४५ सालमा स्थिर सीमा सिद्धान्त अपनाउने निर्णय भएकाले लालपुर्जा भएकाको भूमिसमेत यताको उता र उताको यता हुने भएको छ। २०२२ सालदेखि २०३५ सम्म भएको नापी र २०४५ सालको सरकारको निर्णयले समस्या ल्याएको उनले बताए। जनतासँग लालपुर्जा छ, तिरो पनि तिरिरहेका छन्, सरकारको निर्णयका कारण त्यो जग्गा भारतमा पर्छ, उनले भने, नापी भयो २०२२ सालमा, सिद्धान्त बन्यो २०४५ सालमा, यसले सीमा सम्बन्धी कुरामा विवाद आएको छ। उनीहरूलाई मुआब्जा दिने कुरा भएपनि त्यसको निर्णय अहिलेसम्म भएको छैन। नापी विभागका अनुसार एक हजार दुई हेक्टरभन्दा बढी जग्गामा यस्तो समस्या आउने भएको छ। यसकै उदाहरणस्वरूप पर्साको वीरगन्जको सिर्सिया क्षेत्रमा लालपुर्जा उपलब्ध गराइएको जग्गा भारततर्फ पर्न गएको हो। अन्य धेरै ठाउँमा त्यो समस्या छ। सिर्सिया क्षेत्रमा नदी सिमानाले स्थिर सीमा सिद्धान्त अपनाएका कारण नेपालको भनिएको जग्गा भारतमा पर्न गएको नापी विभागको भनाइ छ। सीमा निर्धारण गर्ने क्रममा सिर्सियाजस्तो समस्या धेरै ठाउँ आउने देखिएको छ। यस्तो सीमा निर्धारणको कामलाई समस्या पार्ने देखिएको छ। यस्ता समस्या आएका स्थानमा सरकारले सीमा निर्धारणमा खटिने प्राविधिकलाई स्पष्ट मार्गनिर्देशन गर्नुपर्नेछ। नत्र सीमा निर्धारण कार्य नै अवरुद्ध हुने देखिएको छ। सरकारबाट स्पष्ट म्यान्डेट नभएका काम अगाडि बढाउन समस्या भइरहेको नापीका अधिकारी बताउँछन्। सीमा अत्यन्त संवेदनशील विषय भएको सरकारले लिखित रूपमा म्यान्डेट लिएमा बैठकमा अडान राख्न सजिलो हुने उनीहरूको भनाइ छ। नापी विभागका उपमहानिर्देशक एवं स्थलरूप नापी एवं भूमि व्यवस्थापन महाशाखाका प्रमुख सुरेशमान श्रेष्ठ सरकारले समस्या भएका क्षेत्रमा स्पष्ट म्यान्डेट दिएमा प्राविधिक टोलीलाई काम गर्न सहज हुने बताउँछन्। केही दिनपछि हुने बीडब्ल्यूजीको बैठकमा स्पष्ट कुरा राख्न सकिने उनको भनाइ छ। नेपालमा सीमा जस्तो संवेदनशील विषयमा समेत राष्ट्रिय एजेन्डा र अडानको अभाव छ। यही असोज ३, ४ र ५ गते काठमाडौंमा नेपाल भारत सीमा संयुक्त बाउन्ड्री वर्किङ ग्रुपको बैठक हुँदैछ। बैठकमा नेपालका तर्फबाट नापी विभागका महानिर्देशक र भारतका तर्फबाट सर्भे अफ इन्डियाका सर्भेयर जनरलले नेतृत्व गर्नेछन्। चार वर्षमा कहाँकहाँ कति काम भयो ? २०१४ मा नेपालभारत सीमा संयुक्त बाउन्ड्री वर्किङ ग्रुप (बीडब्ल्यूजी)को गठन गरी चार टोली बनाएर काम भइरहेको छ। चारै टोलीले चार वर्षदेखि सीमा निर्धारणको काम गरिरहेको नापी अधिकृत कोइराला बताउँछन्। उनका अनुसार पहिलो टिमले ताप्लेजुङ, पाँचथर, इलाम, झापा, मोरङ, सुनसरीको काम जिम्मा पाएको छ, जसमा झापा र सुनसरीको मात्रै काम भइरहेको छ। झापाको स्तम्भ नं १०१ देखि १५१ सम्मको काम सकिएको छ। झापामा ८२ देखि १५१ नम्बरसम्म स्तम्भ छन्। सबैभन्दा धेरै काम भएको जिल्ला नै झापा हो। उनले नदी, खोला परेका क्षेत्रबाहेक झापाको धेरै काम सकिएको जानकारी दिए। सुनसरीमा पिलर नं १८२ बाट २०७ सम्मको काम सकिएको छ। सुनसरीमा १८२ देखि २११ सम्मका स्तम्भ छन्। पहिलो टिमले स्तम्भ नं शून्यदेखि ८१ सम्म पर्ने इलाम, पाँचथर र ताप्लेजुङमा कुनै काम गर्न सकेको छैन। दोस्रो टिमले सप्तरी, सिरहा, धनुषा, महोत्तरी, सर्लाही, रौटहट, बारा, पर्सा, मकवानपुर र चितवनको जिम्मा पाएको नापी अधिकृत कोइरालाले बताए। उनका अनुसार त्यसमध्ये बारा र पर्साको मात्रै काम सुरु भएको छ। खोला र नदीमा पर्ने भूभागबाहेक पर्सामा अधिकांश काम सकिएको छ। पर्सामा ३९० देखि ४३८ नम्बरका सीमास्तम्भ पर्छन्। बाराको ३५७ देखि ३८९ नम्बर स्तम्भमध्ये ३५७, ३५९, ३६१ र ३६६ को काम भएको छ। तेस्रो टिमले नवलपरासी, रूपन्देही, कपिलवस्तु, दाङ, बाँके र बर्दियाको जिम्मा पाएको छ। यसमा बाँके र बर्दियाबाहेकका जिल्लामा काम सुरु भएको छ। चौथो टिमले कैलाली, कञ्चनपुर, डडेल्धुरा, बैतडी र दार्चुलाको सीमा निर्धारणको कामको जिम्मा पाएको छ। उसलै कैलाली, कञ्चनपुरमा काम गरेको छ। कैलालीमा सात सयदेखि ७५० नम्बरका स्तम्भ छन्। जसमा ७०५, ७०७, ७०९, ७११, ७१३, ७१५, ७१७, ७१९, ७२३, ७२५, ७२७, ७२९, ७३६, ७३७, ७३९ सम्म काम भएको छ। नदीनालाको क्षेत्रबाहेक कैलालीको आधिंकाश सीमा निर्धारणको काम सकिएको छ। कञ्चनपुरमा पर्ने ७५१ नम्बर स्तम्भदेखि ८११ मध्ये ८५२, ८५३, ८५५, ८५७ को काम सकिएको छ। डडेलधुरा, बैतडी र दार्चुलामा पर्ने स्तम्भ नं ८११ देखि माथि कुनै काम भएको छैन। स्ट्रिप नक्सामा सीमारेखा पर्ने आठ हजार पाँच ५३ सीमा स्तम्भ छन्, जसमा मुख्य सीमास्तम्भ ९१६ छन् भने सहायक सीमास्तम्भ सात हजार ६ सय ३७ छन्। भारततिरका काम सुस्त सीमा सर्भेमा नेपालभन्दा भारतको काम सुस्त छ। नेपालको बिजोर नम्बर स्तम्भका काम धेरै भएका छन्। जोर नम्बरका स्तम्भको काम भारतको जिम्मामा हो। तर भारततिर नेपालको भन्दा थोरै स्तम्भको काम भएको छ। यकिन तथ्यांक नभए पनि भारतभन्दा नेपालले धेरै काम गरेको नापी अधिकृत कोइराला दाबी गर्छन्। नेपालभारतको सीमामा ठूलो क्षेत्र विवादमा भएकाले सीमा निर्धारणको काम अपेक्षित रूपमा अगाडि बढ्न नसकेको नापीमा संलग्न प्राविधिकहरू बताउँछन्।"
प्रदेश स्थापना दिवस विवादित,"बुटवल : प्रदेश ५ सरकारले मुख्यमन्त्रीले शपथ लिएको दिनलाई स्थापना दिवस मनाउने निर्णय गरेको छ। मन्त्रीपरिषद्ले गरेको उक्त निर्णयको प्रतिपक्ष दलले बिरोध गरेको छ। सरकारले फागुन तीन गते सार्वजनिक विदा दिँदै उत्सवका रूपमा मनाउने निर्णय गरेको हो। फागनु ३ गते प्रदेश ५ को स्थापना दिवस मनाउने निर्णयले प्रदेश सभाको उपेक्षा भएको भन्दै विपक्षी दल कांग्रेससहित विभिन्न पक्षले आलोचना गरेका छन्। २०७४ साल फागनु ३ गते शंकर पोखरेल प्रदेश ४ को मुख्यमन्त्रीमा नियुक्त भई सफथग्रहण गरेका थिए। मुख्यमन्त्रीले सफथग्रहण गरी प्रदेश सरकारको गठन भएको दिनलाई आधार मानेर प्रदेश मन्त्री परिषदको बैठकले फागुन ३ गते प्रदेश स्थापना दिवस मनाउने निर्णय गरेको हो। सो दिन सार्वजनिक विदा दिने र विभिन्न कार्यक्रम गर्ने पनि प्रदेश सरकारले निर्णय गरेको छ। प्रदेश सरकार गठन हुनुभन्दा पहिले नै प्रदेश प्रमुख र प्रदेशसभाले आफ्ना काम सुरु गरिसकेको थियो। प्रदेशसभा बैठकको अध्यक्षता ज्येष्ठ सदस्यका हैस्यतले कांग्रेसका बलदेव शर्मा पोखरेलले गरेका थिए। पोखरेल अहिले प्रदेश सभामा विपक्षी दलका नेता हुन्। प्रदेश सरकारले दुई तिहाइको दम्भ देखाएर एकलौटी निर्णय गरेको छ। हामीलाई केही जानकारी छैन, उनले भने, मुख्यमन्त्री मात्र प्रदेशको अंग होइन प्रदेशसभा पनि हो। प्रदेशसभा सदस्यले शपथग्रहण गरेको दिनलाई प्रदेश स्थापना भएको दिन मान्नुपर्ने पोखरेलको तर्क छ। प्रदेश सरकार गठन हुनभन्दा झण्डै एक महिनाअघि माघ ७ गते प्रदेशसभा सदस्यहरूले शपथग्रहण गरेका थिए। त्यसअघि माघ ५ गते प्रदेश प्रमुखले राष्ट्रपतिबाट शपथ ग्रहण गरेका थिए। काठमाडौंमा राष्ट्रपतिबाट शपथ ग्रहण गरे पनि माघ ७ गते प्रदेश राजधानी बुटवल आएर प्रदेश ५ प्रमुख उमाकान्त झाले कार्यभार समालेका थिए। कार्यभार समाले लगत्तै प्रदेशप्रमुख झाले ज्येष्ठ सदस्य पोखरेललाई शपथग्रहण गराएका थिए। प्रदेश प्रमुखको उपस्थीतिमा ज्येष्ठ सदस्यबाट प्रदेशसभा सदस्यले शपथ लिएका थिए। प्रदेश प्रमुखले काम सुरु गरेको र सबै प्रदेशसभा सदस्यले शपथ लिएको दिनलाई प्रदेश स्थापनाको दिन मान्नुपर्छ, विपक्षी दलका नेता पोखरेलले भने। मुख्यमन्त्री शंकर पोखरेलले शपथ ग्रहण गरेको एक दिनअघि फागुन २ गते पूर्णबहादुर घर्ति प्रदेशसभा सभामुखमा निर्वाचित भएका थिए। सभामुख घर्तिले प्रदेशसभाका सदस्यले शपथ लिएको दिन विशेष दिन मान्नुपर्ने बताए। प्रदेश सरकारको निर्णयबारे विस्तृतमा बुझ्न पाएको छैन, उनले भने। सैद्धान्तिक रूपमा २०७२ असोज ३ गते संविधान जारी भएसँगै प्रदेश स्थापना भएको मान्न सकिन्छ। तर कार्यान्वयनको हिसाबले प्रदेशको संरचनाले काम काम सुरु गरेको दिनलाई स्थापना दिवस मान्नुपर्ने राजनीति शास्त्री प्राडा बुद्धबहादुर थापा बताउँछन्। नीतिगत रूपमा संविधानमै उल्लेख छ। संविधान अनुसार प्रदेशसभाको चुनाव भएको हो, उनले भने तर व्यवहारीक र कार्यान्वयनको हिसावमा प्रदेश अन्तर्गतको पहिलो कामलाई मान्नुपर्छ। प्रदेश संरचनाका मुख्य अंगमध्ये प्रदेश प्रमुखको कार्यालय, प्रदेश मन्त्रीपरिषद र प्रदेशसभा छन्। प्रदेश प्रमुख नेपाल सरकारकै प्रतिनिधि हुन्। त्यसैले जनताले चुनेका प्रदेशका जनप्रतिनिधिले काम थालेको दिनलाई प्रदेशको सुरुवात मान्नुपर्ने डा थापाको तर्क छ। प्रदेश भनेर त्यसको कार्यपालिकालाई मात्र हेरेर हुँदैन, व्यवस्थापकिय पाटो पनि हेर्नुपर्दछ। यसरी प्रदेशका जनप्रतिनिधिले शपथ खाएको दिनलाई प्रदेशको सुरुवात मान्नुपर्छ। प्रदेशसभा सदस्य भएपछि मुख्यमन्त्री र मन्त्री बन्ने बाटो खुलेको उनको तर्क छ। स्थापना दिवस मनाउँदा जनताले चुनेको प्रदेशसभालाई उपेक्षा गर्न नमिल्ने डा थापाको भनाइ छ।"
