शीर्षक,विवरण
जनप्रतिनिधिको डोजरमोह,"स्थानीय तहमा सरकार निर्माणसँगै देशभर विकासको लहर सुरु हुन्छ भन्ने जनअपेक्षा थियो तर डोजरको लहर सुरु भयो। विकासको परिभाषा नै सडक निर्माणमा सीमित गराइयो। त्यसैको परिणाम थियो डोजरको लहर। कमाइको एक स्रोत बन्यो डोजर। प्रदेश ५ का अधिकांश जनप्रतिनिधिले डोजरमा लगानी गरेको समाचार यिनै प्रवृत्ति र चिन्तनका परिणाम हुन्। ठेक्कापट्टामा सहभागी हुन नपाइने कानुनी सीमालाई उल्लंघन गर्दै जनप्रतिनिधिहरूले आफन्त र नातेदारको नामबाट घुमाउरो तरिकाले सहभागी भइरहेको घटनाले एकैपटक विभिन्न विषयमा सोच्न बाध्य बनाउँछ। जनप्रतिनिधिलाई नाफा खेलमा सहभागी भए भनेर आरोप लगाएर मात्र यो समस्या समाधान हुँदैन। यसका कारणहरूको गहिराइसम्म नपुग्दासम्म यस्ता प्रवृत्ति कुनै न कुनै हिसाबले दोहोरिएर आउनेछ। आज डोजरमा गरिएका लगानी भोलि अर्को रूपमा देखा पर्न सक्नेछ। जनप्रतिनिधिको यो प्रवृत्तिले सबैभन्दा पहिला विकास के हो भन्ने विषयमै सोच्न बाध्य बनाउँछ। अवश्य पनि सडक विकासको पूर्वाधार हो। सडक सम्पर्कले दुर्गमलाई सुगम, अवसरहीनतालाई अवसरपूर्ण, टाढालाई नजिक बनाउँछ। तर सडक मात्रै विकास होइन। योजनाबद्ध नबनाइएका सडक सम्पर्कका माध्यम बन्दैनन्। बरु प्राकृतिक विनाशका कारक बन्छन्। उत्पादन, उत्पादनको वितरण र अन्य सम्भावना उजागर गर्न मात्रै सडक बनाउन आवश्यक छ। बाइकमा कुद्ने रहरले मात्र बनाइने सडकले विकास होइन विपत्ति निम्त्याउँछ भन्ने बुझ्न जरुरी छ। विडम्बना अन्य कुनै प्रतिफल र वातावरणीय क्षतिको कुनै मूल्यांकन नगरी सडकका लागि सडक बनाउने प्रचलन बढ्दो छ। त्यस्ता सडक निर्माणमा आवश्यक प्राविधिक अध्ययनसमेत गरिएका हुँदैनन्। डोजर चालक नै इन्जिनियर बन्ने प्रवृत्ति बढ्दो छ, डोजर आतंकसँगै। सडक निर्माणको यो चर्को ज्वरो पछाडि यससँग जोडिएको आर्थिक सम्बन्धले काम गरेको छ। निर्वाचनलगत्तै प्रकाशित एक विज्ञ समूहको समीक्षा प्रतिवेदनअनुसार स्थानीय निकायको निर्वाचनमा जित्नेमध्ये अधिकांश प्रतिनिधि कुनै न कुनै हिसाबले ठेक्कापट्टालगायतका कार्यमा सहभागी भएको देखाएको थियो। ठेक्कापट्टामा जनप्रतिनिधि सहभागी हुने प्रवृत्ति आफैंमा नयाँ होइन। तर पछिल्ला निर्वाचनसँगै यो चुनाव जित्ने एक बलियो आधार बन्न थाल्यो। निर्वाचनमा आवश्यक बल र धन दुवैका लागि ठेक्कापट्टा बलियो स्रोत बन्यो। परिणाम, निर्वाचनमा केवल आर्थिक शक्तिले मात्र भूमिका खेलेन, निर्वाचनपछि पनि त्यही पुरानै अर्थ संकलनको प्रक्रिया चलिरह्यो। जहाँजहाँ कानुनी बारहरू थिए, त्यसलाई विभिन्न नाममा पन्छाइयो। ठेक्कापट्टा र विकासको सडक निर्माण परिभाषा वर्तमानमा एक विशिष्ट सम्बन्धका रूपमा स्थापित भएको छ। विकास भनेको सडक निर्माण हो। त्यसैले सडक निर्माणमा बजेट विनियोजन गर्नुपर्छ भन्नेमा जनप्रतिनिधिले जोड दिइरहेका छन्। अर्कोतर्प उनीहरू आफैंले डोजर र सडक निर्माणका ठेक्कापट्टामा लगानी गरिरहेका छन्। यसका दुई परिणाम छन्। एक विकासका अन्य आयामलाई पूरै उपेक्षा गरिएको छ। जीवनस्तरमा सुधार र उत्पादनमा जोडजस्ता दिगो विकासका आवश्यक पूर्वाधारमा बेवास्ता गरिएको छ। दुई दिगो विकासको अर्को पूर्वसर्त जनपरिचालन र स्वंयसेवालाई निस्तेज गरिएको छ। सामूहिक प्रयासमा आवश्यक पूर्वाधार निर्माण नेपाली समाजको विशेषता हो। चाहे पहाडी गाउँका सडक र चौपारी निर्माणमा होस् वा तराईका ठूला कुलो निर्माणमा होस्, सामूहिक प्रयास नेपाली समाजको बनोटसँगै गाँसिएको थियो। तर ठेक्कापट्टाको खेलमा ससानो निर्माण कार्यमा पनि सामूहिक प्रयास त्यागिएपछि हाम्रो सामाजिक बनोट नै पैसामुखी बन्दैछ। यसले प्रजातन्त्रलाई कुनै पनि हालतमा सुदृढ गर्नेछैन। सामाजिक पुँजीको जगमा र स्थानीय ज्ञानका आधारमा उपलब्ध स्रोतको पहिचान, उपयोग र विस्तारको चक्रबाट पुँजी निर्माण, त्यो पुँजी लगानीबाट जीवनस्तरमा सुधार र रोजगारको सुनिश्चितता तथा विकासका सर्वपक्षीय आयाममा विस्तार नै नेपालमा संघीयताको मूल आवश्यकता थियो। विडम्बना राजनीतिलाई कमाइको अवसर बुझेका र राजनीतिशास्त्रको सामान्य अवधारणा पनि नबुझेका जनप्रतिनिधिको नेतृत्वमा स्थानीय सरकारहरू सञ्चालन हुँदा सुशासन धरापमा छ।"
सांसद अमरेश सिंहले प्रधानमन्त्रीलाई भने 'करप्रसाद ओली',"काठमाडौं : प्रमुख प्रतिपक्षी दल नेपाली कांग्रेसका सांसद अमरेश कुमार सिंहले संसद बैठकमा प्रधानमन्त्री केपी शर्मा ओलीलाई 'करप्रसाद ओली' भनेका छन् । सांसद सिंहले बैठकको शून्य समयमा बोल्दै प्रधानमन्त्रीलाई 'करप्रसाद ओली' भन्दै नाम लिएपछि बैठकमा हाँसो चल्यो । केन्द्र, प्रदेश र स्थानीय सरकारले कर थोपरेर जनतालाई सास्ती दिएको भन्दै आलोचना गरेका उनले प्रधानमन्त्रीको नामै फेरिएको भन्दै ब्यंग्य गरे । सामाजिक सञ्जालमा प्रधानमन्त्रीको नाम खड्गप्रसाद ओली है, कर प्रसाद ओली भन्दै व्यापक चर्चा भइरहेको छ, उनले भने, हामीले करप्रसाद ओली भनुँ की खड्गप्रसाद ? सोमबार बसेको प्रतिनिधि सभा बैठकमा शुन्य समयमा बोल्दै प्रतिपक्षी दलका सांसदहरूले अत्यधिक कर लगाइएको भन्दै सरकारको आलोचना गरेका थिए ।"
सिडिओहरूले सरकारी बिदा नमानेको भन्दै मुख्यमन्त्रीको राजीनामा माग,"इटहरी : संघीय लिम्बुवान मञ्चले प्रदेश एकका मुख्य मन्त्रीको राजीनामा माग गर्दै प्रदर्शन गरेको छ। विश्व आदिवासी दिवसका दिन प्रदेश सरकारले दिएको सार्वजनिक बिदा प्रदेशभित्रका १४ जिल्लाका प्रमुख जिल्ला अधिकारीहरूले नमानेको भन्दै मञ्चले मुख्यमन्त्री शेरधन राईको राजीनामा मागेका हो। प्रदेश सरकारको निर्णय नमान्ने प्रमुख जिल्ला अधिकारीहरूलाई कारबाही गर्न नसकेकोले मुख्यमन्त्रीले नै राजीनामा दिनुपर्ने तर्क मञ्चका अध्यक्ष कुमार लिङदेनले गरे। सोमबार बिहान मुख्य मन्त्री राईको राजीनामा माग्दै नाराबाजी गरेको मञ्चले दिउसो लिम्बुवान प्रदेश नामाकरण गर्न माग गर्दै इटहरीदेखि विराटनगरसम्म मार्चपास गर्ने भएको छ। मुख्य मन्त्री कार्यालयसम्म पुग्ने कार्यक्रम रहेको मञ्चका नेता केदार उप्रेतीले जानकारी दिए। प्रदेशको नाम लिम्बुवान, किरात वा खम्बुवान बनाउन समेत उसले माग गरेको छ। यदि कोशी या सगरमाथा राखिन्छ भने हामीलाई मान्य हुनेछैन, उनले भने, बरु प्रदेश एक नै उपयुक्त छ। प्रदेश १ को नाम राख्नु पहिले प्रदेश २ को नाम राखिनुपर्ने लिङदेनले जिकिर गरे।"
राप्रपामा सक्रिय सदस्यता अभियान,"काठमाडौं : राप्रपाले सक्रिय सदस्यता वितरण अभियान सुरु गरेको छ । राप्रपाले पहिलो पटक सक्रिय सदस्यता वितरण गर्न लागेको हो । धुम्बाराहीस्थित पार्टी केन्द्रीय कार्यालयमा संगठन विभागद्वारा आइतबार आयोजित कार्यक्रममा राप्रपा अध्यक्ष कमल थापाले महामन्त्री एवं संगठन विभाग प्रमुख राजेन्द्र लिङ्देनबाट पहिलो सक्रिय सदस्यता लिएर अभियानको औपचारिक सुरुवात गरे । त्यसपछि अध्यक्ष थापाले उपाध्यक्ष बुद्धिमान तामाङ, टंक ढकाल, महामन्त्री राजेन्द्र लिङ्देन, वरिष्ठ नेता बालाराम घर्तीमगर, कोषाध्यक्ष उद्धव पौडेल, सहमहामन्त्री चन्द्रबहादुर गुरुङ, सचिवालय प्रमुख भास्कर भद्रालगायत पदाधिकारी र सदस्यहरूलाई सक्रिय सदस्यता वितरण गरे । पार्टी कार्यालयमा ५ सयभन्दा धेरै नेता कार्यकर्तालाई सक्रिय सदस्यता वितरण गरिएको प्रचार विभाग प्रमुख मोहन श्रेष्ठले जानकारी दिए । उनले भने, यो अभियान आज शुभारम्भ भएको हो, अब निरन्तर जारी रहनेछ । यसलाई हामी देशव्यापी लैजान्छौं । गत जेठमा वीरगन्जमा भएको केन्द्रीय परिषद् बैठकको निर्णयअनुसार संगठन विभागले कार्यविधि बनाएर सक्रिय सदस्यता वितरण अभियान थालेको महामन्त्री लिङ्देनले बताए । उनले भने, हामीले मंसिरसम्म ५० हजार सक्रिय सदस्य बनाउँछौं र सक्रिय सदस्यकै बलमा पार्टीको एजेन्डा स्थापित गर्न जनपरिचालन गर्छौं । अब राप्रपाका पुराना सदस्यले पनि अनिवार्य रूपमा सदस्यता नवीकरण गर्नुपर्ने भएको छ । राप्रपालाई स्मार्ट पार्टी बनाउने अभियानअन्तर्गत सफ्टवेयर निर्माण गरी सबै किसिमका सदस्यको इलेक्ट्रोनिक अभिलेखिकरणको तयारी गरिएको प्रचार विभाग प्रमुख श्रेष्ठले बताए । यसअघिको गाउँ, नगर, क्षेत्र र जिल्लाको प्रतिनिधित्वका आधारमा महाधिवेशन प्रतिनिधि चयन हुने व्यवस्था परिवर्तन गरी राप्रपाले सक्रिय सदस्यका आधारमा महाधिवेशन प्रतिनिधि चयन गर्ने विषयमा छलफल थालेको छ । यस्तै पार्टीको विधान संशोधन गर्न उपाध्यक्ष तामाङको संयोजकत्वमा एक समिति गठन गरेको छ । सरकारले अपेक्षाअनुसार काम गर्न सकेन अध्यक्ष कमल थापाले जनअपेक्षा बमोजिम सरकारले काम गर्न नसकेको बताएका छन् । पार्टी कार्यालयमा सक्रिय सदस्यता वितरण कार्यक्रममा सम्बोधन गर्दै उनले भने, सरकारप्रति जनताको ठूलो अपेक्षा थियो, तर दुई तिहाइको सरकारले जनताको आशाअनुरूप सामान्य उज्यालो पनि देखाउन सकेन । सरकारप्रति जनताको ठूलो अपेक्षा थियो, तर दुई तिहाइको सरकारले जनताको आशाअनुरूप सामान्य उज्यालो पनि देखाउन सकेन । कमल थापा, अध्यक्ष, राप्रपा उनले सरकारका ६ महिनाका कामकारवाहीले राप्रपाले अवलम्बन गरेको हिन्दु राष्ट्र, राजसंस्था र स्थानीय स्वायत्त शासनको महत्व झन् बढेको दाबी गरे । संघीयता पक्षधरले नै संघीयता उचित छैन भन्न थालेका छन्, राजसंस्थाको आवश्यकताबारे बहस हुन थालेका छन्, उनले भने, संघीयता, गणतन्त्र र धर्म निरपेक्षता देशले धान्न नसक्ने अहिले नै प्रमाणित भइसक्यो । उनले जनताको ढाड सेक्ने गरी सरकारले बढाएका करको पनि आलोचना गरे । उनले सरोकारवालासँग आवश्यक परामर्श नगरी फौजदारी र देवानी संहिता लागू गरेको भन्दै असन्तुष्ट पक्षको आवाज सुन्न सरकारको ध्यानाकर्षण गराए ।"
संघले सोध्यो कर किन बढाएको ?,"काठमाडौं : स्थानीय तहले मनलागी कर बढाएको गुनासोपछि संघीय सरकारले चासो राखेको छ । उसले ७ सय ५३ स्थानीय तहसँग कर वृद्धिसम्बन्धी विस्तृत विवरण मागेको छ । करमा विकृति बढेको गुनासोपछि उच्चस्तरीय अध्ययन समिति बनाएर अध्ययन थालिएको हो । संघीय मामिला तथा सामान्य प्रशासन मन्त्रालयका सचिव दिनेशकुमार थपलिया संयोजकत्वमा समिति बनेको छ । समितिमा अर्थ मन्त्रालयका राजश्व सचिव शिशिर ढुंगाना र राष्ट्रिय प्राकृतिक स्रोत तथा वित्त आयोगका सचिव वैकुण्ठ अर्याल सदस्य छन् । समितिको सोमबार पहिलो बैठक बस्दैछ । संयोजक थपलियाले देशभरिका स्थानीय तहको आर्थिक ऐन र कर निर्धारणको स्थिति बारे गम्भीरतापूर्वक अध्ययन गरी उपयुक्त निकास निकालिने बताए । स्थानीय तहमा भएको करवृद्धिको विकृति पहिचान गरी नियन्त्रणको उपाय खोज्छौं, थपलियाले भने । संविधानको धारा २३२ को उपधारा ८ मा केन्द्र सरकारले प्रदेश सरकारमार्फत् स्थानीय तहलाई आवश्यक निर्देशन दिन सक्छ । सरकारले स्थानीय तहलाई करमा पुनर्विचार गर्न आवश्यक निर्देशन दिन सक्ने थपलियाले बताए । सरकारले अन्तरसरकारी वित्त व्यवस्थापन ऐनमा एकल कर प्रशासनको व्यवस्था गरी करमा हुने दोहोरोपनाको अन्त गरिसकेको छ । कानुनमा स्पष्ट व्यवस्था भएकाले दोहोरो तेहेरो कर लिने सम्भावना नरहेको वित्त आयोगका उपसचिव नमराज घिमिरेले बताए । स्थानीय तहले आफूखुशी कर लिन थालेकाले समस्या देखिएको हो, घिमिरेले भने, करको दर घटाएर दायरा फराकिलो बनाउनु पर्नेमा उल्टो काम गरेकाले समस्या आएको हो । वित्त व्यवस्थापन ऐनले दोहोरो कर अन्त गरे पनि प्रदेश तथा स्थानीय तहले त्यसको भेउ नपाउँदा दोहोरो तेहेरो कर असुलिरहेका छन् । राष्ट्रिय प्राकृतिक स्रोत तथा वित्त आयोगको प्रशासनिक नेतृत्वले स्थानीय तहसँग करको दर समेटिएको आर्थिक ऐन मागेर अध्ययन थालेको छ । करमा अस्वाभाविक वृद्धि गरेको गुनासो आएपछि वार्षिक बजेटसहित करको दर समेटिएको आर्थिक ऐन माग गरी अध्ययन थालिएको उपसचिव घिमिरेले जानकारी दिए । स्थानीय तहले आर्थिक ऐन धमाधम पठाइरहेका छन्, हामीले करको अवस्थाबारे गम्भीर अध्ययन थालेका छौं, उनले भने । केन्द्र, प्रदेश वा स्थानीय तहबीच राजश्वको बाँडफाँडमा उठेका विवाद समाधान गर्न आवश्यक सहजीकरण गर्ने जिम्मेवारी वित्तीय आयोगलाई दिइएको छ । स्थानीय तह र र प्रदेशले लिने करलाई एकल कर प्रशासनमार्फत् व्यवस्थित गरिएको छ । ऐनमा सम्पत्ति कर स्थानीय तहले मात्रै उठाउन सक्ने व्यवस्था छ । स्थानीय तथा र प्रदेश दुवैको अधिकार क्षेत्रमा घरजग्गा रजिस्ट्रेसन कर, सवारी साधन कर, मनोरञ्जन कर र विज्ञापन कर उठाउन गरेका छन् । प्रदेशले निर्धारण गर्ने घरजग्गा रजिस्ट्रेसनको दस्तुर स्थानीय तहका मालपोत कार्यालयले उठाउँछन् । उठेको रकमको ६० प्रतिशत स्थानीय तह र ४० प्रतिशत प्रदेशमा पठाउने व्यवस्था छ । यस्तै सवारी साधन कर प्रदेशले उठाउँछ । प्रदेशले उठाएको सवारी कर मध्ये ६० प्रतिशत प्रदेश र ४० प्रतिशत स्थानीय तहको विभाज्य कोषमा पठाउने व्यवस्था छ । प्रदेशले निर्धारण गर्ने मनोरञ्जन कर स्थानीय तहले उठाउँछ । उठेको रकम मध्ये ६० प्रतिशत स्थानीयले तथा ४० प्रतिशत सम्बन्धित प्रदेशमा पठाउने गरिन्छ । यस्तै विज्ञापन कर भने स्थानीय तह आफैंले निर्धारण गरी उठाउँछ । उठेको रकमको ६० प्रतिशत स्थानीय तह र ४० प्रतिशत प्रदेशमा पठाउने गरिन्छ ।"
एउटा डायरीको अभिलेखले अफ्ठेरोमा विप्लवका प्रवक्ता प्रकाण्ड,"बनेपा : संगठित अपराधमा संलग्न भएको भन्दै नेत्रविक्रम चन्द विप्लव नेतृत्वको नेपाल कम्युनिस्ट पार्टीका प्रवक्ता तथा पूूर्व मन्त्री खड्बहादुर विश्वकर्मालाई जिल्ला अदालत काभ्रेमा दोस्रो पटक उपस्थित गराइएको छ । जिल्ला अदालत काभ्रेले आइतवार तीन दिनका लागि म्याद थप गरे पनि पुर्न सोमबार पनि अदालत उपस्थित गराई पुनः तीन दिनको म्याद थप गरिएको हो । जिल्ला प्रहरी प्रमुख एसपी रविराज खड्का अनुसार काभ्रेको क्रसर उद्योगमा आक्रमण गरी क्षति पुर्याएको आरोपमा उनलाई प्रहरीले अनुसन्धानका लागि भन्दै आइतबार अदालतमा पेश गरेको थियो । सोमबार अदालत पुन पेश गर्दा तीन दिनको म्याद थप गरिएको हो । गत शुत्रवबार सर्वाेच्च अदालत परिसरबाटै उनी प्रक्राउ परेका थिए । पक्राउ परेका उनलाई नमोबुद्ध नगरपालिका६ स्थित ब्लुसाइन स्टोन क्रसर उद्योगमा विस्फोट गराएर चारवटा टिपर, दुईवटा एक्साभेटर र एउटा डोजरमा क्षति गरेको आरोपमा अनुसन्धानका लागि प्रक्राउ गरेका हौँ, उनले । जिल्ला प्रहरी कार्यालय काभ्रेले प्रकाण्डलाई फरार सूचीमा राखी खोजी गर्दैै आएको थियो । त्यसै घटनामा संलग्न भएको आरोपमा प्रहरीले विप्लवका केन्द्रीय सदस्य कृष्ण धमला र मोहन कार्कीलाई प्रहरीले यसअघि नै पक्राउ गरी मुद्दा चलाएको थियो । प्रहरीले उनिहरु दुवैलाई संगठित अपराध निवारण ऐन २०७०को दफा ७ अनुसार विस्फोटक पदार्थ प्रयोग, हातहतियार प्रयोगबाट विध्वंश गर्ने गराएको आरोपमा मुद्दा दर्ता गरेको एसपी खड्काले जानकारी दिए । उनका अनुसार कानुन अनुसार तीन वर्षदेखि १० वर्षसम्म जेल सजाय हुने व्यवस्था छ । पूर्व पर्यटनमन्त्रीसमेत रहेका कालिकोटको नरहरिनाथ गाउँपालिका६ का विश्वकर्मा जबरजस्ती चन्दा असुली, तोडफोडको आरोपमा पक्राउ परेका प्रकाण्डलाई सर्वाेच्च अदालतले छाड्ने आदेश दिएलगत्तै भदौ १ गते नै उनी पक्राउ परेका थिए । प्रहरीले अनुसन्धानका क्रममा विश्वकर्माबाट बरामद भएको डायरीमा कुन्साङ्ग लामाको क्रसर आगजनीबाट १० करोड भन्दा धेरै क्षति गराएको अभिलेख फेला पारेको थियो । गत वैशाख १ गते मध्यरातमा लामाको क्रसरमा आगजनीको जिम्मेवारी नेकपाले लिएको थियो । आगजनीपछि नेकपाका कार्यकताले हतियारसहित नाराबाजी गरेका थिए ।"
बेरोजगारलाई सय दिने रोजगारी दिइने,"काठमाडौं : सरकारले वेरोजगारलाई सय दिने रोजगारी दिने व्यवस्थासहित रोजगार हकसम्बन्धी विधेयक स्वीकृत गरेको छ। मन्त्रिपरिषद्को आइतबारको बैठकले श्रम रोजगार तथा सामाजिक सुरक्षा मन्त्रालयको प्रस्तावमा रोजगारीको हक सम्बन्धी विधेयक स्वीकृत गरेको हो। सबै स्थानीय तहमा वेरोजगार केन्द्र खोल्ने योजना समेटिएको विधेयक संघीय संसद्मा पठाउने निर्णय गरिएको सरकारका प्रवक्ता सञ्चारमन्त्री गोकुल बास्कोटाले जानकारी दिए। विधेयकको प्रस्तावनामा नै प्रत्येक नगारिकलाई रोजगारीको हक सुनिश्चित गर्ने र आफ्नो क्षमता अनुसारको रोजगारीको छनौट गर्ने अवसर प्रदान गरिने व्यवस्था गरिएको छ। प्रस्तावित विधेयकमा सरकारले राजपत्रमा सूचना प्रकाशन गरी स्थानीय तह मातहत रही कार्य गर्ने गरी प्रत्येक स्थानीय तहमा एक रोजगार सेवा केन्द्र स्थापना गर्ने उल्लेख छ। रोजगार सेवा केन्द्रेले आवश्यक जाँचवुझ गरी वास्तविक वेरोजगार व्यक्तिको सूची तयार गरी अभिलेख राख्नु पर्ने व्यवस्था गरिएको छ। रोजगारदाताले कुनै कार्यका लागि स्थानीयस्तरमा आफूलाई आवश्यक पर्ने श्रमिक रोजगार सेवा केन्द्रमार्फत् माग गर्न सक्ने व्यवस्था गरिएको छ। यसैगरी रोजगार सेवा केन्द्रले आफ्नो क्षेत्र भित्रका रोजगारदाताका लागि आवश्यक श्रमिकको उपलव्धता र सूचिकृत वेरोजगार व्यक्तिका लागि रोजगारीका अवसर सम्बन्धी सूचना उपलब्ध गराउने व्यवस्था गरिएको छ। मन्त्रिपरिषद् बैठकले गोपनीयता हक सम्बन्धमा व्यवस्था गर्न बनेको विधेयक संसद्मा पेश गर्ने निर्णय गरेको छ। यसैगरी अनिवार्य तथा निःशुल्क शिक्षा सम्बन्धी व्यवस्था गर्न बनेको विधेयक संसद्मा पेश गर्ने निर्णय भएको मन्त्री बास्कोटाले जानकारी दिए। यस्तै भूमिसम्बन्धी सातांै संशोधन गर्न बनेको विधेयक २०७५ संघीय संसद्मा पेश गर्ने निर्णय गरेको छ। मन्त्रिपरिषद् बैठकले बलाधिकृत रथी पूर्णचन्द्र थापालाई २४ भदौ देखि लागू हुने गरी नेपाली सेनाको महारथी पदमा पदोन्नति गरी राष्ट्रपति समक्ष सिफारिस गर्ने निर्णय गरिएको मन्त्री बास्कोटाले बताए। बैठकले विश्व बंैक समूहको अन्तर्राष्ट्रिय विकास संस्था आइडिएबाट एकीकृत सार्वजनिक वित्त व्यवस्थापन सुधार आयोजनाका लागि प्राप्त हुन आउने अनुदान सहायात करिब १ अर्ब ६४ करोड स्वीकार गर्ने निर्णय गरेको छ। बैठकले अर्थशास्त्री डाडिल्लीराज खनालको संयोजकत्वमा पाँच सदस्यीय सार्वजनिक खर्च पुनरावलोकन आयोग गठन गर्ने निर्णय गरेको छ। यसैगरी पञ्चेश्वर विकास प्राधिकरणमा नेपालका तर्फबाट अतिरिक्त कार्यकारी अधिकृत ऊर्जा मन्त्रालयका सहसचिव चिरञ्जीवी चटौत, पुर्नवास तथा व्यवस्था पुनस्र्थापना निर्देशकमा उपमहानिर्देशक पूर्णबहादुर ओली, प्राविधिक कार्यकारी निर्देशकमा नरेन्द्रसिंह भण्डारीलाई खटाउने निर्णय गरिएको छ। बैठकले प्राधिकरण कार्यकारी निर्देशक पदमा कार्यरत सहसचिव बाबुराम अधिकारीलाई अर्को व्यवस्था नभएसम्म बढीमा २०७६ असार मसान्तसम्म काजमा खटाउने निर्णय गरेको छ। बैठकले विमस्टेकमा नेपालको तर्फबाट हस्ताक्षर गर्न परराष्ट्रमन्त्री प्रदीप ज्ञवालीलाई अख्तियारी दिने निर्णय गरेको छ। बैठकले अस्थायी तथा सेवा करारमा कार्यरत कर्मचारीलाई संझौता भए वमोजिम उचित व्यवस्थापन गर्ने र यसका लागि संघीय मामिला तथा सामान्य प्रशासन मन्त्रालयले आवश्यक व्यवस्था मिलाउने निर्णय गरिएको मन्त्री बास्कोटाले जानकारी दिए। यस्ता कर्मचारी करिब ३० हजारको संख्यामा छन्। उनीहरूले आफूहरूको दीर्घकालीन रूपमा नै स्थायी व्यवस्थापन गर्नुपर्ने माग राख्दै आन्दोलन गर्दै आएका छन्।"
'कर बोझले विकासको रोमाञ्चक यात्रा विनाशमा नपुगोस्',"काठमाडौँ : प्रतिनिधिसभाको आजको बैठकको शून्य समयमा सांसदहरुले देशव्यापी रुपमा स्थानीय तहबाट मनोमानी कर वृद्धि गरेर जनताको ढाड सेक्ने काम गरिएकामा आपत्ति जनाएका छन् । स्थानीय तहले कर लगाउने व्यवस्था संविधानमा भए पनि कुन क्षेत्रमा कस्तो कर लगाउने भन्ने विचार नगरिकन हचुवाको भरमा निर्णय गरिएको उनीहरुको गुनासो थियो । करका विषयमा देशव्यापी रुपमा विरोध र आलोचना भएकाले तत्काल यस विषयमा स्पष्ट निर्देशन दिन सांसदहरूले सरकारसँग आग्रह गरेका छन् । जनताले तिर्न नसक्ने र क्षेत्राधिकार नै नभएका विषयमा समेत कर लगाएर सङ्घीय शासन प्रणालीमा नै आँच आउने काम नगराउन उनहरुले सदन र सरकारको ध्यानाकर्षण पनि गराए । यसरी ध्यानाकर्षण गराउनुहुनेहरूमा सांसद अमरेशकुमार सिंह, उमेश श्रेष्ठलगायत थिए । सांसद गगन थापाले विकासको रोमाञ्चक यात्रा विनाशमा गएर नटुङ्गियोस् भन्दै भौतिक पूर्वाधार निर्माण गर्दा विशेष ख्याल गर्न आग्रह गरे । त्यसैगरी सांसद आशाकुमारी विक, कृष्णभक्त पोखरेलले पनि समसामयिक विषयमा सरकारको ध्यानाकर्षण गराए ।"
"प्रदेश सरकारको ६ महिना : मुख्य विषय ओझेलमा, सत्ता र भत्तामै केन्द्रित","जनकपुरधाम : प्रदेश २ मा सरकार गठन भएको ६ महिना नाघेको छ । मुख्यमन्त्री लालबाबु राउत गद्दी नेतृत्वको प्रदेश सरकारले अहिलेसम्म उपलब्धिमूलक कामभन्दा पनि प्रचारमा बढी समय र बजेट खर्च गरेको छ । यो अवधिमा सरकारी कामकाजको भाषा, प्रदेशको स्थायी राजधानी, प्रदेशको नामकरणसहितका मुख्य विषयको टुंगो लाग्न सकेको छैन । गत फागुन ३ गते प्रदेश सरकारको कार्यभार सम्हाल्दै गर्दा मुख्यमन्त्री राउतले भ्रष्टाचारमा शून्य सहनशीलता, पारदर्शिता र सुशासन कायम पहिलो प्राथमिकता रहेको बताएका थिए । तर, त्यसको अनुभूति ६ महिना बितिसक्दा पनि हुन नसकेको स्थानीय बताउँछन् । प्रदेश सरकारको भनाइ र गराइमा मेल नखाएको मिथिला नाट्यकला परिषद्का पूर्वअध्यक्ष सुनील मल्लिकले बताए । प्रदेश सरकारले जनताकै सुखलाई सबै थोक ठान्ला भन्ने लागेको थियो, उनले भने, तर, सरकारले त्यसको ठिक विपरीत सत्ता र भत्तालाई महत्व दिएको हालसम्मको अवस्थाले दर्शाएको छ । प्रदेश सरकारले बेटी पढाउ, बेटी बचाऊ, महिला अधिकार संरक्षण र सम्वद्र्धन, मुख्यमन्त्री सडक योजना, ऐतिहासिक धार्मिक पर्यटकीय स्थलको विकास, पिछडिएका सामुदायलाई आवश्यक सहयोग, प्रदेश शिक्षा सुधार कार्यक्रमलगायत सयदिने कार्ययोजना ल्याए पनि प्रभावकारी कार्यान्वयन भएको छैन । मुख्यमन्त्री, मन्त्री, राज्यमन्त्री, सभामुख, उपसभामुख र प्रदेशसभाले सदस्य आफ्नो सेवासुविधाका लागि कानुन बनाउन हतार गरे । तर, गत माघ १८ गते पहिलो बैठक बसेको प्रदेशसभाबाट कामकाजको भाषा र राजधानीको टुंगो लाग्न सकेको छैन । प्रदेश २ का आर्थिक मामिलामन्त्री विजय यादवले सरकारको ६ महिना कठिनाइ र चुनौतीका साथ व्यतीत भएको बताए । हामीले अधिकार क्षेत्र र बजेटको सीमामा रहेर सक्दो जनभावनाअनुरूप काम गर्न खोजेका छौं, उनले भने । प्रदेशलाई १३ प्रतिशत बजेटमा सीमित राखेर त्यसको परिधिभित्र कार्य सञ्चालन गर्नुपर्ने बाध्यतामा सकेजति काम गरेको उनको भनाइ छ । बजेट बनाउने बेला कर्मचारी सरुवा र स्थानान्तरणले अझ बढी समस्या उत्पन्न गरेको थियो, उनले भने, हामीले केन्द्र सरकारलाई यस विषयमा अवगत पनि गराएका थियौं । प्रदेश सरकारलाई प्रमुख जिल्ला अधिकारी वा प्रशासनिक निकायका प्रमुखले नै नटेरेको अवस्थामा कार्य सञ्चालन कठिनाइपूर्वक भइरहेको छ । उनका अनुसार संघले अहिले पनि प्रदेश मेच्योर नरहेको भन्दै किस्ताबन्दी रुपमा अधिकार दिइरहेको उनको भनाइ छ । प्रदेश सरकारले ल्याएको बेटी बचाऊ, बेटी पढाऊ योजना प्रदेशका आठै जिल्लामा सञ्चालन गर्न गत आर्थिक वर्षमा करिब ८० लाख रूपैयाँ छुट्याएको थियो । तर, ५ लाख मात्र खर्च भयो भने ७५ लाख फिर्ता भएको जनाइएको छ । मुख्यमन्त्री तथा मन्त्रिपरिषद् कार्यालयको बजेट २३ करोड ७९ लाख ९१ हजारमध्ये फर्निचर र अचल सामान खरिदमा ३६ लाख, सवारी साधन खरिदमा ११ लाख, कम्प्युटर मर्मत, खरिदलगायतमा ६ लाख, निर्वाचन क्षेत्रका लागि १ सय ७ जना सांसदलाई १० करोड ७० लाख गरी ११ करोड ८२ लाख खर्च भएको छ ।"
प्रकाण्डबारे सर्वोच्चको अर्को आदेश : २४ घण्टाभित्र उपस्थित गराउनू,काठमाडौँ : व्यापारीसँग चन्दा असुलेको आरोपमा पक्राउ परेका नेत्रविक्रम चन्द विप्लव नेतृत्वको नेपाल कम्युनिष्ट पार्टीका प्रवक्ता खड्गबहादुर विश्वकर्मा प्रकाण्डलाई २४ घन्टाभित्र उपस्थित गराउन सर्वोच्च अदालतले आदेश जारी गरेको छ । न्यायाधीश इश्वर खतिवडाको एकल इजलासले विश्वकर्मालाई पक्राउ गर्नुको कारणसहित २४ घण्टाभित्र उपस्थित गराउन आदेश जारी गरेको हो । विश्वकर्माका तर्फबाट वीरेन्द्र विश्वकर्माले गैरकानूनी रुपमा पक्राउ गरी थुनामा राखेको उल्लेख गर्दै थुनामुक्त गर्न सर्वोच्च अदालतमा आइतबार रिट निवेदन दायर गरेका थिए । विश्वकर्मालाई यही भदौ १ गते न्यायाधीशहरु चोलेन्द्रशम्शेर राणा र तेजबहादुर केसीको संयुक्त इजलासले सर्वोच्च अदालतका मुख्य रजिष्ट्रार राजन भट्टराई र नेपाल बार एसोसिएसनका अध्यक्ष शेरबहादुर केसीको रोहवरमा छाड्न आदेश दिएको थियो । सर्वोच्च अदालतको आदेश आएकै दिन राति पुनः विश्वकर्मा पक्राउ परेका थिए । विश्वकर्मालाई व्यापारीसँग सात करोड चन्दा असुली गरेको आरोपमा चन्दा ऐन २०३० अनुसार काठमाडौँ प्रहरीले कारवाही अघि बढाएको थियो । विप्लवका प्रवक्ता प्रकाण्डको घरमा टाँसियो पक्राउ पुर्जी प्रकाण्डमाथि सात करोड चन्दा असुलेको अभियोग प्रकाण्ड प्रकरणमा नेकपा नेताकै चेतावनी: दुला भित्रको सर्पसँग नजिस्केको राम्रो विप्लवका प्रवक्ता प्रकाण्ड थप तीन दिन थुनामा प्रकाण्डलाई ४८ घण्टाभित्र उपस्थित गराउन सर्वोच्चको आदेश सर्वोच्चबाट रिहा भए लगत्तै पक्राउ परे प्रकाण्ड मानव अधिकारको गाडीबाट खोसेर प्रकाण्डलाई प्रहरीले पक्राउ गर्याे एउटा डायरीको अभिलेखले अफ्ठेरोमा विप्लवका प्रवक्ता प्रकाण्ड
