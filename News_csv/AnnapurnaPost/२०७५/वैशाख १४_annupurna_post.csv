शीर्षक,विवरण
अंग्रेजी मोह र शिक्षण शुल्क,"अंग्रेजी माध्यममा शिक्षा दिने नाममा सामुदायिक विद्यालयहरूले पनि निजी विद्यालयले जस्तै महँगो शुल्क लिइरहेको समाचार संवेदनशील छ । आम जनता शिक्षाको पहुँच बाहिर नपरून् भनेर संविधानमै आधारभूत तहको शिक्षा निःशुल्क हुने बन्दोबस्त गरिएको छ । सोही बन्दोबस्तअनुसार नै माध्यमिक तहसम्मको शिक्षा निःशुल्क गरिएको हो । सामुदायिक विद्यालयको स्थापना नै निःशुल्क शिक्षा प्रवाहका लागि भएको हो । निःशुल्क शिक्षा प्रदान गर्नकै लागि स्थापना गरिएका विद्यालयले अंग्रेजी माध्यमबाट शिक्षा दिने नाममा शुल्क लिनु सोचनीय छ । प्रजातान्त्रिक आन्दोलनको बीज रोपिइरहँदा नेपाली समाजमा शिक्षाको चेतना पनि प्रसार भएको थियो । सात सालपूर्व नै समाजका अगुवाहरूले सामाजिक सक्रियतामा उपलब्ध स्रोतसाधन परिचालन गरेर शिक्षालयहरू खोलेका थिए । सात सालको क्रान्तिपूर्व नै नेपालका विभिन्न स्थानमा खासगरी सहरहरूमा शिक्षालयहरू खुलेका थिए । सात सालको परिवर्तनले शिक्षाको चेतनालाई गाउँगाउँसम्म पुर्यायो । तर आरम्भमा सबै शिक्षालयहरू सामाजिक सुधारका प्रयत्न थिए । दानमा प्राप्त गरेको जग्गा, चन्दा र स्थानीय स्तरमा उपलब्ध काठपातजस्ता भौतिक सामग्रीको जुगाडमा समुदायहरूले आपूलाई चाहिने शिक्षालय स्थापना गरेका थिए । शैक्षिक क्रान्तिको लहर फैलिरहेको तत्कालीन समयमा अघिल्लो पुस्ताले गरेको त्यो सत्प्रयास इतिहासका पानामा सधैं गरिमामय स्मृति बन्नेछ । तर उनीहरूको परिकल्पना शिक्षामै विभेद थिएन । राणाशाहीले आफ्ना सन्तान पढाउने र रैतीका सन्तानलाई निरक्षर राख्ने गरी गरेको विभेदविरुद्धको त्यो आन्दोलनको मर्म सबैलाई शिक्षा थियो । शैक्षिक आन्दोलनको त्यो मर्मलाई सम्बोधन गरेरै शिक्षालाई निःशुल्क बनाउनुपर्ने माग गरिएको हो । मागको केही हदसम्म सम्बोधन गर्ने गरी आधारभूत तहसम्म निःशुल्क शिक्षा भनी संविधानमा बन्दोबस्त गरिएको हो । तर सामुदायिक विद्यालयले अंग्रेजी माध्यममा पढाउने बहानामा शुल्क लिएको प्रसंगले प्रश्नहरू उत्पन्न गरेका छन् । सबैभन्दा पहिला उठ्ने प्रश्न हो सामुदायिक विद्यालयले के आधारमा शिक्षण शुल्क लिइरहेका छन् ? के सामुदायिक विद्यालय कुनै पनि बहानामा शुल्क लिन छुट प्राप्त छन् ? के उनीहरूसँग शैक्षिक शुल्क लिएर कक्षा सञ्चालन गर्ने वैधानिकता छ ? शिक्षा ऐन र शिक्षा नियमावलीले सामुदायिक विद्यालयलाई शैक्षिक शुल्क लिने अनुमति दिँदैन । तर अंग्रेजी पढाउने बहानामा सामुदायिक विद्यालयहरूले शिक्षण शुल्क लिइरहेका छन् । यसले सरकारी तवरबाट नियमन र नियन्त्रणको कमी भएको देखाउँछ । सँगसँगै नेपाली समाजमा स्थापित भएको अंग्रेजी भाषालाई सर्वोपरि ठान्ने गलत चिन्तन पनि उजागर हुन्छ । उपनिवेशको विस्तारसँगै बेलायती साम्राज्यअन्तर्गत अंग्रेजी भाषाको प्रसार भएको हो । खासगरी लर्ड म्याकलेले सन् १८३५ मा शिक्षा नीतिलाई लिएर बेलायती संसद्मा प्रस्ताव पेस गरेसँगै बेलायती साम्राज्यअन्तर्गत औपनिवेशिक देशहरूमा अंग्रेजी शिक्षा दिन सुरु गरियो । त्यसको उद्देश्य थियो, एकैखाले भाषा र चिन्तन भएको समाज सिर्जना गर्नु, आफ्नो साम्राज्यको सेवा गर्ने कारिन्दाहरूको फौज तयार गर्नु । लामो समयको त्यो अभ्यासले अंग्रेजी भाषालाई प्रबल गुणयुक्त ठान्ने मानसिकताको निर्माण गरिदियो । एडवर्ड सइदजस्ता विद्वान्हरूले उत्तरऔपनिवेशिकको सिद्धान्त प्रस्तुत गरेर त्यो मानसिकता हटाउनुपर्नेमा जोड पनि दिए । यद्यपि त्यो मानसिकता अझै प्रबल छ भन्ने उदाहरण हाम्रा विद्यालयहरूले दिएका छन् । अंग्रेजी भाषा विश्व भाषाका रूपमा स्थापित भइसकेकाले यसलाई सामुदायिक विद्यालयमा पनि अनिवार्य विषय बनाइएको छ । भाषाविद्हरूका अनुसार कुनै एक भाषामा पारंगत मानिसलाई अर्को भाषा सिक्न धेरै समय पनि लाग्दैन । तर नेपाली समाजको मौलिक बुनोटबारे पढाइ हुने सामाजिक शिक्षाजस्तो विषय पनि अंग्रेजीमा पढाउने संस्कृतिको विकास भइसकेको छ । त्यसमाथि द्वैध शिक्षा प्रणालीले हुनेखानेका छोराछोरी अंग्रेजी माध्यमका र नहुनेका छोराछोरी नेपाली माध्यमका स्कुलमा भन्ने मानसिकता बनाइदिएको छ । जबसम्म यो मानसिकताकै खण्डन हुँदैन तबसम्म सामुदायिक विद्यालयमा शिक्षण शुल्कको बहानाबाजी चलिरहनेछ ।"
ओलीदाहाल दुई घण्टा भेटवार्ता : टुंगो लागेन एकताको मिति,"काठमाडाै : प्रधानमन्त्री एवंम एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहालबीच शुक्रबार साँझ भेटवार्ता भएको छ । पार्टी एकताको विषयमा ओलीदाहाल भेटवार्तामा छलफल भएको छ । बलुवाटारमा भएको भेटवार्तामा पार्टी एकताको विषयमा छलफल भएको प्रधानमन्त्री ओलीका प्रेस सल्लाहकार चेतन अधिकारीले जानकारी दिए । उनीहरु बीचमा एकताको मिति तय गर्ने लगायतका विषयमा पनि छलफल भएको छ । ओली र दाहालको भेटवार्तामा पनि एकता मिति भने तय हुन सकेन । पार्टी एकतामा असमझदारी देखिएका बेला एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालबीच शुक्रवार साढे दुई घण्टा छलफल भएको हो । प्रधानमन्त्रीको सरकारी निवास बालुवाटारमा भएको छलफलमा पार्टी एकतामा देखिएका समस्या र एकताको मितिबारे छलफल भएको स्रोतले बतायो । कम्युनिष्ट पार्टी स्थापना दिवसको दिन वैशाख ९ गते दुई पार्टी एकता गर्ने घोषणा गरिएपनि एकतामा अनुपात र पार्टी एकतापछिको दाहालको स्थानबारे सहमति जुटन नसक्दा एकता पछि धकेलिँदै गएको छ । दाहालले वैशाख १४ गते एकताको घोषणा गर्ने सार्वजनिक घोषणा गरेका थिए । तर ओलीसँगको छलफलपछि पनि मिति भने तय भएन । बुद्ध जयन्तीको कार्यक्रमका लागि प्रधानमन्त्री ओली केही दिन राजधानी बाहिर रहने र दाहाल पनि पार्टीको कार्यक्रमका लागि राजधानी बाहिर रहने भएकाले दुवैजना फर्केलगत्तै पुनः छलफल गर्ने समझदारी बनेको एमाले नेता सुवास नेम्वाङ्गले बताए । पछिल्लोपटक दाहालले पार्टी एकतापछि आफ्नो भूमिका स्पष्ट हुनुपर्ने अडान राख्दै आएका छन । पार्टी एकतापछिको महाधिवेशनले या त आफूलाई पार्टी अध्यक्ष बनाउनुपर्ने वा प्रधानमन्त्री बन्ने कुराको सुनिश्चितता हुनुपर्ने अडान दाहालले एमाले नेतृत्वसँग राख्दै आएको स्रोतले बतायो । पार्टी एकता गर्दा माओवादीमा धेरै नेता रहेकाले उनिहरुको व्यवस्थापनमा लचिलो बनिदिन पनि दाहालले एमालेसँग प्रस्ताव गर्दै आएका छन । ओलीसँगको वार्तापछि माओवादी केन्द्रका अध्यक्ष दाहालले अब एकताप्रक्रिया अन्तिममा पुगेको बताएका छन् । उनले दुईजनाबीच सबै कुरा मिलिसकेको र अब एकता घोषणा गर्न मात्रै बाँकी रहेको प्रतिक्रिया बालुवाटारमा दिएका छन्। कम्युनिस्ट पार्टीको स्थापना दिवसको अवसरमा बैशाख ९ गते एकताकाे तोकिएको मिति केही विषयमा सहमति नहुदाँ तुहिएको थियो । जनयुद्ध, निर्वाचन चिन्ह र नेता व्यवस्थापनका विषयमा सहमति हुन सकेको छैन । एमालेले स्थानीय निर्वाचन र संघीय निर्वाचनको परिणामको आधारमा नेता व्यवस्थापन हुनुपर्ने बताइरहेको छ भने माओवादीले समानताको आधारमा एकता हुनुपर्ने अडान राख्दै आएको छ । प्रस्तावनामा नै एमालेले जनक्रान्ति र माओवादीले जनयुद्ध राख्नु पर्ने फरक फरक मत राखिरहेका छन् ।"
"सरकारको नीति तथा कार्यक्रम तयार, ८ प्रतिशत आर्थिक वृद्धिको लक्ष्य","काठमाडौं : सरकारले उत्पादनशील रोजगारीमूलक र न्यायपूर्ण वितरणसहित ८ प्रतिशतको आर्थिक वृद्धि हासिल गर्ने लक्ष्यसहित नीति तथा कार्यक्रमको तयारी गरेको छ । केपी ओली प्रधानमन्त्री भएको झण्डै अढाइ महिनापछि ल्याउन लागिएको नीति तथा कार्यक्रममा आठ प्रतिशतको आर्थिक वृद्धिदरबाट आगामी ९ वर्षमा अर्थतन्त्रको आकार दोब्बर बनाउँदै सन् २०३० सम्ममा नेपालीको प्रतिव्यक्ति आय २५ सय अमेरिकी डलर (२ लाख ५० हजार रुपैयाँ ) पुर्याउने लक्ष्य राखिएको छ । आगामी १० वर्षको विकास यात्रालाई ऊर्जा दशकको रूपमा अघि बढाउँदै देशैभर लोडसेडिङ अन्त्य गरी विद्युत्मा आत्मनिर्भर हुनेतर्फ ठोस कदम चालिने नीति तथा कार्यक्रमले जोड दिएको छ । खानेपानी तथा सरसफाइ सेवामा पहुँच नपुगेको जनसंख्यालाई राज्यका तीनै तहबाट सहअस्तित्व, समन्वय र सहकारिताको सिद्धान्तका आधारमा सबै नागरिकलाई खानेपानी तथा सरसफाइको पहुँच अभिवृद्धि गरिने लक्ष्य राखिएको छ । प्रशासनिक तहमा छलफल गरी तयार पारिएको आर्थिक वर्ष ०७५७६ को प्रस्तावित नीति तथा कार्यक्रमलाई राजनीतिक तहबाट अन्तिम रूप दिइने प्रधानमन्त्री कार्यालयले जनाएको छ । हरेक प्रदेशमा एउटा ठूलो जलाशययुक्त आयोजना निर्माण गरी ऊर्जा सुरक्षालाई सुनिश्चित गरिने छ । कन्काई, तमोर, दूधकोसी, बूढीगण्डकी, उत्तरगंगा, नौमुरे, नलगाड, कर्णाली, चिसापानी र पश्चिमसेती जलविद्युत् आयोजनाको विकास निर्माण कार्यलाई अगाडि बढाइने कार्यक्रम छ । नयाँ कार्यक्रममा सबैका लागि सुनिश्चित आवासको नीतिअनुसार आवास अधिकारसम्बन्धी कानुन तर्जुमा गर्दै ज्येष्ठ नागरिक, दलित, लोपोन्मुख, विपन्न, सीमान्तकृत, लक्षित तथा जोखिममा रहेकाको लागि सुरक्षित, किफायती र वातावरणमैत्री आवासको पहुँच सुनिश्चित गरिने लक्ष्य छ । आर्थिक वृद्धिको करिडोर निर्माण गरी तदनुरूप आर्थिक परिसूचकमा सुधार गर्ने तथा जोखिम पहिचान गरी तत्काल सम्बोधन गर्ने तथा अर्थतन्त्रको संरचनात्मक रूपान्तरण थालनी गरिने उल्लेख छ । ऊर्जा तथा जलस्रोत र अन्य पूर्वाधार विकासमा जोड दिँदै कृषि, वन र पर्यटन क्षेत्रको दिगो विकास गर्दै कुल गार्हस्थ्य उत्पादनमा औद्योगिक क्षेत्रको योगदान वृद्धि गरिने छ । निजी तथा सहुलियतपूर्ण वित्तीय स्रोतको व्यवस्था, जलविद्युत् तथा अन्य नवीकरणीय ऊर्जाको उपलब्धता वृद्धिदर र लागत कटौती, वैदेशिक लगानीको माध्यमबाट स्थानीय साधन तथा पुँजी र प्रविधिको उपयोगमा जोड दिने, आयात प्रतिस्थापन गर्ने वस्तु तथा सेवाको पहिचान, उत्पादन र विविधिकरणमा जोड दिइने उल्लेख छ । नेपालको उत्पादनलाई ब्रान्डिङ गरी कूटनीतिक नियोग, गैरआवासीय नेपाली तथा अन्य निकायको परिचालनमार्फत निकासी अभिवृद्धि गर्ने, दुई ठूला छिमेकी मुलुकको बजारको उपयोग गर्ने, सरकारी तथा गैरसरकारी क्षेत्रमा सूचना प्रविधिको उच्चतम प्रयोग, मुलुकको भौगोलिक, जैविक सामाजिक तथा सांस्कृतिक विविधता अनुकूलको उत्पादन तथा सेवाको विस्तार गर्ने, निजी क्षेत्रको सहजीकरण गर्न उच्चस्तरीय संयन्त्र गठन गर्ने र सार्वजनिक निजी साझेदारीमार्फत पूर्वाधार निर्माण र सञ्चालनमा निजी क्षेत्रलाई परिचालन गर्ने तथा सहकारी क्षेत्रलगायत लघुवित्त संस्थाको नियमन, सुपरीवेक्षण र अनुगमनका लागि छुट्टै संयन्त्र स्थापना गर्ने उल्लेख छ । नीति तथा कार्यक्रममा उज्यालो नेपाल अभियानको प्रभावकारी कार्यान्वयन गर्न आगामी १० वर्षको विकास यात्रालाई ऊर्जा दशकको रूपमा अघि बढाउने तय गरिएको छ । यसका लागि ऊर्जा संकट निवारण तथा विद्युत् विकास दशकसम्बन्धी कार्ययोजना प्रभावकारी कार्यान्वयन गरिने नीति लिइने छ । संघ, प्रदेश र स्थानीय तहलाई प्राप्त अधिकार कार्यान्वयनका लागि आवश्यक नीतिगत, कानुनी तथा संरचनागत व्यवस्था गरिने र यसका लागि नयाँ विद्युत् ऐन, विद्युत् प्राधिकरण ऐन र नवीकरणीय ऊर्जा प्रवद्र्धन बोर्ड ऐन तर्जुमा गरिने जनाइएको छ । हरेक प्रदेशमा एउटा ठूलो जलाशययुक्त आयोजना निर्माण गरी ऊर्जा सुरक्षालाई सुनिश्चित गरिने छ । कन्काई, तमोर, दूधकोसी, बूढीगण्डकी, उत्तरगंगा, नौमुरे, नलगाड, कर्णाली, चिसापानी र पश्चिमसेती जलविद्युत् आयोजनाको विकास निर्माण कार्यलाई अगाडि बढाइने कार्यक्रम छ । हरेक घर ऊर्जाको अवरधारणअन्तर्गत विकेन्द्रित ऊर्जा उत्पादन र वितरणलाई प्रभावकारी बनाउन स्थानीय सरकार र प्रदेश सरकारसँग समन्वय र सहकार्य गरी विद्युत् तथा स्वच्छ ऊर्जाको पहुँच विस्तार गरिनेछ । राष्ट्रिय गौरवको मेलम्ची खानेपानी आयोजनाको प्रथम चरणका कार्य सम्पन्न गर्न उच्च प्राथमिकता दिई कार्यान्वयन गरिने, दोस्रो चरणको याङग्री र लार्के नदीबाट पानी ल्याउन आवश्यक पर्ने पूर्वाधार निर्माण गरिने पनि कार्यक्रममा समेटिएको छ । हाल निर्माणाधीन अवस्थामा रहेका खानेपानी आयोजनाको निर्माण कार्य आउने तीन वर्षभित्र सम्पन्न गर्ने लक्ष्य नीति तथा कार्यक्रमले समेटेको छ । विगतमा निर्माण सम्पन्न भएका आधारभूतस्तरको खानेपानी आयोजनाको प्रशोधन प्रणालीसहित खानेपानी सुरक्षा योजना लागु गरी सेवाको स्तरोन्नति गर्दै लगिने र नयाँ आयोजनामा एक घर एक धाराको नीति ल्याइनेछ । झण्डै अढाइ महिनापछि ल्याउन लागिएको नीति तथा कार्यक्रममा आठ प्रतिशतको आर्थिक वृद्धिदरबाट आगामी ९ वर्षमा अर्थतन्त्रको आकार दोब्बर बनाउँदै सन् २०३० सम्ममा नेपालीको प्रतिव्यक्ति आय २५ सय अमेरिकी डलर (२ लाख ५० हजार रुपैयाँ ) पुर्याउने लक्ष्य राखिएको छ । तराई मधेसका २१ जिल्लामा प्राणघातक आर्सेनिकयुक्त खानेपानीको समस्या समाधान गर्न सोलार पम्पिङसहितको तराईमधेस खानेपानी सुधार कार्यक्रम लाई निरन्तरता दिइने लक्ष्य राखिएको छ । सार्वजनिक स्थलमा सुविधासम्पन्न स्मार्ट सार्वजनिक शौचालय निर्माण, प्रत्येक स्थानीय तहमा खानेपानी तथा सरसफाइ गुरुयोजना तयार गरी कार्यान्वयन गरिने कार्यक्रमले समेटेको छ । सहरी सुुविधामा पहुँच पुर्याउन गाउँ सहरको अन्तरसम्बन्ध मजबुत गरी सहरको ऐतिहासिक र सांस्कृतिक पहिचान एवं प्राकृतिक स्रोत परिचालनको सम्भाव्यताका आधारमा सन्तुलित सहरी प्रणाली विकास कार्यक्रम सञ्चालन गरिनेछ । छरिएको बसोबास प्रणालीमा भौतिक, आर्थिक तथा सामाजिक रूपमा सकारात्मक परिवर्तन प्रक्षेपण गरी विकास सम्भावनासहितको सुरक्षित बसोबास प्रणाली लगानी गरिने र तीनै तहका सरकारको समन्वयमा संघीय राजधानी, सहरी आर्थिक करिडोर, प्रादेशिक आर्थिक केन्द्र तथा स्थानीय बजार केन्द्रलाई हरित अर्थतन्त्रमा आकर्षित गर्न एकिकृत पूर्वाधार विकास गर्ने नीति लिँदै स्मार्ट सहर, खाद्य हरियाली सहर तथा हिमाली सहर विकास गरिने लक्ष्य राखिएको छ । प्रस्तावित महत्वपूर्ण कार्यक्रम  निजी तथा सहुलियतपूर्ण वित्तीय स्रोतको व्यवस्था  जलविद्युत् तथा नवीकरणीय ऊर्जाको उपलब्धता वृद्धि र लागत कटौती गर्ने ।  वैदेशिक लगानी आकर्षण गर्न आन्तरिक र अन्तर्राष्ट्रिय बजार प्रवद्र्धनसम्बन्धी विशेष कार्यक्रम सञ्चालन गर्ने ।  वैदेशिक लगानीको माध्यमबाट स्थानीय साधन तथा पुँजी र प्रविधिको उपयोगमा जोड दिने ।  आयात प्रतिस्थापन गर्ने वस्तु तथा सेवाको पहिचान, उत्पादन र विविधिकरणमा जोड दिइनेछ ।  नेपालको उत्पादनलाई ब्रान्डिङ गरी कुटनीतिक नियोग, गैरआवासीय नेपाली तथा अन्य निकायको परिचालनमार्फत निकासी अभिवृद्धि गर्ने ।  दुई ठूला छिमेकी मुलुकको बजारको उपयोग गर्ने ।  सरकारी तथा गैरसरकारी क्षेत्रमा सूचना प्रविधिको उच्चतम प्रयोग गर्ने ।  मुलुकको भौगोलिक, जैविक, सामाजिक तथा सांस्कृतिक विविधताअनुकूलको उत्पादन तथा सेवाको विस्तार गर्ने ।  निजी क्षेत्रको सहजीकरण गर्न उच्चस्तरीय संयन्त्र गठन गर्ने र सार्वजनिक निजी साझेदारीमार्फत पूर्वाधार निर्माण र सञ्चालनमा निजी क्षेत्रलाई परिचालन गर्ने ।"
ओलीसँग वार्तापछि दाहालले भनेः एकता अब अन्तिममा पुग्यो,"काठमाडौँः नेकपा एमालेका अध्यक्ष केपी शर्मा ओलीसँग शुक्रबार साँझ अढाई घण्टासम्म संवाद गरेपछि माओवादी केन्द्रका अध्यक्ष पुष्पकमल दाहाल प्रचण्डले नेताहरुबीच छोटो प्रतिक्रिया दिएका छन् । एकता प्रक्रिया अलमलमा परिरहेका बेला प्रधानमन्त्री निवास बालुवाटारमा अढाई घण्टासम्म भएको सम्बादपछि दाहालले आफूहरु अन्तिममा पुगेको बताएका छन् । ओलीसँग एक्ला एक्लै अढाई घण्टा बिताएका दाहाललाई प्रम निवासबाट बाहिरिँदै गर्दै नेताहरुले सोधे के भयो कुरा ? अब मिलेको हो ? उत्तरमा दाहालले भने, हामी दुईबीच सबै कुरा मिलिसकेको छ, एकता प्रक्रिया अन्तिममा पुग्यो । दाहालले अब एकता मात्रै घोषणा गर्न बाँकी रहेको भनेपछि नेताहरु उत्साहित भएका बालुवाटार स्रोतले जनाएको छ । दुई नेताबीचको छलफलमा बुद्ध जयन्तीको कार्यक्रमका लागि प्रधानमन्त्री ओली केही दिन राजधानी बाहिर जाने तथा दाहाल पनि पार्टीको कार्यक्रमका लागि राजधानी बाहिर रहने भएकाले दुवैजना फर्केलगत्तै पुनः छलफल गर्ने समझदारी भएको एमाले नेता सुवास नेम्वाङ्गले जानकारी दिएका छन् । स्रोतका अनुसार दुई नेताबीच दुवै पार्टीका नेता व्यवस्थापनका लागि स्थायी समितिलाई ४१ सदस्यीय बनाउने समझदारी भएको छ । जसमा एमालेबाट २२ जना र माओवादीबाट १९ जना रहने गरी दुई नेता छलफलमा छन् । अध्यक्ष दाहाल अहिले सबैभन्दा बढी नेता व्यवस्थापनको चुनौतीका कारण तनावमा छन् । यो पनि ओलीदाहाल दुई घण्टा भेटवार्ता : टुंगो लागेन एकताको मिति"
सिन्डीकेट र तस्करी जरैदेखि उखेल्छौं : गृहमन्त्री थापा,"भैरहवा : गृहमन्त्री रामबहादुर थापाले मुलुकको अर्थतन्त्रलाई कमजोर पार्ने सिन्डीकेट र तस्करीलाई जरैदेखि उखेल्ने बताएका छन्।विभिन्न क्षेत्रको सिन्डीकेट र तस्करीले मुलुकको अर्थतन्त्र कमजोर भएको बताउँदै उनले सिन्डीकेट समाप्त गर्नका लागि सरकारले ठोस कदम चालेको बताए। शुक्रबार पाँच नम्बर प्रदेशको सुरक्षा गोष्ठीमा सहभागी हुन रुपन्देही आएका मन्त्री थापाले भैरहवा विमानस्थलमा संचारकर्मीसँग संक्षिप्त कुराकानी गर्दै मुलुकको विकासका लागि सिन्डीकेट र तस्करीलाई जरैदेखि उखेल्ने आवश्यक रहेको बताए। त्रिभुवन विमानस्थलबाटै ठूलो परिमाणमा सुन तस्करी हुँदै आएकोमा त्यसतर्फ इंगित गर्दै उनले भने 'मुलुकको सुरक्षा स्थिति समान्य छ तर अर्थतन्त्रलाई कमजोर पार्ने भ्रष्टाचार, सिन्डीकेट र तस्करीलाई जरैदेखि उखेल्नमा सरकार लागेको छ।' उनले मुलुकको सुरक्षा स्थिति समान्य रहेको बताउँदै घरेलु हिंसा र लागूऔषधका घटनामा वृद्धि भएकाले यसलाई नियन्त्रणका लागि सरकार अघि बढिसकेको बताए। उनले मुलुक विकास र समृद्धितर्फ अगाडि बढिरहेको अवस्थामा राजनीतिक शक्ति एकवद्ध हुनु आवश्यक रहेको औल्याए।त्यस्तै एमाले र माओवादी केन्द्रको एकताको विषयमा उनले पार्टी एकताको लागि आवश्यक पूर्वाधारहरु निर्माण भइरहेकाले छिटै एकता हुने दावी गरे। ३३ किलो सुनकाण्डको विषयमा घटनाको सुक्ष्म अनुसन्धान भइरहेको र दोषीलाई कारवाही हुने उनको भनाइ थियो।"
लालबाबु भन्छन् : खटाएकाे ठाउँमा नजानेले जागिर छोड्नुहोस्,"भैरहवा : संघिय मामिला तथा समान्य प्रशसान मन्त्री लालबाबु पण्डितले कर्मचारीहरुलाई जागिर अघि राष्ट्रको नाममा खाएको सपथ सम्झिनलाई आग्रह गरेका छन्। सरकारले खटाएको जुनसुकै ठाउँमा २४ घण्टा भित्र हाजिर भएर सेवा दिने भन्दै जागिर अघि खाएको सपथ कर्मचारीहरुले बिर्सिन नमिल्ने बताउँदै उनले सरकारले खटाएको जुनसुकै ठाउँमा कर्मचारी जानुपर्ने बताए। कर्मचारीहरुले जागिर अघि सरकारले खटाएको जुनसुकै ठाउँमा २४ घण्टा भित्र हाजिर भएर सेवा दिने भन्ने सपथ खानुभएको छ उनले भने खाएको सपथ कहि कतै कसैले बिर्सिनुभएको छ भने म सम्झाउन चाहान्छु। केन्द्र, प्रदेश र स्थानिय तीनवटै तहमा कर्मचारीहरुको व्यवस्थापन भइरहेको बताउँदै उनले थपे सरकारले खटाएको ठाउँमा म जान्न भन्न पाउनुहुन्न। सरकारले खटाएको ठाउँमा जानुपर्छ। उनले खटाएको ठाउँमा जानका लागि कर्मचारीहरुले माग गरेको सुविधा दिन नमिल्ने उल्लेख गर्दै कर्मचारीको तलब, भत्ता वृद्धिको विषयको बजेट विनियोजनको क्रममा छलफल गर्ने सकिने बताए। उनले भने यदि कसैले सरकारले आफु खटाएको ठाउँमा जाने तर विशेष सुविधा लिएर मात्रै जाने भन्ने सोचमा हुनुहहुन्छ भने त्यस्तो कुनै पनि सुविधा सरकारले दिदैन। तलब भत्ता वृद्धिको कुरा छ भने बजेट अघि छलफल गर्न सकिन्छ। उनले सरकारले कर्मचारीलाई जान चाहेको १५ स्थान लिखित दिन सक्ने र ती स्थान मध्ये सरकारले एक स्थानमा पठाउने हुदाँ कर्मचारीको लागि सुविधा रहेको बताए। उनले अहिलेको सरकार स्थिर रहेको कारण विकास, सुशासन र पारदर्शी सेवाको लागि कन्जुसयाई नहुने बताउँदै दण्डहिता कार्य स्विकार्य नहुने बताए। त्यस्तै एमाले र माओवादी केन्द्रको बिच एकताको विषयमा उनले छलफल भइरहेको कारण छिटै एकता हुने दावी गरे।"
"निर्णय बहुमत,अस्वीकार दुईतिहाइबाट","काठमाडौं : संसदीय सुनुवाइ समितिले प्रधानन्याधीश, सर्वोच्च अदालतका न्यायाधीश, न्याय परिषद्का सदस्य, संवैधानिक निकायका पदाधिकारी र राजदूतका लागि गरिएको सिफारिस दुईतिहाइबाट अस्वीकार गर्न पाउने भएको छ। प्रतिनिधिसभा र राष्ट्रियसभाको संयुक्त नियमावली बनाउन गठन भएको समितिले दुईतिहाइको व्यवस्थासहित बिहीबार नियमावलीलाई टुंगो लगाएको हो। माओवादी केन्द्रका देव गुरुङसहितका केही नेताले भने बहुमतका आधारमा समितिले अस्वीकार गर्ने व्यवस्था नियमावलीमा राख्नुपर्ने अडान लिएका थिए। समितिमा कुरा नमिलेपछि सभापति कृष्णभक्त पोखरेललाई अन्तिम निर्णय लिने अधिकार दिइएको थियो। दुईतिहाइले मात्र अस्वीकार गर्ने व्यवस्था गरेर नियमावलीलाई टुंग्याइएको छ, पोखरेलले अन्नपूर्णसँग भने। संवैधानिक परिषद्मा प्रधानमन्त्री, सभामुख, विपक्षी दलका नेता सदस्य रहने भएकाले उनीहरूले गर्ने सिफारिसलाई सहजै संसद्ले उल्ट्याउने व्यवस्थाले राम्रो सन्देश नजाने भएकाले दुईतिहाइको व्यवस्था राखिएको पोखरेलले बताए। संवैधानिक परिषद् वा सरकारले गर्ने सिफारिसलाई सहजै उल्ट्याउँदै जाने हो भने कार्यकारीले काम गर्न सक्दैन, पोखरेलले भने। दुईतिहाइ मतले अस्वीकार नभएको प्रस्ताव भने अनुमोदन भएको मानिने व्यवस्था नियमावलीमा राखिएको छ। प्रतिनिधिसभाका १२ र राष्ट्रियसभाका तीन सहित १५ सांसद सुनुवाइ समितिका सदस्य रहनेछन्। संसदीय सुनुवाइका लागि आएका पत्रमाथि समितिले ४५ दिनभित्र सुनुवाइ गरिसक्नुपर्ने व्यवस्था नियमावलीमा राखिएको छ। ४५ दिनभित्र समितिले निर्णय गर्न नसके सुनुवाइका लागि पठाइएको पदमा सम्बन्धित निकायले नियुक्त गर्न पाउँछ, सभापति पोखरेलले भने। तर, समितिले कुनै पनि प्रस्तावलाई बहुमतबाट अनुमोदन गर्न पाउनेछ। दुवै सदनको संयुक्त बैठकको अध्यक्षता प्रतिनिधिसभाका सभामुखले गर्नेछन्। सभामुखको अनुपस्थितिमा राष्ट्रियसभा अध्यक्षले गर्नेछन्। यसअघि माओवादी केन्द्रका नेताहरूले संयुक्त बैठकको अध्यक्षता सभामुख र राष्ट्रियसभाका अध्यक्ष दुवैले संयुक्त रूपमा गर्नुपर्ने प्रस्ताव गरेका थिए। संयुक्त बैठकले सन्धि वा सम्झौता अनुमोदन गर्नेछ। राष्ट्रपति र उपराष्ट्रपतिविरुद्ध महाभियोग प्रस्तावको निर्णय पनि संयुक्त बैठकले गर्नेछ। संयुक्त सदनले दुईतिहाइबाट महाभियोग पारित गरेमा राष्ट्रपति वा उपराष्ट्रपति स्वतः पदमुक्त हुने र महाभियोगबाट पदमुक्त व्यक्तिमाथि कानुनी कारवाही गर्न सकिने व्यवस्था नियमावलीमा राखिएको छ। महाभियोगबाट पदमुक्त व्यक्ति भविष्यमा कुनै पनि सरकारी र सार्वजनिक पदमा नियुक्त वा मनोनयनका लागि अयोग्य ठहर हुनेछ। समिति सभापति पोखरेलले संयुक्त सदनको नियमावली टुंगिएकाले समितिले शुक्रबारदेखि प्रतिनिधिसभा नियमावलीलाई टुंगोमा पुयाउने प्रयास गरिने बताए। फौजदारी अभियोगमा तीन वर्षभन्दामाथि सजायको अभियोग लागेका सांसद स्वतः पदबाट निलम्बन हुने कि नहुने भन्ने विवादका कारण प्रतिनिधिसभा नियमावली टुंगिन सकेको छैन। कांग्रेस र मधेसकेन्द्रित दल स्वतः निलम्बन हुन नहुने पक्षमा अडिग छन्।"
संसद् अधिवेशन वैशाख २३ गते बोलाउन सिफारिस,"काठमाडौँ: मन्त्रिपरिषद्को शुक्रबारको बैठकले संघीय संसद्को दोस्रो अधिवेशन यही वैशाख २३ गते आइतबार दिउँसो ४ बजे आह्वान गर्न राष्ट्रपतिसमक्ष सिफारिस गर्ने निर्णय गरेको छ । सिंहदरबारस्थित प्रधानमन्त्री तथा मन्त्रिपरिषद्को कार्यालयमा बसेको बैठकले यो निर्णय गरेको सूचना तथा सञ्चार प्रविधि राज्यमन्त्री गोकुलप्रसाद बाँस्कोटाले जानकारी दिए । राष्ट्रपतिले आह्वान गरेपछि प्रतिनिधिसभा र राष्ट्रियसभाको बजेट अधिवेशन शुरु हुनेछ । बैठकले हालै प्रधानमन्त्री केपी शर्मा ओलीको राजकीय भारत भ्रमणका क्रममा उद्घाटन गरिएको वीरगञ्जको एकीकृत भन्सार जाँच चौकीलाई भन्सार क्षेत्र तोक्न नेपाल राजपत्रमा सूचना प्रकाशनको निर्णय गरेको छ । यो भन्सार भारत सरकारको सहयोगमा निर्माण भई हस्तान्तरण भएको हो । यस्तै आन्तरिक शान्ति र सुव्यवस्थापनसम्बन्धी विधेयक तर्जुमा गर्न गृह मन्त्रालयलाई सैद्धान्तिक सहमति दिने, वैदेशिक रोजगार न्यायाधीकरणको रिक्त सदस्यमा न्याय सेवाका सहन्यायाधिवक्ता रमादेवी पराजुलीलाई नियुक्त गर्ने निर्णय पनि गरेको छ । रासस"
"गगन भन्छन्: सरकारमा नजाँदैमा कांग्रेसको हरिबिजोग हुँदैन, छाया सरकार चलाऔँ","चितवन: नेपाली कांग्रेसका युवा नेता गगनकुमार थापाले नेपालका सबै राजनीतिक उपलब्धि कांग्रेसले युद्ध जितेर हासिल गरेकाले एक पटक हार्दैमा फरक नपर्ने बताएका छन् । उनले अहिलेको निर्वाचनको लडाइँ मात्रै हारेकाले कार्यकर्तालाई निराश नहुन पनि आग्रह गरेका छन् । कांग्रेस चितवनले शुक्रबार गरेको संगठन सुदृढीकरण तथा पुनःजागरण अभियान कार्यक्रमको उद्घाटन गर्दै उनले यस्तो बताएका हुन् । 'पृथ्वीनारायण शाहले पनि नेपाल एकीकरण गर्दै गर्दा अनेकौं लडाइँ हारेका थिए', उनले भने, 'तर अन्तिममा युद्ध जितेरै छाडे । त्यसैले हामी निराश हुनुपर्दैन ।' अबको पाँच वर्ष सरकारमा नगए पनि कांग्रेसलाई फरक नपर्ने उनले बताए । 'अब पाँच वर्ष काँग्रेस सरकारमा नरहँदा कुनै कार्यकर्ताको हरिबिजोक हुँदैन', उनले भने, 'हामी सबै आस्थाका कारणले कांग्रेसमा लागेका हौँ ।' थापाले निर्वाचनमा जित र हार जे भए पनि जुन ठाउँमा निर्वाचन लडेको छ, त्यो ठाउँको छाया सरकारको रुपमा काम गर्नुपर्ने बताए ।"
माओवादीमा नेता व्यवस्थापन जटिल,"काठमाडौं : एमालेसँग पार्टी एकता गर्दा माओवादी केन्द्रले भने जस्तो सम्मानजनक र न्यायोचित एकता नहुने अवस्था आए नेता व्यवस्थापन माओवादीका लागि सबैभन्दा जटिल बन्ने देखिएको छ। दोस्रो तहका नेता व्यवस्थापन माओवादीका लागि सबैभन्दा जटिल बन्ने देखिएकाले नै अध्यक्ष पुष्पकमल दाहाल चर्को प्रेसर मा छन्। एकै समयमा केन्द्रीय समितिमा पुगेका र उस्तैउस्तै प्रकृतिका जिम्मेवारी वहन गरेका नेताहरू माओवादीमा धेरै भएकाले उनीहरूको व्यवस्थापन माओवादी अध्यक्ष दाहाललाई पार्टी एकतामा चुनौति बन्न पुगेको छ। खासगरि एकीकृत पार्टीको दुई अध्यक्षपछिको स्थायी समितिमा व्यवस्थापन गर्नैपर्ने नेताहरू माओवादीमा धेरै देखिएका छन्। त्यसैले पनि अध्यक्ष दाहाल एकता गर्दा बराबरी संगठनात्मक मोडालिटीबाट पछाडि हट्नै नसक्ने दबाबमा छन्। पार्टी एकताका लागि अन्तरिम विधान तथा संगठनात्मक ढाँचा तयार पार्न गठित कार्यदलले एकीकृत पार्टीको केन्द्रीय समिति २ सय ९९, पोलिटब्युरो ९९ र स्थायी समिति ३३ जनासम्म बनाउन सक्ने प्रतिवेदन पार्टी एकता संयोजन समितिमा बुझाएको छ। कार्यदलले प्रतिवेदन बुझाएपछि दुवै पार्टीमा केन्द्रदेखि जिल्ला तहसम्म एकीकृत पार्टीको संगठनात्मक संरचना तयार पार्दा अनुपात कसरी मिलाउने नयाँ विवाद देखिएको हो। त्यही विवादमा रुमलिँदा पार्टी एकता पछाडि धकेलिँदै गइरहेको छ। एमालेले आफ्नो दुई तिहाइ र माओवादीको एक तिहाइ संख्या मिलाएर पार्टी एकता गर्न चाहेको छ। यसलाई माओवादीले मानेको छैन। एमालेले चुनावी परिणाममा देखिएको पार्टीगत अवस्थाका आधारमा अहिले पार्टीका तहगत संरचनामा रहेका नेतालाई यथावत राखी बाँकी संख्यामा माओवादीका नेता समेटेर एकता प्रक्रिया टुंगो लगाउन खोजिरहेको छ। त्यसो गर्दा उसले प्रस्तावित ३३ सदस्यीय स्थायी समितिमा अहिले रहेका २२ जना आफ्ना स्थायी समिति सदस्य यथावत राखी माओवादीका ११ जना नेता समेट्न चाहेको छ। यो नै एमालेमाओवादी एकतामा परेको मूल गाँठो हो। यी स्वतः पर्छन् एमालेले भनेअनुसार नै ३३ सदस्यीय स्थायी समिति रहने र एमालेका अहिलेकै २२ जना स्थायी समितिका सबै नेता पर्ने हो भने माओवादीबाट अध्यक्ष दाहालका अतिरिक्त नारायणकाजी श्रेष्ठ, रामबहादुर थापा (बादल), अमिक शेरचन, देवप्रसाद गुरुङ, टोपबहादुर रायमाझी, गिरिराजमणि पोखरेल, वर्षमान पुन र हरिबोल गजुरेल मात्रै स्वतः स्थायी समितिमा पर्नेछन्। तर त्यसबाहेक अन्य तीन जनामा पार्टी नेताको व्यवस्थापन दाहालका लागि सबैभन्दा पेचिलो बन्नेछ। दुई पार्टी एकता प्रक्रियामा जोडिँदै आएका र मन्त्री बन्न समेत नपाएका नेता जनार्दन शर्मा (प्रभाकर), प्रभावशाली महिला नेतृ पम्फा भुषाल, मधेसी नेता मातृका यादवलाई दाहालले स्थायी समितिमा समेट्नै पर्ने अवस्था छ। प्रभावशाली नेता कृष्णबहादुर महरा संघीय संसदन्तर्गत प्रतिनिधिसभामा सभामुख रहेकाले उनको व्यवस्थापन दाहालले गर्नुपर्ने छैन। नेताहरू अग्निप्रसाद सापकोटा, शक्तिबहादुर बस्नेत, हितमान शाक्य, चक्रपाणी खनाल, नारायण शर्मा, कुलप्रसाद केसी, मणि थापा, प्रभु शाहलगायत नेताहरूलाई के गर्ने दाहाल दबाबमा छन्। यी सबै नेता समकक्षी हुन्। माओवादीका एक नेताका अनुसार यी सबैजसो नेता सँगै केन्द्रीय समितिमा पुगे, सँगै एकैखाले जिम्मेवारी पनि लिएकाले अब उनीहरूको व्यवस्थापन गर्दा कसैलाई स्थायी र कसैलाई पोलिटब्युरोमा समेट्न दाहाललाई कठिन हुनेछ। अर्काेतर्फ चुनावअघि मात्रै नेकपा संयुक्तको सिंगो पार्टी कमिटी नै माओवादीमा समाहित गरेका दाहालले उक्त पार्टीबाट आएका नेता गणेश शाहको व्यवस्थापन पनि स्थायी समितिमै गर्नुपर्ने अवस्था छ। जयपुरी घर्ती, तिलक परियार, लीलामणि पोखरेल, दिनानाथ शर्मा, हितराज पाण्डे, सुरेन्द्र (राम) कार्की, लेखराज भट्ट र उर्मिला अर्यालसम्मको व्यवस्थापन पनि दाहालका लागि उत्तिकै चुनौतिपूर्ण बनेको छ। यसले पनि दाहाललाई केन्द्रमा बराबरी नै नभए पनि कम्तीमा सम्मानजनक एकता नभई पार्टी एकतामा नहाम्फाल्न पार्टीभित्रै चर्काे दबाब छ। एकता मिति सरेको सर्यै एकीकृत पार्टीको संगठनात्मक हिस्सेदारी, दुई अध्यक्षको क्षेत्राधिकार बाँडफाँड र अन्य केही प्राविधिक विषयको विवाद नमिल्दा एकताको मिति भने सरेको सर्यै हुन थालेको छ। अब शुक्रबार दुई अध्यक्षको एक्लाएक्लै वार्ताबाट नयाँ मिति तोकिने माओवादी अध्यक्ष दाहालले बताउँदै आएका छन्। शुक्रबार पनि ओलीदाहाल एकता वार्तामा बस्दैछन्। यसअघि पटकपटक एकताको समयावधि निर्धारण हुने तर एकता भने लम्बिने अवस्था दोहोरिँदै आएको छ। १७ असोजमा चुनावी गठबन्धन वनाउने बेलामा यी दुई पार्टीका अध्यक्षले चुनावलगत्तै पार्टी एकता गर्ने लिखित मौखिक दुवै प्रतिबद्धता व्यक्त गर्दै आएका थिए। घोषणा गरेको ६ महिना पुग्दासमेत एकता हुनेनहुनेमा अझै यदाकदा शंसय देखिँदै आएको छ। रौतहटको चन्द्रपुरमा आयोजित पार्टी कार्यकर्तालाई प्रशिक्षण दिँदै दाहालले बिहीबार पनि शुक्रबार ओलीसँगको छलफलले एकता मिति तोकिने बताएका थिए। अहिले सिंगो देशले एकता चाहेको छ, हामीले सम्मानित, न्यायोचित र समानताका आधारमा एकता गर्न सक्छौं कि सक्दैनौं भन्ने चुनौति पनि छ, कार्यकर्ता प्रशिक्षणमा दाहालले व्यक्त गरेको भनाइ उद्धृत गर्दै पोलिटब्युरो सदस्य युवराज भट्टराईले भने, पार्टी एकता जनताबाट अनुमोदित भइसकेको छ। अब विलम्ब हुँदैन, भोली नै ओलीजीसँग छलफल हुँदैछ। त्यसपछि मिति तोकिनेछ। त्यसअघि पनि दाहालले सरकार गठनपूर्व नै पार्टी एकतापछि मात्र सरकार गठन हुने बताएका थिए। त्यसबेला दाहाल सरकार गठनअघि र ओली सरकार गठनपछि एकताको पक्षमा थिए। प्रधानमन्त्री ओलीको भारत भ्रमणपूर्व २३ चैतअघि नै एकता गर्ने कसरत पनि दुवै पार्टीले गरेका थिए। त्यो मितिमा पनि एकता नभएपछि तेस्रो मिति अगाडि आएको थियो पार्टी स्थापना दिवस (९ वैशाख)को। तर त्यस दिन पनि एकता हुन नसकेपछि अहिले अर्काे मितिको खोजीमा ओलीदाहाल दुवै छन्। कारण हाउगुजी एमालेमाओवादी शीर्ष नेताहरूले नबताए पनि एकतापश्चात हुने महाधिवेशनपछि नेतृत्वको विषयले पनि अहिले एकतामा बादल लगाइरहेको छ। एकतापश्चात महाधिवेशनपछिको अध्यक्ष को ? ओली, माधव नेपाल वा दाहाल ? यो विषयले पनि नेताहरूमा पेचिलो संघर्ष चलेको छ। ओलीले नेपाल र दाहाल दुवैलाई महाधिवेशनपछिको अध्यक्षको आश्वासन बाँडेको नेताहरूको बुझाइ छ। नेपालले सरकार गठन, राष्ट्रपति चयन लगायतमा ओलीलाई साथ दिनुको कारण ओलीले महाधिवेशनपछि अध्यक्षमा आफूलाई समर्थन गर्छन् भन्ने नै हो। उता दाहाल पनि ओलीले महाधिवेशनपछि आफूलाई नेतृत्व दिने कुरामा वाम गठबन्धन निर्माणअघि नै वचन दिएको भन्नेमा छन्। वन अन वन छलफलमा यी विषयमा ओली खुले पनि एकता संयोजन समितिमा भने खुलेका छैनन्। यसले दाहाल एकतामा ड्याम्मै हाम्फाल्न झस्किएको कतिपयको बुझाइ छ। उनी एकता संयोजन समितिको बैठकमा वन अन वन छलफलमा ओलीले दिएका वचन खुलेरै राखिदिए हुन्थ्यो भन्ने चाहन्छन्। त्यसो भए माधव नेपाललगायत सबै नेताहरूका बीचमा एक खालको धारणा प्रष्ट हुने बुझाइमा दाहाल देखिन्छन्। तर ओलीले त्यसरी नबोलिदिँदा दाहाल दोधारमा छन्। दाहाललाई सबैभन्दा ठूलो डर आत्मसमर्पणको आरोप नलागोस्, एमालेमा विलय भएको सन्देश नजाओस् भन्नेमा छ। तर एमाले पंक्ति सकभर एमालेमा माओवादीलाई समाहित गराएको जस्तोमै एकता चाहिरहेको छ। हामी त माओवादीसँग पार्टी एकता नै भने पनि पूर्ण रूपमा विलय नै भएका हौं, तर प्रचण्डजी एमालेमा पार्टी त्यसरी मिसाउने पक्षमा हुनुहुन्न, उहाँको सोच सम्मानजनक एकतातिरै देखिन्छ, तत्कालीन नेकपा संयुक्त छाडेर माओवादी कार्यालयका सदस्य बनेका नेता गणेश शाहले भने, हेरौं, एकताको कस्तो मोडालिटी आउँछ ? स्थायी समिति ३३ सदस्यीय हुँदा स्वतः पर्ने नेताहरू पुष्पकमल दाहाल नारायणकाजी श्रेष्ठ रामबहादुर थापा (बादल) अमिक शेरचन देवप्रसाद गुरुङ टोपबहादुर रायमाझी गिरिराजमणि पोखरेल वर्षमान पुन हरिबोल गजुरेल सहभागी गराउनै पर्ने नेता जनार्दन शर्मा पम्फा भुषाल मातृका यादव गणेश शाह यीनलाई के गर्ने ? अग्निप्रसाद सापकोटा शक्तिबहादुर बस्नेत चक्रपाणी खनाल नारायण शर्मा हितमान शाक्य कुलप्रसाद केसी मणि थापा जयपुरी घर्ती तिलक परियार लीलामणि पोखरेल दिनानाथ शर्मा हितराज पाण्डे सुरेन्द्र कार्की लेखराज भट्ट उर्मिला अर्याल प्रभु शाह"
आफ्नो क्षेत्रमा खर्च गर्न बजेट माग्दै सांसद,"पोखरा : प्रदेशसभाका सांसदले आफूहरूले खर्च गर्न पाउने गरी विकास बजेट माग गरेका छन्। यसअघिको केन्द्रीय संसद्मा सांसद विकास कोष गठन गरी सांसदले विकास खर्च गरेजस्तै आफूहरूले पनि त्यस्तो शीर्षकमा बजेट पाउनुपर्ने माग सभामा उठेको छ। यो आर्थिक वर्षको बाँकी अवधिका लागि प्रदेश सरकारले ल्याउने बजेटको सिद्धान्त र नीतिसम्बन्धी छलफलमा बिहीबार सांसदले त्यस्तो माग गरेका हुन्। प्रतिपक्षी कांग्रेसका सांसद कृष्णचन्द्र नेपालीले जनप्रतिनिधिमार्फत विकासका बजेटवितरीत हुने व्यवस्था गर्न माग गरे। केन्द्रकै जस्तो सांसद विकास कोष राख्नुहुन्छ या के नाम राख्नुहुन्छ राख्नोस् तर सांसदले विकास गर्न पाउने व्यवस्था होस्, अहिले जनताले प्रदेश सांसदसँग आशा राखेका छन्। नारायणी किनारमा बस्ने बोट, माझी र मुसहरदेखि पहाड हुँदै हिमालका किसानसम्मलाई छुने बजेट आओस् भन्ने सुझाव दिए। उनीहरूले पनि हाम्रो सरकार भन्ने महसुस गरून्, उनले भने। सांसद पोखरेलले बेरोजगार युवाका लागि भत्ता व्यवस्था गर्नसमेत सुझाए। यसअघि संविधानसभा सदस्य र महिला तथा बालबालिका मन्त्रीसमेत रहिसकेकी प्रदेश सांसद आशा कोइराला खनालले प्रदेश सांसदको अस्तित्वका लागि पनि निर्वाचन क्षेत्र विकास कार्यक्रम चाहिने विचार राखिन्। माओवादी सांसद खनालले सांसदमार्फत बजेट जाँदा प्रदेशको सबै निर्वाचन क्षेत्रमा समान विकास हुने तर्क गरिन्। कांग्रेस सांसद ओमकला गौतमले पनि निर्वाचन क्षेत्र विकास कोषको व्यवस्था गर्न माग गरिन्। उनले भनिन्, सरकारको ध्यान सबैतिर पुग्न सक्दैन, त्यसैले सांसदलाई बजेट दिन उपयुक्त हुन्छ। कांग्रेसकै अर्का सांसद दोबाटे विश्वकर्माले सांसदलाई विकास बजेट दिनुपर्ने सुझाव दिए। उनले प्रत्येक सांसदलाई ५० लाख रुपैयाँ व्यवस्था गर्नुपर्ने माग गरे। सांसद रामजी बरालले घाइते, अपांग र बेपत्ता परिवार केन्द्रित भएर बजेट ल्याउन सुझाए। धनञ्जय दवाडीले पर्यटन केन्द्रित हुने बजेटको सिद्धान्तको प्रशंसा गरे। पर्यटनबाटै रोजागरी सिर्जना हुन्छ, गरिबी निवारणमा योगदान पुग्छ, उनले भने। ईन्द्रलाल सापकोटाले आगामी आर्थिक वर्षलाई समेत जग हाल्ने गरी बजेट आउन लागेको बताए। सांसद विनोद केसी, ललितकला गुरुङ, राजीव पहारी, मेखलाल श्रेष्ठ, चिन्तबहादुर घले र सरीता गुरुङले बिहीबारको छलफलमा विचार व्यक्त गरे। शुक्रबार पनि फेरि छलफल हुने गरी संसद् डाकिएको छ। त्यसअघि आर्थिक मामिला तथा योजनामन्त्री किरण गुरुङले पर्यटन, ऊर्जा, कृषि र पूर्वाधारलाई प्राथमिकता नै बजेटको सिद्धान्त हुने जानकारी गराएका थिए। उनले बजेटको सिद्धान्त र प्राथमिकताबारे जानकारी गराउँदै वित्तीय समानीकरण अनुदान बजेटको स्रोत हुने सुनाए। यो आर्थिक वर्षको बाँकी अवधि नीति तथा कानुन निर्माणमै बजेट केन्द्रित हुनेछ, मन्त्री गुरुङले भने, भौतिक पूर्वाधार निर्माणको आधारशीला बजेटले तयार गर्नेछ। भौतिक पूर्वाधार निर्माण गर्न सम्भाव्यता अध्ययन हाम्रो प्राथमिकता हुनेछ। रोजगारीका अवसर सिर्जना गर्ने, गरिबी निवारण गर्ने, भौगोलिक र सामाजिक सन्तुलनसहितको विकास गर्ने बजेटको प्राथमिकता रहने पनि उनले जानकारी दिए। उनकै भनाइमा कृषिको व्यावसायीकरण, जलस्रोत, खनिज र जंगलको स्रोत साधन परिचालनलाई बजेटका प्राथमिकतामा समेटिनेछ। के कस्ता कार्यक्रममा योजना ल्याउने भनेरै योजना बैंक निर्माण गर्ने जानकारी पनि मन्त्री गुरुङले दिए। निजी क्षेत्रसँगको सहकार्यमा लगानी बढाउने, स्वदेशी लगानीकर्तालाई प्राथमिकता दिँदै विदेशी लगानी पनि भिœयाउनेलगायत विषय उनले सुनाए।"
