शीर्षक,विवरण
हावाहुरीले चिया पसलको छानो उडाउँदा पैदल यात्रुको मृत्यु,मलंगवा : सर्लाहीको रामनगर गाउँपालिका १ मा हावाहुरीले घरको छानो उडाउँदा त्यसले लागेर एक पैदल यात्रुको मृत्यु भएको छ। शनिबार दिउँसो आएको हावाहुरीले सडक छेउमा बाँसको टाटी र फुसले छाएको खाजा घरको छानो उडाउँदा पैदल यात्रु स्थानीय ४५ वर्षीय पन्निलाल सहनीको मृत्यु भएको हो। छानोको काठले टाउकोमा लागेर गम्भीर घाइते भएका सहनीलाई उपचारका लागि मलंगवा ल्याउनेक्रममा बाटोमै मृत्यु भएको हो। शनिबार बिहानदेखी नै सर्लाहीको मौसम खराब रहेको छ। मौसम खराबीका कारण गर्दा सर्लाहीका विभिन्न स्थानमा हावासहित पानी परेको छ। अघिल्लो साता बारा र पर्सामा हावाहुरीले बितन्डा मच्चाएपछि हावा आउनसाथ तराईंमा त्रास बढ्न थालेको छ।
कारागारमा पुस्तकालय स्थापना,"रुकुम पश्चिम : रुकुम पश्चिमको जिल्ला कारागारभित्र पुस्तकालय स्थापना भएको छ । प्रमुख जिल्ला अधिकारी शम्भुप्रसाद रेग्मीले शनिबार पुस्तकालय उद्घाटन गरेका हुन् । समुदायप्रहरी साझेदारी कार्यक्रम अन्तरगत कर्णाली प्रदेश प्रहरी कार्यालयको अगुवाइमा कर्णालीका १० जिल्लामा रहेका सबै कारागारमा पुस्तकालय स्थापना गर्ने लक्ष्य रहेको बताइएको थियो । कारागारलाई सुधारगृहका रुपमा विकास गरी पठन संस्कृतिको विकास गर्न यस्तो अभियान सुरु गरिएको रुकुम पश्चिम प्रहरी प्रमुख डिएसपी सुमित खड्काले बताए । खड्काका अनुसार जिल्ला कारगारमा स्थापना गरिएको पुस्तकालयमा आठ सयवटा पुस्तक छन् । ती पुस्तक जिल्लाका विभिन्न स्थानीय तह, प्रदेश प्रहरी कार्यालय तथा अन्य सहयोगीहरुबाट उपलब्ध भएको बताइएको छ । पुस्तकालय उद्घाटन कार्यक्रममा लेखक राजेन्द्र पराजुली र निबन्धकार कुमारी लामाको पनि उपस्थिति थियो ।"
"मेस उठेपछि हुरीपीडितको चिन्ता : हामी च्युरापानी खाउँला, केटाकेटीलाई के खुवाउने ?","क्रान्ति शाहदिवाकर भण्डारी बारा : चैत १७ गतेको विनशाकारी हुरीले अत्याधिक क्षति पुर्याएकाे भरवलीया गाँउका घरवार विहीनहरुलाई शनिबार साँझदेखि अर्को आपत् आइपरेको छ । आइतबार साँझ हुरीले गाँउ नै तहसनहस बनाएपछि खानाका लागि भरवलीया गाँउमा आधा दर्जनभन्दा बढी स्थानमा विभिन्न संघसंस्थाले सामुहिक मेस सञ्चालन गरेका थिए । तिनै मेस शनिबार बन्द गरिएपछि स्थानीयलाई आपत् थपिएको हो । घर नै हुरीले उडाएका स्थानीयका लागि अब कहाँ गएर के खाने भन्ने अन्योल बढेको छ । मेस बन्द भएपछि राहतमा पाएको अलिकति फुक्का च्युरा छ त्यही खाएर पानीले पेट भर्नुपर्ला, भरवलीयाकी अन्जुदेवी बरइ भन्छिन्, मेस हुँदा खाना त बरु सजिलो नै थियो । अब च्युरा र पानी वाहेक अरु विकल्प छैन हामीसँग । हुरीले ध्वस्त पारेका घरका भग्नावशेषमै भाडाकुडा, लत्ताकपडा, चुल्हो, अन्नपात सबै पुरिएर नष्ट भएपछि पीडितहरु अहिले ओत लागेर बसेका त्रिपाल र अस्थायी टेण्टमा आफैँ खाना पकाएर खानसक्ने अवस्था नरहेको बताउँछन् । १५ जनाको परिवार भएका बृद्ध भरवलीयाका गोपी राउत पटेललाई चाहिँ परिवारका सबै सदस्यलाई खानाको बन्दोबस्त मिलाउन झनै मुस्किल भएको छ । उनी भन्छन्, भाँडाकुडा र चुल्हो पनि हावाले उडायो । हामी त जसोतसो च्युरा खाएरै रात काट्न सकिएला, बालबच्चालाई कसरी के खुवाउने ! राहत बाँड्नेहरुले पनि खाने कुरा र त्रिपाल मात्रै बाँडेको तर खाना पकाउने भाडा वर्तन र ग्याँस चुल्हो भने अहिलेसम्म कसैले नदिएको उनको भनाइ छ । ६५ वर्षीया धुरपति देवी पटेललाई पनि आफ्नो भन्दा साना नाती नातिना भोकै होलान् कि भन्ने चिन्ताले सताएको छ । भन्छिन्, म त दुई मुठ्ठी भूजा खाएर पनि अघाउँला । चारजना नाती नातिनाको पेट भुजाले भर्दैन । यहाँका केही घाइते त अझै अस्पतालमा छन् । घरमा हुनेहरुलाई भने संस्थाहरुले चलाएका सामुहिक मेस हटाएपछि खानाको चिन्ता बढेको हो । आवस्यक राहत नपाएको रन्कोमा रहेका भरवलीयाबासीहरु अर्को समस्यामा गुज्रिएका छन् ।"
रुखले च्यापेर कांग्रेस नेताको मृत्यु,बागलुङ : रुखले च्यापेर निसीखोला गाउँपालिकाका नेपाली कांग्रेसका एक स्थानीय नेताको मृत्यु भएको छ। निसीखोला गाउँपालिका ६ निवासी नेपाली कांग्रेस निसीका निवर्तमान उपसभापति ३५ वर्षीय हिमबहादुर घर्तीको गाउँमै रुख ढलाउने क्रममा रुखले च्यापेर गम्भीरु घाइते भएका थिए। बिहीबार रुख ढलाउने क्रममा रुखले च्यापेर गम्भीर घाइते भएका घर्तीको हेलिकप्टरमार्फत् पोखरा गण्डकी अस्पतालमा लगिएकाो थियो। उनको उपचारका क्रममा मृत्यु भएको स्थानीय हेम सापकोटाले जानकारी दिए। मृतक घर्तीको शवलाई एम्बुलेन्समार्फत् आफ्नै गाउँ निसीमा ल्याएर शनिबार अन्येष्टि गरिएको छ। घर्तीको पार्थिव शरीरमा संघीय सांसद ज्ञानकुमारी छन्त्याल र नेपाली कांग्रेस बागलुङ क्षेत्र नम्बर २ का क्षेत्रीय सभापति दोर्णकुमार कुँवरले पार्टीको झण्डा ओढाएर अन्तिम श्रद्धाञ्जली व्यक्त गरे।
भत्किएकै कारागार भवनमा पुस्तकालय स्थापना,"डोल्पा : डोल्पाको जिल्ला कारागार भत्किएर जिर्ण भइसकेको छ । तै पनि यहाँ पुस्तकालय स्थापना गरियो । कर्णाली प्रदेश प्रहरी कार्यालयको पहलमा कर्णाली प्रदेशका कारागारहरुमा पुस्ताकलय स्थापना गर्ने अभियान अनुसार डोल्पा कारागारमा पनि पुस्तकालय स्थापना गरिएको हो । कारागारको पर्खाल, भवन लगायत भौतिक अवस्था भने जिर्ण भइसकेको छ । यही जिर्ण कारागराभित्रको एउटा साँघुरो र पुरानो कोठामा पुस्ताकलाय स्थापना गरी उद्घाटन गरिएको हो । जम्मा दुईवटा र्याकमा ४ सय ५० वटा विभिन्न लेखकका पुस्तक राखेर शनिबार नै लेखक अमर न्यौपाने र प्रमुख जिल्ला अधिकारी मुकेशकुमार केशरीले संयुक्त रुपमा उद्घाटन गरेका हुन् । कारागारको पर्खाल भने भत्किएर सुरक्षा चुनौती थपिएको प्रहरीको गुनासो छ । गृहमन्त्रालय लगायत सबै निकायमा अनुरोध गरिए पनि मर्मत हुन नसकेकोले बताइन्छ । कारागारकै पुस्तकालयका लागि डिएसपी विष्टले काठमाडौंमा च्यारिटी सो गरेर करिव दुई सय किताब संकलन गरेका थिए । काठमाडौंमा जेष्ट आइडोलोजी हुउद्येश्यीय सहकारी सँस्थाले मात्रै १६ हजार बराबरको किताब सहयोग गरेको बताइएको छ । डोल्पा जिल्लामा ३१ जना कैदी छन् । डिएपी अवदेश विष्टले उनीहरु देशकै सबैभन्दा धेरै अनुशाशित रहेको दावी गरे ।"
असिनाले बाली सखाप,"बागलुङ : जिल्लाको काठेखोला गाउँपालिकाका विभिन्न गाउँमा असिना पानीका कारण बालीनाली नष्ट भएको छ। शुक्रबार साँझ परेको असिना पानीले काठेखोला गाउँपालिका३ धम्जा, ४ तंग्राम, ५ र ६ बिहुँमा गहुँ, जौ सखाप भएको हो। काट्न ठिक्क भएको गहुँबाली असिनाले नष्ट गरेपछि किसान चिन्तित भएका छन्। धम्जाको साविकको १ ओखले र २ असौजेमा भर्खर उम्रेका आलुका बेर्नामा पूर्ण क्षति पुगेको छ। यो क्षेत्र आलु खेतीका लागि निकै उर्वर मानिन्छ। ओखले र असौजेमा दुई सय भन्दा बढी घरधुरीले प्रति घर २० मुरी भन्दा बढी आलु बर्षेनी उत्पादन र बिक्री गर्दै आएका छन्। आलुको बेमौसमी बिक्रीका लागि यस वर्ष काठेखोला गाउँपालिकाकाले आलुको पकेट क्षेत्रको रुपमा स्थापित गर्ने गरि २० लाख रुपैयाँ बजेट बिनियोजन गरेर आलु भण्डारण गृह समेत निर्माण कार्य भइरहेको छ। भर्खर लहलहाउदै गरेको आलुको बिरुवानै असिनाले छियाछिया बनाई दिएकाले अब यो वर्ष कसरी टार्ने भन्ने पिरलो छ, स्थानीय कृषक प्रेम श्रीसले भने,यहाँ धान खेती नहुने भएकाले हामीले आलुले नै धान साटेर भात खाने गरेका छौँ। अगुल र शहरी क्षेत्रका व्यक्ति आलुसँग धान साट्नका लागि घरघरमै पुग्ने गर्र्दछन्। आधा घण्टा जति निरन्तर परेको असिनापानीले वडाका अधिकांश कृषकको बालीनालिमा ठूलो क्षति पुर्याएको स्थानीय कुमार क्षत्रीले बताए। शुक्रबार आएको असिना पानीका कारण गहुँवालीमा क्षतिसँगै खेतवारीमै केही फिट असिना जमेको उनले बताए। गाउँमा असिनाले ठूलो क्षति पुगेपछि स्थलगत अध्ययन गरि क्षतिको विवरण संकलन गर्न सुरु गरिएको वडा अध्यक्ष याम श्रीसले जानकारी दिए। यसबारेमा गाउँपालिकामा जानकारी गराई सकिएको उनले बताए। काठेखोला गाउँपालिकाका अध्यक्ष अमर थापाले असिना पानीले बालीनालीमा ठूलो क्षति पुर्याएको सूचना पछि स्थलगत अध्ययनका लागि हिँँडेको बताए। पहिले हामी स्थलगत रुपमै गाउँमा पुगेर क्षतिको अवस्था हेर्छौ, अध्यक्ष थापाले भने, त्यसपछि किसानको राहतको लागि के गर्न सकिन्छ, त्यसबारेमा कार्यपालिकामा छलफल गरेर कार्यक्रम ल्याउने छौँ।"
लायन्स डिस्ट्रिक्ट ३२५ ए १ मा इन्द्रको नेतृत्व,"काठमाडौं : लायन्स क्लब इन्टरनेशनल डिस्ट्रिक्ट ३२५ ए १ को राजधानीमा सम्पन्न सातौं वार्षिक कन्भेन्सन (अधिवेशन) ले इन्द्र खत्री (राजनलाई) डिस्ट्रिक्ट गभर्नरमा निर्वाचित गरेको छ । यस्तै अधिवेशनले फस्ट भाइस गभर्नरमा टंकबहादुर श्रेष्ठलाई चयन गरेको छ । यसअघि खत्री सेकेन्ड सेन्चुरी एम्बासडर थिए । शनिबार बिहान भएको लायन्स डिस्ट्रिक्ट ३२५ ए १ कन्भेन्सनको उद्घाटन गर्दै लायन्सका पूर्वअन्तर्राष्ट्रिय निर्देशक सञ्जय खेतनले लायन्स सदस्यलाई समाज सेवामा निस्वार्थ मनले काम गर्न आग्रह गरे । नराम्रो गरे तत्काल त्यसको नराम्रै प्रतिफल प्राप्त हुन्छ खेतानले भने, त्यसैले नराप्रो प्रतिफलको भागीदार बन्नु भन्दा लायन्स सदस्यले जहिले पनि राम्रो काममा अघि बढ्नुपर्छ । अप्रिल महिनालाई सदस्य बढाउने विशेष महिना घोषणा गरेको जानकारी दिँदै उनले यो महिनाभित्र सदस्य बन्दाको ३५ अमेरिकी डलर सदस्य बनाउने संस्थालाई समाज सेवामा खर्च गर्न पाउने रणनीति बनेकोले सदुपयोग गर्न आह्वान गरे । कर्यक्रममा डिस्ट्रिक्ट गभर्नर अनन्तप्रसाद भेटवालले आफ्नो कार्यकालमा २७ नयाँ क्बल गठन गरी ५३४ गर्न सफल भएको जानकारी दिँदै छाला दान अभियानले सफलाता पाइरहेको जानकारी दिए । लायन वर्षको सुरुवातसँगै डिस्ट्रिक्ट ३२५ ए १ ले मरणोपरान्त शरीरको छाला दान गरौं अभियान सुरु गरेको जानकारी दिँदै गभर्न भेटवाललले अभियान पछि ५ जनाले छाला दान गरिसकेको जनाए । यसअघि नेपालभर छाला दान गर्ने व्यक्तिको संख्या १४ मात्रै थियो । चिकित्सकका अनुसार मृत्यु भएको ६ घन्टाभित्र गरिएको छाला दान अर्काे मानिसमा राख्न सम्भव हुन्छ । पातलो झिल्लीका रुपमा निकालिने छाला पाँच वर्षसम्म सुरक्षित राख्न सकिन्छ । क्यान्सर, छालाको गहिरो रोग, हेपाटाइटिसबाट संक्रमित व्यक्ति बाहेक १६ वर्ष माथिका कुनै पनि व्यक्तिको दान गरेको छाला पूर्णरूपमा उपयोग गर्न सकिने चिकित्सकको भनाइ छ । एउटा व्यक्तिले गरेको छाला दान ४० प्रतिशत भन्दा बढी शरीरको अंग जलेको २ जना बिरामीलाई दिन सकिन्छ । लायन्सले कीर्तिपुर अस्पतालसँग सहकार्य गरी लायन्स स्किन बैंकको सुरुवात गरिसकेको छ । लायन्स क्लब इन्टरनेशन डिस्टिक्ट ३२५ ए १ ले यसै वर्षदेखि फुड बैंकको स्थापना गरेको छ । फुड बैंकले खाद्यान्न आवश्यक पर्ने सामाजिक संघ संस्था, बृद्धाश्रम, अनाथलय, पुनस्र्थापनाकेन्द्र, ग्रामीण भेगका सामुदायिक स्कुल, बाल संस्थालाई उपलव्ध गराइएको डिस्ट्रिक्ट गभर्नर भेटवालले जानकारी दिए । अन्नपूर्णकर्मी विश्वराज सम्मानित लायन्स क्लब इन्टरनेशन डिस्ट्रिक्ट ३२५ ए १ ले पत्रकारितामार्फत लायन्सका गतिविधि सार्वजनिक गर्न योगदान पुर्याएकाे भन्दै अन्नपूर्णकर्मी विश्वराज खनाललाई सम्मान गरेको छ । लान्यसका पूर्व अन्तर्राष्ट्रिय निर्देशक सञ्जय खेतानले अन्नपूर्णकर्मी खनाललाई खादा ओढाएर सम्मानपत्र प्रदान गरे । यस्तै लायन्सले ललितपुरमा रहेको नेपाल स्नेही काखकी सञ्चालक नेहा पोखरेललाई पनि सम्मान गरेको छ । सडकमा वेवारिस छाडिएका मानिसहरूको उद्दार गरी योगदान पुयाएको भन्दै पोखेरलाई सम्मान गरिएको हो ।"
"चट्याङ लागेर झापामा एक जनाको मृत्यु, दुई घाइते",बिर्तामोड : चट्याङ लागेर झापामा एक जनाको मृत्यु भएको छ। शनिबार बिहान चट्याङ लाग्दा दुईजना घाइते समेत भएका छन्। मृत्यु हुनेमा मेचीनगर नगरपालिका१५ ज्यामिरगढी निवासी ४० वर्षीय प्रकाश राउत रहेको जिल्ला प्रहरी कार्यालय झापाका प्रहरी नायव उपरीक्षक महेन्द्रकुमार श्रेष्ठले जानकारी दिए। प्रहरीका अनुसार मृतक राउतकी श्रीमती सुनिता राउत र उनकी भाउजु मञ्जु राउत घाइते भएका छन्। घाइते दुबै जनाको भद्रपुरस्थित ओमसाई पाथिभरा अस्पतालमा उपचार भइरहेको छ। बिहान ८ बजेको समयमा खेतमा काम गरिरहेका राउत परिवारलाई चट्याङ लाग्दा तीनै जना गम्भीर घाइते भएका थिए। घाइते तीनै जनालाई उपचारका लागि ओमसाई अस्पताल पुयाएकोमा प्रकाशको उपचारको क्रममा मृत्यु भएको प्रहरीले जनाएको छ।
कोरियालाई डिग्री होइन मसल्स चाहिएको छ,"शोभाकर भण्डारी सन् २०१९ मा दक्षिण कोरिया जान कुल ९२ हजार ३ सय ७६ जना नेपालीले आवेदन दिएका छन्। त्यसमध्ये ६३ हजार ४ सय ८७ जनाको उत्पादनतर्फ आवेदन परेको छ। कृषितर्फ २८ हजार ८ सय ८९ जनाले आवेदन दिएका छन्। आवेदन दिएकाको परीक्षा जेठमा हुन्छ। त्यसमध्ये १० हजार ५० जनालाई उत्तीर्ण गराउने भनिएको छ। सन् २००८ देखि अहिलेसम्म नौ ओटा परीक्षा भयो। अहिलेसम्म उत्तीर्ण भएका सबै जना कोरिया गएका छैनन्। हामीले सूचना निकाल्दा नै कोरियन भाषा परीक्षा उत्तीर्ण गर्नु कोरियाको रोजगारीको ग्यारेन्टी होइन भनेर निकाल्छाँै। कोरियन भाषा परीक्षा उत्तीर्ण हनु भनेको रोजगार आवेदन गर्न योग्य हुनु मात्र हो। परीक्षार्थीहरू हामीले भनेको सुन्दैनन्। आफूले पढेको इन्स्टिच्युटले जे भन्छ, त्यसैको पछाडि कुद्छन्। पहिला फारम भर्यो भने पहिला परीक्षा हुन्छ, सजिलो प्रश्न आउँछ, चाँडै जान पाइन्छ भनेर फर्म भर्ने बेला तँछाडमछाड भएको थियो। ईपीएस परीक्षा पास गर्दैमा कोरिया जान पाइँदैन। पास गरेकाको नाम रोस्टर (रोजगार योग्य सूची) मा राखिन्छ। कम्पनीले खोजेका मानिस रोस्टरमा पालो कुरेर बस्नुपर्छ। कम्पनीले माग गरेपछि यताबाट नाम पठाउने काम हुन्छ। नाम पठाउँदा मागभन्दा तीन गुणा बढी पठाइन्छ। रोजगारदाताले तीन भागको एक भाग छनोट गर्छ। छनोट भएकाहरू जान पाउँछन्। बाँकी फेरि पालो कुरेर बस्छन्। पास भएको दुई वर्षसम्म म्याद हुन्छ। पालो आएन भने स्वतः रद्द हुन्छ। कोरिया जान भाषालाई मुख्य आधार बनाइएको छ। तर, पढेर गएका नेपालीमा पनि भाषाको समस्या छ। गोलो लगाएको भरमा भाषा पास गर्छन्। जसरी काठमाडाँै र डडेलधुराको भाषामा फरक पर्छ, त्यसरी नै उता पनि आफूले काम गर्ने क्षेत्रको भाषा फरक हुन सक्छ। हेल्थ असिस्टेन्ट, सरकारी जागिरेदेखि प्रहरीका असईसम्म ईपीएसको जाँच दिन आएका भेटिन्छन्। मास्टर्स डिग्री सकेर बसेका धेरैले आवेदन दिएका छन्। तर, कोरियालाई डिग्री होइन, मसल्स चाहिएको छ। त्यहाँ थ्रीडी अर्थात् डिफिकल्ट, डर्टी, डेन्जरस काम गर्नुपर्छ। जुन काम कोरियनहरूले गर्दैनन्, त्यही काम गर्नुपर्छ। डबल डिग्री गरेकाले पनि गर्ने भनेको थ्रीडी कामै हो। क्षमताअनुसारको काम पाउँछु भन्ने सोचेर जाँदा उनीहरू निराश हुन सक्छन्। पढेलेखेका मानिस विदेशमा श्रमिक बन्न जानुका आआफ्नै बाध्यता छन्। सामान्य सरकारी जागिर खानेको हातमा लाखको गड्डी कहिल्यै पर्दैन। करोडको त सपना मात्र देख्ने हो। तर, कोरियामा ४ वर्ष १० महिना मेहनत गर्दा कमाएको पैसा मुठी कसेर राख्यो भने नेपाल फर्किने बेला करोड पुग्छ। त्यहाँ गएका नेपालीको न्यूनतम पारिश्रमिक मासिक १ लाख ७० हजार हुन्छ। वभरटाइम गर्नेले महिनाको तीन लाख रुपैयाँसम्म कमाउँछन्। कोरियामा ४ वर्ष १० महिना रोजगारीको ग्यारेन्टी छ। जुन कम्पनीले बोलाएको हो, त्यो कम्पनी कुनै कारणवश बन्द भयो भने त्यहाँको सरकारले अर्को कम्पनीमा कामको व्यवस्था गर्छ। विदेशी र स्वदेशी कामदार भनेर श्रम कानुनमा विभेद छैन। सबैलाई समान अवसर छ। रोजगारदाता र कामदार दुवैलाई कानुन बराबर छ। कोरिया जान लागत पनि एकदमै कम लाग्छ। पासपोर्ट बनाउँदादेखि परीक्षा दिएर कोरिया पुग्न एक लाख रुपैयाँ पनि लाग्दैन। यी सबै सेवासुविधा भए पनि कोरियाको काम खाडी मुलुकमा भन्दा गाह्रो छ। सामान्यतया अरू देशमा मानिसले मेसिन चलाउँछन्। तर, कोरियामा मेसिनले मानिस चलाउँछ। यति सेकेन्डमा यति सामान उत्पादन गर्ने भनेर कम्पनीले तय गरेको हुन्छ। त्यही सेटिङअनुसार हात चलाउनुपर्छ। मानिस मेसिनअनुसार चल्नुपर्छ। ईपीएस कोरिया शाखाका सूचना अधिकारीसँग सिर्जना खड्काले गरेको कुराकानीमा आधारित"
मनास्लु संरक्षण क्षेत्रमा पहिलो पटक भेटियो 'रेड पाण्डा',"पोखरा : मनास्लु संरक्षण क्षेत्रमा पहिलो पटक हाब्रे (रेड पाण्डा) भेटिएको छ। जैविक विविधताका लागि धनी मानिएको मनास्लु संरक्षण क्षेत्रमा हिमचितुवा, खैरो भालु, हिमालयन थारलगायतका वन्यजन्तुको राम्रो वासस्थान हो। यहाँ रेड पाण्डा भने पहिलो पटक भेटिएको हो। अनुसन्धानका क्रममा मनास्लु संरक्षण क्षेत्र रेड पाण्डा लगायत वन्यजन्तुका लागि उपयुक्त स्थल भएको निक्यौल गरे पनि रेड पाण्डा देखिएको थिएन। मनास्लु क्षेत्रको छेकम्पारको फुचुङ वन क्षेत्र रेडपाण्डाका लागि उपयुक्त स्थान भएको बताइन्छ। मनास्लु संरक्षण क्षेत्रको छेकेम्पारको फुचुङ वन क्षेत्रको गोठमा स्थानीयले मृत अवस्थामा रेड पाण्डा भेटेर फोटो पठाएको मनास्लु संरक्षण क्षेत्रका प्रमुख नरेन्द्र लामाले बताए। यसको मुचुल्का हुन भने बाँकी नै रहेको लामाले सुनाए। स्थानीय मिङमार लामाले मृत अवस्थामा रेड पाण्डा भेटेरे तस्बिर खिचेपछि मनास्लु संरक्षण क्षेत्रमा पहिलो पटक रेड पाण्डा रहेको पुष्टि भएको हो। मनास्लु संरक्षण क्षेत्रको ३६ सय मिटर उच्च क्षेत्रमा रेड पाण्डा भेटिएको उनले सुनाए। मृत रेड पाण्डाको मुचुल्का गरेर थप अनुसन्धान गरिने मनास्लु संरक्षण क्षेत्र आयोजनाका प्रमुख लामाले बताए। फुचुङ क्षेत्रको वनमा नियालो, धुपी, सल्लाको जंगल क्षेत्र रहेको छ। लामो समय ठूलो हिमपात परेकोले गोठभित्र पसेको रेड पाण्डा आहारा नपाएर र निसासीएर मरेको हुन सक्ने अनुमान गरिएको छ। यस क्षेत्रमा रेड पाण्डाको थप अनुसन्धान र संरक्षणको काम गरिने लामाले बताए। मनास्लु संरक्षण क्षेत्रमा वन्यजन्तुको सर्वेको काम पनि छिट्टै हुने उनले जानकारी दिए।"
भीरबाट लडेर मृत्यु,ओखलढुंगा : सिद्धिचरण नगरपालिका ८ जरङ्गेका ३१ वर्षीय रामजी गुरुङको मृत्यु भएको छ। शुक्रबारदेखि हराइरहेका गुरुङको शनिबार बिहानै सिद्धिचरण नगरपालिका ३ को बरबोटे भीरमा शव भेटिएको हो। स्थानीय भीरमा शव देखेपछि प्रहरीलाई खबर गरेको जिल्ला प्रहरी कार्यालय ओखलढुंगाका प्रहरी निरीक्षक राजीव श्रेष्ठले बताए। प्रहरीले स्थानीयको सूचनाका आधारमा प्रहरी टोली खटिएर शव भीरबाट निकालेर पोष्ट मार्टम गर्न जिल्ला अस्पताल रुम्जाटार पठाएको छ। शव भीरमा भेटिएकाले लडेर मरेको स्थानीयले बताए पनि घटनाबारे प्रहरीले अनुसन्धान गरिरहेको प्रहरी निरीक्षक श्रेष्ठले जानकारी दिए।
अर्धकुम्भ मेला सुरु,"काठमाडौं : सुनसरीको वराह क्षेत्रस्थित प्राचीन हरिद्वार मानिएको चतराधाममा शनिबार अर्धकुम्भ मेला सुरु हुँदै छ। एक महिनासम्म चल्ने यो दोस्रो अर्धकुम्भ मेला हो। कुम्भको प्रधानमन्त्री केपी शर्मा ओलीले उद्घाटन गर्ने कार्यक्रम छ। नेपालका प्रथम जगद्गुरु अनन्त श्री विभूषित बालसन्त मोहनशरण देवाचार्यले संकल्प गरी महास्नानको सुरुवात गर्नेछन्। उनका अनुसार कुम्भमा महास्नान गरे एक लाखपटक पृथ्वीको परिक्रमा गर्दा वा एक सयपटक बाजपेय यज्ञ गर्दा वा एक हजारपटक अश्वमेध गर्दाको फल प्राप्त हुन्छ। कुम्भमा नेपाल, भारत, अमेरिका, बेलायत, अस्ट्रेलिया, नर्वे, भुटान र बर्माबाट भक्तजन आउने उनले जानकारी दिए। उनले भने, कुम्भले राष्ट्रभाव जगाउँछ। एक महिनामा राष्ट्र, राष्ट्रियता, धर्म र संस्कृतिबारे बृहत् बहस, शास्त्रार्थ सम्मेलन, कोटी होम, पुराण वाचन आदि हुनेछ। विशेष स्नानका लागि चैत २३ र २७, वैशाख ६, २१ र २४ गते उपयुक्त रहेको आयोजकको भनाइ छ। जगद्गुरुले २०५९ सालदेखि नेपालमा कुम्भ मेला सुरु गरेका थिए।"
फेरि हावा चलेपछि त्रासमा पुरैनिया र भरवलीयाका स्थानीय,"वीरगन्ज : शनिबार बिहान अचानक मौसममा बदली भएर हावाहुरीले त्रिपाल र अस्थायी टेन्ट हल्लाएपछि फेटा गाउँपालिकाको भरवलीया र पुरैनियाका पीडित फेरि झस्किएका छन् । पानीसहित बिहाने हावाहुरी चल्न थालेपछि अघिल्लो साताको बिपत्ति सम्झेर पीडित झस्किएका हुन् । तस्बिर : क्रान्ति शाह हावाहुरी पीडितलाई धनगढी उपमहानगरपालिकाको सहयोग बाराका हावाहुरी पीडितलाई भारतीय महावाणिज्य दूतावासको ५ सय त्रिपाल हावाहुरी पीडितलाई सहयोग प्रदेशसभा सदस्य र गाउँपालिका अध्यक्षको एक महिनाको तलब हावाहुरी पीडितलाई हावाहुरीका घाइतेलाई रगत अभाव हुन नदिन रक्तदान हावाहुरीपछि पाँच महिने बालिकाको दर्दनाक कथा हावाहुरीपीडितको घर सरकारले बनाउने, जिम्मा नेपाली सेनालाई"
पहिरोले कर्णाली राजमार्ग अवरुद्ध,"कालिकोट : गगने खोलामा गएको पहिरोले कर्णाली राजमार्ग अवरुद्ध भएको छ। जुम्ला  सुर्खेत सडकखण्ड अन्तरगत कालिकोट जिल्लाको शुभकालिका गाउँपालिकास्थित गगने खोलामा भारी वर्षाका कारण पहिरो खस्दा शुक्रबार बेलुकादेखि कर्णाली राजमार्ग अवरुद्ध भएको हो। बेलुकाबाट कालिकोट दैलेखको सीमाना दहि खोलादेखि गगने भीरसम्म सवारी साधनहरुको घुँइचो लागेको छ। पहिरोले राजमार्गको सडक भत्काएपछि यातायात सेवा पूर्ण रुपमा ठप्प भएको छ। पर्यटकिय क्षेत्र रारा ताल जाने आन्तरिक पर्यटकहरु बीच बाटोमै अलपत्र परेका छन्।यस्तै जुम्ला, कालिकोटदेखि सुर्खेत, नेपालगंज र नेपालगञ्ज सुर्खेतदेखि कालिकोट जुम्ला, मुगु जाने सयौँ यात्रुहरु बीच बाटोमै अलपत्र परेका छन्। कालिकोट जिल्लाको हुल्म बजार, जिते बजार र गगनेखोला आसपासका सडकहरुमा यात्रुबाहक तथा मालबाहक गाडीहरु लाईन लागेर रोकिएका छन्। जिल्ला प्रहरी प्रमुख डीएसपी बिनोद शर्माले गगने खोलामा खसेको पहिरो पन्छाउन डोजर र प्रहरी पहिरो स्थलमा खटाएर पहिरो पन्छाउने काम भईरहेको जानकारी दिए। उनले वर्षेनी वर्षायाम लागेसँगै हरेक राति पहिरो खस्ने र बिहान पहिरो पन्छाएर सडक खुलाउने गरिएको उक्त भीरमा यस वर्ष चैत महिनामै भारी वर्षा भएपछि खसेको पहिरो अहिले पनि भित्रैभित्रै बगिरहेकाले सडक खुलाउन नसकिएको बताए। उनले भने, 'शुक्रबार बेलुकी असिनासहित भारी वर्षा हुँदा खसेको पहिरो शनिबार बिहान ५ बजेबाटै पहिरो स्थलमा राकमबाट डोजर मगाएर पन्छाउने काम भईरहेको छ।' सडक तत्काल खुलाएर सवारी आवागमनमा सहजता ल्याउनको लागि यात्रुहरुले माग गरेका छन्। सामान्य पानी पर्दा पनि पहिरो खस्ने गगने खोलामा पहिरोको स्थायी व्यवस्थापनका लागि सडक विभागले ध्यान नदिँदा कर्णाली राजमार्गमा यात्रुहरुले सास्ती खेप्नु परेको छ।"
कैदीलाई ज्ञान दिन कारागारमा पुस्तकालय,"कालिकोट : जिल्ला कारागार कार्यालय कालिकोटमा पुस्तकालय स्थापना गरिएको छ। शनिबार जिल्ला प्रहरी प्रमूख डिएसपी बिनोद शर्माको अध्यक्षता, प्रमूख जिल्ला अधिकारी चन्द्रबहादुर कार्की तथा लेखक युग पाठकको विशेष आतिथ्यतामा एक समारोहका बीच जिल्ला कारागारमा पुस्तकालय स्थापना गरिएको हो। केही महिना अघिदेखि कर्णाली प्रदेशका प्रहरी प्रमूख डिआईजी महेशबिक्रम शाहको पहलमा सुरु भएको कारागारलाई किताब अभियानको सहयोगमा संकलित विभिन्न किसिमका किताबहरु जम्मा गरेर कारागारमा रहेका कैदीहरुलाई ज्ञान दिन पुस्तकालय स्थापना गरिएको हो। नेपाल प्रहरीको 'सामुदाय प्रहरी साझेदारी' कार्यक्रम अन्तरगत थालिएको कारागारलाई किताब अभियानले कालिकोटमा झण्डै सात सय किताबहरु संकलन भएका थिए। पुस्तकालय उद्घाटन कार्यक्रममा प्रमूख जिल्ला अधिकारी चन्द्रबहादुर कार्कीले कैदीको जीवनपछि समाजमा पुनस्थापना गर्न सहजताका लागि पुस्तकालयमा राखिएका किताबहरुको अधययन गर्न सुझाव दिए। उनले भने, 'हामी कारागारलाई सुधार गृहका रुपमा विकास गर्न र कैदीहरुले पाउनु पर्ने सेवा सुविधाहरुमा कुनै कमी हुन दिन्नौँ। तर तपाईँहरु आफ्नो आचरण सुधार गर्दै जानुस्। जसले भोलि समाजमा पुनस्र्थापना हुँदा सहज होस्।' कार्यक्रममा विशेष अतिथि वरिष्ठ लेखक तथा साहित्यकार युग पाठकले संसारमा मान्छेलाई मान्छे बनाउने ज्ञान भएकाले ज्ञान आर्जन गरी ज्ञानी मान्छे बन्न कैदीहरुलाई आग्रह गरे। उनले ज्ञानको स्टोर गर्ने माध्याम किताब भएकाले कारागारमा स्थापना गरिएको पुस्तकालयमा राखिएका किताबहरुबाट भरपुर ज्ञान लिनु पर्ने बताए। 'उर्गेनको घोडा' उपन्यास र 'माङ्गेना नेपाल मन्थन' पुस्तकका लेखकसमेत रहेका पाठकले भने, 'ज्ञानले मान्छेलाई विशिष्ट बनाउँछ। मान्छे सचेत प्राणी भएको दिमाग लगाएर हो। दिमाग बढाउनका लागि अध्ययन आवश्यक छ। किताब अध्ययन गर्नुस ज्ञान बढाउनुस्।' उनले मान्छेले ज्ञानबाटै समयलाई आफु अनुकुल बनाएको बताउँदै कारागारमा बसेरै ज्ञान आर्जन गर्दा आफैँलाई सक्षम बनाउन सकिने बताए। कार्यक्रममा जिल्ला प्रहरी कार्यालयका प्रमूख डिएसपी बिनोद शर्माले जिल्ला कारागारमा पुस्तकालय स्थापना गर्ने डिआईजी महेशबिक्रम शाहको अभियानले सार्थकता पाएको बताए। उनले भने, 'कारागारमा पुस्तकालय स्थापना भएपश्चात कैदीहरुको जीवनले नयाँ उचाइ लिनेछ। जसका लागि आवश्यकताका आधारमा थप कितताबहरुको व्यवस्थापन पनि गर्नेछौँ।' उनले कारागारका कैदीहरुलाई कारागारबाट बाहिर जाँदा ज्ञान र सीप लिएर जान आग्रह पनि गरे। उनका अनुसार कारागारमा स्थापना गरिएको पुस्तकालयमा ५ सय ७३ किताबहरु राखिएका छन्। जिल्ला कारागारमा हाल ५ जना महिला र ५९ जना पुरुष गरी ६४ जना कैदी बन्दीहरु रहेका छन्।"
तस्बिरमा वाइल्ड लाइफ,काठमाडौं : नेपाल पर्यटन बोर्ड मासिक रुपमा आयोजना हुने फोटो प्रदर्शनी अन्तर्गत यो महिना वाइड लाइफ फोटोग्राफर सागर गिरीले खिचेका तस्बिर प्रदर्शनी सुरु भएको छ । शुक्रबारबाट सुरु भएको प्रदर्शनी चैत २८ गतेसम्म चल्ने छ । प्रदर्शनीमा गिरीले कैद गरेका ३५ तस्बिर राखिएको छ । सोमबार फोटोग्राफर गिरीसँग अन्तरक्रिया कार्यक्रमसमेत राखिएको छ।
कोरियाले कामको महत्त्व बुझाउँछ,"गोपाल संग्रौला म आठ वर्ष कोरिया बसेँ। सुरुमा कोरिया जाँदा त्यति धेरै काम गर्नुपर्छ भन्ने सोचेको थिइनँ। यहाँ शारीरिक श्रम नगरेको भएर सुरुमा गाह्रो भयो। नौ घण्टा नियमित काम गर्थें। उत्पादनमूलक क्षेत्रमा गएको हुनाले ४ वर्ष १० महिना सामान प्याक गर्ने कार्टुन बनाएर बिताएँ। त्यो बेला मैले लगातार ३६ घण्टासम्म काम गरेँ। दक्षिण कोरियालाई कामसँग मात्र सरोकार छ। त्यहाँ फुर्सद र आराम बिरलै मिल्छ। हामी नेपाली जे सोचेर भाषा परीक्षा दिन्छौँ, त्यस्तो छैन कोरिया। काम सजिलै होला, अफिसको कुर्सीमा बसेर गर्न पाइएला, नेपालमा जस्तै होला, भन्ने सोचेर जानेले साह्रै दुःख पाउँछन्। नेपाली अधिकांश युवा कोरियन फिल्म, सिरियल र गीत हेरेको भरमा कोरिया जान हौसिन्छन्। त्यहाँको वास्तविकता फिल्ममा देखाएको जस्तो छैन। कोरिया हामी फिल्म खेल्न जाने होइन, काम गर्न जाने हो। तर, धेरै युवा त्यहाँको झिलिमिली, जीवनशैली, रहनसहन र विकास देखेर जान्छन्। कोरिया सोखको लागि भन्दा पनि मेहनत गर्न जाने हो। कोरिया जाने तय भएकाहरू दंग परेर नबसे हुन्छ। शारीरिक रूपमा आफूलाई बलियो बनाउँदै गरे हुन्छ। शारीरिक काम गर्ने बानी छैन भने खन्ने, जोत्ने, दौडिने गर्न सुरु गरे हुन्छ। ईपीएस परीक्षामा पहिला खासै प्रतिस्पर्धा थिएन, अहिले चर्का छ। थोरै पढेर पास भइँदैन। लोकसेवा जत्तिकै पढ्नुपर्छ। दैनिक आठदेखि १० घण्टा नपढ्ने पास हुन गाह्रो छ। नेपालमा सातआठ वर्ष भाषा पढेर पास नगरेका पनि छन्। भाषा पढाइ हुने इन्स्टिच्युटलाई भाषासँग मात्र सरोकार हुन्छ। के काम गर्ने, स्वास्थ्यको ख्याल कसरी राख्ने, त्यहाँको वातावरणमा कसरी घुलमिल हुने भन्ने कुरा सिकाउँदैनन्। कहिल्यै काम नगरेका, दुःख नगरेका र डुलेर हिँड्नेलाई त्यहाँ गएर काम गर्न गाह्रो छ। तर, उनीहरू पनि स्थिर भएर काम गरे भने बिस्तारै अभ्यस्त हुँदै जान्छन्। एक पटक कोरिया गएर आएको मानिस मेहनती हुन्छ। फर्किएर नेपाल आउँदा काम, समय र पैसाको महत्त्व बुझेर आउँछ। काम गर्न लाज नमान्ने भएर आउँछ। देश विकास हुन प्रत्येक नागरिकले काम गर्नुपर्छ भन्ने कोरियाले सिकाउँछ। अरूको काम गर्दा पनि आफ्नो सम्झेर गर्नुपर्छ भन्ने कुरा त्यहाँ गएर आउनेले बुझ्छन्। नेपालीले कोरियन नागरिकबराबर तलब पाउँछन्। त्यहाँ बर्सेनि तलब वृद्धि हुन्छ। काम गर्न सक्नेले वभरटाइमबाट पनि राम्रो पैसा कमाउन सक्छन्। काम जति गयो, उति नै पैसा कमाइन्छ। तर, त्यहाँ नो वर्क नो पे र हायर एन्ड फायर को नियम छ। औद्योगिक दुर्घटना, आत्महत्या, सुतेको बेला मर्ने जस्ता घटना पनि त्यहाँ भइरहन्छन्। गाह्रो काम भए पनि आम्दानीको कारण बर्सेनि कोरियाको क्रेज बढेको हो। देशमा रोजगारीको राम्रो व्यवस्था नभएपछि विदेशिनु नेपालीको बाध्यता हो। बेरोजगार विदेशिनु नराम्रो कुरा होइन। तर, भएको जागिर छोडेर टन्न पैसा कमाउने लोभमा विदेशिनु भने राम्रो होइन। हामी नेपालमै पनि केही गर्न सक्छौँ। कोरियामा गरेको जति दुःख यहाँ गर्ने हो भने त्यो पैसा यहीँ कमाइन्छ। यहाँ पनि कृषि र उद्योगमा उस्तै अवसर छन्। उस्तै कमाइ छ। सडकमा ज्यालादारी काम गर्नेले पनि यहाँ ३०४० हजार कमाउँछ। तर, हामी त्यो काम गर्दैनौँ। हामी सफासुग्घर काम खोज्छौँ । हाम्रोमा कामको सम्मान गर्ने चलन छैन। नेपालीलाई विदेशिन रोक्नबाट सरकारले कामको सम्मान गर्ने वातावरण सिर्जना गर्नुपर्छ। सामाजिक सुरक्षा हुनुपर्छ। काम गर्दा दुर्घटना भयो भने क्षतिपूर्ति पाउने व्यवस्था हुनुपर्छ। स्वरोजगारहरूलाई समर्थन गर्नुपर्छ। सीपअनुसारको उद्यम गर्नेलाई सहयोग गर्नुपर्छ। (आठ वर्ष दक्षिण कोरिया बसेर आएका संग्रौला हाल कारोबार दैनिकमा कार्यरत छन्।) कोरियालाई डिग्री होइन मसल्स चाहिएको छ कोरिया जान किन मरिहत्ते ?"
लागुऔषधसहित दुई पक्राउ,"गाईघाट : उदयपुरमा लागुऔषधसहित दुई युवा पक्राउ परेका छन्। प्रहरी चौकी लालपत्ताबाट खटिएको प्रहरी टोलीले शुक्रबार राति दुई युवा पक्राउ गरेको हो। स६प९३५५ नम्बरको मोटरसाइकललाई रोकेर चेकजाँच गर्ने क्रममा मोटरसाइकलमा सवार रहेका त्रियुगा नगरपालिका १२ का २३ वर्षीय विष्णु तामाङ र १८ वर्षीय आशीष चौधरीलाई नियन्त्रणमा लिएको जिल्ला प्रहरी कार्यालयका प्रहरी प्रमुख एसपी चन्द्रदेव राईले जानकारी दिए। प्रहरीले उनीहरुको साथबाट नोर्फिन १५, डाइजेल्याव १७ र फेनारागन १६ एम्पुल बरामद गरेको छ। लागुऔषधसहित पक्राउ परेका उनीहरुलाई प्रहरी हिरासतमा राखी थप अनुसन्धान प्रक्रिया अघि बढाइएको प्रहरीले जनाएको छ।"
चट्याङले १० वर्षीया बालिकाको मृत्यु,"विराटनगर : हावा, हुरी र वर्षासँगै परेको चट्याङले लागेर शनिबार दिउँसो मोरङको बुढीगंगा गाउँपालिका३ बाँसबारीकी १० वर्षीय आराधना राजवंशीको मृत्यु भएको छ। खेतमा बाँधेको गाई फुकाएर घरतिर लिएर आउँदै गर्दा घर नजिकै चट्याङले लागेर घाइते भएकी बालिकाको छात्ती डढेको छ। घाइते अवस्थामा उपचारका लागि विराट मेडिकल कलेज ल्याइपुर्याइएकोमा चिकित्सकले मृत्त घोषित गरेको प्रहरीले जनाएको छ। बालिकाको शवलाई पोष्टमार्टमका लागि कोसी अञ्चल अस्पताल विराटनगरमा राखिएको छ।"
अवैध विदेशी मुद्रासहित विमानस्थलका व्यापारी पक्राउ,"काठमाडौं : अवैध विदेशी मुद्रासहित त्रिभुवन अन्तराष्ट्रिय विमानस्थलका व्यापारी सुवास श्रेष्ठको परिवार पक्राउ परेको छ। शुक्रबार थाई एयरबाट बैंकक जान लागेको व्यापारीको परिवारलाई प्रहरीले नियन्त्रणमा लिएको हो। मित्रपार्क घर भएका श्रेष्ठ, उनकी पत्नी उमादेवी, दुई छोरी र एक छोराबाट प्रहरीले २२ हजार एक सय ५० थाई भाट, एक हजार तीन सय ८० यूरो, १० हजार अमेरिकी डलर, चिनिया युआन ८० हजार बरामद गरेको छ। अन्तराष्ट्रिय उडानको पाँच नम्बर बोर्डिङ गेटमा प्रहरीले संका लागेर झोला खोतल्दा यी विदेशी मुद्रा बरामद गरेको जानकारी विमानस्थलका प्रमुख एसएसपी सन्दिप भण्डारीले दिए। उनका अनुसार पक्राउ परेकाहरुलाई हरिहरभवनस्थित राजश्व अनुसन्धान विभागमा बुझाइएको छ। श्रेष्ठका विमानस्थलमा कफी सप छन्।"
मनास्लु क्षेत्रमा मुखियाकै भर,"गोरखा : संविधानले गरेको व्यवस्थाअनुसार गाउँपालिका, नगरपालिकामा जनप्रतिनिधिको व्यवस्था भइसकेको छ । गोरखाको दुर्गम मनास्लु क्षेत्र भने अहिले पनि मुखियाकै भरमा छ । चुमनुब्री गाउँपालिका५ (साविक बिही गाविस) मा यसअघि जस्तै अहिले पनि तीन जना मुखिया छन् । गाउँका विभिन्न निर्णय पहिलेको झैं मुखियाले नै गर्ने वडाध्यक्ष सोनाम ग्याल्जेनले बताए । बिही गाउँमा टासी छिरिङ, क्य्राकमा नुर्बु ग्याल्जेन र कोया गाउँमा खासी डोल्मा मुखिया छन्, उनले भने, वादविवाद, झैझगडा प्रायः मुखियाले नै मिलाउँछन् । गाउँमा विकास निर्माणको के काम गर्ने भन्ने योजना पनि पहिले मुखियाले तयार गरेपछि मेरोसामु आउँछ । हरेक वर्षको पुस १ गते सबै गाउँमा मुखिया चुन्ने गरेको उनले बताए । आफू बरु नरहने तर मुखिया रहिरहने वडाध्यक्ष ग्याल्जेनले बताए । प्रधान, अध्यक्ष भन्ने कुरा त राजनीतिक परिवर्तन भएपछि फेरबदल भइरहन्छ । मुखिया भन्ने कुरा त परापूर्वकालदेखि चलिआएको हो । अहिले पनि चलिरहेको छ । पछि पनि चलिरहन्छ, वडाध्यक्ष सोनाम ग्याल्जेनले भने, हामी बरु नरहन सक्छौं, मुखिया रहिरहन्छन् । जनप्रतिनिधिलाई भन्दा मुखियाप्रति गाउँलेको आस्था रहने उनले बताए । चुमनुब्री गाउँपालिकाका प्रमुख धनबहादुर गुरुङको गाउँ फिलिममा पनि मुखियाको राज छ । रीतिथितिका कुरा सबै मुखियाले गर्छन्, राजनीतिका कुरा, विकास निर्माणको योजना, सम्झौताजस्ता कुरा मात्रै हामी गर्छौं । बर्सेनि आलोपालो प्रणालीअनुसार मुखिया चुन्ने परम्परा कायमै रहेको उनले बताए । साविक सातवटा गाविस र हाल सातवटा वडा रहेको चुमनुब्री गाउँपालिकाका सबै वडामा मुखिया प्रथा कायम रहेको उनले स्विकारे । गुम्बा पूजा, कुलदेउता पूजा कहिले गर्ने, कसरी गर्ने, गोठ कहिले सार्ने, कहाँ सार्ने, गोठ जाने, पानी पँधेरो बाटो बनाउनेलगायत काम मुखियाको निर्णयअनुसार हुने साविक बिही गाविसका पूर्वअध्यक्ष नुर्बु गुरुङले बताए । कसैलाई अन्याय पर्यो भने उसले मुखियालाई एक पोम रक्सी र खाता चढाउँछ । मुखियाले के भयो ? भनेर सोधेपछि उसले आफ्ना समस्या बेलिविस्तार लगाउँछ, पूर्वगाविस अध्यक्ष गुरुङले भने, अनि मुखियाले प्रतिवादीलाई हाजिर गराउन घ्यापो (कटुवाल)लाई अह्राउँछन् । वादी र प्रतिवादीका कुरा सुनेपछि मुखियाले फैसला गर्छन् । गाउँका मुखियाले गरेको निर्णय यदि वादी, प्रतिवादीले स्विकारेनन् भने छिमेकी गाउँका मुखियासमेत निमन्त्रणा गरेर फैसला गर्ने चलन कायमै रहेको उनले बताए । मुखिया प्रथामा पीडित र पीडक दुवै पक्षसँग रकम असुल गर्ने चलन रहेको ल्होका कुन्साङ दोर्जेले बताए । मुद्दा हार्नेले त यसै पनि जरिवाना तिर्नुपर्छ, जित्नेले पनि जितौरीका रूपमा केही पैसा तिर्नुपर्छ, उनले भने, उनीहरूसँग असुल गरेको रकम बैठक खर्च र गाउँको विकासमा खर्च गर्नुपर्छ । मुखिया प्रथा लोकप्रिय रहेकाले आफ्नो समाजबाट नहट्ने उनले तर्क गरे ।"
