शीर्षक,विवरण
"जनतालाई सास्ती, सरकार निरुत्तर","सार्क सम्मेलन र बिम्स्टेक सम्मेलनकै झल्को दिनेगरी काठमाडौंमा आयोजित अन्तर्राष्ट्रिय गैरसरकारी संस्थाको सम्मेलनले राजधानीवासीलाई सास्ती थपिदिएको छ। बिहीबारदेखि काठमाडौंको यातायातमा जोरबिजोर प्रणाली सुरु भएको छ। जोर बिजोरले निम्त्याएको सास्तीसँगै बाह्य मुलुकका सरकार प्रमुख र अन्य विशिष्ट अतिथि आउँदा पटकपटक सवारी साधन रोकिँदा यात्रुले थप समस्या भोग्न बाध्य भएका हुन्। तर, सम्मेलन किन र केका लागि हुँदै छ भन्ने कसैलाई पनि थाहा छैन। सबैभन्दा अनौठो त यो सम्मेलन सार्क वा बिम्स्टेकजस्तो विभिन्न देशका सरकारहरूको मञ्च होइन। युनिभर्सल पिस फाउन्डेसन नामक अन्तर्राष्ट्रिय गैरसरकारी संस्थाले आयोजना गरेको यो सम्मेलनमा सरकारको भूमिका र सम्मेलनको औचित्यलाई लिएर प्रश्न उठेको छ। यो सम्मेलनले प्रश्न उठाइदिएको छ, सरकार कसले चलाइरहेको छ ? सत्ता सञ्चालकहरू कसको हित रक्षार्थ काम गरिरहेका छन् ? सबैभन्दा मुख्य प्रश्न सम्मेलन आयोजकबारे हो। युनिभर्सल पिस फाउन्डेसन आफैंमा विवादास्पद संस्था हो। धर्मका प्रचारक कोरियाली नागरिक सन म्युङ मुनले स्थापना गरेको यो संस्थाको मूल उद्देश्य नै कोरियामा फैलाइएको इसाई धर्मको प्रचार हो। आपूलाई जिसस क्राइस्टको उत्तराधिकारी भएको दाबी गर्ने मुनले संसारभरि इसाई धर्म प्रचारका लागि यो संस्था स्थापना गरेका थिए। आफूलाई धर्मगुरु दाबी गरे पनि उनी आफैँमा विवादित व्यक्ति हुन्। धर्म प्रचारको क्रममा अमेरिकामा रहँदा कर छली गरेर अकुत सम्पत्ति आर्जन गरेको अभियोगमा उनी जेल सजायका भागीदार बनेका थिए। उनका छोरा अहिले पनि अमेरिकामा हतियार व्यापारमा संलग्न रहेको बताइन्छ। सरकारले एकातिर अन्तर्राष्ट्रिय गैरसरकारी र गैरसरकारी संस्थाहरूको कारण समाजमा विग्रह भएको भन्दै उनीहरूलाई नियन्त्रण गर्ने नियम बनाइरहेको छ। इसाई धर्म प्रचार गरेकै कारण कतिपयलाई गिरफ्तार र स्वदेश फिर्तासमेत गरिरहेको छ। अर्कोतिर त्यही सरकारले धर्म प्रचारकै उद्देश्यले स्थापित संस्थालाई सम्मेलन आयोजना गर्ने अनुमति दिएको छ र आफैं सहआयोजकका रूपमा सहभागी छ। यद्यपि, सरकार सहआयोजकबाट बाहिर रहेको यूपीएसले बताए पनि सरकार मौन छ। सरकारले आखिर के र कसका हितमा यस्तो अभ्यास गरिरहेको छ ? सम्मेलनमा सरकारको भूमिका अर्को प्रश्न हो। सम्मेलनको प्रचार गर्दा सुरुमा नेपाल सरकारलाई सहआयोजक नै बताइएको थियो। एउटा आइएनजिओसँग सरकार सहआयोजक भएको भन्दै चौतर्फी विरोध भएपछि औपचारिक रूपमा सहआयोजकको भूमिकाबाट सरकारको नाम हटाइयो। तर, अभ्यासमा भने सरकार सहआयोजक नै छ। सम्मेलनमा ४८ देशका १५ सय प्रतिनिधि सहभागी हुँदै छन्। सम्मेलनमा ६ मुलुकका राष्ट्र एवं सरकार प्रमुख आउँदै छन् भने पाँच देशका पूर्व राष्ट्र वा सरकार प्रमुख सहभागी हुँदै छन्। ती सबैको आवतजावत र बसोबास खर्च राज्यले व्यहोरिरहेको छ। करिब २० करोड खर्च हुने अनुमान गरिएको यो सम्मेलनमा सरकारले ठ्याक्कै कति खर्च गर्ने हो भन्ने पनि स्पष्ट जानकारी आएको छैन। आउने पाहुनाको भ्रमणलाई औपचारिक बनाएर घुमाउरो शैलीमा खर्चको व्यवस्थापन गरिदिएको हो। आखिर सरकार कुन हैसियतले किन सहभागी हुँदै छ यो सम्मेलनमा ? यत्रो खर्च गरेर र आमजनतालाई सास्ती थोपरेर हुन लागेको यो सम्मेलनको खास उद्देश्य के हो भन्नेबारे पनि कसैसँग जवाफ छैन। सम्मेलनको औचित्य नेपालमा इसाई धर्मको प्रचारलाई वैधानिकता हो वा अरू केही ? यदि, दुई वा बहुपक्षीय सम्बन्धको विस्तार हो भने के कुनै अन्तर्राष्ट्रिय गैरसरकारी संस्था त्यसका माध्यम बन्न सक्छन् ? कि यो नेपालजस्तो भर्खरै परिवर्तनलाई संस्थागत गर्दै गरेको राज्यमा अन्तर्राष्ट्रिय शक्ति समूहको वर्चस्व स्थापनाको सन्देश हो ? यो सम्मेलनबाट नेपालले कस्तो राष्ट्रिय हितको रक्षा र सम्वद्र्धन गर्छ ? सम्मेलनको अपुष्ट जानकारी, हतारहतारमा गरिएको तयारी, सरकारको अपारदर्शी भूमिका, आयोजकको संदिग्ध चरित्र र अस्पष्ट उद्देश्यले सरकारको विदेश नीति सञ्चालनमै प्रश्न उठाइदिएको छ। प्रधानमन्त्रीका परराष्ट्र सल्लाहकारदेखि परराष्ट्र मन्त्रालय के यी सबै प्रश्नको जवाफ दिन तयार छन् ? कार्यक्रम आयोजना हुन आफैंमा ठूलो विषय होइन, त्यसको उद्देश्य र चरित्र मुख्य प्रश्न हो।"
