शीर्षक,विवरण
सरकारलाई सुध्रने मौका दिउँ : कमल थापा,"पोखरा : राप्रपाका अध्यक्ष कमल थापाले सरकारलाई सुध्रने मौका दिनुपर्ने बताएका छन्। पार्टीको गण्डकी प्रदेश कार्यालय स्थापना तथा गण्डकी प्रदेश स्तरीय हिन्दु राष्ट्र पुनःस्थापना जनजागरण अभियानमा सहभागी हुन पोखरा पुगेका अध्यक्ष थापाले सरकारप्रति शंकाको वातावरण बने पनि सडक आन्दोलन वा संसद अवरोध गर्नु हतारो हुने बताएका हुन्। 'निर्वाचनपछि देशमा राजनीतिक स्थिरता कायम हुने र सम्पूर्ण ध्यान आर्थिक विकासमा केन्द्रित हुने जनअपेक्षा थियो तर सरकारका कामबाट उत्साहित हुने अवस्था छैन', मिडिया नेपाल कास्कीद्वारा शनिबार आयोजित पत्रकार सम्मेलनमा थापाले भने, 'सुरुवातमा सुधारका संकेत देखिएपनि परिणाममा केन्द्रित नहुँदा आशंका बढेर गएको छ।' यातायातको सिण्डिकेट अन्त्य, बहुचर्चित ३३ केजी सुनकाण्ड छानबिन, समयमा काम नगर्ने निर्माण व्यवसायीबारे चर्चाअनुरुप कडाइका साथ प्रस्तुत नहुँदा सरकारप्रति आशंका बढेको उनको भनाई छ। दुई तिहाइको सरकार छोटो अवधिमै अलोकप्रिय हुँदै जाँदा जनतामा निराशा छाउने विश्लेषण गर्दै थापाले सरकारलाई सुधारको मौका दिनुपर्ने बताए। 'सरकारलाई अझै सुधारको मौका दिनुपर्ने राप्रपाको धारणा रहेको छ, विपक्षीले संसद अवरुद्ध गर्ने र सडक तताउने काम गर्न हतारो हुन्छ भन्ने पार्टीको धारणा छ', अध्यक्ष थापाले भने। राप्रपाले सरकारका कामकारबाहीलाई अत्यन्त चनाखो भइ निगरानी गरिरहेको उनको भनाई छ। देशमा भ्रष्टाचार बढेको, बाह्य हस्तक्षेप बढिरहेको, सर्वसत्तावाद हावी हुँदै गएको, जनमुखी काम हुन नसकेको र राष्ट्रियता कमजोर हुँदै गएको दावी गर्दै थापाले राप्रपाले अवलम्बन गरेको हिन्दु राष्ट्र र राजसंस्थाको आवश्यकता र औचित्य झनै बढेर गएको तर्क गरे। हिन्दु राष्ट्रको पुनःस्थापनाका लागि राप्रपाले फागुन ७ गतेबाट देशव्यापी संघर्ष गर्ने घोषणा गरिसकेको छ। पार्टी एकताको नाममा हिन्दु राष्ट्र र राजसंस्थाको बारेमा बहस नहुने स्पष्ट पार्दै थापाले एजेन्डा प्रष्ट नपारेसम्म पशुपति समसेर राणा नेतृत्वको राप्रपा प्रजातान्त्रिकसँग वार्ता नहुने बताए।"
बितण्डा मच्चाएर उपलब्धी हुन्छ भन्नु अज्ञानता : प्रचण्ड,"भरतपुर : नेकपा अध्यक्ष एवं पूर्व प्रधानमन्त्री पुष्पकमल दाहाल प्रचण्डले बितण्डा मच्चाएर उपलब्धी हुन्छ भन्नु अज्ञानताबाहेक अरु केही नहुने बताएका छन । विप्लव नेतृत्वको नेकपातर्फ संकेत गर्दै दाहालले भनेवितण्डा मच्चाएर आतंकित बनाएर केही हुन्छ भन्नु सारै ठूलो अज्ञानता बाहेक केही होइन। शनिबार भरतपुरमा पत्रकार सम्मेलनमा बोल्दै दाहालले सरकार र आफ्नो पार्टी वार्ताबाट निकास निकाल्ने प्रयासमा लागेको दाबी गरे । उनले भनेअर्को पक्ष पनि वार्ताको लागि तयार हुनपयो, आतंक मच्चाउदै हिड्ने अनि सरकारले मात्रै वार्ता भन्न त सक्दैन नी । दाहालले प्रधानन्यायाधीश नियुक्ति प्रकृयाले संसदको सर्वोच्चतालाई स्थापित गरेका दाबी गरे । संवैधानिक परिषद्ले सिफारिस मात्रै गरेकाले संसदबाट गठित संसदीय सुनुवाई समितिले आफ्नो निर्णय गरेको बताए । संसदीय समितिमा परेको उजुरी अनुसार जवाफ चित्त नबुझेपछि दीपकराज जोशीको नियुक्ती नभएको उनले दाबी गरे। संवैधानिक परिषदले सिफारिस गरेपछि त्यसलाई मान्नुपर्छ भन्ने परम्परा तोडिएको छ, यसअघि सोझै निर्णय हुने परम्परा अधिनायकवाद जस्तो देखियो उनले भने सिफारिस व्यक्तिको नाममा उजुरीको आधारमा चित्त बुझ्दो जवाफ नआएपछि अस्विकृत गरिएको हो । भरतपुर विमानस्थलमा उत्रिएपछि प्रचण्ड । तस्बिरः अनिल ढकाल दाहालले जनताको अपेक्षा अनुसार काम भए नभएकोबारे सरकार र पार्टीले समीक्षा थालेको जानकारी गराए । कानुन निर्माण नहुँदा प्रादेशिक सरकारको भूमिका नदेखिएको अध्यक्ष दाहालले स्पष्ट पारे । कर बृद्धि बारे जनताको गुनासो सम्बोधनका लागि उपायको खोजी भइरहेको दाबी गरे । संघीयता अनुसारको स्थानीय, प्रादेशिक र केन्द्रको करको भार जनतामाथि थोपरिए संघीयता कार्यान्वयनमा अप्ठेरो हुने समेत जिकिर गर्दै उनले भनेजनता र व्यवसायीको प्रश्न सुन्दा केन्द्र , प्रादेिशक र स्थानीय तहको करैकर थोपरिँदा संघीयता कार्यान्वयनमा अप्ठेरो पछर्, करको विषयमा सम्बोधन गर्न हामी लागी परेका छैाँ। दाहालसंगै चितवन आएका उपप्रधान तथा स्वास्थ्य मन्त्री उपेन्द्र यादवले जनतासँग प्रत्यक्ष सरोकार राख्ने शिक्षा, स्वास्थ्य र कृषिलाई आधुनिकिरण नगरेसम्म आर्थिक समृद्धि नहुने बताए । दाहाल र यादव छुट्टाछुट्टै कार्यक्रममा सहभागी हुन चितवन आएका हुन् ।"
प्रदेश १ किराँत प्रदेश,"विराटनगर : प्रदेश आर्थिक मामिला तथा योजनामन्त्री इन्द्रबहादुर आङ्वोले प्रदेश १ को नाम किराँत प्रदेश रहने बताएका छन्। सबैको सहमतिमा नामकरण गरिने स्पष्ट गर्दै आङ्वोले प्रदेशको नामकरण किराँत राख्दा इतिहास, सभ्यता, संस्कृति र यहाँको बहुसंख्यक जनताको मनोविज्ञान सम्बोधन हुने बताए। सबैको समझदारीमा नै किराँत प्रदेश नामकरण हुन्छ, उनले भने, जनजातिले संविधालने दिएको अधिकारलाई संस्थागत गर्न लाग्नुपर्छ। मोरङको बेलाबारीमा आदिवासी जनजाति दिवसको अवसरमा शनिबार आयोजना गरिएको शुभकामना आदान प्रदान कार्यक्रममा मन्त्री आङ्बोले प्रदेशको विकास र समृद्धिको लागि पहिचानलाई सम्बोधन गरे मात्र सहज हुने स्पष्ट गरे। पल्लो किराँत, माझ किराँत र वल्लो किराँत पुरानो किरातकालीन राज्य नै हो। पृथ्वीनारायण साहले नेपाल एकीकरण गरेपछि पल्लो, वल्लो, माझ किराँत भनेर नै स्वीकार गरेका थिए, उनले भने, किरातकालीन सभ्यता प्राचीन सभ्यता हो। किराँत नितान्त जातीय नाम होइन। यो प्राचीन सभ्यता र संस्कृति पनि हो। उनले पछिल्ला केही घटनालाई जोडेर विभिन्न कोणबाट देशलाई साप्रदायिक झमेलामा फसाउने असफल प्रयास भइ रहेको प्रति सचेत रहन आग्रह गरे। तीन तहको सरकारका कारण दोहोरो करको मार पर्यो भन्ने भ्रममा नपर्नु होला। यस्तो भ्रम छरिएको छ। तर करको दायारा बढाइएको हो। दर कतै पनि बढाइएको छैन, आङ्बोले भने। नेपाल आदिवासी जनजाति महासंघ बेलबारीले आयोजना गरेको कार्यक्रममा संघका नगर सभापति तिलक राई, केन्द्रीय उपाध्यक्ष रोशन सुनुवार, धिमाल जातीय विकास समितिका केदार धिमाललगायतले जनजाति अधिकारको विषयमा मन्तव्य राखेका थिए।"
"पहिलो संसदका विपक्षी दलका नेता भरत शम्शेरको निधन, शव अस्पताललाई बुझाइने",काठमाडौं ः नेपालको पहिलो संसदको विपक्षी दलका नेता भरत शम्शेर राणाको निधन भएको छ । गएराति भारतको कलकत्ता स्थित अाफ्नै निवासमा ९० वर्षीय राणाको निधन भएको हो । उनको सुतेको अवस्थामा नै निधन भएको पारिवारिक स्रोतले जनाएको छ । नेपाल गोरखा परिषद्का संस्थापक महासचिव राणा २०१५ सालको पहिलो आम निर्वाचनमा धादिङबाट प्रतिनिधि सभा सदस्यमा निर्वाचित भएका थिए । उनको शव अस्पताल बुझाइने भएकाे छ । परिवारका अनुसार राणाले अाफ्नो शव नजलाउन छाेराछाेरीलाई भनेका थिए । उनले दाहसंस्कारमा अाफूलाई विश्वास नभएकोले मृत्युपछि शव अस्पताललाई बुझाउन भन्दै छाेराछाेरीलाई पत्रमार्फत अाग्रह गरेका थिए । उनको शव कलकत्ताकाे अस्पताललाई बुझाइने भएको छ । २०१७ सालको कु पछि तत्कालीन प्रमुख प्रतिपक्षी पार्टी गोरखा परिषद्लाई भरत शम्शेरले विना शर्त नेपाली कांग्रेसमा विलय गराएका थिए । भरत शम्शेरका भाइ सागर शम्शेर जबरा नेपाली कांग्रेसका पुराना नेता हुन् । उनी पछिल्लो समय राजनीति भन्दा लेखनमा सक्रिय छन् भने उनका भतिजा उदय शम्शेर राणा कांग्रेसको राजनीतिमा सक्रिय छन् ।
प्रदेश ७ को नाम दशरथचन्द राख्न सुझाव,"बैतडी : प्रदेश ७ को स्थायी राजधानी र नामाकरणका लागि संसदीय समितिले सुझाव संकलन गरिरहेका बेला बैतडीबासीले दशरथचन्द राख्न सुझाव दिएका छन्। सहिद दशरथचन्द स्मृति प्रतिष्ठानको वार्षिक साधारणसभामा सहभागी राजनीतिक दलका पदाधिकारी र सर्वसाधारणले यस्तो सुझाव दिएका हुन्। प्रजातन्त्र स्थापनाका लागि आफ्नो ज्यानको बाजी लगाउने चारजना सहिद मध्येका दशरथचन्द पनि भएकाले उनको नामबाट प्रदेशको नामाकरण गर्नुपर्ने कुरा उठेको प्रतिष्ठानका उपाध्यक्ष विनोदबहादुर चन्दले बताए। सहिद दशरथचन्दको नामबाट प्रदेशको नामाकरण गर्नु जायज हुने दशरथचन्द नगरपालिकाका प्रमुख नरेन्द्रसिंह थापाले बताए। प्रदेशको नामाकरणका बिषयमा बहस चलिरहेको छ। यो सकारात्मक छ, उनले भने। दशरथचन्द्रको सपना गणतन्त्र भएको भन्दै प्रतिष्ठानका अध्यक्ष चतुरबहादुर चन्दले उनकै नामबाट प्रदेशको नामाकरण गर्नुपर्नेमा जोड दिए।"
जनताले छिट्टै सरकारको विकल्प खोज्छन् : बाबुराम,"गोरखा : पूर्वप्रधानमन्त्री एवम् नयाँ शक्तिका संयोजक बाबुराम भट्टराईले जनताले छिट्टै सरकारको विकल्प खोज्ने बताएका छन्। हरेक महिना गृहजिल्ला गोरखा आउने क्रममा शनिबार गोरखा आइपुगेका भट्टराईले सरकारको अहिलेको गतिविधिका कारण जनताले छिट्टै विकल्प खोज्ने दाबी गरेका हुन्। भट्टराईले यस्तो दाबी गर्दै आफूले मुलुकमा अस्थिरता भने नचाहेको प्रष्ट पारे। त्यत्रो लामो संघर्ष गर्दै १४ बर्ष जेल बसेर आउनु भएका प्रधानमन्त्री, ठूलो विद्रोहको नेतृत्व गरेर आउनु भएका प्रचण्ड र मेरै सहकर्मी माओवादी साथी सहभागी सरकारले जनता र राष्ट्रको पक्षमा केही काम त गर्छ कि भन्ने लागेको थियो, गोरखाका सांसद रहेका भट्टराईले भने, तर उहाँहरुले केही पनि गर्नुभएन। उल्टै पाँचछ महिनाको समयभित्र नै उहाँहरुले जनविरोधी, राष्ट्रहित विरोधी चरित्र देखाउनु भयो। त्यो चाहिँ बडो चिन्ताजनक बिषय छ। त्यसैले जनताले छिट्टै नयाँ विकल्प खोज्छन्। सरकारले दुई तिहाइको दुहाइ मात्र दिएर नभै जनपक्षीय काम गर्नुपर्ने उनको भनाइ छ। चुनावमा उहाँहरुले बाँड्नु भएको घोषणापत्र अनुसारको काम त जनताले खोज्छन्, उनेले भने, मेरो भनाइको गलत व्याख्या पनि हुन सक्छ। तर यो सरकार अस्थिर बनोस् भन्ने मैले कत्तिपनि चाहेको छैन। भ्रष्टाचारी, कालोबजारी, कमिशनखोरी, तस्करसँगको साँठगाँठ, सिण्डिकेट र कार्टेलिङले सरकार बदनाम भएको उनको भनाइ छ। भ्रष्टाचारी, कालोबजारी, कमिशनखोरी, तस्कर, सिण्डिकेट र कार्टेलिङको नियन्त्रण गर्ने भनेर अलिकति आवाज उठेको त थियो तर पछि आफ्नै आसेपासे मान्छे रहेको पाइयो, उनले भने, जसले खर्च दिएर नेता पाल्छन्, खर्च दिएर चुनाव जिताउँछन्, तिनको दबाबले गर्दा उहाँहरु पछि हट्नु भएको छ।"
प्रदेशसभा कामविहीन,"जनकपुरधाम : प्रदेश २ सरकारले बिजनेस दिन नसक्दा प्रदेशसभाको गति सुस्त भएको छ । प्रदेशसभाको दोस्रो अधिवेशनको २४ औं बैठक शुक्रबार आधा घण्टा ढिलो सुरु भई १० मिनेट पनि नबस्दै स्थगन भयो । बैठक दैनिक कार्यसूचीमा प्रवेश गर्नुपूर्व प्रदेशसभा सदस्य सुन्दरबहादुर विश्वकर्माले महोत्तरीको बर्दिबास४ की एक दलित महिलाले जातीय विभेदका कारण विष सेवन गरी आत्महत्याको प्रयास गरेको विषयमा सदनलाई अवगत गराए । ती महिला र उनको परिवारलाई राहत तथा पुनर्वासको व्यवस्था मिलाउन उनले प्रदेशसभाको ध्यानाकर्षण गराएका थिए । त्यसैगरी, प्रदेशसभा सदस्य शत्रुधन महतोले धनुषा निर्वाचन क्षेत्र नम्बर ४ मा बढ्दो आपराधिक गतिविधिका विषयप्रति ध्यानाकर्षण गराए । बैठक दैनिक कार्यसूचीमा प्रवेश गरेपछि आर्थिक मामिला तथा योजनामन्त्री विजयकुमार यादवले प्रदेश आकस्मिक कोष सम्बन्धमा व्यवस्था गर्न बनेको विधेयक २०७५ माथि विचार गरियोस् भन्ने प्रस्ताव प्रस्तुत गरेका थिए । विधेयकमाथि सैद्धान्तिक छलफलका लागि सभामुखले आह्वान गरे पनि कुनै सांसदले सहभागिता नजनाएपछि अर्थमन्त्री यादवको प्रस्ताव पारित भएको घोषणा गरिएको थियो । त्यसलगत्तै सभामुखले बैठक साउन ३० गतेसम्मका लागि स्थगन भएको घोषणासमेत गरे । यसअघि साउन २० गते निर्धारित बैठक बिजनेस नपाएकै कारण स्थगन भएको थियो । प्रदेशसभा सचिवालयले प्रदेशसभा सदस्यको मोबाइलमा एसएमएस गरी बैठक स्थगन भएको जानकारी दिएको थियो । सरकारले बिजनेस दिन नसक्दा सदन स्थगन हुनु दुखद् रहेको सत्तापक्षका सांसद मनीष सुमनले बताए । बिजनेस अभावमा सदन अघि नबढ्नु दुर्भाग्यपूर्ण छ, उनले भने, संघीय सरकारले अधिकार दिन मान्दा प्रदेशको कामकाजमा सुस्त हुँदै गएका बेला प्रदेशले आफ्नो अधिकार कार्यान्वयनमा ढिलाइ गरी सदनलाई बिजनेस दिन सकेको छैन । बिनाबिजनेस सदन बोलाई स्थगन गरिँदा बाहिरी जिल्लाबाट आउने प्रदेशसभा सदस्यलाई समस्या पर्ने गरेको नेकपा सांसद ज्वाला साहले बताइन् । यसमा सरकार गम्भीर हुनु आवश्यक छ, उनले भनिन्, अत्यावश्यक विधेयक सदनमा आउन नसकेको अवस्थामा प्रदेश सरकार के गरी बसेको छ भन्ने विषय गम्भीर छ । सरकारले विधेयक सदनमा चाँडो चाँडो ल्याउनुपर्ने र ऐनकानुन बनाएर प्रदेशलाई विकासतर्फ लग्नुपर्ने बेला सुस्त गतिमा कामकारबाही अघि बढाउनु निन्दनीय रहेको कांग्रेस सांसद सरस्वती चौधरीले बताइन् । प्रदेश सरकारका मन्त्रीहरू प्रदेशलाई अधिकारसम्पन्न बनाउँछौं भन्छन्, उनले भनिन्, तर, यसका लागि आवश्यक ऐनकानुन बनाउन ढिलाइ गर्नु उचित होइन ।"
दाहाल भदौ अन्त्यमा भारत र असोजमा चीन जाने,"काठमाडौं : नेकपा अध्यक्ष पुष्पकमल दाहाल भदौको अन्तिम साता भारत जाने भएका छन्। उनले भदौ २२ देखि २७ गतेसम्म भारत र असोज १ गतेदेखि चीन भ्रमण गर्ने तयारी गरेका छन्। अध्यक्ष दाहालको भारत र चीन भ्रमणको मिति तय भइसकेको प्रेस संयोजक विष्णु सापकोटाले जानकारी दिए। दाहालको भ्रमण नयाँ सरकारको प्राथमिकता, आर्थिक विकास र समृद्धिको लक्ष्यको कार्यान्वयन त्रिपक्षीय सहयोग र कनेक्टिभिटीमा केन्द्रित हुने उनले बताए। नयाँ राजनीतिक समीकरण तयार भएपछि श्रीमती सीता दाहालको उपचारमा सिंगापुर गएयता दाहाल विदेश भ्रमणमा गएका छैनन्। पहिला भारत जाने तयारीका कारण चीन भ्रमणको मिति पछि सारिएको स्रोतको दाबी छ। भारत भ्रमणका क्रममा अध्यक्ष दाहालले प्रधानमन्त्री नरेन्द्र मोदी, प्रमुख राजनीतिक दलका नेतालगायतसँग भेटवार्ता गर्ने दाहालको सचिवालयले जानकारी दिएको छ। राजनीतिक, आर्थिक र द्विपक्षीय सम्बन्धलगायत विषयमा भारतीय नेतासँग दाहालले छलफलसमेत गर्नेछन्। नेपालले लामो राजनीतिक कोर्स पूरा गरेकाले अब विकासको बहस गर्न दाहाललाई मोदीले बोलाएको र सोहीअनुसार भ्रमण तालिका तय भएको स्रोतको दाबी छ। चीनले पनि केही समयअघि दाहाललाई औपचारिक भ्रमणको निम्ता पठाएको थियो। चीन भ्रमणका अवसरमा दाहालले चिनियाँ प्रधानमन्त्री ली खछ्याङलगायतसँग भेटवार्ता गर्ने कार्यक्रम छ। दुई छिमकेकी राष्ट्रको भ्रमणपछि दाहाल उत्तर कोरियासमेत जाने सम्भावना रहेको स्रोतको भनाइ छ। नेपालस्थित उत्तर कोरियाका राजदूतले केही समयअघि अध्यक्ष दाहाललाई भेटेर उत्तर कोरियाको एक कार्यक्रममा सहभागी हुन औपचारिक निम्तो दिएका थिए। दाहालले चिनियाँ सरकार र नेतृत्वसँग व्यापार र ट्रान्जिट, बेल्ट एन्ड रोड इनिसिएटिभ, तातोपानी सीमा सञ्चालनलगायत एजेन्डामा परामर्श गर्ने सचिवालयले जानकारी दिएको छ। दाहाल नेपालको दोस्रो पटक प्रधानमन्त्री हुँदा सन् २०१७ मा बेल्ट एन्ड रोडसम्बन्धी सम्झौतामा हस्ताक्षर भएको थियो।"
विदेश सचिवको बैठक आज,"काठमाडौं : विदेश सचिवहरूको एकदिने विशेष बैठक काठमाडौंमा शनिबार हुँदै छ। बहुपक्षीय प्राविधिक तथा आर्थिक सहयोगका लागि बंगालको खाडी राष्ट्रहरूको प्रयास (बिमस्टेक)को चौथो सम्मेलनको तयारीस्वरूप सदस्य राष्ट्रहरूको बैठक आयोजना हुन लागेको हो। बैठकमा सबै सदस्य राष्ट्रका विदेश सचिव र बिमस्टेक सचिवालयका सचिव सहभागी हुँदै छन्। भदौ १४ र १५ गते काठमाडौंमा आयोजना हुने बिमस्टेक सम्मेलनमा प्रस्तुत गर्ने विषयबारे बैठकमा छलफल हुने परराष्ट्र मन्त्रालयले जनाकारी दिएको छ। सन् १९९७ मा स्थापना भए पनि हालसम्म बिमस्टेकको बडापत्र जारी हुन सकेको छैन। बडापत्र अभावमा बिमस्टेकलाई संस्थागत रूपमा अघि बढाउन समस्या उत्पन्न हुने भन्दै नेपालमा आयोजना हुने बैठकबाट बडापत्र जारी गर्न नेपालले पहल गर्नेछ। शिखर बैठकमा नेपालले बिमस्टेक बडापत्र निर्माणसम्बन्धी विषयलाई प्राथमिकतासाथ प्रस्तुत गर्ने परराष्ट्र मन्त्रालयका अधिकारीले जानकारी दिएका छन्। बिमस्टेकको चौथो सम्मेलनको तयारीस्वरूप सदस्य राष्ट्रहरूको बैठक आयोजना हुन लागेको हो। साझा विकासको लक्ष्यसहित भूमण्डलीकरणको नकारात्मक परिणामबाट बँच्न, यस क्षेत्रको भूगोल एवं प्राकृतिक स्रोतसाधनको उचित प्रयोग गर्ने उद्देश्यसहित सन् १९९७ मा बिमस्टेक गठन भएको हो। क्षेत्रीय निकटताभन्दा सहकार्यका विभिन्न क्षेत्र किटान गर्दै सहकार्य गर्न सकिने राष्ट्रबीचको संगठनका रूपमा बिमस्टेक छ। बिमस्टेकले ऊर्जा, पर्यटन, अन्तरदेशीय अपराधको जोखिम, प्राकृतिक प्रकोप, गरिबी निवारणलगायत मुद्दामा साझा रूपमा सहकार्र्य गर्ने उद्देश्य लिएको छ।"
कडा मुलुकी ऐन लागू हुँदै,"काठमाडौं : आउँदो भदौ १ देखि मुलुकी अपराध संहिता ऐनलगायत पाँच वटा नयाँ कानुन लागू हुँदै छन्। प्रचलित मुलुकी ऐन २०२० लाई प्रतिस्थापन गर्ने यी संहितामा सामाजिकसांस्कृतिक विकृतिलाई नियन्त्रण गर्न कडा सजाय व्यवस्था गरिएको छ। सार्वजनिक सेवा, सामाजिक तथा पारिवारिक सम्बन्ध, साम्प्रदायिक सद्भावलगायत क्षेत्रको विसंगतिलाई सरकारले कडा कानुनी व्यवस्थाद्वारा नियमन गर्न खोजेको देखिन्छ। चक्काजाम गरे ३ वर्ष जेल सार्वजनिक स्थानको आवागमनमा बाधा पुर्याउनेलाई अब तीन वर्षसम्म कैद वा तीस हजार रूपैयाँ जरिवाना तथा दुवै सजाय हुने छ।मुुलुकी अपराध संहिता ऐन (२०७४) अनुसार अब सार्वजनिक सडक, बाटोघाटो, रज्जु मार्ग, केबुलकार मार्ग, विमानस्थल, रेल्वे वा जल परिवहन मार्ग, हुलाक र अन्य कुनै सार्वजनिक सेवाको सञ्चालनमा अवरोध पुर्याउन पाइने छैन। सार्वजनिक सेवाको सञ्चालनमा डर, त्रास, भय देखाई बन्द गर्ने वा कुनै किसिमबाट सार्वजनिक सडक आदि अवरुद्ध गरी पैदल यात्री तथा सवारी साधनमा अवरोध गर्नेविरुद्ध तीन वर्ष जेल र ३० हजार रूपैयाँ जरिवाना हुनेछ। विभिन्न कारण पटकपटक भइरहने चक्काजामबाट सर्वसाधारणहरू हैरान भइरहेको सन्दर्भलाई दृष्टिगत गर्दै सरकारले सडक अवरुद्ध गर्नेविरुद्ध कडा कानुन ल्याएको हो। नयाँ कानुनमा सार्वजनिक सेवाका रूपमा रहेका विद्युत, दूरसञ्चार वा सोही प्रकृतिको अन्य सार्वजनिक सेवा वा कानुनबमोजिमको सार्वजनिक सेवा सञ्चालनमा कुनै किसिमको डर, त्रास, देखाई बन्द गर्न वा कुनै किसिमले अवरुद्ध गर्न नहुने प्रावधान छ। सार्वजनिक रूपमा शान्ति भंग गर्ने, हुलदंगा गर्ने वा नेपालको सार्वभौमसत्ता, भौगोलिक वा प्रादेशिक अखण्डता, जात, जाति वा सम्प्रदायबीच सुमधुर सम्बन्ध खलल पार्नेलाई पनि एक वर्षसम्म कैद र १० हजार रूपैयाँ जरिवाना गर्ने कानुनी व्यवस्था छ। राजनीतिक प्रदर्शनका रूपमा सार्वजनिक क्षेत्रमा गरिने मसाल जुलुसलाई पनि ऐनद्वारा प्रतिबन्ध लगाइएको छ। कानुनविपरीत मसाल जुलुस प्रर्दशन गरेमा ६ महिनासम्म कैद हुने व्यवस्था छ। अपराध संहिताका प्रावधान कडाइका साथ कार्यान्वयन गरिने गृह मन्त्रालयका प्रवक्ता रामकृष्ण सुवेदीले जानकारी दिए। अब कसैले पनि चक्काजाम गर्न पाउने छैन, गरेमा ३ वर्ष जेलमा बस्न तयार हुनु पर्नेछ, उनले अन्नपूर्णसँग भने। न्यायिक कारवाहीका क्रममा लिखत नष्ट गर्नेलाई दुई वर्षसम्म कैद र २० हजार जरिवानाको व्यवस्था गरिएको छ। ऐनमा कुनै कसुर भएको वा हुन लागेको छ भन्ने थाहा पाई त्यस्तो कसुरको विषयमा प्रहरी वा अधिकार प्राप्त अधिकारी समक्ष खबर वा सूचना दिन जाने व्यक्तिलाई छेकथुन गर्न नपाउने र छेकथुन गर्नेमाथि दुई वर्षसम्म कैद हुने व्यवस्था छ। धर्म परिवर्तन गराउने विदेशीलाई पाँच वर्ष जेल नेपालमा कुनै विदेशी नागरिक धर्म परिवर्तन गराउने कार्यमा संलग्न भए पाँच वर्ष जेल सजाय गर्ने र त्यसको सात दिनभित्र देश निकाला गरिने कानुनमा व्यवस्था छ। पछिल्लो समय विदेशीहरूले विभिन्न वहानामा धर्म परिवर्तन गराइरहेका गुनासाहरू आइरहेका छन्। मुलुकी अपराध संहिताले कसैको धर्म परिवर्तन गराउन वा सो कुराको उद्योग गर्न वा दुरुत्साहन दिन नहुने उल्लेख गरेको छ। संहिताको दफा १५८ को उपदफा २ मा भनिएको छ, कसैले कुनै जात जाति वा सम्प्रदायमा सनातनदेखि चलिआएको धर्म, मत वा आस्थामा खलल पार्ने कुनै काम वा व्यवहार गर्न वा खलल हुने गरी कुनै प्रलोभन देखाई अन्य कुनै धर्ममा परिवर्तन गराउन वा धर्म परिवर्तन गराउने नियतले त्यस्तो धर्म वा मत प्रचार गर्न हँुदैन। त्यसअतिरिक्त धर्म परिवर्तन गराउने नेपालीको हकमा ५ वर्ष कैद र पचास हजार रूपैयाँ जरिवाना गरिने उल्लेख छ। त्यसमा कसैले लेखेर, वचनले वा आकार वा चिन्हद्वारा वा अरु कुनै किसिमबाट कुनै जात, जाति, सम्प्रदाय, वा वर्गको धार्मिक भावनामा आघात पुर्याउन नहुने र त्यसरी आघात पुर्याउने व्यक्तिलाई एक वर्षसम्म कैद र बीस हजार रूपैयाँ जरिवाना हुने व्यवस्था छ। मिसावट गर्नेलाई ५ वर्ष कैद कसैले सर्वसाधारणले खाने, पिउने वा सेवन गर्न नहुने कुनै हानिकारक पदार्थ वा खान पिउन वा सेवन गर्न हुने कमसल पदार्थ वा हानिकारक रासायनिक पदार्थ मिसावट गरी उत्पादन गर्न र बिक्री वितरण गर्न ऐनले पूर्ण रूपमा निषेध गरेको छ। यस विपरीत काम गरेमा पाँच वर्षसम्म कैद र पचास हजार रूपैयाँ जरिवाना हुने कानुनी व्यवस्था छ। यसैगरी पिउने पानी वातावण दूषित गर्नेलाई समेत ५ महिना कैद र पाँच हजार जरिवाना गर्ने व्यवस्था छ। नयाँ कानुनअनुसार कसैले वेश्यागमनको प्रचार गरेमा उनीहरूमाथि तीन वर्षसम्म कैद हुनेछ। यस्तै अश्लील प्रकाशन बेचेमा वा अश्लीलता प्रर्दशन गरेमा एक वर्षसम्म जेल सजाय गर्ने व्यवस्था छ। यी हुने भदौ १ मा लागू हुने ६ कानुन १ मुलुकी देवानी (संहिता) ऐन २ मुुलुकी देवानी कार्यविधि (संहिता) ऐन, ३ मुलुकी अपराध संहिता ऐन, ४ मुलुकी फौजदारी कार्यविधि (संहिता) ऐन, ५ फौजदारी कसुर (सजाय निर्धारण तथा कार्यान्वयन) ऐन, ६ केही नेपाल कानुनलाई संशोधन, एकीकरण, समायोजन र खारेज गर्ने ऐन राष्ट्रिय झण्डा जलाए तीन वर्ष कैद तपार्इंले राष्ट्रिय झण्डा जलाउने वा अपमान हुने गरी यसको प्रयोग गर्नुभएको त छैन ? छ भने अब नदोहोर्याउनुुस्। राष्ट्रिय झण्डा जलाउने र जानाजान प्रयोग गर्नै नहुने ठाउँमा राष्ट्रिय झण्डाको प्रयोग गर्नेलाई अब तीन वर्ष कैद सजाय हुने भएको छ। भदौ १ देखि लागू हुने अपराध संहिताअनुसार यस्तो कार्य गर्ने वा गराउने व्यक्तिलाई तीन वर्षसम्म कैद वा ३० हजार रुपैयाँसम्म जरिवाना वा दुवै सजाय हुनेछ। ऐनको १५१ मा राष्ट्रिय गान, झण्डा वा निशान छापको अपमान वा क्षतिसम्बन्धी शीर्षकमा भनिएको छ, कसैले नेपाल वा नेपाल सरकारविरुद्ध घृणा फैलाउने नियतले नेपालको राष्ट्रिय गानको अपमान गर्न, नेपालको झण्डा जलाउन, त्यसको जानीजानी अपमान गर्न वा सार्वजनिक नैतिकता, शिष्टाचार वा सदाचारको दृष्टिकोणले प्रयोग गर्न नहुने ठाउँ, वस्तु वा अवस्थामा त्यस्तो गान, झण्डा वा नेपालको निशाना छाप प्रयोग गर्न हुँदैन। मधेस आन्दोलनलगायत विभिन्न समयमा भएका आन्दोलनमा प्रदर्शनकारीले नेपालको राष्ट्रिय झण्डा च्यात्ने, जलाउने कार्य गरेका थिए भने केही महिनाअघि भारतीय प्रधानमन्त्री नरेन्द्र मोदीको जनकपुर भ्रमणका क्रममा नेपालको राष्ट्रिय झण्डा बिगारेर प्रयोग गरिएको थियो। विभिन्न विज्ञापन कम्पनीले आफ्नो प्रचार सामग्रीमा राष्ट्रिय झण्डा प्रयोग गर्ने गरेका छन् भने राजनीतिक दलहरूले सभासम्मेलनका साथै आन्दोलनमा पनि राष्ट्रिय झण्डाको दुरुपयोग गर्दै आएका छन्। देशको शान, मान र पहिचानका रूपमा लिइने राष्ट्रिय झण्डा, गान र निशानको दुरुपयोगलाई कानुन नियमन गर्न खोजेको छ। गृह प्रवक्ता सुवेदीले राष्ट्रिय झण्डा जलाउने, च्यात्ने वा यसको दुरुपयोग गर्ने जोसुकैलाई सरकारले कारबाहीको दायरामा ल्याउने दाबी गरे। सरकारले राष्ट्रिय झण्डा र गानको प्रयोगसम्बन्धी कार्यविधि २०६९ बनाएको छ, जसमा कहाँ र कुन अवस्थामा यसको प्रयोग गर्ने भन्नेबारे प्रस्ट व्यवस्था छ। कार्यविधिमा राष्ट्रिय झण्डा च्यात्न, जलाउन, फ्याँक्न, कुनै सामान पोको पार्न, व्यापारिक प्रयोजनका लागि विज्ञापनमा प्रयोग गर्न, कम्मरमुनिको भागमा लगाइने कुनै पनि भित्री वा बाहिरी कपडामा झण्डाको चिह्नप्रतीक राख्न, फहराउने प्रकृति (राष्ट्रिय झन्डा ओरालेर राख्दाबाहेक) अन्यन्त्र राष्ट्रिय झण्डाको प्रयोग गर्न निषेध गरेको छ। यस्तै प्रमुख जिल्ला अधिकारीले आफ्नो क्षेत्रभित्र कार्यविधिबमोजिम राष्ट्रिय झण्डा र राष्ट्रिय गानको प्रयोग भए नभएको सम्बन्धमा नियमित अनुगमन गर्ने उल्लेख भए पनि यसको कार्यान्वयन भने हुन सकेको छैन। यस्तै ऐनको १५१ को उपदफा ३ र ४ मा नेपालसँग मैत्री सम्बन्ध भएका देशका झण्डा जलाउने साथै संयुक्त राष्ट्रसंघ वा संयुक्त राष्ट्रसंघसँग आबद्ध संस्था र नेपाल सदस्य रहेका कुनै अन्तर्राष्ट्रियक्षेत्रीय संस्थाको अपमान वा घृणा हुने गरी उनीहरूको झण्डा स्वीकृतिबिना प्रयोग गर्ने वा दुरुपयोग गर्नेलाई एक वर्षको कैद, १० हजार रुपैयाँसम्म जरिवाना वा दुवै सजाय हुने व्यवस्था छ। राष्ट्रिय विभूतिको अपमान गर्न नपाइने पनि नयाँ ऐनमा उल्लेख छ। नयाँ कानुनअनुसार राष्ट्रिय झण्डा, गान र निशानको दुरुपयोग गरेको कसुरको हकमा ६ महिनाभित्र उजुरी दिन सकिनेछ। दाइजो मागे पाँच वर्ष कैद हरेक वर्ष दाइजोकै कारण धेरै महिला शाररीक र मानसिक हिंसा सहन बाध्य छन्। नयाँ मुलुकी अपराध संहिता ऐनले यसरी दाइजो दिने वा लिनेलाई पाँच वर्ष कैद सजायको व्यवस्था गरेको छ। दाइजो लिने वा दिने व्यक्तिलाई तीन वर्षसम्म कैद वा तीस हजार रूपैंयासम्म जरिवाना वा दुवै सजाय हुनेछ। ऐनको दफा १७४ को उपदफा १ मा आफ्नो परम्परादेखि चलिआएको सामान्य उपहार भेटी, दक्षिणा वा शरीरमा लगाएको एकसरो गहनाबाहेक विवाह गर्ने दुलहा वा दुलहीका तर्फबाट कुनै किसिमको चलअचल, दाइजो वा कुनै सम्पत्ति माग गरी वा लेनदेन शर्त राखी विवाह गर्न वा गराउन नहुने उल्लेख छ। विवाह गरिसकेपछि पनि चलअचल सम्पत्ति वा दाइजो माग गर्न वा ती नदिएको कारणले दुलही वा निजका नातेदारलाई कुनै किसिमले सताउने वा कुनै अमानवीय वा अपमानजन्य व्यवहार गरेमा पाँच वर्षसम्म कैद वा पचास हजार रूपैंयासम्म जरिवाना वा दुवै सजाय हुने व्यवस्था ऐनमा छ। त्यस्तै, पुरुषले कान्छी पत्नी ल्याए उक्त विवाह स्वतः बदर हुनेछ। महिलाले पनि पहिलेको पतिसँग सम्बन्धविच्छेद नगरी अर्को पुरुषसँग विवाह गरे उक्त विवाहले मान्यता नपाउने भएको छ। मुलुकी देवानी (संहिता) ऐन २०७४ अनुसार पति पत्नीबीच वैवाहिक सम्बन्ध अन्त्य भएमा, पति वा पत्नीको मृत्यु भएमा र पति वा पत्नीले कानुनबमोजिम अंशबण्डा गरी भिन्न भएमा महिला पुरुष दुवैले पुनःविवाह गर्न सक्ने प्रावधान छ। नयाँ मुलुकी संहिताले पारिवारिक कानुनअन्र्तगतको विवाहसम्बन्धी व्यवस्थामा सुधार ल्याएको हो। मुलुकी अपराध संहिता ऐनले मञ्जुरीबिना बिहे गर्न र गराउन नहुने स्पष्ट तोकेको छ। मन्जुरी बिना कसैले कसैलाई विवाह गर्ने वा गराउने गरेमा विवाहसम्बन्धी कसुर मानी कसुर गर्ने व्यक्तिलाई दुई वर्षसम्म कैद र बीस हजार रूपैंयासम्म जरिवाना हुने व्यवस्था छ। नयाँ ऐनअनुसार उमेर नपुगी गरिएका विवाहले पनि मान्यता नपाउने भएका छन्। २० वर्ष उमेर नपुगी गरिएका विवाह स्वतः बदर हुने भएका छन्। २० वर्ष नपुगी कसैले विवाह गर्ने वा गराउने गरेमा तीन वर्षसम्म कैद र तीस हजार रूपैंयासम्म जरिवानाको व्यवस्था छ। बहुविवाहमा पाँच वर्ष जेल बहुविवाह गर्ने पुरुष वा कुनै पुरुष विवाहित हो भन्ने जानीजानी त्यस्तो पुरुषसँग कुनै महिलाले विवाह गरेमा यसलाई अपराध ठहर्याएको छ। यस्तो कार्य गर्नेलाई एक वर्षदेखि पाँच वर्षसम्म कैद र दश हजार रूपैंयादेखि पचास हजार रूपैंयासम्म जरिवाना तोकेको छ। नयाँ बनेका ऐनमा केही सुधार भएर आए तापनि मुलुकी देवानी (संहिता) र मुलुकी अपराध (संहिता)मा केही दोहोरो अर्थ लाग्ने खालका कानुन भएकाले त्यसलाई मिलाउनु पर्ने वरिष्ठ अधिवक्ता एवं महिला अधिकारकर्मी मिरा ढुंगानाको सुझाव छ।"
