शीर्षक,विवरण
न्यायको परीक्षा,"अनेकन घटना र परिस्थितिका कारण न्यायपालिकाको गिर्दो साखबीच छोटो अवधिका निम्ति प्रधानन्यायाधीशमा ओमप्रकाश मिश्र पदासीन भएका छन्। विरलै हुने न्यायिक दुर्घटनाका कारण उनलाई यो अवसर मिलेको हो। संवैधानिक परिषद्बाट सिफारिस दीपकराज जोशी संसदीय सुनुवाइ समितिबाट अस्वीकृत भएको पृष्ठभूमिमा मिश्रका निम्ति भाग्यको ढोका खुलेको हो। उनी संसदीय सुनुवाइ समितिबाट सहजै अनुमोदन भए। तर जति सजिलै उनी अनुमोदन भए, न्यायपालिकाभित्र झाँगिएको विसंगतिविकृति चिर्न उनलाई त्यति सजिलो छैन। पछिल्ला समयमा न्यायपालिका र न्यायिक नेतृत्वको छवि तथा पदीय दुरुपयोगका घटना खुलारूपमा प्रदर्शित हुन पुगे। त्यसले आममानिसको मनमस्तिष्क प्रभावित पारेको छ। अर्थात् न्यायपालिकाको विषम परिस्थिति र परिवेशबाट धेरैलाई अत्याएको छ। नवनियुक्त प्रधानन्यायाधीशका निम्ति पहिलो त न्यायपालिकान्यायाधीशको गिरेको साख र मनोबल उच्च पार्नुपर्ने चुनौती छ। कसरी न्यायपालिकाको गरिमा उठाउने र मर्यादित तुल्याउने चुनौतीपूर्ण सवालमा घोत्लिनैपर्छ। विकृति चिर्न न्यायपालिका सक्षम र प्रभावकारी भएको सन्देश प्रवाह नभएसम्म आम मनमतिष्कमा गढेको धारणा परिवर्तन हुन सक्दैन। न्यायिक पद भनेको विवेक र मर्यादामा चलेममात्र स्वतन्त्र न्यायपालिको अस्तित्व कायम राख्छ। अझ विनम्रता यसको मूलभूत चरित्र हुनुपर्छ भन्ने विश्वव्यापी मान्यता छ। तर हामीकहाँ न्यायिक पदलाई शक्ति र उन्मादीको औजार बनाउँदै दुरुपयोग गरेको दृश्य खुलारूपमा मञ्चन हुन पुग्यो। सँगै व्यक्तिको कमजोरी र मनोवृत्तिलाई न्यायालयसँग जोड्ने खेलले न्यायिक धरोहर कमजोर बनाएको पृष्ठभूमि छ। चार महिनाको छोटो अवधिनिम्ति प्रधानन्यायाधीश बनेका मिश्रले संसदीय सुनुवाइ समितिसमक्ष कार्ययोजनाको लामो सूची प्रस्तुत गरेका छन्, जसभित्र न्यायाधीशको सम्पत्ति छानबिन गर्ने र बिचौलिया रोक्ने सवाल पनि परेको हो। निश्चय नै भ्रष्ट कर्म र गहिरिँदो बिचौलिया मनोवृत्तिले न्यायिक धरोहरको विश्वसनीयता धरापमा परेको हो। न्यायालयको संस्थागत चरित्र र हैसियतमा दाग लाग्नुको पहिलो र प्रमुख कारण नै भ्रष्टाचार र अनुचित आर्थिक लोभ हो। त्यसो हुँदा न्यायाधीश मात्र होइन कि न्यायालयका कर्मचारी र त्यससँग जोडिएका पात्रहरूको सम्पत्ति छानबिन गराउनुपर्छ। कतिपयका हकमा उनकै नेतृत्वमा रहने न्यायपरिषद्बाट गर्न सकिन्छ भने कतिपय हकमा अख्तियार दुरुपयोग अनुसन्धान आयोग र सम्पत्ति शुद्धीकरण विभागलाई निर्देशन दिन सक्छ, अदालतले। खासमा न्यायपालिकालाई बिचौलिया को बिगबिगीले पनि नराम्ररी दूषित पारेको छ। त्यस्ता पात्रलाई अदालतपरिसरमा प्रवेशमा रोक र न्यायाधीशको ढोकाबार्दलीसम्म सम्पर्कका चुकुल खुस्काउने हिम्मत प्रदर्शन हुनुपर्छ। न्यायिक नेतृत्वले भ्रष्टाचार र विसंगतिविरुद्ध दह्रो रूपले खुट्टा टेकेको सन्देश प्रवाह गर्नु नितान्त जरुरी छ। अर्काे त, न्यायपालिकाभित्र गुटउपगुट चुलिएको छ। उच्च र जिल्ला अदालतमा न्यायाधीशमा आफन्तवाद झाँगिएको दृश्यले न्यायाधीशकै मनोबल गिरेको छ। आफूलाई मन पर्ने भए जतिसुकै खराब भए पनि ठीक लाग्ने र मन नपर्नेहरू जतिसुकै योग्य, इमानदार भए पनि प्रोत्साहित नगर्ने शैली बढ्दो छ। त्यति मात्र होइन, सर्वाेच्च अदालतमा समेत गुट प्रथा हुर्किएको र नेतृत्वले एउटा गुटबाट काम गराउने प्रवृत्तिले संस्थागत रूप लिँदै गएको टिप्पणी बाक्लिँदो छ। नवनियुक्त प्रधानन्यायाधीश सरलशिष्ट र विषयवस्तुमा दख्खल राख्नेमध्ये पर्छन्। न्यायिक धरोहरभित्र हावी घातप्रतिघातसँग सम्झौता नगरी अघि बढ्न सक्छन् कि सक्दैनन् भन्ने चासो भने छ। त्यस्ता तत्वबाट मुक्त राख्दै अद्भुत क्षमता, आँट र साहस नगरेसम्म आममानिसको विश्वास जित्न सकिँदैन। यतिखेर दुईतिहाइको सरकार छ र सत्ताको दूषित छायाले अदालत ढाक्ने हो कि भन्ने आशंका सर्वत्र छ। मुद्दामामिलादेखि न्याय सम्पादनमा कार्यकारिणीबाट हुनसक्ने अनावश्यक हस्तक्षेप कसरी रोक्छ ? सत्ता हावी भएको सन्देश बाहिरियो भने स्वतन्त्र न्यायपालिकाको मर्ममै प्रहार हुन पुग्छ। त्यसले कानुनी राज्यको अवधारणा मार्छ र लोकतन्त्रको आधारशिला समाप्त पार्छ। यतिखेर न्यायिक नजिरहरू आपसमा बाझिएको र त्यसले न्याय नै अनर्थ हुन पुगेको आशयसहित बारका प्रतिनिधि छानबिनमा जुटेका छन्। संसद्बाटै पारित कानुन र पूर्ववर्ती नजिर कठोरताका साथ पालना गरेको सन्देश प्रवाहित हुनैपर्छ। न्यायालयले कार्यकारिणीको अनुचित प्रभाव, प्रलोभन र खराब व्यवहारमा खरो रूपले उत्रँदै स्वतन्त्र र सक्षम न्यायपालिकाको रूप प्रदर्शन गर्नैपर्छ। न्यायपालिकाका निम्ति यो परीक्षाको घडी पनि हो।"
नेकपा सचिवालय बैठक सुरु,"काठमाडौं : नेपाल कम्युनिस्ट पार्टी (नेकपा)को सचिवालय बैठक सुरु भएको छ। बुधबार दिउँसो प्रधानमन्त्री निवास बालुवाटारमा बैठक सुरु भएको हो। बैठकमा सचिवालयका सबै सदस्य उपस्थित छन्। बैठकमा अध्यक्ष पुष्पकमल दाहाल प्रचण्डले भारत भ्रमणको ब्रिफिङ गर्ने, पार्टी एकताका लागि बनेको कार्यदलले बुझाएको प्रतिवेदनमाथि छलफल र सरकारका कामको समीक्षा हुनेछ। लामो समयदेखि बैठक बस्न नसक्दा नेकपाका तल्ला तहको एकता प्रभावित हुँदै आएको छ। यसअघि नेकपाको स्थायी समिति बैठक तोकिँदै र स्थगीत हुँदै आएको छ। बुधबारको बैठकले यसको मितिसमेत तोक्ने सम्भावना रहेको छ।"
जोशी फर्किएपछि सर्वोच्चमा सकस,"काठमाडौं : वरिष्ठ न्यायाधीश दीपकराज जोशी बिदाबाट फर्केपछि सर्वोच्च अदालतमा जटिलता देखिएको छ । संसदीय सुनुवाइ विशेष समितिबाट प्रधानन्यायाधीशमा अनुमोदन नभएपछि बिदा बसेका जोशी नवनियुक्त प्रधानन्यायाधीश ओमप्रकाश मिश्रको पदवहालीसँग सर्वोच्च फर्केका हुन् । प्रधानन्यायाधीश मिश्रले मंगलबार जोशीलाई पेशी नतोकेपछि उनको आगमन थप जिज्ञासाको विषय बनेको छ । अरु सबै न्यायाधीशलाई भने मुद्दा सुनुवाइका लागि पेशी तोकिएको थियो।तत्कालीन कामु प्रधानन्यायाधीश जोशी संसदीय समितिबाट अनुमोदन नभएपछि उनले राजीनामा गर्ने अनुमान गरिएको थियो । तर जोशी लामो घरबिदा बसेर सोमबार सर्वोच्च फर्केका हुन् । मंगलबार कार्यालय पुगे पनि न्यायसम्पादनको जिम्मेवारी नतोकिएपछि जोशी हाजिरी पुस्तिकामा हस्ताक्षर गरेर बेलुका यत्तिकै घर फर्किए । सोमबार भने जोशीले आफू मुद्दा सुनुवाइमा सहभागी हुने भनाइ राखेका थिए । प्रधानन्यायाधीश मिश्र जोशीका विषयमा पर्ख र हेरको अवस्थामा छन् । सर्वोच्चका एक न्यायाधीशका अनुसार सर्वोच्चकै कतिपय न्यायाधीशबाट जोशीबारे पुनर्विचार गर्न सुझाव दिइएको छ । मर्यादाक्रममा माथि रहेका केही न्यायाधीशले जोशीलाई वरिष्ठ को हैसियतमा इजलासको जिम्मेवारी दिँदा बाहिर जाने सन्देशको ख्याल राख्न प्रधानन्यायाधीश मिश्रलाई सुझाएका थिए। उनीहरूले इजलासमा मर्यादाक्रमको विषयमै जटिलता आउन सक्ने भन्दै सुझाव दिएका छन् । जोशी नवनियुक्त प्रधानन्यायाधीशलाई स्वागत गर्न चेम्बरमा देखेपछि केही न्यायाधीश सोमबार चाँडै बाहिरिए । कतिपय श्रीमान्को इजलासमा सँगै बस्दा वरिष्ठताक्रममा अफ्ठ्यारो पर्छ कि भन्ने आशय थियो, सर्वोच्चका ती न्यायाधीशले अन्नपूर्णसँग भने, उहाँहरूले बाहिरी परिस्थितिको पनि मूल्यांकन गर्न भन्नुभयो । अरु अफ्ठ्यारा पनि आइपर्न सक्ने कुरामा उहाँहरूको सरोकार रह्यो । तर जवाफमा प्रधानन्यायाधीशले मुन्टो मात्र हल्लाउनु भो । यसबारे कुनै प्रतिक्रिया आएन । सुझावपछि नै जोशीलाई पेशी नतोकिएको हुन सक्ने अनुमान ती न्यायाधीशको छ । जोशीलाई दोस्रो वरियतामा राख्दा प्रधानन्यायाधीशको अनुपस्थितिमा कामु प्रधानन्यायाधीश तोक्न, न्यायपरिषद् सदस्यमा उपस्थिति जनाएर निर्णय लिन, इजलासको मर्यादाक्रम तय गर्न र वरिष्ठ न्यायाधीशको हैसियतमा विभिन्न समितिको नेतृत्व तोक्न र अन्य जिम्मेवारी तोक्न सहज नहुने भनाइ एकथरी न्यायाधीशको छ । केहीले भने जोशीलाई मुद्दाको जिम्मेवारी तोक्न संवैधानिक, कानुनी र प्रशासनिक दृष्टिले बाधा नहुने बताए । उहाँ (जोशी) लाई न्यायसम्पादनको जिम्मेवारी दिन अरु बाधा छैन तर नैतिकताको प्रश्न उठ्न सक्छ । यो व्यक्तिमा भर पर्ने कुरो हो । जोशीलाई बुधबारको पेशी तय गर्नेनगर्नेबारे प्रधाानन्यायाधीश मिश्र मंगलबार साँझसम्म दोधारमै रहेको जानकारी उनी निकटस्थ स्रोतले गरायो । सर्वोच्चका प्रवक्ता भद्रकाली पोखरेलले पेशी तोक्ने विषय प्रधानन्यायाधीशको रहेकाले आफूलाई जानकारी नहुने बताए । जोशीको आगमनलाई न्याय क्षेत्रमा उत्सुकतापूर्वक हेरिएको छ । न्यायाधीश जोशीले भने अन्य सहकर्मी न्यायाधीशसँग इजलासमा बस्न आफूलाई कुनै बाधा नहुने भन्दै बुधबार पनि सर्वोच्च जाने बताए । इजलास दिनेनदिने प्रधानन्यायाधीशको कुरो हो । मैले के भन्ने ? जोशीले भने, अदालतमा सबै काम न्यायपूर्वक हुन्छ भन्ने आशा गरौं ।"
"नेकपा जनसंगठन एकता : नाममा सहमति, नेतृत्वमा रस्साकस्सी","काठमाडौं : सत्तारुढ नेकपाको प्रभावशाली जनसंगठनहरू नाममा सहमति जुटेपनि नेतृत्वमा सहमति हुन सकेको छैन। दुवै घटकका नेताहरूले नेतृत्वको दाबी नछाड्दा निर्णय जिम्मा पार्टी नेतृत्वकै काँधमा छ। जनसंगठनमध्ये प्रभावशाली मानिएको युवा, विद्यार्थी, मजदुर, किसान, महिला, कलाकार, पत्रकारहरूको नेतृत्व हत्याउन आकांक्षी नेताहरूको दौड चलेको छ। नेकपाका २२ जनसंगठन छन्। तीमध्ये इन्जियिनयरिङतर्फको जनसंगठनको एकता भइसकेको छ भने अन्य जनसंगठनको एकता बाँकी छ। एकतापछि बन्ने जनसंगठनको नाम, नेतृत्व, झण्डा, स्थापना मिलिगायतका विषयमा वहस पेचिलो बनेको छ। तीमध्ये संगठनको नाम, स्थापना मिति र झण्डामा क्रमिक सहमति जुट्दै गएपनि नेतृत्वमा भने कार्यदल तहमा सहमति जुटने सम्भावना टरेको छ। पार्टीकै दुई अध्यक्षले अब जनसंगठनको नेतृत्व आपसी समझदारीमा भागवन्डा लगाउनु पर्ने अवस्था आएको नेकपाका एक केन्द्रीय नेताले बताए। बुधबार बस्ने पार्टी सचिवालय बैठकमा जनसंगठनदेखि पार्टीका प्रदेश तथा जिल्ला संगठनको नेतृत्व वाडफाँडको प्रस्ताव दुई अध्यक्षले पेश गर्ने सम्भावना छ। दुई अध्यक्ष (केपी ओली र पुष्पकमल दाहाल)बीच सोमबार र मंगलबार दुई चरण प्रस्ताव तयार पार्ने विषयमा छलफल भएको थियो। सचिवालय बैठकको पूर्वतयारीका लागि दुई अध्यक्षले आन्तरिक गृहकार्य गरेको प्रधानमन्त्रीको निजी सचिवालयले जनाएको छ। विद्यार्थीमा संगठनको नाम अनेरास्ववियु राख्ने सहमति छ। तर नेतृत्वमा दुवै घटकका नेताले दौड नछाडेका कारण सहमति जुटेको छैन। जसका कारण कार्यदलले आफ्नो प्रतिवेदन अझै केन्द्रीय कार्यालयलाई बुझाउन सकेको छैन। अध्यक्षमा अखिल क्रान्तिकारीका अध्यक्ष रञ्जित तामाङ र अनेरास्ववियुका महासचिव ऐन महर आकांक्षी देखिएका छन्। अनेरास्ववियुकै रश्मी आचार्य, महेश बर्तौलालगायतले पनि झिनो आकांक्षा भने अझै देखाइ नै रहेका छन्। मजदुर संगठनमा भने दुवै संगठनको नामलाई समाविष्ट गरी एकीकृत नाममा सहमति जुटाइएको छ। नेपालीमा अखिल नेपाल ट्रेड युनियन महासंघ र अग्रेजीमा जिफन्ट रहने गरी नाममा सहमति बनेको छ। नेपाली नाम पूर्वमाओवादीको मजदुर संगठन र अंग्रेजी नाम पूर्वएमालेको मजदुर संगठनको रहने गरी सहमति जुटाइएको मजदुर नेता जय कार्कीले बताए। ११ सदस्यीय एकता संयोजन समिति जिफन्ट अध्यक्ष विनोट श्रेष्ठको संयोजकत्वमा बनाइए पनि एकीकृत संगठनको नेतृत्वमा भने सहमति जुटेको छैन। श्रेष्ठ र गणेश रेग्मी मजदुर संगठनको अध्यक्षका आकांक्षी छन्। किसान संगठनमा नाममा सहमति बनेको छ। एकतापछिको किसान संगठनको नाम अखिल नेपाल किसान महासंघ राख्ने गरी कार्यदलले सहमति जुटाए पनि नेतृत्वमा सहमति नबन्दा दुवै घटकका नेताहरूको नाम सिफारिस गरिएको छ। केशवलाल श्रेष्ठ र चित्रबहादुर श्रेष्ठ दुवैले अध्यक्षको दाबी छाडेका छैनन। एमालेतर्फको किसान महासंघको लामो समय अध्यक्ष रहेका वामदेव गौतमले पुनःअध्यक्ष बन्न चाहे दुवै नेता सहमत हुने तर गौतमले नचाहेमा आफू अध्यक्ष नछाडने दुवै नेताको भनाइ छ। सास्कृतिक कर्मी (कलाकार) हरूमा संगठनको नाम जनसंस्कृतिक महासंघ नेपाल राख्नेमा सहमति बनेको छ। तर नेतृत्वमा यो संगठनभित्र पनि उस्तै रस्साकस्सी छ। महासंघका आंगिक संगठनको नेतृत्व भागवन्डा लगाए पनि मुल महासंघको नेतृत्वमा भने दुवै पक्षले दाबी छाडेका छैनन्। महासंघको नेतृत्व हत्याउनका लागि खगेन्द्र राई र सरल सहयात्री लागि परेका छन्। पत्रकारहरूको संगठनमा पनि नाममा सहमति भए पनि नेतृत्वमा सहमति जुटेको छैन। पे्रस चौतारी र प्रेस सेन्टरको एकतापछि संगठनको नाम प्रेस संगठन नेपाल राख्ने सहमति भएको छ। तर नेतृत्वका लागि महेश्वर दाहाल, गणेश बस्नेत, बलराम थापा, माधव नेपाल, विष्णु सापकोटाको दाबी छ। लोकतान्त्रिक मधेसी संगठन र मेधसी राष्ट्रिय मुक्तिमोर्चाको नेतृत्वका लागि जगदिश कुसैयत र रामकुमार शर्माले आकांक्षा देखाएका छन्। नेपाल उत्पीडित जातिय मुक्ति समाज र दलित मुक्ति मोर्चाको एकतापछि बन्ने संगठनको नेतृत्वका लागि तिलक परियार र जीतु गौतम र दलजीत श्रीपाइलीले आकांक्षा देखाएका छन्। परियारले सम्मेलनसम्म आफूलाई अध्यक्ष दिन प्रस्ताव गरेका छन्। नेपाल वुद्धिजीवि परिषद् र अखिल नेपाल वुद्धजीवि संगठनको एकतापछिको नेतृत्वका लागि दिनेशचन्द्र देवकोटा र नरेश भण्डारी आकांक्षी छन्। नेपाल लोकतान्त्रिक खेलकुद महासंघ र अखिल नेपाल खेलकुद महासंघको एकतापछिको संगठनको नेतृत्वमा पुरुषोत्तम पौडेल, शिव कोइराला र टेन्डी शेर्पा दौडधुपमा लागेका छन्। युवामा जुट्नै सकेन सहमति सवैभन्दा पेचिलो विवाद नेकपाको युवा संगठनभित्र परेको छ। कार्यदलले युवाहरूको एकतापछि बन्ने संगठनको नाम, झण्डा, स्थापना मिति र नेतृत्वमा कुनै सहमति जुटाउन सकेको छैन। पूर्वएमाले तर्फको युवा संघ नेपालले आफ्नो नाम, स्थापना मिति, नेतृत्व र झण्डा सम्ममा आफ्नो दाबी नछाडेका कारण विवाद जस्ताकौ तस्तै रहेको योङ कम्युनिस्ट लिगका नेताहरू बताउँछन्। महिला संगठनमा पनि तीन थरि नाम प्रस्ताव भएको छ। सम्मेलनपछि अखिल नेपाल महिला महासंघ राख्ने तर अहिले भने अनेमसंघ एकीकृत, अनेमसंघ र अनेमसंघ (क्रान्तिकारी) मध्येबाट राख्न नाम प्रस्ताव भएको छ। तर ठोस निर्णय कार्यादलले लिन सकेको छैन।"
प्रदेश सांसदलाई केन्द्रै प्यारो,"सुर्खेत : संघीयता शासन प्रणालीको विकेन्द्रीकरण हो । तर, प्रदेश तहमा कानुन बनाइदिनुपर्ने सांसदहरू संघीय राजधानीतिरै रत्तिइरहेका छन् । सांसद नै नभएपछि संसद् रोकिएको रोकियै छ । यसले प्रदेश संसद् भएनभएको अर्थ हराउँदै गएको छ । कर्णाली प्रदेश संसद्को साउन २५ मा स्थगित बैठक अनिश्चित बनेको छ । करिब एक महिना बित्न लाग्दासमेत बैठक सुरु नहुँदा कानुन निर्माण रोकिएको हो । संसदीय समितिहरु पनि निष्कृय हुँदा महत्वपूर्ण विधेयकहरु अलपत्र परेका छन् । बैठक हुन नसक्नुको कारण हो सांसदै नभएर । ४० सदस्यमध्ये अधिकांश राजधानी काठमाडौं र अन्यत्र गएका छन् । प्रदेश राजधानीमा मुश्किलले १२ जना पनि नभएको संसद् स्रोतले जनाएको छ । तत्कालिन एमाले र माओवादीको एकतापछि कर्णालीमा प्रदेश र जिल्ला तहमा नेकपाको नेतृत्व चयन हुन सकेको छैन । यसको असर प्रदेश संसदमा देखिएको हो । पार्टीको नेतृत्व हात पार्न वा आफू अनुकूल बनाउन लबिइङ गर्दै नेकपाका अधिकांश सांसद काठमाडौं पुगेका छन् । प्रदेश सभामुख राजबहादुर शाहीदेखि नेकपाका अधिकांश सांसद र नेताहरु उतै छन् । कांगेसका सांसदहरु कोही राजधानी त कोही जिल्ला दौडाहमा छन् । कर्णालीमा पार्टी नेतृत्वका लागि नेकपामा सहमति जुट्न सकेको छैन । यसकारण पनि पार्टीको नेतृत्व चयन नहुँदासम्म नेकपाका सांसदहरु काठमाण्डौमै रहने देखिन्छ । संसदमा दुई तिहाइभन्दा बढी उपस्थिति रहेको नेकपाका अधिकांश सांसद प्रदेश राजधानीमा नभएकाले पनि तत्काल संसद बैठक बस्ने सम्भावना नरहेको प्रदेशसभा सचिवालयले जनाएको छ । संसद बैठक सुरु गर्नुको साटो सत्तारुढ सांसदहरु काठमाण्डौंमा भुलेपछि आफूहरु पनि फुर्सदको समय सदुपयोग गर्न जिल्ला र निर्वाचन क्षेत्रमा भेटघाटमा जुटेको कांग्रेसका सांसदले बताएका छन् ।संसद बैठक अनिश्चित हुँदा प्रदेश सरकारले तयार पारेका विधेयकहरु संसदमा टेबुल हुन सकेका छैनन् । प्रदेश सरकारले आधा दर्जन विधेयक संसदमा दर्ताका लागि तयार पारेको छ । यस्तै पाँच विधेयक संसदीय समितिमा अड्किएका छन् । प्रदेश संसदका सचिव दिनेश भट््टले काठमाडौंबाटै टेलिफोनमा भने, दुई विधेयक संचिवालयमा दर्ता भइसकेका छन्, समितिमा छलफलका लागि पाँच वटा पठाइएको छ । संसद बैठक कहिले सुरु हुने भन्ने अझैं टुंगो लागेको छैन । संसदको गति सुस्ताएपछि यस अन्तर्गतका समितिहरु पनि निष्कृय बनेका छन् । गठन भएको लामो समयसम्मसमितिमा नेतृत्व चयन हुन सकेको छैन । पार्टीको नेतृत्व टुंगिएको छैन, अझैं केही समय लाग्ने देखिन्छ, नेकपाका सांसद दानसिं परियारले भने, हामी काठमाडौंमा छौं, अब केही दिनभित्र संसद बैठक सुरु हुने संकेत पाएका छौं । पार्टीका नेताहरु पनि यतै हुनुहुन्छ, दुईचार दिनमा फिर्ता हुनेछौं । प्रदेश संसदले हालसम्म विभिन्न १३ विधेयक पारित गरेको छ । दोस्रो अधिवेशनअन्तर्गत ३७ औं बैठक बसेर साउन २५ गते अनिश्चितकालका लागि स्थगन गरिएको थियो । सभामुख शाहीले भने, बैठक बस्ने मिति टुंगो लागेको छैन, म काठमाडौंमै छु । अब चाँडै बैठक बस्छ, म पनि दुईचार दिनमै सुर्खेत फर्किन्छु । कांग्रेस संसदीय दलका नेता जीवनबहादुर शाहीले बहुमतका नाममा संसदलाई निष्कृय बनाइएको आरोप लगाए । उनले भने, हामीले सुरुमा नै मिति तोकेर मात्र बैठक स्थगन गरौं भनेका थियौं । नेकपाका साथीहरुले मान्नुभएन । कानुन निर्माण गर्नुपर्ने बेलामा संसदलाई गतिहीन बनाइएको छ, यसले राम्रो सन्देश पटक्कै दिएन । त्यसो त उनी पनि काठमाडौंमै छन् । यसको प्रस्टीकरण दिंदै भने, लामो समयसम्म सुर्खेतमा रहँदा पनि बैठक बस्ने संकेत देखिएन । अनि म पनि काठमाडौं आएँ । उनले नेकपाका नेताहरूमाथि दोष थोपरे । समितिमा नेतृत्व चयन हुन सकेका छैनन् । यसले पनि काम रोकिएको छ शाहीले भने, नेकपाले आजसम्म दलको नेता नै छान्न सकेको छैन । सत्तारुढ दलले यसमा बढी जिम्मेवारी बहन गर्नुपयो । उहाँहरुको व्यवहारले प्रदेश संसदले अपेक्षाअनुसार काम नै गर्न पाएन । यसले संघीयताको मर्ममाथि नै प्रहार गरेको छ । ४० सदस्यीय प्रदेश संसदमा सभामुख र उपसभामुखसहित नेकपाका ३३ जना छन् ।"
स्वास्थ्य मन्त्रीलाई यसरी दुःख दिन्छन् डाक्टरले,"भेट्यो कि काठमाडौं पठाइदिनु भन्नुहुन्छ भक्तपुर : उपप्रधान तथा स्वास्थ्य तथा जनसंख्यामन्त्री यादवले काठमाडौं बाहिर डाक्टर टिकाउनै गार्हो भइरहेको बताए। जिल्ला जिल्लामा जाँदा डाक्टर भेट्नै नहुने स्थिति बनेको उनको भनाइ छ। सहिद धर्मभक्त राष्ट्रिय प्रत्यारोपण केन्द्रले बुधबारदेखि सुरु गरेको क्याथ ल्याब उद्घाटन गर्दै यस्तो बताएका हुन्। जिल्ला जिल्लामा जाँदा डाक्टर भेट्नै नहुने भएको छ। भेट्यो कि मलाई काठमाडौं पठाइदिनुपर्यो भन्नुहुन्छ, मन्त्री यादवले भने, जिल्लामा डाक्टर टिकाउनै गार्हो छ। डाक्टर पठायो, काठमाडौं फर्किहाल्नुपर्ने। उनले डाक्टरहरुको काठमाडौं केन्द्रित मानसिकतालाई सुधार ल्याउनुपर्ने आवश्यकता औंल्याए। ८५ प्रतिशत नेपाली गाउँमा बस्ने तर ८० प्रतिशत चिकित्सक सहरमा केन्द्रित भएको उनको आरोप थियो। ८५ प्रतिशत नेपाली गाउँमा बस्छन् तर ८० प्रतिशत डाक्टर सहरमा बस्छन्। यो धेरै बेमेल भयो, उनले थपे, डाक्टरहरुले काठमाडौं केन्द्रित मनस्थितिमा सुधार गर्नुपर्छ। जहाँ धेरै बिरामी छन्, त्यहाँ काम गर्नुपर्छ। डाक्टरहरुले बिरामीहरुबीच भेदभाव गर्नुहुन्न। जति राम्रो डाक्टर त्यति काठमाडौं छोड्नै नमान्ने प्रवृत्ति बढेको उनको भनाइ थियो। मन्त्री यादवले सर्वसाधारणलाई निःशुल्क गुणस्तरीय स्वास्थ्य सेवा प्रवाह गर्न सरकारले यसै वर्ष थप एक हजार दुई सय वटा प्राथमिक स्वास्थ्य केन्द्र निर्माण गर्ने जानकारी दिए। नेपालको स्वास्थ्य क्षेत्रको मुख्य चुनौती गरिबी भएको भन्दै उनले गरिब नेपालीलाई विना उपचार मर्न नदिन निःशुल्क गुणस्तरीय स्वास्थ्य सेवा दिनु कम महत्वाकांक्षी नभएको सुनाए। कार्यक्रममा अस्पतालका दुई वरिष्ठ चिकित्सक प्राडा राकेश वर्मा र डा कल्पना श्रेष्ठ तथा पूर्वनर्सिङ इन्चार्ज इन्दिरा प्रधानलाई सम्मान गरिएको थियो।"
नेपालमा रेल जोड्न चीन आतुर,"लिन्जी (चीन) : काठमाडौंमा चिनियाँ रेल कहिले आइपुग्ला भन्ने चासो बढ्दै गर्दा तिब्बती अधिकारीहरूले केरुङकाठमाडौं रेल आफ्नो उच्च प्राथमिकतामा परेको बताएका छन् । चीनले केरुङकाठमाडौं रेलको पहिलो चरणको अध्ययन गरिसकेको छ । नेपालमा रेल र सडक सञ्जालले जोडेर विकास सहकार्य गर्न हामी आतुर छांै, यसमा काम भइरहेको छ, जनकंग्रेस तिब्बतको स्थायी समिति उपाध्यक्ष र बाह्य सम्बन्ध एवं विदेश मामिला कार्यालयका सचिव चु चुन्हुयाले भने, नेपाल हाम्रो पुरानो र विश्वासिलो मित्र हो । सीमा जोडिएका हामी सहकार्य गरेर अघि बढ्ने हो । नेपाली सीमा केरुङसम्म कहिलेसम्म आउला त रेल ? चिनियाँ उच्च अधिकारीसँग यसको स्पष्ट जवाफ नभए पनि उनीहरू काठमाडौं जाने रेलको काम उच्च प्राथमिकतामा रहेको बताउँछन् । अन्नपूर्णसँगको संक्षिप्त कुराकानीमा चुले भने, काम भइरहेको छ, नेपालमा पनि रेल आउँछ । ल्हासाको रेल केरुङ पुगेपछि काठमाडौं टाढा हुँदैन । त्यहाँ जोड्ने अध्ययन भइरहेको छ । त्यो निर्माणको चरणमा नै अघि बढ्नेछ । ल्हासाको डाँडोमा रेल गुडाइरहेको चीनले पछिल्लो समय काठमाडौंमा रेल ल्याउनेमा नेपाली जति आशावादी छन्, चिनियाँ अधिकारीहरू पनि त्यतिकै उत्साही सुनिए । उनले थपे, तिब्बत पनि विकासकै चरणमा छ । नेपालमा तिब्बत विकासको अनुभव अपरिहार्य छ । विकासमा सहकार्य गर्न तिब्बत सधैं तयार छ । दुई देशबीच उच्च हिमाली भूभाग छ । यो भूगोल रेल, सडक, विद्युत्लगायत सञ्जालका लागि सहज मानिँदैन तर तिब्बतले यस्ता पूर्वाधारमा काम गरिरहेको बताउँदै चुले भने, तिब्बत दक्षिण एसिया जोड्ने माध्यमको आरम्भकर्ता भएपनि मूलद्वार नेपाल हो । तिब्बतबाट नेपाल हुँदै दक्षिण एसिया जोड्ने छौं । यसमा काम भइरहेको छ । नेपाल यसको द्वारमा निर्भीक रहनेछ । सिगात्सेको रेल केरुङसम्म ल्याइपुयाउन नेपालले चीनतिर सडक सञ्जाल विस्तार गर्नुपर्ने चिनियाँ अधिकारीको सुझाव छ । चीन नेपालसँग भौतिक पूर्वाधारमा सहकार्य गरी काम अघि बढाउन चाहन्छ, उपाध्यक्ष चुले भने मैले यो विषय नेपाली राजनीतिक उच्च अधिकारीलाई भन्ने गरेको छु । हामी पनि विकासको चरणमा छौं । विनविन सहकार्यमा विकास अघि बढाऔं । नेपाल मात्र होइन हिमालयन सहकार्य अबको अपरिहार्यता हो । हामी अब पहिलेझैं अवस्थामा छैनैाँ । प्रविधि छ । विकास कार्य त्यहींबाट सहज हुने हो । चीनले त्रिपक्षीय सहकार्यको प्रस्ताव अघि बढाउँदै नेपाललाई दक्षिण एसियाको ढोका सम्झेर यस्ता कार्यअघि बढाउन लागेको पनि उनले दोहोयाए । काठमाडौं हुँदै रेलमार्ग निर्माण गर्दा नेपाल दक्षिण एसियाको रणनीतिक विन्दुमा दरिने र थप विकासमा अघि बढ्ने पनि उपाध्यक्षले बताए । नेपालमा प्राथमिकताका आधारमा उच्चतम महत्व दिएर तिब्बत सरकारले केन्द्रसँग सहकार्य गरी कामलाई उच्च प्राथमिकतामा राखेर अघि बढ्ने चुको धारणा छ । नेपालस्थित चिनियाँ दूतावासमा नियोग उपप्रमुख रही डेढ वर्षअघि फर्केर बेइजिङस्थित विदेश मन्त्रालयअन्तर्गत बाह्य सुरक्षा विभागको सल्लाहकार रहेकी वाङ लिजिङले अन्तर्देशीय सञ्जाल चीनको प्राथमिकता भएको बताइन् । पर्वतीय सहकार्यका लागि बेल्ट एन्ड रोड फोरममा आएकी उनले भनिन्, नेपाल हाम्रो नजिकको मित्र मात्र होइन, पर्वतीय सहकार्यको एक भरपर्दो मित्र एवं पाटो हो । उनले पनि रेलका विषयमा सम्झौता भएर अध्ययन अघि बढेको बताउँदै नेपालको विकासमा चीन सहकार्य गर्न तयार रहेको उल्लेख गरिन् । छिमेकी चीनले नेपाल हुँदै भारत लैजाने गरी रेल काठमाडौं ल्याउन खोजेको आम बुझाइ छ । उत्तर प्रदेश र विहारको बजार चीनको नजरमा छ भने भारतले चिनियाँ बजारलाई कुनै न कुनै रूपमा नजर लगाइरहेको छ । तीन वर्षअघि भारतले नेपालमा नाकाबन्दी लगाएपछि उत्तरतर्फको सडक तथा रेल सञ्जालले बढी महŒव पाएको हो । नाकाबन्दीकै समयमा तत्कालीन प्रधानमन्त्री केपी ओलीले २०७२ चैतमा चीनको भ्रमण गर्दै चीनतर्फ रेल र तेल ढुवानीको संरचना जोड्ने विषय अघि बढाएका हुन् । तेलको प्रसंग अघि नबढे पनि रेलमार्ग निर्माणले अध्ययनको तहमा निरन्तरता पाइरहेको छ । निकै खर्चिलो हुने ठानिएको रेल परियोजनामा नेपालले चीनको सहयोग खोजेको छ । चीनले अनुदानमा केही र केही सहुलियत ऋण दिन सक्ने बताउँदै आएको छ । चिनियाँ अधिकारीले रेलसँगै सडकमार्ग विकासमा पनि जोड दिएका छन् । चीनले चुपचाप काम गरिरहेको छः महरा सभामुख कृष्णबहादुर महाराले चीनले सीमामा रेल छिट्टै ल्याउने बताए । चीनले सबै विषय बाहिर ल्याउँदैन । केरुङमा रेल ल्याउन सिगात्सेबाट कामअघि बढेको छ, छिट्टै रेल आउनेमा विश्वस्त छु, उनले भने, हामीले पनि आन्तरिक गृहकार्य गरेर कुन मोडलमा बनाउने भन्ने स्पष्ट हुन जरुरी छ । नेपालतर्फ अध्ययनको चरणमा रहेर केही सहकार्यमा छलफल भएकाले काठमाडौंसम्म आउने रेलको सपना पूरा हुने उनले बताए । तिब्बतनेपाल रेलले जोड्ने विषय बहसमा आइहँदा तिब्बतको केरुङमै कहिले रेल पुग्छ भन्नेमा चिनियाँ अधिकारीहरूले प्रष्ट भनेनन् । बेइजिङले दक्षिणतर्फका आफ्ना छिमेकमार्फत् नै दक्षिण एसिया हँुदै मध्य र पश्चिम एसियासम्मको सञ्जाल परिकल्पना गरेको छ । नेपाललाई दक्षिण एसिया जोड्ने चीनको प्रवेशद्वार भन्दै सहकार्यको लागि तिब्बतले नै पहल गरेको छ । तिब्बत भ्रमणमा रहेका महराले भने चीनले नेपाललाई रेलले जोड्नेमा आशंका नरहेको बताए । रेलको अध्ययन तयारी हुँदै गर्दा राम्रो सडक पनि बन्नेछ, सीमामा भौतिक पूर्वाधार बन्नेछन्, महराले भने, त्यसमा सरकारले काम गरिरहेको सुनेको छु । चिनियाँ राष्ट्रपति सि चिनफिङले अघि बढाएको बीआरआईमा नेपाल सहभागी भएको र त्यहीअन्तर्गत रेल बनाउने सोच सरकारले राखेर अघि बढ्न उनले सरकारलाई सुझाए । महरा चिनियाँ अधिकारीसहित दुई अन्तर्राष्ट्रिय नाका (तातोपानीखासा र रसुवागढीकेरुङ) पुनःनिर्माणको शिलान्यास गरेर आइतबार लुलाङ आएका हुन् । चीनले कसरी गाँउको विकास गर्छ भन्ने देखाउन र सहकार्यसम्बन्धी अन्तत्र्रिया गर्न सभामुख महरालाई यहाँ निम्त्याइएको हो । अन्तत्र्रियामा नेपालका उद्यमी व्यापारी, बैंकर, सरकारी अधिकारी, सांसद, थिंकट्यांक र सञ्चारकर्मीको सहभागिता थियो । सहभागी सबैले सञ्जाल विस्तार र भौतिक पूर्वाधारमा चिनियाँ लगानीमा जोड दिए । उनीहरूले रेल मार्गलाई बीआरआईअन्तर्गत राखेर नेपालमा छिट्टै रेलमार्ग जोडिनु पर्ने बताए ।"
नेपालको शान्ति प्रक्रिया विश्वकै लागि मौलिकः गृहमन्त्री,"काठमाडौं : गृहमन्त्री रामबहादुर थापा बादलले नेपालको शान्ति प्रक्रिया विश्वकै लागि मौलिक ढङ्गको रहेको बताएका छन्। बुधबार अफगानिस्तानका उच्च शान्ति परिषद्का प्रतिनिधिमण्डलसँग गृहमन्त्रालयमा भएको भेटमा उनले यस्तो बताएका हुन्। शान्ति प्रक्रियापछि संविधानसभाबाट बनेको नेपालको संविधानले हरेक क्षेत्र, जाति, लिङ्ग, समुदायको समावेशी र समानुपातिक प्रतिनिधित्वको सुनिश्चितता गरेको छ, उनले भने। गृहमन्त्री थापाले राजनीतिक परिवर्तनपछि अब नेपाल आर्थिक समृद्धि र विकासको यात्रामा अघि बढेको बताएका छन्। सँगै अफगानिस्तानको शान्ति प्रक्रिया नेपालका लागि पनि उदाहरणीय रहने उनको भनाइ छ। हरेक युद्धका कारण हुन्छन्, ती कारणको पहिचान गरेर त्यसलाई समाधानको उपाय निकाल्नुपर्छ, त्यसो भएमा मात्रै शान्ति कायम हुन्छ, उनले भने। अवसरमा अफगानिस्तानका पूर्वमन्त्री एवम् शान्ति परिषद्का उपाध्यक्ष हबिबा सराबी नेतृत्वको प्रतिनिधिमण्डलले नेपालको सेना समायोजन र संविधान लेखन प्रक्रियाका बारेमा गृहमन्त्री थापासँग चासो राखेको गृहमन्त्रीका प्रेस संयोजक किरण भट्टराईले जानकारी दिए। नेपालको शान्ति प्रक्रियाबारे जानकारी लिन र सिक्ने उद्देश्यले आफूहरु नेपाल भ्रमणमा आएको प्रतिनिधिमण्डलले जनाएका थिए।"
मिडियामाथि अंकुश लगाउने प्रावधान फेरिने,"काठमाडौं : वैयक्तिक गोपनीयता कायम गर्ने नाममा समाचार संकलन गर्न सञ्चारमाध्यमलाई बाधा पुर्याउने प्रावधान संशोधन हुने भएको छ। प्रतिनिधिसभाअन्तर्गतको राज्य व्यवस्था समितिको बैठकले वैयक्तिक गोपनीयताका सम्बन्धमा व्यवस्था गर्न बनेको विधेयकमा रहेका मिडियामाथि अंकुश लगाउने प्रावधान हटाउने निर्णय गरेको हो। समितिको मंगलबारको बैठकले विधेयकमा सांसदले दर्ता गरेका संशोधनमाथि छलफल सक्दै सार्वजनिक पदधारण गरेका व्यक्तिका सार्वजनिक सरोकारका विषय गोप्य नहुने निष्कर्ष निकालेको हो। व्यक्तिको निजी जीवनमा असर पर्ने, आघात पुुग्ने वा बेइज्जत हुुने कुुनै पनि सामग्री प्रकाशन, प्रसारण र सार्वजनिक गर्न नपाइने प्रस्तावसहित सरकारले संसद् सचिवालयमा दर्ता गरेको विधेयकमा १६ वटा संशोधन परेका थिए। सांसदहरू कृष्णभक्त पोखरेल, पवित्रा निरौला, नारायणप्रसाद खतिवडा, घनश्याम खतिवडा, शशी श्रेष्ठ र नवीना लामाले मिडियासम्बन्धी दर्ता गरेको संशोधन प्रस्ताव विधेयकमा थपिने भएको छ। संशोधनपछि विधेयकका प्रावधानले सञ्चारमाध्यमलाई सूचना संकलनमा आउने असहजता हटाउने विश्वास लिइएको छ। सांसद घनश्याम खतिवडाले वैयक्तिक स्वतन्त्रताका नाममा सञ्चारमाध्यमलाई अंकुश नलाउन नहुने बताए। उनले भने, हामीले सार्वजनिक पदधारण गरेका व्यक्तिका सार्वजनिक जीवनसँग सरोकार राख्ने विषयहरू गोप्य रहनुहँुदैन भनेर संशोधन हालेका हौं। विधेयकको दफा ३४ को प्रावधानले गोपनीयतासम्बन्धी ऐनले दिएका सबै अधिकार नष्ट गरी ऐन आफैंले अधिकार खोस्न खोजेको भन्दै आलोचना भइरहेको छ। सत्तारुढ दलका सांसद पोखरेलसहितका ६ जनाले दफा ३४ मा थप प्रावधान राख्न सुझाव दिएका थिए। संशोधन प्रस्तावमा भनिएको छ, सार्वजनिक पदमा वहाल रहेका कुनै व्यक्तिले आफ्नो पदीय जिम्मेवारीअन्तर्गत निर्वाह गरेको भूमिका त्यस्ता व्यक्तिले सार्वजनिक रूपमा व्यक्त गरेका मन्तव्य, विचार वा सार्वजनिक रूपमा आयोजित कार्यक्रममा खिचिएका श्रव्यदृश्य, छायांकन, तस्बिर र सार्वजनिक हकहितका लागि वा नागरिक सचेतनाका लागि सरकार वा अन्य संवैधानिक निकाय वा कानुनबमोजिम स्थापित जुनसुकै संघ संस्था वा निकायमा पदासीन व्यक्तिले गरेका कामको स्वस्थ आलोचना, लेख रचना, समाचार, टिप्पणी, ब्यंगात्मक तस्बिरको संकलन, प्रकाशन, वितरण गर्न प्रतिकूल असर परेको मानिने छैन। सार्वजनिक पदधारण गरेको व्यक्तिले प्रचलित कानुनबमोजिम सम्बन्धित निकायमा बुझाएको सम्पत्ति विवरण, शैक्षिक प्रमाणपत्र, नागरिकताको प्रमाणपत्र, निजले प्राप्त गरेको अन्य कानुनबमोजिमका पद, विभूषण, पुरस्कार र जिम्मेवारीसँग सम्बन्धित तथ्यांक, सूचना र विवरण पनि प्रकाशित प्रसारित गर्न पाइने गरी विधेयकमा संशोधन गर्न लागिएको हो। विधेयकको दफा १० मा सम्पत्तिको गोपनीयता हुने, दफा ११ को उपदफा २ मा शैक्षिक योग्यताको प्रमाणपत्र, नागरिकता, राहदानीलगायत प्रमाणपत्र, दफा १६ मा तस्बिर खिच्न वा बिक्री गर्न नपाइनेलगायत अधिकांश प्रावधानले सञ्चारमाध्यमलाई अंकुश लगाएको आरोप लाग्दै आएको छ। सूचनाको हकका क्षेत्रमा काम गर्दै आएको संस्था फ्रिडम फोरमले सार्वजनिक निकाय र सार्वजनिक पदाधिकारीका सार्वजनिक चासो रहने कुनै पनि सूचनालाई वैयक्तिक सूचनाको दायरामा राख्न नहुने सुझाव दिएको छ। साथै उसले सार्वजनिक स्थल र निजी स्थानबारे पनि स्पष्ट पार्न सुझाव दिएको छ। नेपाल पत्रकार महांसघका पूर्वअध्यक्ष तारानाथ दाहालले अहिलेको व्यवस्थाले सूचनाको हकलगायत अन्य प्रचलित कानुनी व्यवस्था कमजोर बनाउने भएकाले संशोधन गर्न माग गरे। सांसदहरूले कुनै पनि व्यक्तिको नागरिकता, निजको शिक्षा, शैक्षिक उपाधि, मतदाता परिचयपत्र र सवारीचालक अनुमतिपत्र वैयक्तिक सूचनाबाट हटाउनुपर्ने भन्दै संशोधन दर्ता गरेका थिए। उनीहरूले सार्वजनिक पद धारण गरेका व्यक्तिको गोपनीयता नहुने भन्दै सार्वजनिक चासोका विषयमा विधेयकका प्रावधानप्रति आपत्ति जनाएका थिए। नेकपाका सांसद झपटबहादुर रावलले स्थानीय तहका वडाध्यक्षदेखि प्रदेश र संघका जनप्रतिनिधिका कामकारवाही पारदर्शी हुनुपर्नेमा जोड दिए। उनले भने, निर्वाचित व्यक्तिका कतिपय कुरा व्यक्तिगत हुन सक्छन् तर सार्वजनिक सरोकारका कुरामा गोपनीयता हुँदैन, सबै पारदर्शी हुनैपर्छ। उनले सरकारी कर्मचारीतर्फ पियनदेखि नै सम्पत्ति विवरण सार्वजनिक हुनुपर्ने माग गरेका थिए।"
सरकारी निकाय अन्योलमा : निसान छाप सच्याउने जिम्मा कस्को?,"काठमाडौं : देशको निसान छाप सच्याउने विषयमा अन्योल सिर्जना भएको छ। राष्ट्रको निसान छाप सच्याउने जिम्मेवारी कस्को भन्नेमा सरकारी निकायबीच नै अन्योल सिर्जना भएको हो। संविधानको धारा ९ को उपधारा २ मा निसान छापको व्यवस्था छ। सरकारले निसान छाप बनाउने संविधानमा स्पष्ट व्यवस्था छ। निसान छापमा कालापानी नभएको नेपालको नक्सा भएकाले सच्याउनु पर्ने भएको छ तर कस्ले सच्याउने समस्या उत्पन्न भएको छ। नापी विभागका सूचना अधिकारी दामोदर ढकालले निसान छाप सच्याउन अन्योल सिर्जना भएको बताए। उनका अनुसार सरकारले मन्त्रिपरिषद्बाट निर्णय गरी निसान छापको टुंगो लगाउनु पर्नेछ। निसान छापमा नक्सा मात्र हँुदैन। निसान छापको सबैभन्दा माथि झण्डा हुन्छ। वरिपरि लालिगुरासको फूल, धानको बाला, हात मिलाएको, हिमाल, पहाड, तराईलगायत विषयवस्तु समेटिएको हुन्छ। जननी जन्मभूमिश्च स्वर्गादपी गरीयसी भन्ने स्लोकसमेत निसान छापमा प्रयोग गरिएको छ। धेरै निसान छापमा यो स्लोक पनि शुद्धसँग लेखिएको छैन। राष्ट्रको सार्वभौमसत्ता, राष्ट्रिय अखण्डता, स्वाधीनता, स्वतन्त्रतासँग जोडिएको निसान छाप बनाउन सहज छैन। नापी विभागका निर्देशक समेत रहेका ढकालले निसान छाप सरकारले मन्त्रिपरिषद्बाट नै सच्याउनुपर्ने भएकाले विभागीय मन्त्रालय र नापी विभागले सच्याउन नसक्ने बताए। उनले मन्त्रिपरिषदले निर्णय गरेर मात्रै आधिकारिक निसान छाप जारी गर्नुपर्ने बताए। उनले वेबसाइटमा राखिएका निसान छापमा भएका नक्सा मात्र तत्काल परिवर्तन गर्न सकिने बताए। नापी विभागकै लेखा अधिकृत खड्ग थापा लेटर प्याड छाप्न समस्या भएको बताउँछन्। पुरानै प्रयोग गर्नु भएन, नयाँ निसान छाप छैन, उनले भने, निसान जस्तो कुरा जुन पायो त्यही पनि प्रयोग गर्नु भएन,कसरी लेटरप्याड छपाउनै समस्या परेको छ। उनका अनुसार लेटर प्याड, साइनबोर्ड, छापलगायत सयौं सामग्री निसान छाप राखी तयार गर्नुपर्ने हुन्छ। मन्त्रालय, विभाग, प्रदेश, जिल्लादेखि वडा कार्यालय, शैक्षिक संस्था, एनजीओआईएनजीओले गलत नक्सा भएको निसान छाप प्रयोग गरिरहेका छन्। उनीहरूले लेटर प्याड, साइनबोर्ड, छापदेखि नागरिकता सिफारिस, जन्म दर्ता प्रमाणपत्रलगायत सयौं कागजातमा निसान छाप परिवर्तन गर्नुपर्ने भएको छ। त्रुटिपूर्ण निसान छापका कारण ठूलो वित्तिय घाटा देशले बेहोर्नुपर्ने भएको छ। कालापानी नभएको नक्सा भारतमा छापेर नेपालमा छ्यापछ्याप्ती पठाइएको छ। उक्त नक्सा विस्थापित गर्न भूमि व्यवस्था, सहकारी तथा गरिबी निवारण मन्त्रालयले सबै मन्त्रालयलाई निर्देशक गरेको छ। आधिकारिक भनिएको नक्सामा लिम्पियाधुरा छैन, अब नक्सा बनाउँदा के आधारमा बनाउने, हामीबीच नै समस्या भएको छ, एक नापी अधिकृतले भने, यो विषय राजनीतिक तथा कूटनीतिक तवरबाट छिटो टुंग्याउनु पर्यो। विभागमा दिनहुँजसो नक्साबारे छलफल भइरहेको छ। विभागले बनाएको नक्सामा लिम्पियाधुराको ३ सय १० वर्ग किलोमिटर नेपाली भूभाग छैन। भारतमा बनेर आएका नेपालका नक्सामा कालापानी, लिपुलेक र लिम्पियाधुरा छैन। भारतमा बनेका नक्सामा ३ सय ७२ वर्ग किलोमिटर नेपाली जमिन समावेश छैन।"
