शीर्षक,विवरण
स्थानीय सरकारको पीडा : कुचुक्क ठाउँबाट काम,"ओखलढुंगा : मोलुङ गाउँपालिकाको काम एउटा कोठाबाट भइरहेको छ। एउटा टेबलबाट काम गर्ने गरी तीनवटा कुर्सी राखेर अध्यक्ष, उपाध्यक्ष र प्रमुख प्रशासकीय अधिकृतको कार्यकक्ष बनाइएको छ। साँघुरो कोठा, त्यसमा पनि एक छेउमा सामान भण्डारण गरिएको छ। बीचमा कम्प्युटर र सूचनाप्रविधि शाखाका सामग्री राखिएका छन्। प्राविधिक र विषयगत शाखाको काम पनि यही कोठाबाट हुने गरेको छ, जहाँ एकैपटक १० जनाभन्दा बढी अटाउने ठाउँ छैन। काम गर्ने वातावरण नहुँदा गुणस्तरीय सेवा दिन नसकिएको मोलुङ गाउँपालिकाका सूचनाप्रविधि अधिकृत गोपाल नेपालले बताए। कतिपय काम कार्यालय समयपछि घरमै लगेर गर्नुपर्ने अवस्था रहेको उनको भनाइ छ। सुनकोसी गाउँपालिकाको पनि अवस्था उस्तै छ। वडा कार्यालयका लागि बनाइएको जस्ताको टहराभित्र ससाना चार कोठा बनाइएका छन्। त्यसमा अध्यक्ष र प्रमुख प्रशासकीय अधिकृतको कार्यकक्ष छ राखिएको छ भने उपाध्यक्षको कार्यकक्ष, लेखा र प्रशासन शाखा एउटा कोठामा छ। स्वास्थ्य, कृषि, शिक्षासहितका विषयगत शाखाको काम एकै ठाउँबाट गर्नुपर्ने अवस्था रहेको प्रमुख प्रशासकीय अधिकृत मदनकुमार बजगाईंले बताए। पूर्वाधार अभावबीच नै सेवा प्रवाह गरिरहेका छौं, अधिकृत बजगाईंले भने, सेवाग्राही आउँदा बस्ने ठाउँसम्म छैन। भौतिक संरचना अभाव भएपछि ओखलढुंगाका स्थानीय सरकार सञ्चालनमा समस्या देखिएको छ। एक नगरपालिका र सात गाउँपालिका रहेको ओखलढुंगाका कुनै पनि स्थानीय सरकारसँग सुविधासम्पन्न भवन छैन। सिद्धिचरण नगरपालिका साबिकको ओखलढुंगा गाविस कार्यालय र सँगै जोडेर बनाइएको टहरामा छ। मानेभञ्ज्याङ गाउँपालिका साबिकको मानेभञ्ज्याङ गाविस कार्यालयमा, चिशंखुगढी गाउँपालिका कृषि सेवा केन्द्रको भवनमा, मोलुङ गाउँपालिका आमा समूहको भवनमा, सुनकोसी र चम्पादेवी गाउँपालिका टहरामा, लिखु गाउँपालिका सेवा केन्द्र र खिजीदेम्बा गाउँपालिका भाडाको घरबाट सञ्चालनमा छन्। लिखु गाउँपालिकाले भने १० रोपनी जग्गा खरिद गरेर २१ कोठे भवन निर्माण गरिरहेको छ। संरचना अभावले काम गर्न समस्या भएपछि जग्गा खरिद गरेरै भवन बनाउन थालिएको लिखु गाउँपालिका अध्यक्ष गोविन्द पौडेलले जानकारी दिए।"
"नीति खुट्टामा होइन, टाउकोमाथि उभिएको छः प्रतिपक्ष","नीतिकार्यक्रममाथि बहस काठमाडौं : सरकारद्वारा संसदमा प्रस्तुत नीति तथा कार्यक्रमले देशको समृद्धिको मार्ग तय गरेको सत्तारुढ दलका सांसदले दाबी गरेका छन्। नीति तथा कार्यक्रममाथि राष्ट्रिय सभामा जारी छलफलमा बोल्दै नेकपाका सांसदहरूले यसलाई ऐतिहासिक र महत्वपूर्ण दस्तावेजको संज्ञा दिए। सांसद खिमलाल भट्टराईले नीति तथा कार्यक्रम समसामयिक, आन्दोलनबाट प्राप्त उपलब्धिको रक्षा र देशलाई राजनीतिक स्थायित्वतर्फ लैजाने महत्वपूर्ण दस्तावेज भएको दाबी गरे। उनले भने, राजनीतिक स्थायित्वको मार्गमा देश गएको छ, देशमा कुनै पनि खालको अधिनायकवादको गुञ्जायस छैन। नीति तथा कार्यक्रमले पिछडिएका जनतामा आशा जन्माएको छ। सत्तारुढ दलका सांसद कालीबहादुर मल्लले इतिहासको सबैभन्दा उत्कृष्ट नीति तथा कार्यक्रम भएको दाबी गर्दै यसले नेपालको समृद्धितर्फको मार्ग देखाएको बताए। उनले भने, मेरो जीवनकालकै उत्कृष्ट नीति तथा कार्यक्रम हो यो, समृद्ध नेपाल निर्माणको आधार बनेको छ। गणतान्त्रत्मक राज्यको स्वरूप जनताले अनुभूति गर्ने गरी नीति तथा कार्यक्रम आएको छ। मल्लले शान्ति प्रक्रियाका बाँकी कामहरूलाई छिटो टुंग्याउने गरी सरकारले प्राथमिकता तय गरेको भन्दै राष्ट्रिय सुरक्षा र स्वार्थका पक्षमा पनि सरकार रहेको दाबी गरे। सांसद शेरबहादुर कुँवरले प्रतिपक्षीको नीति तथा कार्यक्रम दिशाहीन र प्राथमिकताविहीन भन्ने आरोपको खण्डन गरे। उनले भने, देशको समृद्धिलाई केन्द्रमा राखेर नीति तथा कार्यक्रम तय भएका छन्, यसले आर्थिक र सामाजिक रूपान्तरणलाई प्राथमिकतामा राखेको छ। प्रतिपक्षी दल नेपाली कांग्रेसका सांसद जीतेन्द्रनारायण देवले नीति तथा कार्यक्रमलाई उच्चस्तरको दिमागी कसरत र बौद्धिक विलासबाट तयार पारिएको काल्पनिक दस्तावेज भएको आरोप लगाए। देवले भने, यो टाउकोमाथि उभिएको छ, खुट्टामा होइन। यथार्थपरक छैन। सचेत र रचनात्मक प्रतिपक्षीको हिसाबले राष्ट्र र जनताको हितका लािग टाउकोमाथि उभिएको दस्तावेजलाई खुट्टामाथि उभ्याउनुपर्छ। संविधानले मार्गदर्शक सिद्धान्तका रूपमा स्वीकार गरेका समावेशी विकास, समानुपातिक प्रतिनिधित्वको विषयलाई नीति तथा कार्यक्रममा नसमेटेको भन्दै आलोचना गरे। नीति तथा कार्यक्रमजस्तो महत्वपूर्ण दस्तावेजमा राष्ट्रियता, राष्ट्रवाद, राष्ट्रिय अखण्डताजस्ता शब्दलाई अनावश्यक रूपमा समेटिएको भन्दै उनले आपत्ति जनाए। यो को प्रति लक्षित गरिएको हो ? , देवले प्रश्न गर्दै भने, संवेदनशील शब्दलाई राज्यको दस्तावेजमा समेट्दा गम्भीर हुनु जरुरी छ। यस्तै कांग्रेस सांसद धनकुमारी खतिवडाले नीति तथा कार्यक्रम एक वर्षको सरकारको कार्यक्रम हुनुपर्नेमा पञ्चवर्षीय योजनाजस्तो भएको टिप्पणी गरिन्। उनले भनिन्, यसमा वर्ष दिनमा सरकारले गर्ने प्राथकिताका कामहरू के के हुन् भन्ने छैन, बरु पञ्चवर्षीय योजना छ। स्पष्ट नीति र प्राथमिकताविहीन यो पपुलिस्ट दस्तावेज मात्र हो।"
शशांकले गरे एक गिलास दूधमा समाजवादको व्याख्या,"कांग्रेस र कम्युनिस्टको समाजवाद फरक छ भक्तपुर : नेपाली कांग्रेसका महामन्त्री शशांक कोइरालाले कांग्रेसको समाजवाद र कम्युनिस्टको समाजवादबीच आकास जमिनको फरक रहेको वताएका छन् । समाजवाद अध्ययन केन्द्र भक्तपुरद्वारा आयोजित अपाका लागि सहयोगी सामग्री हस्तान्तरण कार्यक्रममा उनले कम्युनिस्टको समाजवाद व्यक्तिवादी हो भने कांग्रेसको समाजवाद सामूहिक भएको बताएका हुन् । कम्युनिस्ट समाजवादले एक गिलास दुध छ भने सबैलाई बराबरी बाँड्ने भन्छ, महामन्त्री कोइरालाले भने,तर कांग्रेसको समाजवादले कसरी सय जनालाई नै एक एक गिलास दूधको व्यवस्था गर्ने भन्छ । कांग्रेसको मुख्य लक्ष्य सामाजिक रुपान्तरण भएको उनको जोड थियो ।फरक प्रसंगमा महामन्त्री कोइरालाले कांग्रेसले संघीय संसदमा प्रमुख प्रतिपक्षको भूमिका निर्वाह गर्नेसमेत बताए ।नेपाली कांग्रेस निर्वाचनमा पराजित भए पनि संसदमा प्रमुख प्रतिपक्षीको भूमिकामा असफल हुँदैन, उनले भने । कार्यक्रममा महामन्त्री कोइरालाले अपांगता भएकाहरुलाई ह्लिचियर, बैशाखी, सेतो लट्ठी, वाल्कर, ट्वाइलेट कुर्सी, झुल वितरण गरेका थिए । समाजवाद अध्ययन केन्द्रका अध्यक्ष दुर्गा फुयालका अनुसार अपांगता भएकाहरुमध्ये १७ जनालाई ह्विचियर, तीनजनालाई वैशाख, ६ जनालाई सेतो लट्ठी, एकएक जनालाई वाल्कर, नेक बेन्डेज र ट्वाइलेट पट तथा एकसय १५ जनालाई झुल प्रदान गरिएको छ । अध्यक्ष फुयालले समाजवादका ठूला कुरा गर्नुभन्दा व्यवहार महत्वपूर्ण भएकाले संस्थाले अपांगता भएकाहरुको दैनिकी सहज बनाउन सहयोग गरेको जानकारी दिए ।"
पेरिसडाँडा परिवर्तनकी साक्षी,"सुशीला रोकालाई कमरेड शब्द असाध्यै मन पर्छ । आफूलाई कमरेड सुशीला भनेर बोलाएको झन् मन पर्छ । अझ देशका शक्तिशाली कमरेडहरूले गुड गर्दै (हात मिलाउँदै) के छ सुशीला कमरेड ? भन्दा त उनका खुशीका खुट्टा भुइँमा हुँदैनन् । उनी नौ वर्षदेखि पेरिसडाँडामा कमरेडहरूको सरसंगत र चिया सेवामा छिन् । त्यही पेरिसडाँडा, जो तत्कालीन माओवादी केन्द्रको मुख्यालय थियो र अहिले नवगठित नेकपाको कार्यालयमा फेरिइसकेको छ । कुनै बेलाको गुलजार, हरिलोभरिलो र माओवादीमय पेरिसडाँडा अहिले करिबकरिब उजाड छ । र, भर्खरभर्खर सुरु भएको छ, नेकपामय नयाँ आउजाउ । चिया पकाएर नेताकार्यकर्तालाई खुवाउने सुशीला पेरिसडाँडाकी यस्ती साक्षी हुन्, जसले माओवादी पार्टीका एकएक उतारचढाव नियालेकी छिन्, तिनको हिस्सा भएकी छिन् । यद्यपि, उनी राजनीतिक विश्लेषण गर्न जान्दिनन् । न उनी माक्र्सवाद, लेनिनवाद, माओवादजस्ता शब्दहरूको अर्थ जान्दछिन्, न आउँदै गरेको समृद्धिकै भेउ पाएकी छिन् । उनी त बस आफ्नो काम इमानदारीपूर्वक गर्न जान्दछिन् । काम अर्थात् चिया पकाएर सर्भ गर्नु । गत आइतबार पनि पेरिसडाँडास्थित पूर्वमाओवादी हेडक्वार्टरमा सुशीला चिया पकाउँदै थिइन् । मुख्यालय सुनसान थियो । कार्यालयका सुरक्षार्थ खटिएका दुई जना सैनिक गेटमा उभिएर मोबाइल चलाइरहेका थिए । मान्छेहरू फाट्टफुट्ट कार्यालयभित्र छिरिरहेका थिए, निस्किरहेका थिए । कार्यालयका ढोका प्रायः बन्द थिए । ट्रेड युनियन कार्यालय पनि खालीखाली थियो । क्यान्टिनमा बसेर चारपाँच जना युवा गफिइरहेका थिए । चौरमा पाँचसात जना युद्धकालका घाइतेहरू गर्मागर्मी बहस गरिरहेँझैँ देखिन्थे । साँझमा भेटिएकी थिइन्, सुशीला । मुख्यालयको तेस्रो तलाको बरन्डामा । बरन्डासम्म आइपुग्ने भर्याङ छेउको सानो कोठामा थिए, एउटा ग्यास चुलो, केही थान कप, प्लेट, चम्चा, अनि चिनी र चियापत्तीका बट्टाहरू । जेठ ३ गते माओवादी र एमालेबीच एकता भई नयाँ पार्टी जन्मियो नेपाल कम्युनिस्ट पार्टी (नेकपा) । पेरिसडाँडालाई नयाँ पार्टीले पनि आफ्नो एउटा मुख्यालय बनायो । पार्टीको नाम लेखेर नयाँ बोर्ड टाँसिएको छ, परैबाट देखिने गरी । अरू त पुरानै छन् । सुशीलाको चियाकक्ष पनि पुरानै छ । पार्टी एकतादेखि सुशीला खुशी छिन् । भन्छिन्, पार्टी ठूलो भएपछि मात्र चाहेको काम गर्न सक्छ । दुई पार्टी मिलेर ठूलो भएपछि जनताका मागहरू पूरा गर्न सजिलो हुन्छ । जसले एक दशक माओवादी मुख्यालयमा चिया बाँडिन् अनि एकता र टुटफुटका सुखदुःख देखिन्न, नेताका हातमा देशको भविष्य छ, मेरो हातमा छ चियाको कप सुशीला दिनभरि पार्टी कार्यालयमै हुन्छिन् । नेताकार्यकर्ताका लागि चिया बनाउँछिन् । कोठाकोठामा पुर्याउँछिन् । जुठा गिलास उठाउँछिन्, धोइपखाली गर्छिन् । यत्तिकैमा दिन बित्छ । २०६६ सालदेखि उनी पेरिसडाँडामा कमरेडहरूको चिया सेवामा छिन् । सहयोगीका रूपमा उनी कोटेश्वरस्थित माओवादीको हेडक्वार्टर आइपुगेकी थिइन् । बस्नका लागि त्यहाँ उनलाई एउटा कोठा दिइयो । जिम्मेवारी पनि दिइयो, चिया बनाउने । पार्टी कार्यालयमा सुरुसुरुका दिन सम्झिन्छिन् उनी, पहिलापहिला मान्छेहरूको आवतजावत बाक्लो हुन्थ्यो । नेता, कार्यकताको भीडभाड हुन्थ्यो । चिया पकाएर खुवाउनै महाभारत हुन्थ्यो । देशका ठूलठूला नेताहरूलाई उनी हरेक दिनजसो देख्थिन् । नेताहरू चिया मगाउँथे । उनी पुर्याइदिन्थिन् । प्रायः नेता ग्रिन टी खानुहुन्थ्यो, उनी सम्झन्छिन्, अहिले पनि कार्यालय आउँदा ग्रिन टी नै रोज्नुहुन्छ । चिया दिइसकेपछि सुशीलासँग नेताहरूले हात मिलाउँथे । सुप्रिमो प्रचण्डदेखि डा बाबुराम भट्टराई, मोहन वैद्यजस्ता ठूला नेताहरूले दह्रो गरी हात मिलाएको अभै सम्झना छ उनलाई । हालखबर सोध्नुहुन्थ्यो, परिवारबारे सोध्नुहुन्थ्यो, सुशीला दंग पर्दै सुनाउँछिन्, त्यतिबेला त मेरो खुट्टा भुइँमा हुँदैनथ्यो । अब त सबै कथाजस्तो लाग्छ । नेताहरू कताकता पुग्नुभयो, कताकता । उनी पेरिसडाँडा आइपुग्दा यहाँ चहलपहल, चमकदमक उल्कै थियो । माओवादी पार्टीको शानमान बेग्लै थियो । म यहाँ आउँदा पूर्वलडाकुहरू पनि थिए, सुशीला स्मृतिमा फर्कन्छिन्, उनीहरूले पनि काम गर्थे । कार्यालयका हरेक काम हामी मिलेर गथ्र्यौं । पूर्वछापामार, प्रंशसक, भ्रातृ संगठनका कार्यकता, नेताहरू आइरहने हुनाले त्यतिबेला कार्यालय भरिभराउ हुने गरेको उनी बताउँछिन् । मान्छेहरूको चहलपहल, आवतजावतले पेरिसडाँडा रौनकमय भएको इतिहास उनको सम्झनामा ताजै छ । ती दिनहरूमा उनलाई चिया बनाउनै भ्याईनभ्याई हुन्थ्यो । दिनमा सयौँ कप चिया पकाउँथिन् । समयक्रममा माओवादीको कान्ति हराउँदै जान थाल्यो । सुशीला भन्छिन्, पछिपछि पार्टी फुट्दै जान थाल्यो । पीएलएहरू पनि हटे । नेताहरू पनि कम आउन थाले । कार्यालय शून्य हुँदै गयो । दशक अवधिमा सुशीलाले माओवादीभित्रका अनेक टुटफुटएकता र उकालाओराला देखिन् । २०६५ सालमा तत्कालीन माओवादी र एकताकेन्द्रमसाल एक भए, मातृका यादव बाहिरिए । २०६९ मा मोहन वैद्य, रामबहादुर थापा, नेत्रविक्रम चन्द बाहिरिए अनि २०७३ मा थापा र यादव फेरि भित्रिए । २०७२ सालमा पूर्वप्रधानमन्त्री डा बाबुराम भट्टराई पनि बाहिरिए । नेताहरू बाहिरिँदा सुशीलालाई पनि नरमाइलो लाग्थ्यो, जुट्दा उनी पनि रमाउँथिन् । देश विकास गर्नका लागि नेताहरू एकजुट भएर अघि बढ्नुपर्छजस्तो लाग्थ्यो, उनी भन्छिन्, मातृका कमरेडहरू फर्की आउनुहुन्छ भन्ने कुरामा ढुक्क थिएँ । दिनहरू बित्दै गए । पार्टीभित्र असन्तुष्टिहरू बढेको उनले पनि ख्याल गरिन् । नेताहरूलाई लाग्ने विभिन्न आरोप उनले पनि सुनिन् । जनताका आकांक्षा र अपेक्षालाई बिर्सिएको, सहिदका सपना कुल्चिएको आदिआदि । अनि, नेताहरूले अकुत सम्पत्ति कमाएको, पजेरो र प्राडोमा रमाएको जस्ता नरमाइला कुराहरू सुन्दा उनी दुःखी हुन्थिन् । तर, उनी आफ्ना नेताहरू बिग्रिए भन्ने पत्याउँदिनथिइन् । उनलाई उनीहरूमाथि अटल विश्वास थियो । विरोधीहरूले त जे पनि भन्छन् नि, उनी भन्छिन्, तर, हाम्रा नेताहरू जनताको दुःखको मुक्तिका लागि लडेका थिए, उनीहरू कसरी बिग्रिन सक्छन् ? धमाधम नेताहरूले पार्टी किन छोडिरहेका छन् ? सुशीलाले कुनै मेसो पाइनन्, चिया मात्रै बनाइरहिन् । तर, पार्टी फुट्दै र टुक्रँदै गएकोमा उनी निराश थिइन् । देश परिवर्तन गर्नेभन्दै ज्यान माया मारेर हिँडेका थिए मान्छेहरू, उनी भन्छिन्, जनताको सपना पूरा नभई पार्टी फुट्दा नमज्जा लाग्ने रहेछ । मोहन वैद्यले पार्र्टी छोडेको दिन उनी धेरै बेर रोइन् । चिया बनाउने त्यही सानो कोठामा बसेर उनी एक्लै रोएकी थिइन् । भन्छिन्, वैद्य बा पार्टीबाट जाँदा मनै थाम्न सकिनँ । वैद्यको नेतृत्वमा पार्टीको ठूलो समूह फुटेर गएको थियो । अब माओवादीले देश विकास गर्न सक्दैन जस्तो लाग्यो, उनी सम्झन्छिन्, सोच्दा पनि दिक्क लाग्थ्यो । सुशीलाको पति निश्चल पनि छेउमै बसेका छन् । माओवादीका पूर्वलडाकु र जनआन्दोलनका घाइते हुन् उनी । पार्टी फुट्दै जान थालेपछि युद्धकालमा देखाइएका देश विकास र गरिबी मुक्तिका सपना पूरा होलान् भन्ने कुरामा उनलाई शंका लाग्न थालेको थियो । सानासाना कुरामा चित्त दुखाएर कसैले पनि पार्टी नछाडे हुन्थ्यो भनेर सोच्थे । पार्टी फुटेपछि यसको शक्ति र प्रभाव कम हुने उनले ठानेका थिए । उनले पार्टीका पक्षमा सोचे । तर, पार्टीको लोकप्रियता घट्दै थियो । पार्टी चोइटिँदै जान थालेपछि सुशीलाले निकालेको निष्कर्ष थियो कम्युनिस्ट पार्टीहरू मतभेद हुनासाथ फुटिहाल्दा रहेछन् । पार्टी टुक्रिँदै जान थालेपछि पार्टी कार्यालयमा चहलपहल घट्न थालेको थियो । सुशीलाले फुर्सद पाउन थालेकी थिइन् । नेताहरू कार्यालयमा कम आउन थालेकाले चिनी, चियापत्तीको खपत कम हुन थालेको थियो । पार्टी कार्यालयमै गर्नुपर्ने जरुरी मिटिङमा मात्र नेताहरू पेरिसडाँडा आउन थाले, उनी सम्झन्छिन्, मैले पनि धेरैलाई चिया पकाएर खुवाउनु परेन । साह्रै नमज्जा लाग्छ अहिले पनि। माओवादी शान्ति प्रक्रियामा आएपछि अब देशको मुहार फेरिन्छ भन्ने सोचेकी थिइन् उनले । ठूला नेताहरू नियमित राजनीतिक भेटघाटमा हुँदा सुशीला खुशी हुन्थिन्, नेताहरूले काम गरिरहेका छन््, देश विकास हुने भयो । तर, फुट्दै जान थालेपछि देश विकासमा पार्टीले काम गर्ला भन्ने कुरामा उनलाई शंका लाग्न थाल्यो । कहिलेकाहीँ त लाग्थ्यो फुटेर गएका माओवादी नेताहरू फर्केलान् र देश विकासमा लाग्लान्, उनले थपिन्, अब त एमालेसँग एकता भयो, फर्कलान् भन्ने आश पनि छैन । हो, सुशीलाले हेर्दाहेर्दै माओवादी पार्टीका नेताहरू तितरबितर भए । र, एमालेसँगको एकतापछि पेरिसडाँडामा केपी ओली, माधव नेपालहरू आउन सुरु गरेका छन् । काठमाडौँ, साँखुकी सुशीलाले २०५८ सालदेखि माओवादी पार्टीप्रति झुकाव राख्न थालेकी हुन् । गाउँमा माओवादीले विभिन्न कार्यक्रम गर्थ्यो । उनी पनि सहभागी हुन्थिन् । नेताहरू समानता, मुक्ति, परिवर्तनलाई जोडेर भाषण गर्थे । उनलाई लाग्थ्यो माओवादी पार्टीले नै यो देश बदल्ने हो । उनले माओवादीलाई आफ्ना तर्फबाट सहयोग गर्न थालिन् । २०६० सालमा उनको विवाह माओवादी छापामार निश्चलसँग भयो । नुवाकोटका निश्चललाई पार्टीले काठमाडौँ खटाएको थियो । साँखुमा कार्यक्रम गर्न जाँदा उनको भेट सुशीलासँग भयो । उनीहरू प्रेममा परे र बिहे गरे । ठमेलमा भिनाजुको पसलमा काम गर्थिन् सुशीला । ट्रेकिङ सामग्रीको पसल थियो त्यो । पार्टीलाई आवश्यक पर्ने सामान किन्न माओवादी नेता त्यहाँ पुग्थे । माओवादीले त्यसबेला जुत्ता, ब्याग, स्लिपिङ ब्याग आदि सामान किन्ने गरेको सुनाउँछिन् उनी । त्यहीँ उनको माओवादी नेताहरूसँग चिनजान हुन थालेको थियो । सामान किन्न प्रायः कृष्णप्रसाद सापकोटा दीप कमरेड आउनुहुन्थ्यो, उनी सम्झन्छिन्, २०६० सालमा माओवादीलाई सामान बेचेको भन्दै भिनाजुलाई सेनाले पक्रियो । त्यसपछि म पसल जान छाडेँ । भिनाजु छ महिनापछि छुट्नुभएको थियो । २०६२६३ मा माओवादीसहितको सहभागितामा भएको जनआन्दोलन सफल भयो । मूलधारको राजनीतिमा माओवादी नयाँ शक्तिका रूपमा उदायो । माओवादीको पार्टी कार्यालय बुद्धनगरमा थियो, जसलाई २०६६ सालमा पेरिसडाँडा सारियो । त्यसैबेलादेखि सुशीलाले चिया बनाइरहेकी छिन्, हेडक्वार्टरमा । भिनाजुले माओवादीका नेताहरूसँग भनसुन गरिदिएपछि पार्टी कार्यालयमा सहयोगीका रूपमा काम पाएँ, उनी भन्छिन् । खानेबस्ने बन्दोबस्त पार्टी कार्यालयमै भयो । निश्चल पनि कार्यालय सहयोगीका रूपमा पार्टी कार्यालयमै बस्न थाले । उनी बगैँचामा काम गर्छन् । बिहानबेलुका पार्टी कार्यालयको ढोका लाउने र उघार्ने गर्छन् । जनआन्दोलनका घाइते हुन् उनी । त्यत्रो वर्ष युद्ध लड्दा केही भएन, उनी भन्छन्, जनआन्दोलनको बेला गोंगबुमा प्रहरीसँग भिड्दा मेरो एउटा आँखा गुम्यो । अर्को आँखामा पनि अहिले जलबिन्दुको औषधि हालिरहेको छु । जेठ ३ गते मदनआश्रित स्मृति दिवसमा माओवादी र एमालेबीच पार्टी एकता भयो । यो एकतालाई पेरिसडाँडामा बसेर सुशीला र निश्चल दुवैले टेलिभिजनमा हेरे । कुनैबेला एमाले माओवादीको कट्टर दुश्मनजस्तो थियो, सुशीला भन्छिन्, अहिले दुई पार्टीको एकता भयो । मैले त सोचेको पनि थिइनँ यस्तो दिन आउला भनेर । तर, दुई ठुला कम्युनिस्ट पार्टी एक भई अगाडि बढेकोमा खुशी छु । मिलेर गए भने देश विकास हुन्छ । कम्युनिस्ट पार्टीहरू एकपछि अर्को गर्दै फुटेको अवस्थामा माओवादी र एमालेको एकता हुनुले राम्रो सन्देश दिएको बताउँछिन्, सुशीला । अब दुई पार्टी मिलेर देशलाई समृद्धिको बाटोमा लैजानुपर्छ, उनी भन्छिन् । सुशीलालाई लाग्छ पार्टी एकता गरेर जानु माओवादीको बाध्यता हो । दोस्रो संविधानसभा निर्वाचनमा पार्टी तेस्रो भएपछि माओवादी शक्ति क्षीण भएको थियो, लोकप्रियता घट्दै थियो । कमजोर भएको अवस्थामा अर्काे ठूलो कम्युनिस्ट पार्टीसँग एकता गरेर माओवादीले सही निर्णय लिएजस्तो लाग्छ, सुशीलालाई । अब पार्टी ठूलो भएपछि देश परिवर्तन गर्न सजिलो हुन्छ, उनी भन्छिन्, सानो पार्टी भएपछि राजनीतिमा गाह्रो हुन्छ । पहिला पार्टी ठूलो थियो । नेताहरू पनि त्यहीअनुसार आफ्ना माग राख्थे । पछिल्लो समय त माओवादीको कुरै सुन्न छाडिएको थियो । फुटेर गएका पूर्वमाओवादीका सबै समूह नवगठित नेकपामा मिल्न आए हुन्थ्यो भन्ने कामना गर्छिन्, सुशीला । तर, फर्केलान् भन्ने आश चाहिँ छैन उनलाई । सबै एउटै पार्टीमा हुनुभयो भने त पार्टी पनि बलियो हुन्थ्यो, उनी भन्छिन्, देशको विकास गर्न सजिलो हुन्थ्यो । नेकपा अध्यक्ष तथा प्रधानमन्त्री केपी ओली जेठ ४ गते पेरिसडाँडा पुगे । उनको स्वागतमा सुशीला पनि गेटमा उभिइन् । उहाँ मुख्यालय घुम्नुभयो, ग्रिन टी खानुभयो, सुशीला भन्छिन् । अहिले नेताहरूले जनतालाई जेजे सपना देखाएका छन्, तिनलाई पूरा गर्नुपर्ने सुशीला बताउँछिन् । ३६ वर्षीया उनलाई आफ्नो जीवनकालमा देशले काँचुली फेरेको हेर्न पाइन्छ भन्ने आशा छ । अब त आफ्नै सरकार छ, सुशीला भन्छिन्, स्थिरता पनि छ । अब नेताहरूले देशको भविष्य बनाउनुपर्छ । देशको भविष्यमाथि आशावादी दुई छोरीकी आमा सुशीला आफूहरूको भविष्य चाहिँ पार्टीको हातमा रहेको बताउँछिन् । निश्चल र उनको संयुक्त भनाइ छ हाम्रो भाग्य र भविष्य पार्टीकै हातमा छ । कमरेड सुशीला हातमा कप बोक्दै र हाँस्दै भन्छिन्, मेरो हातमा त अहिले यी यही एउटा कप छ ।"
सत्तालाई बार्गेनिङ चिप्स बनाइयो : कांग्रेस,"अब पनि संविधान संशोधन नभए मधेसीका लागि संघर्षको विकल्प छैन : महतो काठमाडौं ः प्रमुख प्रतिपक्षी दल कांग्रेसले नेपाल कम्युनिस्ट पार्टी (नेकपा) अध्यक्ष केपी ओली सरकारको सयदिने कार्यकाल सामान्य उपलब्धि र अनगिन्ती विसंगति भएको आरोप लगाएको छ । कांग्रेसका प्रवक्ता विश्वप्रकाश शर्माले भिडियो विज्ञप्तिमार्फत ओली सरकारको सय दिन उल्लेखनीय नरहेको बताएका छन् । गत वर्ष भएका स्थानीय, प्रदेश र प्रतिनिधिसभाको निर्वाचनताका मतदातासँग गरेका सयौं बाचाविपरीत ओली सरकार अघि बढेको भन्दै उनले विज्ञप्तिमा एक दर्जन आरोप लगाएका छन् । कांग्रेसले सांसदको शपथ नलिई प्रधानमन्त्रीको शपथ लिन हुन्थ्यो हुँदैनथ्यो भन्ने नैतिक र राजनीतिक प्रश्न फेरि उठाउँदै प्रधानमन्त्रीले शपथ लिँदा भगवान, जनता वा देशमध्ये कसैको नामबाट लिनु पर्ने वा नपर्ने प्रश्नसमेत गरेको छ । संविधानको धारा ८६ को उपधारा २ (ख) बमोजिम तत्कालीन सरकारले राष्ट्रियसभा सदस्यमा मनोनयनका लागि गरेको सिफारिस अनधिकृत रूपमा अस्विकार गर्ने काम राष्ट्रपतिबाट गराउँदै मनोेवैज्ञानिक दबाव दिन थालेको आरोप पनि कांग्रेसले लगाएको छ । संघीयतामा गइसकेको देशमा प्रधानमन्त्री कार्यालयमा राजस्व अनुसन्धान, राष्ट्रिय अनुसन्धान विभाग र सम्पत्ति शुद्धीकरणलगायत निकाय गाभ्ने सोच देखिएको आरोप पनि कांग्रेसले लगाएको छ । संविधान संशोधन गर्ने संकेत गर्दै मधेसी दल तरंगित पार्ने, अल्मल्याउने र सत्तालाई बार्गेनिङ चिप्स बनाएर मधेसकेन्द्रित दलहरूसँग संवाद गर्नु उचित नभएको ठहर कांग्रेसको छ । अर्थतन्त्रबारे श्वेतपत्र जारी गर्दा नकारात्मक सूचक मात्र प्रस्तुत गर्दै देशको ढुकुटी रित्तो देखाउन खोजेकोमा कांग्रेसले आक्रोश व्यक्त गरेको छ । ओली सरकारले न्यायालय नेतृत्वविहीन बनाएको आरोप पनि उसले लगाएको छ । संघीयतामा गइसकेपछि प्रदेशलाई सशक्त पार्नुपर्ने र बजेटसम्बन्धी ऐनकानुन ल्याउन नसक्नु अर्को विसंगति रहेको दाबी कांग्रेसको छ । दुई पार्टी एकीकरण सबैभन्दा ठूलो उपलब्धि : महतो राजपा अध्यक्षमण्डलका नेता राजेन्द्र महतोले वर्तमान सरकारको सय दिनको सबैभन्दा ठूलो उपलब्धि एमालेमाओवादी केन्द्रको एकीकरण भएको बताए । उनले भने, वामपन्थी एकताबाटै यो सरकारको दिनगन्ती प्रारम्भ हुने हुँंदा यसले राष्ट्र र जनताका लागि के गर्छ, त्यसैमा भर पर्छ र गणना पार्टी एकीकरणको दिन गत जेठ ३ बाट सुरु हुन्छ । शक्तिशाली सरकारको मूल्यांकन यसको नीति तथा कार्यक्रम, बजेट, शान्ति, सुव्यवस्था र स्थायित्वका लागि संविधान संशोधन, दुई तिहाइको सरकारबाट गरिबी निवारण गर्न औद्यौगिकीकरणतर्फ लैजाँदै आर्थिक विकास गराउनु नै रहेको उनले बताए । अब संविधान संशोधन हुनैपर्छ, नभए मधेस र मधेसीका लागि संघर्षको विकल्प छैन, उनले भने । भनाइ र गराइमा नमिले जनआन्दोलन हुन सक्छ : श्रेष्ठ संघीय फोरमका सहअध्यक्ष राजेन्द्र श्रेष्ठले भनाइअनुसार सरकारले गर्न नसके देशमा नयांँ ढंगमा जनआन्दोलन हुन सक्ने चेतावनी दिए । उनले भने, प्रदेश र केन्द्रबीच सम्बन्ध सुधार्न नसके राष्ट्रियतामाथि चुनौती आउन सक्छ । मन्त्रालय, विभाग र संघसंस्थाका अधिकार प्रधानमन्त्रीले खिच्न मिल्दैन । नीति तथा कार्यक्रम हेर्दा सरकार संघीय शासनको देखिएन, प्रदेशलाई अधिकार दिएन । प्रतिनिधिसभा सदस्य समेत रहेका उनले चुनावी घोषणापत्र र संसद्मा प्रस्तुत गरेको नीति तथा कार्यक्रमका आधारमा हेर्दा सरकारको सय दिन पञ्चतन्त्रको कथाभन्दा भिन्न नपाएको व्यंग्य गरे । संसद्मा दुई तिहाइ बहुमत र पार्टी एकीकरण भइसकेकाले सरकारले अन्य दलसँग सहमति र सहकार्यमा जोड दिएर राष्ट्रिय एकता बलियो बनाउनु पर्ने उनले जोड दिए ।"
छिमेकीको प्रगतिबाट फाइदा लिऊँ,"काठमाडौं : नेकपाका नेता तथा सांसद योगेश भट्टराईले नेपालले छिमेकी मुलुकको प्रगतिबाट फाइदा लिनुपर्नेमा जोड दिएका छन्। शुक्रबार सरकारको नीति तथा कार्यक्रममाथिको छलफलमा बोल्दै भट्टराईले संविधान निर्माणसँगै जनतामा विकास र समृद्धिको भोक जागेको दाबी गरे। नेपाली राष्ट्रवाद कुर्सीेअनुसार बदलिदैन, अवस्था र स्थिति अनुसार फेरिदैंन भन्ने मानक स्थापित गर्नुपर्छ, भट्टराईले भने, जंगी महत्वाकांक्षासहित तीव्र गतिमा दौडिरहेका हाम्रा छिमेकी मित्र राष्ट्रहरूको प्रगतिबाट फाइदा लिंदै भौगोलिक अखण्डतालाई अक्षुण्ण राख्नु हाम्रो साझा संकल्प हो। उनले प्रमुख विपक्षी कांग्रेसलाई आफ्नै मनको बाघले लखेटिरहेको र अन्योल, अनिश्चय र दुविधाको सिकार बनिरहेको टिप्पणी गरे। बासी र पुराना प्रश्नमा अल्मल्याएर सत्ता पक्षलाई अल्छी नबनाउन म प्रतिपक्षका मित्रहरूलाई अनुरोध गर्दछु, भट्टराईले भने, यो सरकार जिउँदो मान्छेको जिउँदो सरकार हो, धेरै सपना देख्नु अस्वभाविक होइन। छलफलमा सहभागी हुँदै नेकपा सांसद सुवास नेम्वाङले राष्ट्रपति विद्यादेवी भण्डारीलाई महारानी बनाउन लागिएको भन्ने कांग्रेस सांसदको आरोपप्रति आपत्ति जनाउँदै उक्त शब्द रेकर्डबाट हटाउन माग गरेका छन्। राष्ट्रपति भण्डारीले नीति तथा कार्यक्रम सम्बोधनका क्रममा सभामुख र राष्ट्रियसभा अध्यक्षप्रति आदरार्थी शब्द प्रयोग नगरेको भन्दै कांग्रेसले आपत्ति जनाइरहेको छ। कांग्रेसका तर्फबाट १७ जना सांसदले संशोधन दर्ता गराउँदै राष्ट्रपति महारानीका रूपमा संसदमा प्रस्तुत भएको आरोप लगाएका छन्। जवाफमा सभामुख महराले त्यस शब्दप्रति आफ्नो गम्भीर ध्यानाकर्षण भएको बताएका छन्। सरकारले नीति तथा कार्यक्रममार्फत सपना देख्नु नराम्रो हो र ? , नेम्वाङले भने, म पनि आजकाल काठमाडौंलुम्बिनी, काठमाडौंपोखरा, काठमाडौवीरगञ्जमात्र होइन, दिल्ली हुँदै युरोप, बेइजिङ पुगेको सपना देख्न थालेको छु। नेम्वाङले पानी जहाज चढेको सपना पनि देख्न थालेको बताए। मैले कोशी हुँदै गंगा, हिन्द महासागर पुगेको सपना पनि देख्न थालेको छु, उनले भने। समयमै उपस्थित हुन सरकारलाई रुलिङ काठमाडौं। सभामुख कृष्णबहादुर महराले प्रतिनिधिसभा बैठकमा तोकिएको समयभित्र उपस्थित हुन सरकारलाई निर्देशन दिएका छन्। प्रतिनिधिसभा बैठक शुक्रबार बिहान १० बजे बोलाइएको थियो। तर कोही पनि मन्त्री उपस्थित नहुँदा पौने घण्टा ढिलो गरी बैठक सुरु भएको थियो।सरकारको नीति तथा कार्यक्रममाथिको छलफलमा सरकारकै उपस्थिति नहुने र महत्व कम हुन थालेपछि सभामुख महराले रुलिङ गरेका हुन्। त्यसअघि सभामुख महराले वनमन्त्री शक्तिबहादुर बस्नेत संसद भवनमा पुग्नेबित्तिकै बैठक प्रारम्भ गरेका थिए। संसदमा सरकारको उपस्थिति ढिलो भएको छ, यसतर्फ म ध्यानाकर्षण गराउन चाहन्छु। मन्त्रीलगायत सबैको उपस्थिति समयमै होस्, महराले रुलिङ्ग गरे। सरकारको उपस्थितिबिना संसद बैठक नबस्ने प्रचलन छ। वर्तमान सरकारमा २३ जना मन्त्री भए पनि अधिकांश मन्त्री संसदमा उपस्थित हुँदैनन्। यस्तै सभामुख महराले सांसदहरूलाई पनि नियमित रूपमा संसदमा उपस्थित हुन रुलिङ गरेका छन्। नीति तथा कार्यक्रमाथि छलफल चलिरहँदा संसदका अधिकांश कुर्सी खाली हुन थालेपछि महराले सांसदहरूलाई पनि बैठकमा उपस्थित हुन निर्देशन दिएका हुन्।"
प्रदेश सरकारको सय दिन : कामभन्दा विवाद धेरै,"जनकपुरधाम : मुख्यमन्त्री लालबाबु राउतको नेतृत्वमा गठन भएको प्रदेश २ को सरकारले सय दिन पूरा गरेको छ। मुख्यमन्त्री राउतले फागुन ३ गते पद तथा गोपनीयताको शपथ लिएका थिए। यो अवधिमा उपलब्धि थोरै र विवाद धेरै भएको विश्लेषण गरिएको छ। मुख्यमन्त्री राउतले सरकार गठनको १० दिनपछि एक सय दिनमा गर्ने कामको योजनासहित प्रतिबद्धतापत्रसमेत सार्वजनिक गरेका थिए। तर, उनका प्रतिबद्धता घोषणमै सीमित देखिएको छ। संघीयता कार्यान्वयन गर्दै प्रदेश सरकार गठन भए पनि जुन गतिमा काम गर्नुपथ्र्यो त्यस्तो हुन नसकेको प्रमुख प्रतिपक्षी कांग्रेस नेता रामसरोज यादव बताउँछन्। प्रदेश सरकारले अहिलेसम्म दुईवटा मात्र कानुन निर्माण गर्न सकेको छ, उनी भन्छन्, सुस्त गतिमा सरकारको कामकाज अघि बढिरहेको र यस्तो मन्द गतिले विकास तथा समृद्धिको सपना पूरा हुन सक्दैन। उनका अनुसार आर्थिक तथा संवैधानिक रूपमा संघीय सरकारमा निर्भर रहे पनि विधेयक ल्याउन संवैधानिक कठिनाइ थिएन। सरकारले तीन महिनामा धमाधम विधेयक प्रदेशसभामा ल्याउनुपथ्र्यो। विज्ञ नियुक्त गरेर भए पनि विधेयक निर्माणलाई गति दिनुपथ्र्यो, उनी भन्छन्, तर, त्यसो नगरी मुख्यमन्त्री र मन्त्रीहरू विभिन्न कार्यक्रम भ्याउन र व्यक्तिगत स्वार्थसिद्धिमा लागेकाले सय दिन उपलब्धिमूलक हुन सकेन। नेकपा नेता एवं तत्कालीन एमाले संसदीय दलका नेता सत्यनारायण मण्डल राउत सरकारको सय दिनलाई असफलताको संज्ञा दिन्छन्। विपक्षीकै समर्थन पाएको सरकारले प्रभावकारी काम गर्न सकेको छैन। स्रोत र अर्थको अभाव केन्द्रबाट भए पनि प्रदेश राजधानी, कामकाजको भाषा, प्रदेश नामकरणका विषयमा टुंगो लगाउन कहीं कतैबाट रोक थिएन। तर, हालसम्म यी विषयलाई सदनमा प्रवेश नै गराउन नसक्नु सरकारको असफलता हो। स्रोतसाधनमा गिद्धेदृष्टि गाडेर बस्ने मन्त्रीहरूको चरित्रका कारण प्रदेश सरकारको सय दिनमा विवादले बढी स्थान पाएको र उपलब्धी केही पनि नरहेको मण्डलको भनाइ छ। भौतिक पूर्वाधार विकासमन्त्री जितेन्द्र सोनल भने सरकारको सय दिन ऐतिहासिक र उपलब्धिमूलक भएको दाबी गर्छन्। स्रोतसाधन र जनशक्ति अभावमा पनि प्रदेश २ को सरकारले गरेको काम सराहनीय छ, मन्त्री सोनल भन्छन्, सरकारले प्रदेशभरि नै आफ्नो उपस्थितिको अनुभूति गराएको छ। विकास निर्माणमा गुणस्तरलाई ध्यानमा राखी अनुगमन र अवलोकनलाई प्राथमिकता दिइएको उनको भनाइ छ। प्रदेश सरकारसँग आफ्नो सुरक्षा अधिकारी र प्रहरी नभएको अवस्थामा भारतीय प्रधानमन्त्री नरेन्द्र मोदीको जनकपुर भ्रमणलाई शान्तिपूर्वक सम्पन्न गराउन सफल भएको उनी बताउँछन्। केन्द्रले प्रदेश सरकारमातहत कार्यालय तथा कर्मचारीलाई नपारेर असहयोग गरेको उनको गुनासो छ। प्रदेश २ मा दुईवटा कानुन मात्र बनेका छन्। दुई विधेयक प्रदेशसभा बैठकबाट पारित भई प्रदेश राजपत्रमा प्रकाशन भइसकेको छ। आर्थिक कार्यविधि विधि र विनियोजन विधेयक प्रदेशसभाबाट पारित भई प्रदेश प्रमुख रत्नेश्वरलाल कायस्थबाट प्रमाणित भई राजपत्रमा प्रकाशन भएको जनाइएको छ। प्रदेशसभा सचिवालयका अनुसार ६ विधेयक प्रदेशसभामा दर्ता भइसकेका छन् भने ९ वटा कानुन बनाउनका लागि मन्त्रिपरिषद्ले सैद्धान्तिक सहमति दिएको छ।"
