शीर्षक,विवरण
अलमल प्रदेश,"प्रदेश संसद्बाट नाम र राजधानी घोषित हुँदै स्थिरताको सन्देश प्रवाहित हुनुपर्ने थियो। तर चार प्रदेश न नाम तय गर्न सफल भएका छन्, न त राजधानी तोक्न। प्रदेश संसद्बाट समयमै राजधानी र नाम घोषित नहुँदा अन्योल र अस्थिरता छाएको छ। प्रदेश सरकार र संसद् क्रियाशील भएको फागुनमै एक वर्ष बितिसकेको छ। सातमध्ये तीनले राजधानी र नाम टुंग्याएका छन् भने चारवटा अलमलमा छन्। एक, दुई, तीन, पाँच प्रदेशका संसद् स्थायी राजधानी तोक्न असफल छन्। संविधानतः प्रदेशको दुईतिहाइ मतबाट राजधानी र नाम घोषित गर्नुपर्ने हुन्छ। चार प्रदेशमा सत्तारुढ दलसँग दुईतिहाइ मत छ। तर सत्तारुढ दलभित्र राजधानी आफूनजिक पार्ने तानातानका खेलले समस्या उत्पन्न भएको छ। अर्कोतिर प्रतिपक्षीसँग स्वार्थ नमिल्दाका समस्या यथावत् छन्। खासमा प्रदेशको नाममा भन्दा चर्को विवाद राजधानी कहाँ राख्ने भन्नेमा छ। राजधानीका लागि सांसददेखि मुख्यमन्त्रीसम्मको लबिङ मै एक वर्ष बित्यो। चैत मसान्तभित्र नाम र राजधानी टुंग्याउने योजना अघि सारे पनि हिउँदे अधिवेशनमा यो विषयले प्रवेश पाएन। राजधानी र नाम तोक्ने सवालमा दलहरूबीच विवाद चुलिँदो छ। नागरिकको पनि आफ्नो ठाउँमा राजधानी हुनुपर्ने मागका कारण दलहरू खुलारूपले बहस गर्न डराएका छन्। विरोधकै डरले प्रदेश सरकारले यो प्रस्ताव संसद्मा प्रस्तुत गर्न आनाकानी गरिरहेका छन्। यद्यपि राजधानी र नाम टुंग्याउन नियमावली बनेको छ। तर मुख्यमन्त्री, मन्त्री र सांसदको स्वार्थ बाझिँदा प्रक्रिया अवरुद्ध भएको हो। स्थायी मुकाम र नाममा अल्झिरहँदा स्थायी सरकारी संरचना निर्माण हुन पाएका छैनन्, तिनको कार्यालयसमेत अस्थायी छन्। अर्थात् प्रदेशका कार्यालय भाडा या कुनै सरकारी निकायको शरणमा छन्। अस्थिरताको सबभन्दा चर्काे मार विकासमा परेको छ। प्रदेश सरकारले एक वर्ष अलमलमै बिताउँदा बजेट कार्यान्वयन पनि सुस्त छ। एकातिर सरकारले समृद्ध नेपाल र सुखी नेपालीको नारा अघि सारेको छ भने अर्कोतिर एक वर्षसम्म विकास खर्च न्यून छ। संघीय सरकारले पठाएको बजेट कार्यान्वयनमा प्रदेश सरकार कमजोर देखिनु मुकाम तोक्न नसक्नुले हो। प्रदेश सरकार नाम र राजधानीमै अल्मलिँदा संघीयताको संस्थागत विकासमा समेत ढिलाइ भएको छ। मुख्यमन्त्रीहरूले सहमतिमै टुंग्याउने नीति लिएका छन्। उनीहरू केन्द्रसँग परामर्शमा लागेको जवाफ दिँदै समय गुजार्दैछन्। प्रदेश १ का मुख्यमन्त्री शेरधन राई कोशीकिराँत राख्न प्रधानमन्त्रीलाई मनाउने कोसिसमा छन्। तर उनले यो प्रस्ताव संसद्मा लैजाने आँट देखाउन सकेका छैनन्। प्रदेश २ मा भाषा र नाममा विवाद यथावत् छ। प्रदेश ३ का मुख्यमन्त्री डोरमणि पौडेल हेटौंडामै राजधानी राख्ने अडानमा छन्। प्रदेश ५ का मुख्यमन्त्री शंकर पोखरेलले बुटवलबाट दाङ लैजाने लबिङ छाडेका छैनन्। आफूअनुकूल राजधानी घोषित नहुने आशंकाले मुख्यमन्त्रीहरू संसद्मा प्रस्ताव लैजान आनाकानी गरिरहेका छन्। पूर्ववर्ती सरकारका पालामा गठबन्धनका प्रभावशाली मन्त्रीले आफू अनुकूलको स्थानमा राजधानी घोषित गरेपछि समस्या उत्पन्न भएको हो। त्यतिखेर अस्थायी ठान्दै खास विवाद भएन, किनभने वैधानिक थलो तोक्ने अधिकार प्रदेश संसद्लाई थियो। कतिपय अस्थायी राजधानी भौगोलिक हिसाबले अपायक छन्। प्रदेश राजधानी तोक्न भौतिक संरचना, भौगोलिक समदूरी, जनसंख्याको अनुपात र सुरक्षा अवस्थामा ध्यान दिनुपर्छ। राजधानी सबै क्षेत्रलाई सहजै पहुँच हुन सक्ने सुविधासहितको ठाउँमा हुनुपर्छ। हवाई, सडक र सञ्चारको सहज पहुँच महत्त्वपूर्ण हुन्छ। यी प्रदेशमा नेकपासँग राजधानी तोक्न सक्ने दुईतिहाइ बहुमत भएको हुँदा भोलि यसबाट उत्पन्न हुन सक्ने जटिल परिस्थितिको जवाफ पनि उसैले दिनुपर्ने हुन्छ।"
काभ्रेमा प्रहरी र विप्लव समूहबीच दोहोरो फायरिङ,काठमाडौं : काभ्रेमा प्रहरी र नेत्रविक्रम चन्द विप्लव समूहबीच दोहोरो फायरिङ भएको छ। मंगलबार राति महानगरीय प्रहरी अपराध महाशाखा टेकुको टोली र विप्लव समूहबीच गोली हानाहान भएको हो। ललितपुरको नख्खुमा फागुन १० गते भएको बम विस्फोटको अनुसन्धानका क्रममा काभ्रे पुगेको अपराध महाशाखाको टोली र विप्लव समूहबीच गोली हानाहान भएको हो। अपराध महाशाखाका एसपी केदार ढकालका अनुसार मोबाइल टावरका आधारमा विप्लव कार्यकर्ता खोज्दै गएको प्रहरी टोलीमाथि गोली चलाएपछि प्रहरीले जवाफी फायरिङ गरेको हो। विस्फोटमा संलग्न समूह काभ्रेमा रहेको देखिएपछि काठमाडौंबाट प्रहरी टोली काभ्रे पुगेको थियो। एसपी ढकालका अनुसार काभ्रेको रोशी गाउँपालिकामा गोली चलेको हो। घटनाको थप विवरण भने आउन सकेको छैन। सरकारले विप्लवको पार्टीलाई प्रतिबन्ध लगाएसँगै प्रहरीले उनका कार्यकर्तामाथि निगरानी बढाएको छ। फागुन २८ गते बसेको मन्त्रिपरिषद् बैठकले विप्लव समूहमाथि प्रतिबन्ध लगाउने निर्णय गरेपछि प्रहरीले निगरानी बढाएको हो।
आगलागीबाट ३० लाखको क्षति,"विराटनगर : मोरङको ग्रामथान गाउँपालिका२ भृकुटी चोकमा मंगलबार बिहान भएको आगलागीबाट ३० लाख मुल्य बराबरको क्षति भएको बताइएको छ । स्थानीय जानुका दाहालको गाईगोठबाट सुरु भएको आगोले छिमेकी दामोदर बरालको फुसको छानो भएको घरमा पनि क्षति पुगेको प्रहरीले जनाएको छ । दाहालको गाईगोठमा खोले पकाउने क्रममा अचानक गोठबाट आगलागी सुरु भएको जनाइको छ । आगलागीबाट दाहालको टिनको छानो भएको गोठ जलेर नष्ट हुँदा एक लाख ५० हजार रुपयाँ बराबरको क्षति भएको प्रहरीले जनाएको छ । मोरङ प्रहरी प्रमुख एसपी मनोजकुमार केसीका अनुसार बरालको घरमा सल्किएको आगोले घरसहित अन्नपात, लत्ताकपडा, भाँडावर्तन, काठपात, नगद ५ लाख जलेर पूर्ण रुपमा नष्ट हुँदा भएको छ । आगो स्थानीय बासिन्दा, प्रहरी र दमकलको सहयोगमा नियन्त्रणमा लिइएको र घटनामा कुनै मानविय क्षति भने नभएको केसीले बताए ।"
बलात्कारपछि बहिनीको हत्या !,"राजविराज : कोठामा मृत फेला परेकी सप्तरीको खड्ग नगरपालिका९ की ११ वर्षीया बालिकाको बलात्कारपछि हत्या भएको पुष्टि भएको छ। बलात्कारपछि अरूले घटना थाहा नपाउन भनेर हत्या गरेको अनुसन्धानबाट पुष्टि भएको सप्तरी प्रहरीले जनाएको छ। बलात्कारपछि बालिकाको हत्या गर्ने अरू कोही नभएर उनकै दाजु हुन्। बलात्कारपछि मारिएकी बालिका अभियुक्तका सहोदर काकाकी छोरी हुन्। घटनाअनुसार टाउको दुखेर बिरामी बालिका आफ्नै कोठामा सुतेकी थिइन्। घरमा कोही नभएका बेला कोठामा प्रवेश गरेका १८ बर्से राजदेव मण्डलले टाउको सुम्सुम्याउँदै मुख थुनेर ०७४ माघ २५ गते साँझ कुकृत्य गरे। उनी घरमा प्रवेश गरेको र घरबाट निस्केको छिमेकीहरूले देखे पनि घरपरिवारकै मानिसमाथि कसैले शंका गरेनन्। मुख थुनेर बलात्कार गरेपछि रुन थालेकी बालिकाको आवाज अरूले नसुनुन् भनेर पीडितकै कुर्ताको तुनाले घाँटीमा कसेर हत्या गरेको इन्स्पेक्टर हरिविष्णु ढकालले बताए। बालिकाको मृत्युबारे थाहा पाएको घरपरिवारले सुरुमा सत्य लुकाउन नखोजेका होइनन्। सुरुमा कालगतिले मृत्यु भएको भनियो, इन्स्पेक्टर ढकालले भने, तर बालिकाको शव भोलिपल्ट पोस्टमार्टम गर्न लहान पुयाउँदा चिकित्सकले परीक्षण गर्दै बलात्कारको संकेत गरेपछि सुक्ष्म अनुसन्धान गर्यौं। शवको पोस्टमार्टम धरानस्थित बीपी कोइराला स्वास्थ्य विज्ञान प्रतिष्ठानमा भयो। आरोपितसमेत सँगै हुन्थे। घर, अस्पताल, प्रहरी कार्यालय सबै ठाउँमा मृतकको परिवारसँग आउने गरेका उनको हाउभाउ र व्यवहारले शंका लागि केरकार गर्दा वास्तविकता पत्ता लाग्यो, इन्स्पेक्टर ढकालले भने, प्रहरीको सुक्ष्म छानबिनले घटना पत्ता लाग्यो र इलाका प्रहरी कार्यालय कल्याणपुरले ०७४ माघ २८ गते आरोपितलाई पक्राउ गर्यो। हाडनाता करणी र कर्तव्य ज्यान मुद्दाका कसुरदार राजदेवलाई जिल्ला न्यायाधीश हरिश्चन्द्र ढुंगानाको इजलासले ०७४ फागुन २५ गते पूर्पक्षका लागि राजविराज कारागारमा हिरासतमा छन्। अदालतले ०७५ चैत ४ गते कर्तव्य ज्यान कसूरमा उनलाई जन्मकैद, बलात्कार कसूरमा १० वर्ष र हाडनाता करणी कसूरमा २ वर्ष कैद हुने फैसला गरेको छ। सप्तरी जिल्ला अदालतका स्रेस्तेदार दिलकुमार बर्देवाका अनुसार विभिन्न कसूरका आधारमा जन्मकैद, १० वर्ष र दुई वर्ष कैद तोकिए पनि अभियुक्तले सबैभन्दा बढी हुने जन्मकैदको सजाय भोग्नु पर्नेछ।"
झापामा बिहीबार मात्रै होली पर्वको बिदा,"बिर्तामोड : झापामा मधेस क्षेत्रकै रुपमा बिहीबार होली पर्व मनाइने भएकाले सार्वजनिक बिदा घोषणा गरिएको छ । यहाँका विभिन्न समुदाय र नागरिकले अन्य तराईका जिल्ला सरहको सूचीमा राखेर बिदा दिन माग राख्दै ध्यानाकर्षण गराएकाले बुधबारको सार्वजनिक बिदा हटाएर बिहीबार सार्वजनिक बिदा दिएको जिल्ला प्रशासन कार्यालय झापाले जनाएको छ । झापाका प्रमुख जिल्ला अधिकारी जनकराज दाहालले स्थानीय नागरिक र समुदायको मागलाई ध्यानमा राख्दै गृह मन्त्रालयको निर्देशन बमोजिम बिहीबार नै झापामा सार्वजनिक बिदा दिने निर्णय भएको बताए । झापा तराईमा पर्ने जिल्ला र सबै समुदाय र नागरिकको माग बमोजिम बिहीबार सार्वजनिक बिदा दिने निर्णय भएको हो, सबै कार्यालयमा जानकारी गराएको छु, बुधबार कार्यालय खुल्छ, बिहीबार बिदा हुन्छ । प्रमुख जिल्ला अधिकारी दाहालले भने । २०७२ सम्म सरकारले झापालाई तराइसँग दाजेर सार्वजनिक बिदा दिइने गरेको थियो । २०७३ सालदेखि पहाडी जिल्लाको सूचीमा राख्दै होली पर्वको सार्वजनिक बिदा दिन सुरु गरिएको थियो ।"
बार नेतृत्व चुनाव : जितमा आआफ्नै दाबी,"काठमाडौं : नेपाल बार एशोसिएसनको निर्वाचनमा उत्रिएका लोकतन्त्रवादी र प्रगतिशील समूहतर्फ अध्यक्षका उम्मेदवारले आगामी बार राजनीतिक हस्तक्षेपमुक्त हुने प्रतिबद्धता जनाएका छन्। राजधानीमा आयोजित एक कार्यक्रममा लोकतन्त्रवादी समूहतर्फ अध्यक्षका उम्मेदवार सुनिल पोखरेल र प्रगतिशील समूहतर्फ अध्यक्षका उम्मेदवार चण्डेश्वर श्रेष्ठले व्यावसायिक बारको आवश्यकता औंल्याए। यो निर्वाचन नेतृत्व केन्द्रित नभई नीति केन्द्रित हुनेछ। पेशागत सुरक्षा, हक हित, प्राज्ञिक बारका अतिरिक्त हस्तक्षेपमुक्त न्यायपालिकामा हाम्रो प्रतिबद्धता छ, सञ्चार केन्द्रद्वारा सोमबार आयोजित अन्तरसंवादमा पोखरेलले भने। उनले पछिल्लो समय न्यायपालिकामा राजनीतिक हस्तक्षेप बढेको भन्दै बार स्वन्त्र भए मात्रै परिवर्तन ल्याउन सकिने भनाइ उनको थियो। स्वतन्त्र र निर्भिक न्यायपालिका कायम राख्न न्यायाधीशका सन्दर्भमा संसदीय सुनुवाइ विशेष समितिको औचित्यका विषयमा पुनर्विचार गर्नुपर्ने अवस्था पनि पोखरेलले दर्शाए। तत्कालीन प्रधानन्यायाधीश खिलराज रेग्मी सरकार प्रमुख बनेदेखि नै स्वतन्त्र न्यायपालिकाको गरिमा गिरेको भन्दै आफ्नो समूहले जितेमा शाख फर्काउन सक्षम हुने दाबी उनको छ। नेतृत्व होइन, निती केन्द्रीत बार : पोखरेल राजनीतिक हस्तक्षेपमुक्त बार : श्रेष्ठ प्रगतिशील समूहतर्फ अध्यक्षका उम्मेदवार चण्डेश्वर श्रेष्ठले पनि राजनीतिक हस्तक्षेपमुक्त बारको प्रतिबद्धता व्यक्त गरे। न्यायालय सक्षम र बलियो भए मात्र मानवअधिकारको रक्षा सम्भव हुने भएकाले सुधारका लागि आफू कटिबद्ध भएर लाग्ने भनाइ श्रेष्ठको छ। हामीले व्यावसायिकका साथमा भ्रष्टाचार र विकृतिविरुद्ध बोल्ने बार बनाउँछौं, श्रेष्ठले भने, न्यायपालिका पनि जनताको निगरानीमा हुनुपर्छ। कतैबाट नियन्त्रित हुन्छ भने खवरदारी हुन्छ। संसदीय सुनुवाइ समिति जनआन्दोलनपछिको उपज रहेकाले हटाउन नहुने तर्क श्रेष्ठको थियो। श्रेष्ठले न्याय परिषद्मा जाने प्रतिनिधिमा प्रश्न उठेको भन्दै आफ्नो समूहले सुधार ल्याउने दाबी उनको थियो। लोकतन्त्रवादी समूहतर्फ महासचिवका उम्मेदवार लिलामणि पौडेल, प्रगतिशिल समूहतर्फ महासचिव सुरेन्द्र थापा र महिला उपाध्यक्ष रक्षा बस्यालले पनि आफ्ना प्रतिबद्धता राखे।"
रुकुममा भिरबाट लडेर एकजनाको मृत्यु,रुकुम पश्चिम : रुकुम (पश्चिम)मा एकजनाको भिरबाट लडेर मृत्यु भएको छ । जिल्लाको बाँफिकोट गाउँपालिका३ का ४० वर्षीय दुर्गबहादुर खत्रीको लडेर मृत्यु भएको स्थानीयले जानकारी दिएका छन् । जंगलमा घाँस काट्दै गर्दा लडेर गम्भिर घाइते भएका खत्रीको उपचारको लागि जिल्ला अस्पताल ल्याउँदै गर्दा बाटोमा मृत्यु भएको स्थानीय परिचन्द्र खत्रीले जानकारी दिए । मंगलबार बिहान घाँस काट्दै गर्दा उनी करिब पाँच सय मिटर तल खसेको उनले बताए ।
नेपाली सेनाको हाईयर कमाण्ड प्रशिक्षण,"काठमाडौं : नेपाली सैनिक वार कलेजमा हाईयर कमाण्ड तथा म्यानेजमेन्ट प्रशिक्षणको छैटांै सिरिज मंगलबारबाट आरम्भ भएको छ। बलाधिकृत रथी हेमन्तराज कुँवरले नगरकोटस्थित कलेजमा प्रशिक्षणको आरम्भ गरेका हुन्। प्रशिक्षणमा २५ महासेनानी सहभागी छन्। प्रशिक्षणले नेपाली सेनाको विभिन्न तहमा मात्र नभई बहुराष्ट्रिय वातावरणमा समेत कमाण्ड तथा स्टाफ नियुक्तिमा काम गर्न सक्ने कुँवरले बताए। जेष्ठ अधिकृत तयार पार्न र विषम परिस्थितिको मूल्यांकन गरी जटिल अपरेशनल वातावरणमा समेत प्रभावकारी निर्णय हासिल गर्नका लागि यो प्रशिक्षण आवश्यक रहेको कुँवरको भनाइ छ। राष्ट्रिय सुरक्षाको दृष्टिकोण, सुरक्षा चुनौतिको विश्लेषण, पेशागत चुस्तताको साथमा उच्च सैनिक संस्कार र मान्यताको थप विकासका लागि यस्ता प्रशिक्षण आवश्यक हुन्छ। प्रशिक्षणमा विदेशी पनि सहभागी हुने गर्दछन्। उक्त समारोहमा नेपाली सेनाका बहालवाला रथी तथा अधिकृतको उपस्थिति रहेको सेनाको जनसम्पर्क तथा सूचना निर्देशनालयले जानकारी गराएको छ।"
चालक कुटिएको भिडियो खिच्दा प्रहरीले निर्घात कुटे,"पाँचथर : फिदिमदेखि चाउचाउ बोकेर नांगिन गइरहेको पिकअपका चालकसहित तीनजनालाई प्रहरीले निर्घात कुटपिट गरेको छ। नागिन प्रहरी चौकीका हवल्दार टीका बस्नेतले कञ्चनजंघा इन्टरप्राइजेजको चाउचाउ बोकेर गइरहेको मे १ च ४५५७ नम्बरको गाडीका चालकसहित तीनजनालाई प्रहरी हवल्दार टीका बस्नेतले निर्घात कुटपिट गरेका हुन्। हवल्दार बस्नेतले गाडी चालक फिदिम ४ बस्ने भीमबहादुर विश्वकर्मा, सहचालक जीवन लावर र कुटपिटको भिडियो गरिरहेका दीपक फुयाललाई कुटपिट गरेका हुन्। फिदिम फालोट सडकखण्ड अन्तर्गतको नांगिन खण्डमा पुगेपछि बस्नेत गाडी रोकेका थिए। चालक विश्वकर्माले सामान बोक्ने गाडी भएकाले ठाउँ नभएको भन्दै गाडी नरोकी गएपछि लाखेटेर आफू र सहचालकलाई कुटेको बताए। उकालोमा गाडी रोक्न खोज्नुभयो, विश्वकर्माले भने, ठाँउ छैन भनेर गाडी नरोकीमाथि पुगेपछि मोटरसाइकलमा आएका एक व्यक्तिले तपाईंलाई प्रहरीले पछ्याइरहेको छ भनेर सुनाए। मैले गाडी रोके। लगत्तै आएर एक्कासी भाटा लगाउनुभयो। चालक विश्वकर्मा र सहचालक लावरलाई प्रहरीले कुटपिट गरिरहेको देखेपछि आफ्नो मोवाइलनमा दीपक फुयालले कुटपिट गरिरहेको भिडियो खिचेका थिए। भिडियो खिच्ने फुयाललाई किन भिडियो खिचेको पत्रकार हो भनेर सोधेका थिए। आफू पत्रकार नभई सामान्य नागरिक भएको भनेपछि प्रहरी हवल्दारले फुयाललाई घुडा टेक्न लगाएर विप्लव समूहको कार्यकर्ता भन्दै तिग्रामा लाठी बजारेको फुयालले जानकारी दिए। विप्लवको कार्यकर्ता रहेछ गोली ठोक्छु भन्दै हवल्दारले मलाई पनि कुटे, तिघ्राको निल डाम देखाउँदै फुयालले भने, गाउँमा प्रहरीको दादागिरीले सर्वसाधारण मारमा छौँ। कुटपिटमा संलग्न हवल्दार बस्नेतलाई जिल्ला प्रहरी कार्यालय फिदिम ल्याइएको छ। उनीमाथि छानबिन भइरहेको जिल्ला प्रहरी कार्यालयका प्रहरी नायब उपरीक्षक नरेन्द्र कुँवरले जानकारी दिए। घटनाको छानबिन भइरहेको छ, कुँवरले भने दोषी ठहरिए हवल्दारलाई विभागीय कारबाही हुन्छ। हवल्दारको कुटाइबाट चालक विश्वकर्माको चाक र तिघ्रामा गरी पाँच ठाँउमा निल डाम देखिएको छ। सहचालक लावर र भिडियो खिच्ने फुयालको तिघ्रामा निलडाम छ। कञ्चनजंघा इन्टरप्राइजेजका प्रोपाइटर नवराज घिमिरेले घटनाको छानबिन गरी दोषीमाथि कारबाही गर्न माग गरेका छन्।"
"पोखरामा प्याराग्लाइडिङ दुर्घटना, प्यारापाइलट र पर्यटक घाइते",पोखरा : पोखरामा प्याराग्लाइडिङ दुर्घट्ना हुँदा दुईजना पर्यटक घाइते भएका छन् । पोखराको सराङ्कोटबाट उडान भरी फेवाताल किनारमा अवतरणका क्रममा खपौदीस्थित बिजुलीको तारमा ठोक्किएर प्यारा खस्दा प्यारा चालक युक्रेनी र उनीसँगै उडेका चिनियाँ पर्यटक सामान्य घाइते भएको प्रहरीले बताएको छ । अवतरणका क्रममा बिजुलीका तारमा ठोक्किँदा युक्रेनका ५० वर्षीय प्यारापाइलट अलेस र उनीसँगै उडेका ७ वर्षीय चिनियाँ पर्यटक याङ गुङ जी घाइते भएको प्रदेश प्रहरी कार्यालय पोखराका प्रहरी नायव उपरीक्षक गोविन्द पुरीले जानकारी दिए । ओपन स्काई प्याराग्लाइडिङ कम्पनीबाट उडान भरेका युक्रेनका प्यारापाइलट २० वर्षदेखि पोखरामा वर्किङ भिसामा व्यवसायीक रुपमा प्याराग्लाईडिङ गर्दै आएको कम्पनीका संचालक प्रज्वल रञ्जितले बताए । प्याराग्लाईडिङ उडानमा दक्ष उनी अवतरणका क्रममा हावा लागेर सामान्य भूमरी आएको कारण प्यारा अनब्यालेन्स भएर तारमा ठोक्किएर प्यारा खस्दा दुर्घटना भएको बताइएको छ । उनीहरुको पोखराको मनिपाल शिक्षण अस्पतालमा उपचार भएको थियो । शाहसिक खेलको राजधानी मानिने पोखरामा पछिल्लो समय प्याराग्लाईडिङ पर्यटक एक पछि अर्को दुर्घटनामा परेका छन् । गत फागुनमा प्याराग्लाइडिङ दुर्घटनामा दुईजना सोलो (एक्लै उडेका) प्यारापाईलोटको मृत्यु भएको थियो ।
करेण्ट लागेर महिलाको मृत्यु,परासी : पश्चिम नवलपरासीमा करेण्ट लागेर मंगलबार एक महिलाको मृत्यु भएको छ । मृत्यु हुनेमा बर्दघाट नगरपालिका१३ मझौनी बस्ने ३३ वर्षीया संगीता कोहाँर छिन् । घरको कोठामा प्लग जोड्ने क्रममा उनलाई करेण्ट लागेको थियो । विद्युत्को झट्कापछि घाइते भएकी उनलाई उपचारको लागि अस्पताल ल्याउँदै गर्दा उनको मृत्यु भएको प्रहरीले जनाएको छ ।
गोर्खा सैनिकको शव नेपाल नपठाएको भन्दै जेनेभामा भारतको विरोध,"जेनेभा : ग्रेटर नेपाल अभियानका अभियन्ता फणिन्द्र नेपालले लडाइँमा मारिएका भारतीय गोर्खा सैनिकको शव नेपाल नपठाएको भन्दै जेनेभामा भारतको विरोध गरेका छन्। मंगलबार संयुक्त राष्ट्र संघ, मानवअधिकार परिषद् जेनेभाको ४० औं शत्रलाई सम्बोधन गर्दै लडाइँमा मारिएका भारतीय गोर्खा सैनिकको शव नेपाल नपठाएको भन्दै भारतको विरोध गरेका हुन्। सम्बोधनमा नेपालले सन् १९४७ नोभेम्बर ९ मा गोरखा सेना सम्बन्धमा भएको सन्धि अनुसार सेनालाई भारत र बेलायतमा भागबण्डा गरिएको थियो। सबै लडाइँमा मारिएका सेनालाई आफ्नो घर परिवारमा बुझाइन्छ तर भारतीय गोरखा सेनामा रहेका नेपाली लडाइँमा मारिदा उनीहरूको शव परिवारलाई हस्तान्तरण गरिँदैन। यसरी हुने अमानवीय, अन्यायपूर्ण, असमान व्यवहारलाई रोक्न समेत नेपालले सभामा सम्बोधन गरेका छन्। अघिल्लो सभामा नेपालले सुगौली सन्धिमार्फत् नेपाल गुमाएका ६० हजार वर्ग किमी जमिन भारतले उपनिवेश बनाएको बारे अन्तर्राष्ट्रिय जगतलाई जानकारी गराएका थिए।"
'इच्छा विपरित लोला हाने कारबाही',"काठमाडौं : मर्यादित र सभ्य ढंगले होली उत्सव मनाउन गृह मन्त्रालयले सबैलाई आग्रह गरेको छ। मंगलबार विज्ञप्ति सार्वजनिक गर्दै गृहमन्त्रालयले इच्छा विपरित लोला हान्ने, फोहोर छ्याप्ने र बाटो हिड्नेलाई दुःख दिएर हैरानी गर्नेलाई कारबाही हुने बताएको छ। हिमाल तथा पहाडमा बुधबार र तराईमा बिहीबार रङ र खुसियाली साटासाटको रुपमा मनाइने होलीफागुको शुभकामना दिँदै गृह मन्त्रालयले यस्तो बताएको हो। पर्वलाई धार्मिक एवम् सांस्कृतिक दृष्टिले मर्यादित र सभ्य ढंगले मनाउँदा मात्र होलीफागु पर्वको महत्व सिद्ध हुने हुँदा मर्यादिन र सभ्य ढंगले मनाउनु हुन गृहमन्त्रालय सम्पूर्ण नेपालीजनमा हार्दिक अनुरोध गर्दछ, विज्ञप्तिमा भनिएको छ, कोही कसैको इच्छा एवम् स्वीकृति बेगर कानुन विपरित काम गरे गराएमा प्रचलित कानुन बमोजिम कारबाही हुने व्यहोरासमेत सर्वसाधारण सबैका लागि जानकारिका लागि अनुरोध छ।"
बीपीको निमित्त उपकुलपतिको जिम्मेवारी खनाललाई,"धरान : बीपी कोइराला स्वास्थ्य विज्ञान प्रतिष्ठान धरानको निमित्त उपकुलपतिमा प्रतिष्ठानकै शिक्षाध्यक्ष प्राडा गुरुप्रसाद खनाल नियुक्त भएका छन्। उपप्रधान, स्वास्थ्य तथा जनसंख्यामन्त्री उपेन्द्र यादवले डा खनाललाई प्रतिष्ठानको निमित्त उपकुलपतीमा नियुक्त गरेको पत्र पठाएपछि मंगलबारदेखि उनले कार्यभार सम्हालेका हुन्। सरकारले गत फागुन २६ गते प्रतिष्ठानका उपकुलपति डा राजकुमार रौनियारलाई पदबाट बर्खास्त गरेको थियो। खनाललाई प्रतिष्ठानको आर्थिक र प्रशासनिक लगातका सबै काम गर्ने अधिकार समेत दिइएको छ।"
फागु मनाउने थकाली समूदायको फरक शैली,"बेनी : म्याग्दी र मुस्ताङमा बसोबास गर्ने थकाली समुदायले तोरन ल्ह (फागु पुर्णिमा) पर्वको रौनक छाएको छ। नेपालका विभिन्न क्षेत्रमा करिब दश हजार जनाको संख्यामा बसोबास गर्ने थकाली समुदायले फागु पूर्णिमाको अवसरमा हरेक वर्ष तीन दिनसम्म परम्परागत तोरन ल्ह पर्व मनाउने गर्दछन्। तोरन ल्ह मनाउन घरबाहिर र विदेशमा रहेका थकाली समुदाय आफ्नो जन्मथलो फर्किएका छन्। तोरन ल्हमा थकाली समुदायले घर सफा गर्ने गर्छन्। फागु पूर्णिमाको अघिल्लो दिन सुरु हुने तोरन ल्ह तीन दिनसम्म चल्ने थकाली सेवा समिति बेनी क्षेत्रका उपाध्यक्ष कृष्णकुमार शेरचनले जानकारी दिए। तीन दिन सबैरे उठेर चोखो नितो भएर पृतिलाई सम्झिएर पुजाआजा गर्ने र फूलप्रसाद चढाउनुपर्छ, शेरचनले भने आफन्तलाई बोलाएर मिठामिठा परिकार खुवाउने र आर्चरी (तारो हान्ने) खेल्ने चलन छ। मुस्ताङको थासाङ गाउँपालिकाको कोवाङ थकाली समुदायको उद्गमस्थल मानिन्छ। घरपझोङ र थासाङ गाउँपालिकामा थकाली समुदायको बाहूल्य बसोबास छ। म्याग्दीको दाना, भुरुङ तातोपानी, बेनी, दरवाङलगायत बजार क्षेत्रमा थकाली समुदायको बसोबास छ। परम्परागत तारो हान्ने खेलको संरक्षणका लागि थकाली सेवा समिति बेनी क्षेत्रको आयोजनामा बेनीमा मंगलबारदेखि तारा खेल (आर्चरी) सुरु भएको छ। कार्यक्रममा बेनी नगरपालिकाका प्रमुख हरिकुमार श्रेष्ठले संख्यात्मक हिसाबले न्युन भएपनि सांस्कृतिक रुपमा धनी थकाली समुदायको मौलिक कला र संस्कृति संरक्षण गर्नु राज्यको दायित्व भएको बताए। प्रजिअ लीलाधर अधिकारीले धर्म, संस्कृति, रितिरीवाजको संरक्षणमा जोड दिए। धनुषवाणलाई थकाली समुदायले आफ्नो जातीय पहिचानसँग जोडेका छन्। धार्मिक ग्रन्थमा विभिन्न युद्धमा धनुषवाणको प्रयोग भएको भेटिएकाले यसको विकास मानव समाजको उत्पत्ति कालदेखिनै भएको अनुमान गरिन्छ। कुनै समय युद्धको महत्वपूर्ण हतियार, जंगली जनावरको शिकार गर्ने माध्यम धनुषवाणले अहिले खेलकुदको एउटा विधाको रुपमा मान्यता पाएको छ। आर्चरी खेलमा प्रयोग हुने नियम र त्यसका शब्द अल्पसंख्यक थकाली समुदायको भाषासँग मिल्ने हुनाले यसलाई थकाली समुदायले आफ्नो जातीय पहिचान मानेको थकाली सेवा समिति बेनी क्षेत्रका अध्यक्ष जगतनारायण गौचनको भनाइ छ। एउटा समूहमा ६ जनासम्म खेलाडी सहभागी भएर खेल्ने आर्चरीमा तिखो वाण र विशेष गरेर बाँसको धनुष प्रयोग हुन्छ। एक सयदेखि डेढ सय मिटरको दूरीमा दुईतर्फ काठका फल्याक राखेर एकबाट अर्को ठाउँतर्फ वाण प्रहार गर्ने र वाण फल्याकभित्र कोपिएको आधारमा खेलको मूल्याङकन हुन्छ। फल्याकभित्र सानो गोलो आकारको घेराभित्र वाण कोपीएमा खोल पसेको भनिन्छ। खोल आर्चरी खेलमा महत्वपूर्ण उपलब्धि हो। तोरन ल्ह पर्व मनाउन सजिएका थकाली समुदायका महिलाहरु। तस्बिर : सन्तोष गौतम"
कोटेश्वर र बानेश्वरमा आकासे पुल बनाइने,काठमाडौं : कोटेश्वर र बानेश्वर चोकमा यात्रुको चाप बढेको भन्दै आकासे पुल निर्माण गरिने भएको छ । सडक विभागले पुल निर्माणका लागि पुलको डिजाइन तथा सर्वेको लागि बुधबार आशयपत्र सार्वजनिक गर्ने भएको छ । आकासे पुल नहुँदा बाटो काट्न असहज भएको कुरालाई मध्यनजर गर्दै यस्तो गरिने भएको विभागका महानिर्देशक रविन्द्रनाथ श्रेष्ठले बताए । यस्तै दुबै स्थानमा अन्डरपास बनाउने तयारी गरिएको पनि उनले जानकारी दिए । अन्डरपास डिजाइन र कम्पनी भने छनोट भइसकेको बताइएको छ ।
प्रेमीसँग मिलेर छोरीको हत्या,"राजविराज : सप्तरी हनुमाननगर कंकालिनी नगरपालिका डंग्राहीका ३० वर्षीय सूर्यनारायण मण्डल जस्तै सप्तरीबाट विदेशीनेको संख्या ८८ हजार पुगेको छ। सूचना तथा परामर्श केन्द्र राजविराजका संयोजक रामप्रमेश मण्डलका अनुसार सप्तरीका ८८ हजार बढी मानिस विदेशिएका हुन्। श्रीमतीको खुशी र सन्तानको राम्रो भविष्यको सपना बुनेर विदेशिएका मण्डलको सपना घर फर्किदा चकनाचुर भइसकेको थियो। श्रीमती र छोरीका लागि साउदी अरबबाट भरिएको झोला ल्याउँदा उनको घर भने रित्तिसकेको थियो। भिसाको अवधि सकिएकाले दुई वर्षपछि घर फिर्दै गरेको कुरा उनले टेलिफोनबाट श्रीमतीलाई सुनाएका थिए। खुशी हुँदै घर पसेका उनी एक साथ आश्चर्य र चिन्तामा परे। उनले घरमा २५ वर्षीया श्रीमती रानीदेवी र साढे एक वर्षीया छोरी प्रमिलालाई देखेनन्। सूर्यनारायण घर आउनु चार दिन अघि नै उनीहरु बेपत्ता थिए। सूर्यनारायणले ससुराली, इष्टमित्र, आफन्त सबैतिर खोजे। केही पत्तो नलागेपछि जिल्ला प्रहरी कार्यालय सप्तरीमा ०७३ साउन ३० गते खोजतलाशका लागि हुलिया जाहेरी दिए। जाहेरी अनुसार सोही दिनदेखि जिल्ला प्रहरी कार्यालयले अनुसन्धान सुरु गर्यो। अनुसन्धानकै क्रममा रानी र शिवशंकरलाई प्रहरीले काठमाडौंबाट ०७३ असोज १२ गते फेला पायो। सूर्यनारायणले फोन गरेकी दिन श्रीमती प्रेमी राजगढ गाउँपालिका मलेकपुर गाविस१ का २९ वर्षीय शिवशंकर मालीसँग काठमाडौं भागेकी थिइन्। तत्कालीन एसपी भिम ढकालका अनुसार श्रीमान् आउने भएपछि प्रेमीसँगको सल्लाहमा दुबै जना घर छाडेर भागेका रहेछन्। प्रेमीसँग भागेको कुरा सूर्यनारायणले जसोतसो सहने हिम्मत जुटाइरहेका थिए। त्यसैबीचमा केही दिनपछि आरोपितले सरकारी वकिल र प्रहरीसमक्ष दुधे बालिकाको हत्या गरेको स्वीकार गरे। यो कुराले सूर्यनारायण मात्र नभई सिंगो गाउँ स्तब्ध बन्यो। पक्राउ परेका आरोपित तत्कालीन जिल्ला न्यायाधीश राजेश काफ्लेको आदेशले ०७३ कात्तिक ८ गतेदेखि पुर्पक्षका लागि राजविराज कारागारमा थुनामा छन्। बालिकाको हत्या गरी राजविराजहनुमाननगर सडकखण्डमा रहेको खाँडो खोलामा बगाएको तथ्य पुष्टि भएको भन्दै जिल्ला अदालत, सप्तरीले ०७५ फागुन १५ गते दुबै आरोपितलाई जन्मकैद सजायको अन्तिम फैसला सुनाएको छ। जिल्ला न्यायाधीश हरिश्चन्द्र ढुंगानाका अनुसार बालिकाको हत्यपछि शव दबाउने अभिप्रयाले खोलामाा बगाएकाले उनीहरुलाई ६ महिना कैद थप गरिएको छ। भागी विवाह गरेकी रानी मालीसँगै जेल परेपछि दुई वर्षअघि सूर्यनारायणले गाउँकै अमेरिकादेवीसँग विवाह गरेर नयाँ जीवन सुरु गरेका छन्। जसबाट एक वर्षीया छोरी छन्। रानीतर्फका छोरी आठ वर्षीया प्रतिभा र छोरा ६ वर्षीय प्रदिपको पालनपोषण अमेरिकादेवीले गरिरहेकी छन्। सूर्यनारायण भने फेरि विदेशिएका छन्। केही वर्ष दुःख गरेर कमाइ ल्याएको रुपैयाँले ऋण तिर्ने र पछि आफ्नै ठाउँमा व्यवसाय गर्ने भन्दै एक वर्ष अघि उनी साउदी अरब हानिएको भाइ दिपेन्द्रले बताए।"
पहिला मुड्की अनि श्रमस्वीकृति,"जनकपुरधाम : संघीय सरकारले पुस १५ देखि प्रदेशबाटै श्रम स्वीकृति दिने व्यवस्था गर्यो। जनकपुरको क्याम्पस चोकमा पनि श्रम तथा रोजगार कार्यालय खुल्यो। प्रदेश २ बाट वैदेशिक रोजगारमा जानेहरू खुसी भए। यहाँबाट पहिलो श्रम स्वीकृति धनुषा धनौजी५ का मोहम्मद जिलानी मोमिमनलाई १० मिनेटमै दिइएको थियो। उनलाई श्रम विभागका महानिर्देशक उदयकुमार गुप्ता र जनकपुर कार्यालयका निमित्त प्रमुख मनोजकुमार यादवले फूलमाला लगाई मिठाई खुवाएका थिए। तर, आइतबार बिहान ९ः२५ बजे कार्यालयमा सेवाग्राहीको सास्ती हेरिनसक्नु थियो। एक सातासम्म पनि काम नबनेपछि उनीहरू हैरान थिए। रोजगारी टुट्ला कि भन्ने चिन्ता उनीहरूमा देखिन्थ्यो। उनीहरू राति २ बजेदेखि लाम लाग्छन्। रौतहट गौरका प्रवीण यादव राति ३ बजेदेखि लाइन लागे। उनी शनिबार साँझ जनकपुर आएका थिए। उनलाई तुरुन्त साउदी उड्नु छ तर काम हुने छाँटकाँट थिएन। महोत्तरी मगरथानाका २४ वर्षीय नजामुद्दिन मलेसिया जानु छ। उनी बिहान ५ बजेदेखि लाइनमा थिए। चार दिनसम्म उनको काम बनेको छैन। टोकन लिएपछि उनलाई कर्मचारीले आजभोलि भन्दै टार्दै आएका छन्। धनुषाको वीरेन्द्रबजार राधापुरका ४० वर्षीय शिव दास साउदी जाने तरखरमा छन्। उनले चार दिनदेखि श्रम कार्यालय धाइरहेका छन्। पहिला फारम भरे, अर्को दिन टोकन लिए। त्यसपछि कर्मचारीले आज काम हुँदैन, भोलि आउनू भनेर फर्काउने गरेको उनले सुनाए। नोटिस टाँसेर हामीलाई फर्काइदिन्छ, उनले भने, हामीलाई यहाँ निकै समस्या छ। राधापुरकै सतन दासका अनुसार काठमाडौंमा एक दिनमै श्रम स्वीकृति बन्छ। त्यहाँबाट श्रम कार्यालय मधेसमा आउँदा सहजै काम हुन्छ भन्ने सुनेको थिएँ, उनले भने, तर, यहाँ त चार दिनदेखि आउँछुजान्छु कामै हुँदैन। जनकपुरका २६ वर्षीय बिक्कीकुमार दास मलेसिया फर्किनु छ। सानोतिनो कुरामा पनि झमेला छ, उनले भने, कुनै मिस्टेक छ भने सच्याएर ल्याऊ भन्छन्। सच्याएर ल्याउँदा ढिलो भयो भन्छन्। यसले गर्दा कतिपयको हवाई टिकट गुमेको उनको भनाइ छ। टोकन दिन्छन् तर कर्मचारीले वास्तै गर्दैनन्, उनले भने। बिहान १० बजेसम्ममा भीड थेगिनसक्नु थियो। कोही भोलि बिहानै उड्नु छ, कोही दुई दिनपछि। तर, श्रम स्वीकृतिका लागि चार दिनपछि आउन कार्यालयले टोकन दिएको छ। समयमा कर्मचारी नआएको देख्दा उनीहरू आक्रोशित देखिन्थे। घाम एकाबिहानै चर्को लागेको थियो। आधा रातदेखि लामबद्ध सेवाग्राही आकुलव्याकुल देखिन्थे। न खानको ठेगान न त पानीको प्रबन्ध। भर्खरै सारिएको कार्यालय अस्तव्यस्त देखियो। श्रम कार्यालय एक साताअघि क्याम्पस चोकबाट दुई किलोमिटरपूर्व कपिलेश्वरचौरीस्थित गणेश पार्टी प्यालेसको भवनमा सारिएको छ। आइतबार मूल गेट बन्द थियो। कार्यालयभित्रका चापाकल, शौचालयसम्म पुग्ने बाटो थिएन। सेवाग्राहीहरू शौचका लागि कार्यालयनजिकै खुला ठाउँमा गइरहेका थिए। १०ः२८ मा गेट खुल्यो। कार्यालय सहयोगीले ताला खोले। सेवाग्राही भित्र जान तँछाडमछाड गरे। तर, प्रहरीले रोक्यो। १० बजे कर्मचारी आउनुपर्नेमा १०ः३५ मा कार्यालयका कुर्सी रित्तै थिए। कार्यालय सहयोगीले कर्मचारीलाई फोन गरिरहेका थिए। त्यही बेला दुई कर्मचारी मोटरसाइकलबाट कार्यालय प्रवेश गरे। सेवाग्राहीले आक्रोशित हुँदै भने, यस्तो भीड हुने कार्यालयमा त कर्मचारी ६ बजे बिहान आउनुपर्ने हो। तर, यिनीहरूलाई साढे १० बजे पनि समय भएको छैन। १०ः५८ मा निमित्त कार्यालय प्रमुख यादवले गेटमा रहेका सहयोगीलाई फोन गरे। उनले सोधे, कुन बाटोबाट आऊँ म ? सहयोगीले जवाफ फर्काए, सर, मूल गेटबाटै आउनु न। म यहीं छु, प्रहरी पनि छ। निमित्त प्रमुख यादव ११ बजे आए। प्रहरीले उनलाई भीडबाट बल्लतल्ल भित्र पठायो। अन्नपूर्णकर्मीले फोटो खिच्न खोज्दा उनी झोक्किए। उनले संवाददाताको हात समात्न खोजे। उनले प्रश्न गरे, केको फोेटो खिचेको ? उनले परिचयपत्र हेरेपछि भने, ए ! पत्रकार हो। त्यसपछि उनी कार्यकक्षतिर लागे। कर्मचारीले ११ः०५ मा सेवाग्राहीलाई बोलाए। धनुषाको महेन्द्रनगर सखुवाका मोहम्मद आबिद राइन खुसी हुँदै भित्र पसे। उनलाई बिहीबार टोकन दिइएको थियो। उनीपछि सिरहाका सन्तोषकुमार यादवको पालो आयो। एकपछि अर्को नाम बोलाउँदै कर्मचारीले २० जनालाई कार्यालय प्रवेश गराए। भित्र पासपोर्ट र फारम बोक्नेको अर्को लाम लाग्यो। २० मिनेटसम्म एक जनाको पनि काम बनेन। गेटबाहिर टन्टलापुर घाममा लाइन लागेका सेवाग्राही कर्मचारीको ढिलासुस्ती देखेर आक्रोशित भए। एक जना बिचौलिया धक्कामुक्की गर्दै भित्र प्रवेश गर्न खोज्दा प्रहरीले समातेर बाहिर पठायो। तर, लगत्तै चारपाँच जना बिचौलिया गेटमा आए। उनीहरू जबर्जस्ती भित्र छिरे। सेवाग्राही पनि ठेलमठेल गर्दै भित्र आए। दुई जना प्रहरी भने साइड लागे। सेवाग्राहीलाई झापड बाहिर उभिएका सेवाग्राही तँछाडमछाड गर्दै कार्यालय परिसर पुगे। कसैलाई ग्रिल गेटमा चोट लाग्यो त कोही इँट्टामा ठेस लागेर लडे। गेटमा खटिएका कर्मचारी सेवाग्राहीको भीड कार्यालय प्रवेश गरेपछि पासपोर्ट राखिएका कार्टुन छाडेर प्रहरी सुरक्षामा पुगे। कार्यालयमा कोलाहल मच्चियो। कर्मचारीले काम रोके। ११ः४८ मा जनकपुरधामस्थित हनुमानगढीबाट सइको कमान्डमा प्रहरी टोली आइपुग्यो। प्रहरीले सेवाग्राहीको पाखुरा, घाँटी, कठालो समातेर लाम लगाउन प्रयास गरे तर सकेनन्। त्यसपछि प्रहरीले सेवाग्राहीमाथि मुक्का प्रहार गर्न थाले। सेवाग्राहीको भागाभाग भयो। उनीहरूले तातो घाममा पसिना मात्र बगाएनन्, प्रहरीको कुटाइबाट रगत पनि बगाउनुपर्यो। सेवाग्राही सतेन्द्र यादवको कानबाट रगत बग्यो। उनी ६ दिनदेखि श्रम कार्यालय धाइरहेका छन्। उनी तीन दिनपछि साउदी उड्नु छ। सास्तीमा कर्मचारीको हाँसो सेवाग्राही हैरान भइरहेका बेला कर्मचारी भने हाँस्दै बसिरहेका थिए। प्रहरी सुरक्षामा बसेका उनीहरू काम गर्नुको साटो जिस्क्याउँदै भीडको भिडियो खिच्न व्यस्त देखिन्थे। रोकिएको काम मध्याह्न १२ः५६ मा सुरु भयो। तीन कर्मचारी खाना खान गए। अन्यले सुस्त गतिमा काम थाले। श्रम कार्यालयको सास्तीभन्दा विदेशमा आठ घण्टा काम गरेकै राम्रो लाग्छ, धनुषा वटेश्वरका जितेन्द्रकुमार महतोले भने, सेवाग्राहीलाई बसेर सेवा लिने कुनै व्यवस्था छैन। भद्रगोल कार्यालय क्याम्पस चोकबाट श्रम कार्यालय साढे तीन महिनापछि सारिएको छ। तर, एक सातासम्म पनि सेवा अस्तव्यस्त छ। तीनतले भवनको १ नम्बर कोठामा भित्रबाट चुकुल लगाइएको थियो। अपराह्न २ बजेर ६ मिनेटमा ढोकासामु सेवाग्राहीको लाम थियो। ढक्ढकाएको एक मिनेटपछि ढोका खुल्यो। कोठाभित्र ओछ्यान थियो। कुर्सीमै झुलको तुना बाँधिएको थियो। दराज र केही सामान थिए। कार्यालय प्रमुखको नेमप्लेट र देवालघडी भुइँमा फालिएको थियो। प्रत्येक दिन ५ सयभन्दा बढी सेवाग्राही आउँछन्। तर, कार्यालयमा न बस्नका लागि कुर्सीको व्यवस्था छ न त घामपानी छल्ने कुनै ओत। सेवाग्राही चर्को घाममा पसिना चुहाउँदै लाम लाग्नुको विकल्प छैन। कतिपय त बेहोस पनि हुन्छन्। श्रम स्वीकृति पाउँदा संसार जितेजस्तो कार्यालयमा हेल्प डेस्कसमेत छैन। सेवाग्राही सूचना र जानकारी अभावमा अलमलमा पर्छन्। कहाँ के काम गरिन्छ ? कति समयमा हुन्छ ? कहींकतै लेखिएको छैन, सिरहाका सरोजकुमार पासमानले भने, कर्मचारीले केही भन्दैनन्। अपराह्न २ः१५ मा कार्यालय सहयोगी श्रम स्वीकृतिप्राप्त पासपोर्ट लिएर बाहिर आए। महोत्तरी गैंडाभेडपुरका सुकेश्वरकुमार यादवको नाम बोलाइयो। चार दिनपछि काम बन्दा उनी उफ्रिए। निकै सास्ती पाएर यो श्रम स्वीकृति पाएको छु, उनले भने। यसका लागि ५ हजारभन्दा बढी खर्च भएको उनले सुनाए। काम नहुने देखेर शिवकुमार साह भात खान क्यान्टिनमा गए। तर, चिसो भात दिएपछि उनी रिसाए। एक त काम हुँदैन अर्कोमा खाना पनि त्यस्तै खत्तम छ, उनले भने, हाम्रो रगत चुस्न बसेका छौ तिमीहरू। उनले एक गाँस के खाएका थिए उनको नाम बोलाइयो। उनी फुरुंग भए। हात नधोई उनी श्रम स्वीकृतिसहितको पासपोर्ट लिन दौडिए। फर्किएर खुसी हुँदै खाना खाएर घरतिर लागे। अनलाइन फारमको झमेला सरकारले श्रम स्वीकृति लिन अनलाइन फारम भर्ने व्यवस्था मिलाएको छ। तर, यसबारे ज्ञान नभएका सेवाग्राही यहींबाट ठगिन थाल्छन्। आइतबार ९ः४५ मा क्याम्पस चोकमा बिचौलियाहरू सडकमा भेटिए। श्रम कार्यालय सरेको जानकारी नभएका सेवाग्राही झुक्किएर पुरानो भवनतर्फ जाँदा उनीहरूले छेक्थे। अनलाइन फारम भर्ने र बिमा कार्यालयबाट खटिएका बिचौलिया सेवाग्राहीलाई सबै काम बिनाझन्झट गराइदिने प्रलोभन दिँदै थिए। उनीहरूले फारम भर्न एक जनासँग २ हजारदेखि अढाई हजारसम्म रकम लिने गरेका छन्। जन्ममिति, स्थानलगायत आवश्यक तथ्यांक सही तरिकाले नभर्दा काम प्रभावित हुने गर्छ। चार इन्स्योरेन्स कम्पनीसँग विभागले सम्झौता गरेको जनकपुर कार्यालयका निमित्त प्रमुख यादवले बताए। तर, सूर्या इन्स्योरेन्स र नेसनल इन्स्योरेन्स कम्पनीले मात्रै सेवा उपलब्ध गराएका छन्। अन्य दुईवटा कम्पनी आएकै छैनन्, उनले भने, इन्स्योरेन्समा पनि सिन्डिकेट लगाउन खोजिएको छ। बिचौलियामार्फत जानेलाई बैंकमा राजस्व बुझाउन, इन्स्योरेन्सको काम सक्न दौडधुप गर्नुपर्दैन। बिचौलियाले भने रकम लिएर सबै काम गरिदिन्छन्। तर, आफैं काम गराउन कठिन छ। कार्यालय परिसरमा बैंक नहुँदा बाहिर गएर राजस्व तिर्नुपर्ने हुन्छ। इन्स्योरेन्स कम्पनीमा बिचौलियाको काम छिटो भए पनि अन्य सेवाग्राहीलाई सास्ती दिने गरिन्छ। लाइन बस्दा बेहोस अपराह्न ४ः३६ बजे कोचाकोच लाम लागेका तीन जना बेहोस भएर ढले। उनीहरूका साथीले पानी छर्किए। धनुषा वरमझियाका सूर्यकुमार यादव अचेत भए। बिहान ९ देखि साँझ ५ बजेसम्म लाइन लाग्दा पनि काम बनेन। उनले कर्मचारीलाई पटकपटक फाइल लिन अनुरोध गरेका थिए। साँझको ५ बज्यो काम भएन रित्तै फर्किनुपरेको छ, उनले भने, कर्मचारीले सुनवाइ गर्दैन। आठ दिनमा पनि उनको दौडधुप सकिएन। धनुषा बोहर्बाका सहबुल कबाडी पनि भीडभाडमा अचेत भए। २१ वर्षदेखि विदेशमा काम गर्दै आएका उनले धेरै पटक श्रम स्वीकृति काठमाडौंबाट लिए। तर, यस्तो सास्ती पहिलो पटक भोग्नुपरेको उनले सुनाए। लाइनमा थिएँ, चेपिएर बेहोस भएँ, उनले भने। साँझ उनी रित्तै घर फर्किए। बिचौलियाको धम्की साँझ ५ः४९ बजेसम्म पनि भीड कम भएको थिएन। कार्यालय प्रमुख र सहयोगीबाहेक कर्मचारी एकएक गरी प्रहरी सुरक्षामा बाहिरिसकेका थिए। साँझ परेपछि सेवाग्राहीले काम नभए पनि पासपोर्ट जम्मा गरिदिन कार्यालय प्रमुखलाई बिन्ती बिसाए। दिनभर कार्यालयले गरेको कार्यसम्पादनको सूचना लिन अन्नपूर्ण टोली पनि भित्र पस्यो। एक बिचौलिया बाहिर कार्यालय प्रमुखविरुद्ध खनिँदै थिए। उनले अन्नपूर्णकर्मीलाई पनि चोरऔंला उठ्याए। ओए ! पत्रकार बाहिर निस्की, तँ केको पत्रकार हँ ? , उनले भने, जनताको काम गराउन सक्दैनस्। भित्र घुस खान गएको। सेवाग्राहीले उनलाई धकेल्दै बाहिर निकाले। प्रहरी भने मूकदर्शक भए। बिचौलियाको हुलहुज्जतले गर्दा कर्मचारीले अन्नपूर्ण टोलीलाई सूचना दिन पनि भ्याएनन्। हाकिम साहेब हाम्रो पासपोर्ट लिइदिनू, सेवाग्राहीले भने, बरु हामी फेरि भोलि आउँछौं। तर, अर्का कर्मचारीले पासपोर्ट नलिन कार्यालय प्रमुखलाई सुझाए। साँझ परिसक्यो जति काम गरे पनि अपजस मात्रै छ, उनले भने, आज पासपोर्ट राखेर भोलि काम गर्दा उल्टै कर्मचारीले घुस खाएको आरोप लगाउँछन्। कार्यालय प्रमुखले फारम र पासपोर्ट बुझेनन्। निमित्त प्रमुखलाई प्रहरी सुरक्षा साँझ ६ः२९ मा कार्यालय सहयोगीले प्रहरीको सहयोगमा कार्यालयका निमित्त प्रमुखलाई कार्यकक्षबाट निकाले। उनी कार्यकक्षबाट बाहिरिनेबित्तिकै कार्यालय परिसरमा सेवाग्राहीबाट घेरिए। भीड छिचोल्दै प्रहरीले उनलाई ६ः४० मा कार्यालयबाहिर बा२ख ७६३२ नम्बरको सरकारी मोटरसाइकलमा बसायो। त्यसपछि प्रहरी सुरक्षामै उनी घर गए। दिनभर तनावग्रस्त बिहान ९ः२५ देखि साँझ ६ः४० सम्म अड्डामा अन्नपूर्ण टोलीले कार्यालयका काम अवलोकन गर्दा सेवाभन्दा सास्ती देखियो। बिचौलियाको चलखेलका कारण सेवाग्राहीले प्रहरीको कुटाइसम्म खाए। अन्नपूर्ण टोलीमाथि कार्यालय प्रमुखदेखि बिचौलियासम्मले दुव्र्यवहार गरे। कर्मचारी सेवाग्राहीबाट बेइज्जत भए। दिनभर कार्यालय तनावग्रस्त रह्यो। सरकारी सेवा सहज रूपमा पाउनुको साटो निराशा र यातना भोगेर सेवाग्राही घर फर्किए। कर्मचारी न्यून निमित्त प्रमुख यादवले कर्मचारी अभावका कारण सेवाप्रवाहमा कठिनाइ भएको बताए। कार्यालय सरेर नयाँ ठाउँमा आएको छ। हामीले व्यवस्थित गर्न खोजिरहेका छौं, उनले भने, तैपनि आफ्नो पहिला होस् भनेर सेवाग्राहीले भीड गर्छन्। उनीहरूले पनि बुझ्नुपर्यो कि हामी लाइनमा लाग्नुपर्छ। लाइनमा आउँछन् भने सिस्टममा काम हुन्छ। काठमाडौंमा १७ वटा काउन्टरबाट सेवा दिने भएकाले एकै दिनमा काम हुने गरेकोे उनले सुनाए। जनकपुरबाट एक दिनमा डेढ सय जनाको काम गर्न सक्ने क्षमता छ। तर, चाप तीन गुणा बढी छ। सास्ती खेपेर थोरैले सेवा लिन्छन् भने निन्याउरो मुख लगाएर धेरै रित्तै हात घर फर्किन्छन्। कार्यालयमा नौ कर्मचारी छन्। कर्मचारी अभाव छ। एउटा काउन्टरबाट काम गर्नुपर्छ, उनले भने, दुईवटा थप काउन्टर हामीलाई चाहिन्छ। कर्मचारी अभावबारे केन्द्रमा पत्रचार गरे पनि जवाफ नआएको उनले सुनाए।"
होलीको रौनक,"काठमाडौं : रङको पर्व होली बुधबार हो । तर, मंगलबार नै राजधानीका विभिन्न विद्यालय र कलेजका विद्यार्थीले होली मनाएका छन् । होलीका दिन बुधबार सार्वजनिक बिदा हुने भएकाले विद्यार्थीले मंगलबार नै होली मनाएका हुन् । तस्बिर : सरोज बैजु"
निर्मला बलात्कारहत्या प्रकरण : आरोपित एसपी विष्ट अदालतमा,"कञ्चनपुर : निर्माला पन्तको बलात्कार र हत्या प्रकरणमा लापरवाही गरेको अभियोगमा सेवाबाटै बर्खास्त गरिएका तत्कालीन एसपी डिल्लीराज विष्ट अदालतमा उपस्थित भएका छन । आरोपित विष्ट मंगलबार बिहान कञ्चनपुर जिल्ला अदालतमा उपस्थित भएका हुन् । निर्मला बलात्कार हत्या प्रकरणमा प्रमाण नष्ट गरेको, अभियुक्त भनी पक्राउ गरिएका दिलिपसिंह विष्टलाई यातना दिएकोलगायतका आरोपित विष्टमाथि छ । अदालतले उनीसँग बयान लिन सुरु गरेको छ । बयान सकिए मंगलबार नै थुनछेक बहस हुने कञ्चनपुर जिल्ला अदालतका श्रेस्तेदार हरिकृष्ण अवस्थीले जनकारी दिए । अदालतले विष्टसहित ८ जना प्रहरीलाई ३५ दिने म्याद जारी गरी अदालतमा उपस्थित हुन सूचित गरेको थियो। आरोपित ६ प्रहरी यसअघि नै अदलतमा उपस्थित भइसकेका छन् । तत्कालीन डीएसपी ज्ञानबहादुर सेठी, तत्कालीन प्रहरी निरीक्षकद्वय एकेन्द्र खड्का र जगदीशप्रसाद भट्ट, निलम्बित सई हरिसिंह धामी र रामसिंह धामी तथा प्रहरी जवान चाँदनी साउद यसअघिनै अदालतमा उपस्थित भएका थिए । विष्ट र निलम्बित सीआईबीका डीएसपी अंगुर जीसी भने फरार थिए । डीएसपी जिसी भने अझै फरार छन् ।"
गर्भवती व्यथा लागेको दुई दिनपछि बल्ल हेलिकप्टरबाट उद्धार,"मुगु : जिल्लाको उत्तरी क्षेत्रमा पर्ने सोरु गाउँपालिका६ नेहेर गाँउमा दुई दिनदेखि सुत्केरी व्यथा लागेकी एक गर्भवती महिलाको सेनाको हेलिकप्टरबाट उद्धार गरिएको छ । जिल्ला सदरमुकामदेखि दुई दिन टाढा पर्ने सोरु गाउँपालिका६ नेहेर गाउँकी ४५ वर्षीया चन्द्ररुपा शाहीलाई आइतबार बिहानैदेखि सुत्केरी व्यथा लागेको थियो । सातौं पटक गर्भवती भएकी शाहीलाई आइतबारदेखि सुत्केरी व्यथा लागे पनि प्रसूति हुन नसकेपछि नेपाली सेनाको हेलिकप्टरबाट दुई दिनपछि उद्वार गरिएको हो । प्रारम्भिक रुपमा उनको उपचार गाउँमै रहेको फेज नेपालको गाउँ घर क्लिनिकमा भइरहेको थियो । क्लिनिकमा बिरामी शाहीलाई राखिएको र उनको तौल निकै कम रहेको, पाठेघरमा पानीका फोका फुटेको तथा दुई बच्चा रहेकाले सुत्केरी गराउन निकै कठिन भएपछि सुविधा सम्पन्न अस्पतालमा लैजान फेज नेपालको क्लिनिकमा कार्यरत डाक्टर पिटर हाईटले सल्लाह दिएका थिए । मंगलबार दिउसो मात्रै नेपाली सेनाको एम आई १७ हेलिकप्टरबाट क्षेत्रीय अस्पताल सुर्खेतमा लगिएको जिल्ला प्रशासन कार्यालय मुगुका सहायक प्रमुख जिल्ला अधिकारी प्रदिपकुमार ढकालले जानकारी दिए । गाउँमा हेलिकप्टर अवतरण गर्ने ठाउँ नभएपछि छिमेकी जिल्ला हुम्लाको तुम्चसम्म बिरामीलाई बोकेर लगेको उनका पति जगत बहादुर शाहीले बताए । महिला तथा बालबालिका मन्त्रालय अन्र्तगत राष्ट्रपति उद्वार कोषको सहायतामा गर्भवती शाहीको नेपाली सेनाको हेलिकप्टरले उद्वार गरिएको हो ।"
हतियार नबुझाए कारबाही,"भैरहवा : सरकारले नेत्रविक्रम चन्द विप्लव नेतृत्वको नेकपालाई प्रतिबन्ध लगाएसँगै रुपन्देही जिल्ला प्रशासनले हतियार बुझाउन सबैलाई आग्रह गरेको छ। जिल्ला प्रशासन कार्यालयले सूचना सार्वजनिक गर्दै कानुन बमोजिम लिनुपर्ने इजाजत, नविकरण, नामसारी नगराई वा अन्य जुनसुकै तरिकाले राखिएको भए पनि हतियार बुझाउन आग्रह गरेको हो। प्रशासनले हातहतियार बुझाउनका लागि अगामी वैशाख ५ गतेसम्म समय दिएको छ। नजिकको प्रहरी चौकी, जिल्ला प्रहरी कार्यालय वा नेपाली सेना ब्यारेकमा त्यस्ता हातहतियार बुझाउन सकिने जिल्ला प्रशासन कार्यालय रुपन्देहीले जनाएको छ। कसैले समयमै हतियार नबुझाएको पाइए कानुन बमोजिम कारबाही हुने प्रमुख जिल्ला अधिकारी उदयबहादुर राना मगरले बताए। आफैं हतियार बुझाए कानुनी कारबाही नहुनेसमेत जिल्ला प्रशासनले प्रष्ट पारेको छ।"
किशोरीलाई स्कुलमै आत्मरक्षा तालिम,"सुर्खेत : आफन्तबाटै बालिका असुरक्षित । आफ्नै प्रेमीबाटै किशोरी बलात्कृत । स्कुलसम्म पुग्न र घरमा फिर्ता हुँदा पनि त्रसित हुनुपर्ने बाध्यता । यस्ता घटना दोहोरिन थालेपछि सुर्खेतमा किशोरी र बालिकालाई आत्मरक्षासम्बन्धी तालिम दिन थालिएको छ । बालिका र किशोरीलाई यौनहिंसाको प्रतिकार गर्ने उपाय सिकाउन स्कुलमै आत्मरक्षा तालिम दिइएको हो । आत्मरक्षा तालिमको नेतृत्व गाउँकै अगुवा किशोरीले गरिरहेका छन् । अगुवा किशोरीले स्कुलमै पुगेर बालिका तथा किशोरीको समूह बनाएर उनीहरूलाई तालिम दिने गरेका छन् । तीनदिनसम्म दिइने तालिममा बालिका र किशोरीले यौनहिंसा भएमा वा कसैले बलात्कार प्रयास गरे प्रतिकार गर्ने उपाय सिक्ने गरेका छन् । वीरेन्द्रनगर, भेरीगंगा, लेकवेशी नगरपालिका र बराहताल गाउँपालिकाका केही विद्यालयमा अध्ययनरत बालिका र किशोरीले आत्मरक्षासम्बन्धी तालिम लिइसकेका छन् । गलत नियतले हात समाते, पछाडिबाट अंगालो हाल्न खोजे, कपाल समाते, बलात्कार वा यौनहिंसाको प्रयास गरे त्यसबाट जोगिनका लागि प्रतिकार गर्ने सातवटा उपाय तालिममा सिकाउने गरिएको छ । वीरेन्द्रनगरस्थित नेपाल राष्ट्रिय सामुदायिक माध्यमिक विद्यालयमा पनि यो तालिम सञ्चालन भएको छ । पहिलो चरणको तालिमअन्तर्गत ३० जना बालिका र किशोरी सहभागी भए । स्कुलमा अध्यनरत करैखोला निवासी छात्रा निश्चल कोइरालाले भनिन्, हामीले यौनहिंसाबाट बच्ने उपाय सिकेका छौं । कसैले बलात्कार प्रयास गरे प्रतिकार गर्न सक्ने सीप जानेका छौं । यो सीप अरूलाई पनि सिकाउने छौं । पहिला भन्दा आत्मविश्वास र सुरक्षित महशुस भएको छ । बलात्कारको प्रयास गर्ने व्यक्तिको आँखामा दबाब दिने, अनुहार चिथोर्ने, शरीरमा टोक्ने वा संवेदनशील अंगमा प्रहार गर्नेलगायतका उपाय आफूहरूले तालिममा सिकेको उनले बताइन् । अहिले जिल्लाका १२ वटा विद्यालयमा यस्तो तालिम सञ्चालन भइरहेको छ । भेरीगंगा नगरपालिकाको लालीगुराँस मावि रामघाटमा पनि बालिका र किशोरीलाई आत्मरक्षा तालिम दिइएको छ । तालिम लिएकी छात्रा रमा नेपालीले भनिन्, बलात्कार तथा यौन हिंसाबाट जोगिने विधि सिकेका छांै । हिंसाको प्रयास भए प्रतिकारको पूर्वतयारी अपनाउँदा धेरै सहज हुने विश्वास छ। बालिकाको शिक्षामा काम गर्दै आइरहेको ग्लोबल एक्सन नेपालले गाउँका अगुवा किशोरी परिचालन गरी तालिम सञ्चालन गरेको हो ।संस्थाका सामाजिक परिचालक मीना विश्वकर्मा भन्छिन्, यो तालिमपश्चात बालिकामा आत्मविश्वास बढेको छ, उनीहरूले सुरक्षित महशुस गरेका छन् । तालिमप्राप्त बालिका र किशोरीको दस्ता नै बनेको छ । उनीहरूले स्कुलमा अरूलाई पनि सिकाउन थालेका छन् । बालिकामाथि हुने यौनहिंसा नियन्त्रण गर्न आत्मरक्षा तालिम फलदायी हुने उनको दाबी छ । बालिका र किशोरीलाई तालिमको सहजिकरण गर्दै आएकी अगुवा किशोरी गीता कोइरालाले भनिन्, बालिकालाई यस्तो तालिम आवश्यक थियो । उनीहरूमाथि कुनै बेला पनि हिंसा हुने जोखिम छ । हामीले स्कुलमै पुगेर आत्मरक्षा गर्ने उपाय सिकाए पछि किशोरीहरू प्रतिकार गर्न सक्ने भएका छन् । भेरीगंगा नगरपालिकाका उपप्रमुख रेणु आचार्यले स्कुलमा सञ्चालन भएको यो तालिमले बालिकाहरू सुरक्षित हुने बताइन् । बालिका र किशोरीहरू प्रतिकार गर्न सक्ने भएको र यसले उनीहरू सुरक्षित हुने उनको दाबी छ । करैखोला माविका शिक्षक डिलाराम भण्डारी भन्छन्, यो तालिम जिल्लाभर सञ्चालन गर्नुपर्छ । बालिका र किशोरीलाई आत्मरक्षा तालिम अनिवार्य छ । उनीहरूले आफंै प्रतिकार गर्न सके यौनहिंसाबाट जोगिनेछन् ।"
जन्मदिनको चकलेट बाँड्न पाएनन् वसन्तले,"रत्ननगर : जन्मदिनको खुसियाली मनाउने योजना थियो वसन्त थापाको । अतिरिक्त कक्षा अध्ययनका लागि बिहानै विद्यालय पुगेका वसन्तका साथीले सुस्वास्थ्य, दिर्घायु अनि उज्जवल भविष्यको कामना गरे । सोमबारबाट १५ वर्षमा प्रवेश गरेका थिए उनी । बिहानी कक्षाबाट छुट्टिएको आधा घण्टा पनि नबित्दै सवारी दुर्घटनामा वसन्तको मृत्युको खबरले उनका साथी स्तब्ध भए । साथीलाई चकलेट बाँड्ने योजना बनाउँदै बिहानी कक्षा सकिएपछि वसन्त खाना खान घरतर्फ गएका थिए । फर्कंदा ढिलो हुने ठानेर उनले घर जाँदै मिठाइ किन्न सोच बनाए । जेब्राक्रसबाट बाटो पार गर्न लाग्दा सोमबार १५ वर्षीय वसन्तलाई बोलेरो गाडीले ठक्कर दियो । गाडीको ठक्करबाट जन्मेकै दिन उनले संसारबाट बिदा लिए । उनलाई जेब्रा क्रसिंङमै ना ४ च ५००७ नम्बरको बोलेरोले ठक्कर दिएको हो । ठक्करबाट घाइते भएका उनलाई बोलेरोको पछाडिबाट आएको ना ५ ख ७५९५ नम्बरको ट्रकले ठक्कर दिएपछि बोलेरो वसन्तको शरीरमाथि चढेर अगाडि बढ्यो । ठक्करबाट गम्भीर घाइते भएका थापाको चितवन मेडिकल कलेजमा उपचारको क्रममा मृत्यु भएको हो । थापा लाइसियम इन्टरनेशनल मोडल स्कुलमा कक्षा ८ मा पढ्थे । चैत्र १० गतेबाट सुरु हुने आधारभूत तहको परीक्षाका लागि तयारी कक्षा लिएका थिए उनले । बिहानको प्रार्थना सभामा जन्मदिन मनाउने चलन भएकोले हामीले तयारी गरेका थियौं प्रिन्सिपल वसन्त अधिकारीले भने, हामीले शुभकामना दिन पनि पाएनौं । उनी रत्ननगर नगरपालिका १० कैलाश टोलस्थित हजुरबुबाको घरमा हजुरआमा र बुबासँग बस्दै आएका थिए । उनका बुबा जंगबहादुर विद्युत् वायरिङ र प्लम्बिङको काम गर्छन् । आमा पवित्रा राना बाग्लुङको जयमिनी नगरपालिका बिनाबारेमा बस्छिन् । पढ्न ठूलो बुबाको घरमा भाईसँगै बस्दै आएका थिए । उनका भाई संस्कार कक्षा एकमा पढ्छन् । बाग्लुङमा विद्यालय टाढा भएपछि उनका बाबुआमाले टाँडीमा ल्याएर पढाएका हुन् । कक्षाकै अनुशासत विद्यार्थीका रूपमा गनिने विद्यालयका लेखापाल मधुसूदन लामिछानेले बताए । त्यो कक्षाकै सबैभन्दा अनुशासित आँखैमा राखे नबिझाउने विद्यार्थी हुन्, उनले भने, साथीसँग जन्मदिन मनाउने योजना उनको अपुरै रह्यो । वसन्तको शव पोस्टमार्टमा पछि भरतपुर अस्पतालको शवगृहमा राखिएको छ । विद्यार्थीको मृत्यु भएपछि आक्रोसित स्थानीयले राजमार्ग अवरुद्ध गरेका थिए । ११ बजेदखि अवरूद्ध राजमार्ग प्रहरीले बल प्रयोग गरी दिउँसो २ बजे खुलाएको छ । राजमार्ग खुलाउन प्रहरीले अ श्रुग्यास प्रहार गरेको थियो । सवारी साधनमा तोडफोड गर्न थालेपछि स्थिति नियन्त्रणमा लिन प्रहरीले अ श्रुग्यास प्रहार गरेको इलाका प्रहरी कार्यालय टाँडीका डिएसपी दयानिधि ज्ञवालीले बताए । प्रर्दशनकारीले एउटा मिनिबस र एउटा ट्रकको सिसा फुटाएका छन् । प्रर्दशन चर्कंदै गएपछि निपनी क्षेत्र तनावग्रस्त बनेको थियो । ठक्कर दिने बोलेरो र चालकलाई इलाका प्रहरी कार्यालय टाँडीले नियन्त्रणमा लिएको छ ।"
एसईई : काठमाडौंमा थपिए १४ परीक्षा केन्द्र,"काठमाडौं : चैत्र १० गतेबाट सुरु हुने माध्यमिक शिक्षा परीक्षा (एसईई) का लागि काठमाडौंमा १४ परीक्षा केन्द्र थपिएका छन्। एउटा केन्द्र ५ सयभन्दा बढी परीक्षार्थी नराख्ने उद्देश्यले थप गरिएको शिक्षा विकास तथा समन्वय इकाईका प्रमुख नन्दलाल पौडेलले जानकारी दिए। उनका अनुसार १४ परीक्षा केन्द्र थप गरेर ११२ बनाएको छ। विगतमा एउटै परीक्षा केन्द्रमा ७ सयसम्म परीक्षार्थी रहँदै आएका थिए। धेरै परीक्षार्थी भएर परीक्षा नै भद्रगोल हुन्थ्यो, यति भएर केन्द्र थपेर परीक्षार्थी घटाएका छौं, उनले भने, एउटा पहिलो ६५० देखि ७०० सम्म परीक्षार्थी हुन्थ्यो, यो वर्ष सबैभन्दा बढी ५१० छ, अधिकांशमा ४ सयको हाराहारीमा छन्। काठमाडौं जिल्लाबाट ३७ हजार १२९ जना लिइरहेका छन्। परीक्षा ५ हजार जनशक्ति परिचालन भएको जानकारी दिए। उनले एसईई परीक्षा भइरहेको अवस्थामा सुरक्षाकर्मी कक्षाकोठामा जान नपाउने बताए। एउटा फर्निचरमा दुई मात्र विद्यार्थी राख्न गरी सिट प्लानिङ गरिएको बताए। शाखा अधिकृत शेषकान्त पौडेलले परीक्षामा सुधारको प्रयास भइरहेको बताए। उनले परीक्षाका लागि बनाइएको आचार संहिता कडाईका साथ पाला सबै केन्द्राध्यक्षलाई अनुरोध गरे। परीक्षामा अस्वस्थ प्रतिस्पर्धा नगर्न निर्देशन काठमाडौं जिल्लाको एसईई परीक्षा संचालनको जिम्मा पाएको जिल्ला शिक्षा एवं समन्वय एकाईका प्रमुख नन्दलाल पौडेलले परीक्षामा अस्वस्थ्य प्रतिस्पर्धा नगर्न निर्देशन दिएका छन्। काठमाडौंका विद्यालयले आफनो विद्यालय उत्कृष्ट बनाउन परीक्षामा चलखेल गर्ने गरेका छन्। परीक्षामा हुने चलखेलप्रति इंगित गर्दै पौडेलले उनीहरु सचेत गराएका हुन्। काठमाडौंमा रोग नै छ, उनले भने, पढाउन भन्दा परीक्षामा बढी ध्यान जान्छ यहाँका स्कुलको। उनले सबैभन्दा भद्रगोल परीक्षा एसईई हुने उनको भनाइ छ। उनले केन्द्राध्यक्ष गैरजिम्मेवार परीक्षा अर्मादित र अव्यवस्थीत हुनुका साथै उत्तरपुस्तिका समेत क्रमाङ, उत्तरपुस्तीका नमिलाई, स्टीच समेत नलगाई पठाउने गरिएको उनले बताए। इकाईका प्रमुख पौडेलले परीक्षणमा काठमाडौं उत्तरपुस्तीकामा सबैभन्दा समस्या भएको आफू पाएको बताए। मैले जिल्लामा दुई पटक काठमाडौं कपी जाँचको मौका पाँए, यहाँको जात्रा गरेर कपि पठाएको थियो की कुरै नगरौं, उनले भने। उनले निजी विद्यालयले शुल्क नतिरेको भन्दै विद्यार्थीलाई परीक्षा समेल हुन बाट बन्चित नगराउन समेत निर्देशन दिए। उनले थोरै पैसा नतिरकै भरमा परीक्षार्थीलाई परीक्षाबाट बन्चित गर्नु अपराधिक काम भएको बताए।"
"आफ्नै छोरीलाई २ वर्षदेखि बलात्कार, पत्नीले उजूरी दिएपछि पक्राउ",रुकुम पश्चिम : आफ्नै छोरीलाई बलात्कार गरेको अभियोगमा रुकुमका एकजना पक्राउ परेका छन् । सानीभेरी गाउँपालिकाका ३४ वर्षीय एक पुरुषलाई आफ्नै १७ वर्षीया छोरीलाई बलात्कार गरेको अभियोगमा प्रहरीले पक्राउ गरेको हो । बलात्कार गरेको उजूरीको आधारमा उनलाई सोमबार पक्राउ गरेको जिल्ला प्रहरी प्रमुख प्रहरी नायव उपरीक्षक सुमित खड्काले बताए । उनीविरुद्ध चैत १ गते पछिल्लो पटक छोरीमाथि बलात्कार गरेको उजूरी परेको थियो । चैत १ गते दिउँसो श्रीमती माइत गएको र छोरी स्कुलबाट घर नगएर साथीकै घर बसेको अवस्थामा उनले छोरीलाई घर लैजान भनी जबर्जस्ती घर लैजाने क्रममा बाटोमै पर्ने एक व्यक्तिको गोठमा जबर्जस्ती गरेको पीडित किशोरीले बताएकी छन् । किशोरीकी आमाले सानीभेरी गाउँपालिका पूर्तिमकाँडामा रहेको प्रहरी चौकीमा उजूरी दिएकी थिइन् । उक्त उजूरीको आधारमा अभियुक्तलाई पक्राउ गरिएको प्रहरीले जनाएको छ । चैत ४ गते बेलुकी ४ बजे लुकिछिपी रहेको अवस्थामा उनलाई पक्राउ गरी आवश्यक अनुन्धान अघि बढाइएको डिएसपी खड्काले बताए । उनले छोरीमाथि दुई वर्षदेखि निरन्तर जबर्जस्ती करणी गर्दैआएको प्रहरीमा दिइएको उजूरीमा उल्लेख छ ।
युद्धस्थलमा बुद्ध,"रुकुमपूर्व : रुकुमपूर्वको भुमे गाउँपालिकामा पर्छ महत गाउँ। द्वन्द्वकालमा तत्कालीन माओवादी र राज्यपक्षबीच सशस्त्र युद्ध हुँदा यो गाउँपालिकाले ठूलो जनधनको क्षति बेहोयो। पटकपटक युद्ध भए। राज्य र माओवादी पक्षबाट गरी ५८ जनाको ज्यानै गयो। कति मानिस अंगभंग पनि भए। युद्ध नदोहोरियोस् भन्ने चाहन्छन् गाउँलेहरू। त्यसैले युद्धका घाउ बिर्साउन र ज्यान गुमाउनेको सम्झनामा यहाँ युद्ध फिचर र शान्ति स्मारक निर्माण गरिएको छ। २०५६ साल असोज ४ गते महत प्रहरी चौकीमा माओवादीले आक्रमण गरी तत्कालीन डीएसपी ठूले राईलाई अपहरण गरेको भोलिपल्ट गाउँमा प्रहरी पसेर दुई जना सर्वसाधारणको हत्या गरेको थियो। त्यसको केही दिनपछि असोज ३० गते गाउँकै सात जनालाई गिरफ्तार गरी नजिकैको जंगलमा लगेर छ जनाको हत्या गरिएको थियो। २०६० साल असोज ५ गते प्रहरीले गाउँ घेरा हालेर १७ जना सर्वसाधारणको हत्या गरेको थियो। यसमध्ये ६ वर्षीय, १० वर्षीय र १४ वर्षीय नाबालकले मात्रै ज्यान गुमाएनन्, ७६ वर्षीय वृद्धको समेत हत्या भएको थियो। महत गाउँमा राज्यपक्षबाट ५२ र माओवादी पक्षबाट ६ जनाले ज्यान गुमाएका थिए। रुकुमपूर्वको भुमे गाउँपालिकामा पर्ने महत गाउँ । तस्बिर : महेश केसी सशस्त्र युद्धका कारण ठुलो पीडा बेहोरेका महतवासीले देश शान्ति प्रक्रियामा गएपछि केही राहत महसुस गरेका थिए। तर पनि त्यो पूरा हुन सकेको छैन। सामुन्ने आफन्तको हत्या भएको देखेका जनताले अहिले पनि ती घटनाको न्यायिक निरूपण खोजेका छन्। तिनै पीडा भुल्न उनीहरूले गाउँको बीचमा गौतम बुद्धको मूर्ति स्थापना गरेका छन्। बुद्धमूर्तिसँगै स्तम्भ बनाइएको छ। त्यसमा मृतकको नाम अंकित छ। महतवासी शान्ति चाहन्छन् भन्ने सन्देश दिन र मृतकको सम्झनामा शान्ति स्मारक निर्माण गरिएको हो, भूमे गाउँपालिकाका अध्यक्ष रामसुर बुढाले भने। गाउँको सिरानमा युद्ध फिचर निर्माण गरिएको छ। यसले युद्ध अब स्मरणमा मात्रै रहोस् भन्ने सन्देश दिने उनको भनाइ छ। युद्धस्मारक पार्क विकास गर्न कामलाई पनि अघि बढाइएको छ। युद्ध र शान्तिको स्मारक निर्माण गरिएको महत गाउँलाई युद्ध पर्यटन क्षेत्रका रूपमा चिनाउने लक्ष्य लिइएको उनले बताए। तत्कालीन महत गाविस, जिल्ला विकास समिति, संसद् विकास कोषलगायतको २५ लाख रुपैयाँ लागतमा शान्ति स्मारक निर्माण गरिएको हो। साथै गाउँपालिकाको २० लाख रुपैयाँ सहयोगमा युद्ध स्मारक फिचर निर्माण गरिएको हो।"
नख्खु घटनामा प्रयोग भएको विस्फोटक घातक,"काठमाडौं : ललितपुर नख्खुमा भएको विस्फोटमा नियो जेल नाइन्टी प्रयोग गरेको पाइएको छ। यस्तो टाइम बम (टाइम डिभाइस) अत्यधिक क्षमताको र खतरनाक मानिन्छ। गत फागुन १० मा नख्खुमा भएको विस्फोटमा एकजनाको ज्यान गएको थियो। नियो जेल नाइन्टी एमुनियम नाइट्रेटबाट बनेको विस्फोटक पदार्थ हो। यस्तो विस्फोटक पदार्थ नेपाल र भारतमा सुरक्षा निकायको सिफारिसबिना खरिदबिक्री गर्न पाइँदैन। सुरक्षा निकायका अनुसार नेत्रविक्रम चन्द विप्लव नेकपाका कार्यकर्ताले डेटोनेटरलगायतका आवश्यक सामग्री प्रयोग गरी नख्खुमा विस्फोट गराएका थिए। सोही दिन कमलपोखरीमा नेपाली सेनाले निष्क्रिय गरेको बममा पनि नियो जेल नाइन्टी प्रयोग गरिएको थियो। विप्लव समूहले कमलपोखरीमा राखेको बम ७ किलोग्रामको थियो। पे्रसर कुकरभित्र नियो जेल नाइन्टी, डेटोनेटर र पाँचवटा ब्याट्री राखिएको थियो। रिमोट कन्ट्रोल प्रणालीमा राखिएको उक्त बम विस्फोट हुन पाएन। विस्फोट भएको भए नख्खुको भन्दा बढी जनधनको क्षति हुने सुरक्षा अधिकारीले बताए। सैनिक प्रवक्ता यामप्रसाद ढकालले नख्खु र कमलपोखरीमा राखिएको बममा नियो जेल नाइन्टी प्रयोग भएको बताए। नियो जेल सडक र सुरुङ निर्माण गर्दा ठूला पहाड र चट्टान फुटाउन प्रयोग हुन्छ। त्यसैले यो सर्वसाधारणको पहुँचबाहिर हुन्छ, ढकालले अन्नपूर्णसँग भने, बेलैमा सूचना पाएकाले सेनाले डिस्पोज गयो। नत्र नख्खुको भन्दा धेरै क्षति हुन सक्थ्यो। चन्द समूहले कसरी र कहाँबाट यस्तो घातक विस्फोटक पदार्थ नेपाल भिœयायो अनुसन्धानको विषय बनेको छ। भारतमा सुरुङ, सडक निर्माणलगायतका परियोजनामा नियो जेल विस्फोटक पदार्थ प्रयोग हुँदै आएको छ। नेपाली सेनाले विभिन्न परियोजना निर्माणका लागि हेटौंडास्थित सुनाचुरीमा विस्फोटक पदार्थ उत्पादन गर्दै आएको छ। निजी कम्पनीले नेपाली सेनाको सुपरीवेक्षणमा मात्र विदेशबाट विस्फोटक पदार्थ ल्याउँछन्। स्रोतका अनुसार नेपालमा नियो जेल नाइन्टी आयात हुँदैन। भारतको हैदराबादमा सन् २००७ को अगस्टमा भएको आक्रमणमा पनि आतंककारीहरूले नियो जेल नाइन्टी प्रयोग गरेका थिए। विप्लव समूहले भारतका विभिन्न स्थानबाट नियो जेल नाइन्टी विस्फोटक पदार्थ खरिद गरी बम बनाउन प्रयोग गरेको सुरक्षा निकायको दाबी छ। स्रोतका अनुसार विप्लव समूहले नियो जेल नाइन्टी भारतका विभिन्न स्थानबाट खरिद गरी नेपाल भिœयाएको हो। नेपालभारत खुला सीमाको फाइदा उठाउँदै चिन्द समूहले विस्फोटक पदार्थ भारतबाट ल्याउने गरेको छ। पछिल्ला दिनमा सर्वसाधारणलाई आतंकित बनाउने उद्देश्यले चन्द समूहका कार्यकर्ताले राजधानीलगायत मुलुकका विभिन्न स्थानमा राखेका बममा नियो जेल नाइन्टी प्रयोग गरेको पाइएको छ। सर्वसाधारणको पहुँचमा नभएको उक्त विस्फोटक पदार्थ चन्द समुहको सहजै खरिद गर्नु रहस्यमय विषय बनेको छ। सुरक्षा स्रोतले चन्द समूहले भारतबाट कसरी विस्फोटक पदार्थ काठमाडौंसम्म ल्यायो भन्नेबारे केही तथ्य फेला नपरेको जनायो। सीमा क्षेत्र र राजधानी भित्रिने मुख्य नाकाको सुरक्षा संयन्त्र फितलो हुँदा विप्लव समूहलाई विस्फोटक पदार्थ भिœयाउन सहज भएको जानकारले बताएका छन्।"
