शीर्षक,विवरण
अपराधको राजनीतीकरण,"अन्ततः कैलालीटीकापुर घटनाका मुख्य अभियुक्त प्रतिनिधिसभाका सांसद रेशम चौधरीसहित संलग्नहरूलाई जिल्ला अदालतले सजाय सुनाएको छ। घटनाको नेतृत्वकर्ता ठहर गर्दै सांसद चौधरीलाई जन्मकैद तोकेको छ, सँगै उनको पद स्वतः निलम्बनमा परेको छ। अदालती फैसलासँगै गम्भीर प्रकृतिका अपराधमा संलग्न जोसुकै भए पनि उन्मुक्ति मिल्दैन भन्ने सन्देश पनि प्रवाहित भएको छ। कैलालीमा तीन वर्षअघि घरेलु हतियार प्रयोग गरी नाबालकसहित नौजनाको ज्यान लिइएको थियो। अदालती फैसलामा हृदयविदारक तथ्य, आधार, कारण र प्रमाण हेर्दा कानुन हातमा लिई पूर्वयोजना, निर्देशन र षड्यन्त्रमूलक निर्ममता, क्रूरता र वीभत्स हत्या गरिएकाले सजाय तोकिएको उल्लेख छ। अदालती फैसलासँगै घटनाका पीडितले न्याय पाएको अनुभूति गरेका छन्, ढिलै भए पनि। जसरी जघन्य प्रकृतिका घटनालाई राजनीतीकरण गरी दोषीलाई उन्मुक्ति दिने रोग सल्किएको थियो, अदालतको यो फैसलासँगै पीडितले न्याय पाउने आशा जगाएको छ। अपराधमा संलग्न चौधरीविरुद्ध वारेन्ट जारी रहँदा राष्ट्रिय जनता पार्टीले गएको चुनावमा प्रतिस्पर्धामा उतार्यो। चौधरीले भूमिगत रूपमै रहेर प्रतिनिधिसभा सदस्यमा चुनाव जिते, तर उनलाई लामो समय शपथ खुवाइएको थिएन। केही समयअघि सत्तासीन दलकै अग्रसरतामा अदालतमा हत्याअपराधका मुद्दा विचाराधीन हुँदाहुँदै चौधरीलाई तामझामपूर्ण शैलीमा सांसद पदको शपथ खुवाइयो। त्यसरी शपथ खुवाउने शैली चौतर्फी आलोचनाको विषय बन्यो। यद्यपि शपथ खुवाउँदै जेलमै राखिएको थियो। अदालती फैसलासँगै राष्ट्रिय जनता पार्टीले एकाएक सरकारलाई एक वर्षअघि दिँदै आएको निःसर्त साथसमर्थन फिर्ता गर्ने घोषणा गर्यो। समर्थन फिर्ता लिँदाका बखत उसले अदालती फैसलाका सन्दर्भमा स्पष्ट नबोले पनि त्यसैको प्रतिक्रियाका रूपमा लिएका छन्। लोकतान्त्रिक शासन पद्धतिमा विश्वास राख्ने पार्टीले अदालती फैसलाको सम्मान गर्नुपर्छ। राजनीति र अपराध पृथक् सवाल हुन्। यिनलाई अलगअलग राख्नैपर्छ। यी दुई तत्वको मेल भयो भने राजनीति विकृत हुन पुग्छ र मुलुक अपराधीकरणको चंगुलमा फस्छ। त्यसपछि मुलुकमा अराजकताको राज चल्छ। त्यसले स्वाभाविक सुशासन र समृद्धिलाई अर्थहीन तुल्याउँछ। जब राजनीति र अपराध जोडिन्छ, तब मुलुकमा दण्डहीनता मौलाउन पुग्छ। दलीय पद्धति र लोकतन्त्रलाई बलियो तुल्याउने हो भने अझ अपराधराजनीति घुलन हुन दिनै हुन्न। दुवै तत्व एकै ठाउँमा रहेको खण्डमा हिंसाजन्य अपराधको बोलवाला हुन्छ। अपराध कर्ममा संलग्न पात्रहरूलाई सजाय दिलाउनु हरेक राज्य, राजनीतिक दल र नागरिकको भूमिका हुनुपर्छ। आफ्ना पार्टीका नेताकार्यकर्ता भएको खण्डमा सजाय हुन नदिने प्रवृत्ति लोकतन्त्रमा जायज ठानिन्न र मानिन्न पनि। कुनै राजनीतिक दललाई अपराध कर्ममा जोडिएका व्यक्तिको पक्षमा उभिँदा तत्कालका निम्ति गणितीय हिसाबले फाइदा होला, तर दलभित्र आपराधिक पृष्ठभूमिका पात्रहरूको संख्या बढ्दै गयो भने भोलि तिनै राजनीति सञ्चालक हुन्छन्। त्यस्ता प्रवृत्तिलाई जोगाउन खोज्नेहरू बाहिरिनुपर्ने परिस्थिति उत्पन्न हुन सक्छ। त्यसकारण दलहरू क्षणिक लाभमा रम्ने कि दीर्घकालीन रूपमा राजनीतिलाई कसरी शुद्धीकरणको बाटोमा लैजाने भन्नेमा घोत्लिनुपर्छ। त्यसनिम्ति हरेक किसिमका अपराध कर्म वर्जित गर्ने ध्येय हुनुपर्छ। जघन्य हत्याअपराध सधैंभरि दण्डनीय विषयवस्तु हुन्। अपराध कर्मका खराब दृश्य एकीकृत हुँदै जाँदा दल र तिनका नेतृत्वको क्षयीकरण हुन्छ नै। सँगसँगै दसबर्से माओवादी द्वन्द्वका बखत भएका हत्याअपराधका दोषीहरूलाई सजाय हुनुपर्ने निरन्तरको मागमा गहिरो मौनता साँधिएको छ। त्यस्ता विषयको निराकरणनिम्ति गठित सत्य निरूपण तथा मेलमिलाप आयोग र बेपत्ता नागरिक छानबिन आयोग निष्क्रिय भएपछि या पारिएपछि अपराध कर्मका सवाललाई इतिहासको गर्तमा पुर्याउन खोजिँदैछ। यस्ता दृश्यले स्वाभाविक रूपमा दण्डहीन संस्कृतिलाई बल दिन्छ। त्यसअतिरिक्त दण्डहीन मौलाउन पुग्दा अन्तर्राष्ट्रिय क्षेत्रमा पनि नेपालका साख गिरेको छ। दण्डहीनता अन्त्यका निम्ति सरकारले जसरी सक्रियता प्रदर्शन गर्नुपर्ने हो, त्यो दिशामा उसको गति सुस्त छ। राजनीतिका नाममा निहत्था व्यक्तिको हत्या गर्ने र अराजकता फैलाउने छुट कसैलाई पनि हुनु हुँदैन। सत्तासीन होस् या विपक्षी दल, खराब र अपराध कर्मलाई आडभरोसा दिने काम सभ्य समाजनिम्ति पच्य विषय होइनन्। अपराध कर्मका सवालमा गहिरो मौनता साँध्ने दलहरूमा हुर्किएको संस्कृति परिवर्तन हुनुपर्छ, गणतान्त्रिक लोकतन्त्रलाई बलियो तुल्याउने हो भने।"
सडकमा सामान बेच्दै बितेको नारी दिवस (फोटो फिचर),"काठमाडौँ : आज मार्च ८ अन्तर्राष्ट्रिय श्रमिक महिला दिवस । नेपालमा पनि महिला दिवस विभिन्न स्थानमा कार्यक्रमहरु गरी मनाइँदै छ । महिला दिवसको दिन महिलाका अधिकार, महिलाले भोग्नुपरेको समस्या, महिला समानता आदिका विषयमा जोडतोडका साथ चर्चा गरिन्छ । महिला सशक्तीकरणका विषयमा भएका कार्यहरुको सकारात्मक प्रभावले विगतमा भन्दा अहिले महिलाको शैक्षिक, आर्थिक, सामाजिक तथा राजनीतिक अवस्थामा क्रमश: सुधार भइरहेको छ। शैक्षिक, आर्थिक, सामाजिक तथा राजनीतिक अवस्थामा केही माथि उक्लिएका महिलाहरुको लागि महिला दिवस ठूलै उत्सव बनेको भए पनि सडकमा व्यापार गर्दै आफ्नो दिनचर्या बिताउने चन्द्रकला सुनारलाई यो दिनको खासै वास्ता छैन । उनी मेहेनतमा विश्वास गर्छिन् । चार वर्षदेखि पाटन बसेर व्यापार गर्दै आएकी सुनारलाई महिला दिवस मनाउनुभएन दिदी ? भन्ने प्रश्न गर्दा उनले सहजै जवाफ दिइन्, 'म व्यापार गरेर नै मनाउँछु ।' श्रीमान् दुबई गएका उनी चार वर्षदेखि यसैगरी सडकछेउमा बसेर व्यापार गर्दै आएकी छिन् । खुर्सानी, स्ट्रोबेरी, अमला तथा कहिलेकाहीँ मौसमी सब्जी बेच्ने उनले आफू र दुई छोराछोरीको खर्च यही काम गरेर जुटाउँछिन् । आफूले काम गर्नुपरेकोमा कुनै दु:ख नभएको उनले बताइन्। 'मलाई काम गर्नुपर्दा दु:ख लाग्दैन । श्रीमानको कमाइ नचलाइ आफ्नै कमाइले छोराछोरी पढाएर खर्च जुटउँदा आत्मसम्मा बढेको अनुभव हुन्छ।'"
टिपरको ठक्करबाट बालकको मृत्यु,महेन्द्रनगर : टिपरको ठक्करबाट कञ्चनपुरमा एक बालकको ज्यान गएको छ। भीमदत्त नगरपालिका ३ नौलाखेत चौराहमा एक टिपरले ठक्कर दिँदा स्थानीय १० वर्षीय बालक विकास ऐडीको ज्यान गएको हो। महेन्द्रनगर बजारबाट भीमदत्त नगरपालिका १ को बारकुन्डा तर्फ गइरहेको म १ ख ७३७ नम्बरको टिपरले नौलाखेत चौराह नजिकै ठक्कर दिएको हो। बालकको घट्नास्थलमा नै ज्यान गएको प्रहरीले जनाएको छ। तीव्र् गतिमा रहेको टिपरले ठक्कर दिएको स्थानीय प्रत्यक्षदर्शीहरुले बताएका छन्। प्रहरीले टिपर र चालकलाई नियन्त्रणमा लिएको छ। मृतक बालकका परिवार र आफन्तले शव घट्नास्थलबाट उठाउन मानेका छैनन्। उनीहरुले ठक्कर दिने चालकलाई कारबाही हुनुपर्ने र उचित क्षतिपूर्ति दिइनुपर्ने माग राखेका छन्।
हेटौंडामा ४७ जना श्रमिक महिला सम्मानित,"हेटौंडा : अन्तर्राष्ट्रिय श्रमिक महिला दिवसको अवसरमा कठिन श्रम क्षेत्रमा कार्यरत महिलालाई हेटौंडा उपमहानगरपालिकाले नगदसहित सम्मान गरेको छ। उपमहानगरपालिकाले दैनिक ज्याला मजदुरी गर्ने र सवारी चालकको काम गर्ने ४७ जना महिलालाई प्रमाणपत्र सहित दोसल्लाह ओढाएर सम्मान गरेको हो। उनीहरुलाई सम्मान सँगै स्वास्थ्य शिविरमार्फत उपचारसमेत गरिएको छ। काम गरेर खाने श्रमिक वर्गको सम्मानको लागि सबैभन्दा कठिन कार्यमा संलग्न रहेका महिला श्रमिकहरुलाई सम्मान गरिएको मेयर हरिबहादुर महतले बताए। घर निर्माणको काम गर्दै आएकी डकर्मी प्रमिला कडेल, पार्वती बर्तौला, सर्मिला राई, मजदुर गिता श्रेष्ठ र सुनिता श्रेष्ठलाई मेयर महतले प्रमाणपत्र, नगद र दोसल्लाह ओढाएर सम्मान गरेका थिए। त्यस्तै अटो मयुरी, टेम्पो, माईक्रो चालक महिलाहरु गंगाकुमारी थापा, लक्ष्मी बिक, तारा सुनार, मंगलीमायाँ प्रजा, मालती मोक्तान, गिता मैनाली, कोपिला गौतम, कुमारी राना, रिना मगर लगायतलाई सम्मान गरिएको हो।"
"बावु बिते, आमा जेलमा, दाजु मुग्लान् : नाबालकलाई कसले हेर्लान् !","प्यूठान : झिमरुक गाउँपालिका१ सौतामारे तल्लोगाउँ प्यूठानका विष्णु थापा र उनकी श्रीमती सीताको बेला बेला झैझगडा हुने गथ्र्यो । छिनमै रिसाउने, छिनमै मिल्ने उनीहरुलाई बानी भइसकेको थियो । गत वर्षको चैत २० गते पनि उनीहरुबीच सधैँ झैँ सामान्य कुरामा झगडा भयो । भनाभन चलिरह्यो । सीताले श्रीमानलाई सम्झाउँदै थिइन् । तर, विष्णुले मानेनन् । स्थानीयका अनुसार उनले मदिरा सेवन गरेका थिए । रिसको आवेगमा सीताले छेउमै रहेको हसियाको पछाडिको भागले हान्न खोज्दा दुर्घटनावश् अगाडिको धारिलो भागले लाग्यो । हातमा गहिरो चोट लाग्यो । धेरै रगत बगेपछि विष्णुको उपचार गर्न नपाउँदै घरमै मृत्यु भयो । श्रीमानको हत्या गरेको अभियोगमा अदालतले दोषी ठहर गरेपछि ४२ वर्षीया सीता अहिले जिल्ला कारागारमा छिन् । एउटै गल्तीले श्रीमान गुमाएकी उनलाई २० वर्ष जेलसजाय तोकिएको छ । सन्तानलाई सास्ती बुवा आमाको कारण नावालक छोराछोरीले भने पीडामा दैनिकी गुजार्नु परेको छ । १५ वर्षीय सुनील थापा र उनकी ८ वर्षीया बहिनी बसन्तालाई आमा बुवाको घटना सोध्यो कि, आँशुले मन थाम्नै सक्दैनन् । बुवा आमाको झगडा हुँदा सुनील घरमै थिए । पढाइमा अब्बल उनको घटनापछि पढाइ बिग्रँदै जान थालेको छ । उनले ७ र बहिनीले ५ कक्षामा पढ्छन् । कान्छी बहिनीको हेरचाह गरेर उनी जसोतसो घरमा बसिरहेका छन् । तर, बुवा, आमाको यादले पोलेपछि उनीहरु रातको समय घरमै बस्न सक्दैनन् । बिहानको खाना घरमै दाजुबहिनी आफैँ पकाएर खान्छन् । रातको खाना खाइसकेपछि सुत्न छिमेकीहरुको घरमा आलोपालो गरेर जान्छन् । ख्यालख्यालमै बुवा बित्नुभयो, घटना सोध्दा सुनीलले आँशु बगाउँदै भने, आमाले हसियाको बिँडले हान्न खोज्दा धारले लागेछ । अहिले हाम्रो साथमा न बुवा हुनुहुन्छ, न आमा । सुनील कहिलेकाँही जेलमा आमालाई भेट्न सदरमुकाम खलंगा जान्छन् । कारागारभित्र आमालाई देख्दा उनको मन सम्हालिन सक्दैन । छोटो भेटपछि उनी बसमा रुँदै घर फर्कन्छन् । कलिलो उमेरमै पीडामा जीन्दगी कटाइरहेका यी दाजुबहिनी अहिले बेसहारा नै बनेका छन् । राम्रोसँग पढ्ने, लेख्ने र खुसीसँग हासखेल गर्ने कुरा उनीहरुलाई धेरै टाढाको बनिसक्यो । तीन सन्तानमध्ये जेठो दाइ भारतमा मजदुरी गर्छन् । तर, उनलाई घरको ऋण तिर्नै हम्मेहम्मे छ । बुवा आमाको साथ टुटेपछि बेसहारा दाजुबहिनीले गाउँकै पसलबाट उधारोमा चामल, नुनतेल लिएर खाने गर्छन् । वडाध्यक्ष धुर्वराज खनालले चाडपर्वको बेला मिठो, मसिनो खानाका लागि व्यक्तिगत रुपमा चारपाँचसय रुपैयाँ पैसा दिने गरेको सुनाउँछन् । सजाय पूरा गरेपछि आमा जेलबाट त छुट्लिन । तर, कलिला दाजुबहिनीलाई विगतको घटनाले सँधै मन पिरोल्ने गरेको छ । कारागारबाट आमा छुट्ने समय पर्खिरहेका यी दाजुबहिनीलाई दैनिक गुजारा चलाउनै गाह्रो छ ।"
मजदुरको अभावमा उखु खेतमै सुक्ने डर,"मलंगवा : उखु काट्नका लागि मजदुरको अभाव भएपछि उखु सुकेर जाने डरले किसानलाई सताउन थालेको छ। गाउँघरका अधिकांश युवाहरु रोजगारीको शिलशिलामा खाडी मुलुक र भारतमा तिर लागेपछि उखु काट्नका लागि गाउँघरमा मजदुरको अभाव भएको हो। संचालन हुनु पर्ने सयमभन्दा ढिलो उद्योग संचालन भएर मजदुर नपाउने समस्या अहिले सर्लाहीका विभिन्न गाउँमा देखिन थालेको छ । मंसिरको तेस्रो हप्ताबाट संचालन हुनु पर्ने उद्योग माघबाट संचालनमा आएपछि झन समस्या थपिएको किसानहरुले बताएका छन् । हरिवन नगरपालिका ९ सुकेपोखरीकी ५५ वर्षीय मोहन माया बिक मजदुर नपाएपछि एक्लै उखु काट्नु परेको गुनासो गर्छिन्। एक क्विन्टल उखु काटेर सवारी साधनमा लोड गरेको सय रुपैयाँ मजदुरले लिन्छन् । त्यसमाथि ढुवानी खर्च, रोपाइँ खर्च, गोडमेल र मलको खर्च निकाल्दा किसानलाई उखु खेतीबाट फाइदा नहुने बिकले बताएकी छिन् । भाडामा लिएर खेती गर्दै छु', बिकले भनिन्, सबै खर्च निकालेर खेत मालिकलाई पनि पैसा दिदाँ थोरै पैसा बच्छ ।' 'परार १५ कट्ठा खेत भाडा लिएर खेती गरेका थियौं तर, यसवर्ष त्यसलाई घटाएर ३ कट्ठामा ल्याएका छौं।' उनले भनिन्, ' अर्को वर्षदेखि उखु खेती नै नगर्ने । परिश्रम मात्रै खेर जान्छ।' मजदुर नपाउने समस्या खेपी रहेका किसानलाई फागुन र चैत्रको तातोले पनि सताई रहेको उखु उत्पादक किसान संघका अध्यक्ष राजकुमार उप्रेतीले बताएका छन् । 'उद्योग समयमा संचालन भएको भए किसानलाई त्यति समस्या हुँदैनथ्यो । पुष माघमा त्यती घाम हुँदैन् । न्यायोमा काम गर्न सजिलो हुन्छ । तर, फागुन चैत्रको घाममा मजदुरहरु पनि काम गर्न चाहँदैनन्' , उनले भने । अधिक तापक्रमले उखु सुक्ने गुनासो किसानहरुले गरेको उप्रेतीले बताए । उद्योग यसवर्ष १ महिना ढिलो संचालनमा आउँदा बढी समस्या भएको हो । उखु सुक्ने डरले किसानलाई उखु काट्नो चटारो छ । सबै किसानहरु एकै चोटी उखु काट्न थालेपछि ढुवानी गर्ने सवारी साधनको पनि अभाव भएको उप्रेतीले गुनासो गरेका छन् ।"
"सात वर्षीया बालिका बलात्कृत, २० वर्षीय युवा पक्राउ",सिरहा : सिरहाको सुखीपुर नगरपालिका८ का २० वर्षीय सञ्जय साह तेली एक बालिकालाई अप्राकृतिक मैथुन गरेको आरोपमा पक्राउ गरेका छन् । पक्राउ परेका साहले विहिवार दिउँसो गाउँकै एक जना सात वर्षीया बालिकालाई अप्राकृतिक मैथुन गरेको जिल्ला प्रहरी कार्यालय सिरहाका प्रवक्ता तथा डिएसपी माधवराज खरेलले बताए । उनका अनुसार आरोपित साहले घटना गराएको भनी बालिकाका अभिभावकले प्रहरीमा उजुरी दर्ता गराएको छ । बालिका र पक्राउ परेका साहको स्वास्थ्य परीक्षण गरिएको डिएसपी खरेलले जानकारी गराए । बालिकाको योनीबाट रक्तश्राव हुँदा जिल्ला अस्पताल सिरहामा सम्भव नभएपछि धरानमा स्थास्थ्य परीक्षण गरिएको उनले बताए । घटनाबारे थप अनुसन्धान भइरहेको उनले बताए ।
न्याय माग्न गएको छोरालाई प्रहरीले थुन्यो,"वीरगन्ज : घरभित्रै पसेर तोडफोड र आगजनी गर्दै कुटपिट गर्नेहरुलाई कार्वाहीको माग गर्दै प्रहरी कार्यालयमा जाहेरी दिन जाँदा प्रहरीले उल्टै आफ्नो छोरालाई पक्रेर थुनामा राखेको एक दम्पतिले गुनासो गरेका छन्। वीरगन्ज महानगरपालिका वडा नम्बर १६ मिथिलानगरका मोहन वर्णवाल र उनकी पत्नि अनिता वर्णवालले वीरगन्जमा शुक्रबार पत्रकार सम्मेलन गरेर यस्तो गुनासो गरेका हुन्। मोहन वर्णवालका अनुसार उनका छोरा राजेशकुमार वर्णवालको भारतको बेतियाकी मोनी वर्णवालसँग २०६९ साल मंसिर २२ गते परम्परागत मागी विवाह भएको थियो। केहि समयमा पतिपत्नी बीच विवाद भयो। पति राजेशले सम्बन्ध विच्छेदका लागि जिल्ला अदालतमा निवेदन दिएपछि अदालतले २०७४ साल जेठ ९ गते दुवै बीच सम्बन्ध विच्छेदको फैसला गरेको थियो। मोनीसँगको सम्बन्ध विच्छेद भएपछि राजेशले गत माघ २५ गते भारतको उत्तरप्रदेशको मधुवनकी तान्या वर्णवालसँग दोश्रो विवाह गरेका थिए। राजेशले दोश्रो विहे गरेपछि त्यसैको निहुमा अदालतबाट छोरासँग सम्बन्ध विच्छेद भइसकेकी पहिलेकी बुहारी मोनी र उनका दाजु भाइहरुले यहि फागुन १९ गते आइतबार आफ्नो घरमा आएर आफ्ना परिवारका सदस्यहरुलाई कुटपिट गर्दै घरभित्र तोडफोड र आगजनी गरेको राजेशका बुबा मोहनले बताए। बी आर २२ पी ९५५६ नम्बरको स्कार्पियो गाडीमा सवार मोनी , उनका दाजुहरु पवन , तनय र वीरगन्ज ६ कुम्हालटोलका प्रमोद वर्णवालले आफू र छोरा राजेशलाई कुटपिट गरी घाइते पनि बनाएको राजेशका बुबा मोहनले बताए। पहिलेकी बुहारी मोनीले रडले आफ्नो आँखामा घोचेर घाउ बनाइदिएका कारण अहिले पनि उपचार चलिरहेको मोहनले बताए। गत आइतबार उनीहरुले आफ्नो सुत्ने कोठामा तोडफोड गर्दै आगजनी गरेपछि छिमेकीले आएर आगो निभाएको मोहनले बताए। तोडफोड र आगजनी गरेपछि पहिलेकी बुहारी मोनीले नगद ७२ हजार रुपैयाँ , सुनको सिक्री , औंठी र टप राखिएको ब्याग पनि लिएर गएको राजेशकी आमा अनिताले पत्रकार सम्मेलनमा जानकारी दिइन्। आइतबारको घटनामा संलग्नहरु विरुद्ध ज्यान मार्ने मुद्धा दर्ता गराउन सोमबार जिल्ला प्रहरी कार्यालयमा जाँदा प्रहरीले मुद्धा दर्ता गर्न नमानेको भन्दै राजेशका बुबा मोहनले उल्टै प्रहरीले आफ्नो छोरा राजेशलाई गत मंगलवार पक्राउ गरेर बहुविवाहको मुद्धा दर्ता गरेर थुनामा राखेको गुनासो गरे । घरमा आगजनी ,तोडफोड र कुटपिट गर्नेहरु विरुद्ध मुद्धा दर्ता नगरी प्रहरीले अदालतबाट पहिलेकी पत्निसँग सम्बन्ध विच्छेद गराइसकेका छोरा राजेशलाई पक्रेर बहुविवाहको मुद्धा दर्ता गरेको बुबा मोहनले बताए। मुद्धा दर्ता गराउन जाँदा प्रहरीले मिलापत्रको लागि दबाब दिएको आरोप पनि उनले लगाए। मोहनको घरमा तोडफोड , आगजनी र कुटपिट गर्ने मध्येका तीन जना मोनीकाका दाजुहरु पवन र तनय तथा प्रमोदलाई भने प्रहरीले घटना भएकै दिन आइतबार नियन्त्रणमा लिएर सार्वजनिक अपराधको मुद्धा दर्ता गरिसकेको छ। उनीहरु आएको स्कार्पियो गाडी पनि प्रहरीले नियन्त्रणमा लिएर राखेको छ। जिल्ला प्रहरी कार्यालय पर्साका प्रवक्ता प्रहरी नायव उपरीक्षक अनन्तराम शर्माले भने जिल्ला अदालतले गरेको सम्बन्ध विच्छेदको फैसला प्रति असन्तुष्टि जनाउँदै मोनीले उच्च अदालतमा पुनरावेदन गरेको र उक्त मुद्धा उच्च अदालतमा विचाराधीन रहेकाले मोनीकै उजुरीका आधारमा राजेशलाई नियन्त्रणमा लिएर बहुविवाहको मुद्धा चलाइएको बताए। सरकारी वकिलको कार्यालयकै सल्लाहमा राजेश विरुद्ध बहुविवाहको मुद्धा दर्ता गरी अदालतमा म्याद थप गराएर अनुसन्धान भइरहेको उनले बताए। प्रहरीले कुनै पनि पक्षलाई मिलापत्रको दबाब नदिएको पनि जिकिर उनले गरे ।"
"सन्की युवाले हाने दर्जनौँ गाउँलेमाथि चिर्पट, तीनको अवस्था गम्भीर","बेसींसहर : लमजुङको मर्स्याङ्दी गाउँपालिका९ पामचोकमा एक सन्की युवाले चिर्पट प्रहार गर्दा दर्जनौँ घाइते भएका छन् । मर्स्याङ्दीकै सेग्लेका रामबहादुर विश्वकर्माले गाउँमा भेटेजतिलाई खुर्पा र धारिलो हतियार प्रहर गर्दै हिँडेका हुन् । विकले चिर्पट हान्दा गाउँका ७ जना भन्दा धेरै घाइते भएको स्थानीय नन्दबहादुर भण्डारीले जानकारी दिए । घाइतेहरुलाई उपचारका लागि एम्बुलेन्समा बेसीसहर ल्याइएको छ। विकले चिर्पट हान्दा स्थानीय गोपाल भण्डारी, उनकी पत्नी लक्ष्मी, बुद्धिबहादुर थापा, शिला खड्का, रेखु भण्डारी लगायत घाइते भएको स्थानीयले जानकारी दिएका छन् । घटनामा गम्भीर घाइते भएकाहरु गाेपाल भण्डारी, उनकी पत्नी लक्ष्मी भण्डारी र बुद्विबहादुर थापालाई उपचारका लागि काठमाडौँ रिफर गरिएको छ । अन्यकाे लमजुङ सामुदायिक अस्पतालमा उपचार भइरहेको छ । चिर्पट हान्ने युवालाई स्थानीयबासी, प्रहरी र गाउँपालिकाका पदाधिकारी मिलेर वडा नं ३ को खुदी तरापुबाट नियन्त्रणमा लिइएको खुदी प्रहरी चौकीका सई अर्जुन केसीले जानकारी दिए ।"
वैदेशिक रोजगार व्यवसायी संघका अध्यक्षको घरमा बम विस्फोट,"काठमाडौं : वैदेशिक रोजगार व्यवसायी सङ्घका अध्यक्ष रोहन गुरूङको बसुन्धारस्थित घरमा शुक्रबार राति ७:४० बजे अज्ञात समूहले बम विस्फोट गराएको छ । महानगरीय प्रहरी परिसर टेकुका प्रमुख एसएसपी वसन्त लामाका अनुसार अज्ञात समुहले बम विष्फोट गराएको हो । गुरुङ दिउँसोदेखि घरमै थिए । उनले चार तलामाथिबाट ठूलो विष्फोटको आवाज सुनेपछि हेर्दा गाडीमै आगो लागेको देखेर प्रहरीलाई खबर गरेका थिए । प्रहरीले अहिले यस क्षेत्रमा सुरक्षा व्यवस्था कडा पारेकाे बताएकाे छ । साथै अनुसन्धान सुरु गर्ने बताएकाे छ । घरमा पार्किङ गरेर राखिएको कारमा र बम विस्फोट गराउँदा गुरुङको घरको सटर भाडा लिएर बसेका मणिराम पौडेेल घाइते भएका छन् । पौडेलको टाउकोमा चोट लागेपछि उपचारका लागि अस्पतालमा भर्ना गरिएको छ । शक्तिशाली बम विष्फोटबाट गुरूङसहित अन्य दुईजनाको घरमा क्षति पुगेको छ । बम विस्फोटपछि ती घरका शिशाहरु फुटेका छन् । शक्तिशाली आवाजसहितको विस्फोटले स्थानीयबासी त्रसित भएका छन् । विस्फोटबाट पार्किङ गरेर राखिएको एउटा कार पूर्णरुपमा क्षतिग्रस्त बनेको छ भने आसपासका घरका सिसा समेत फुटेको छ । विस्फोटपछि कारमा आगलागी हुन पुगेको थियो । आगलागी दुईवटा दमकल, प्रहरी र स्थानीयको सहयोगमा नियन्त्रणमा लिइएको जनाइएको छ । प्रहरीका अनुसार घरमा पार्किङ गरेर राखिएको कारमा शंकास्पद बस्तु विस्फोट भएको थियो । बसुन्धारा क्षेत्रमा विस्फोटको ठूलो आवाज सुनिएको थियो । उक्त घरमा अध्यक्ष गुरुङको टप जब्स मेनपावर र वैदेशिक रोजगार अभिमुखीकरण व्यवसायी महासंघका अध्यक्ष पूर्णबहादुर मल्लको सुनगाभा ओरियन्टेसन रहेको छ । अध्यक्ष गुरुङले ७ बजेर ४० मिनेटमा विस्फोट भएको बताए । ' विस्फोट भएको ५७ मिनेटमा आगोको मुस्लो गयो । आगोको धुवाँ निस्कने गरी आगो लाग्यो', गुरुङले भने, 'छिमेकीको सहयोगमा आगो नियन्त्रण्मा आयो । आज दिनभरि गाडी घरमा नै राखेको थिएँ ।' गुरुङका अनुसार गाडी पार्किङ गरिएको ठाँउमा ग्यासको सिलिण्ड नराखिएकाले सुनियोजितरुपमाा सिलिन्डर बम विस्फोट गरिएको हो । सिलिन्डरका टुक्रा घरको चार तलामाथिसम्मको ढोका उछिटिएर छिरेका थिए । महानगरीय प्रहरी बृत्त महाराजगन्जले घटनाको अनुसन्धान भइरहेको जनाएको छ । 'एक्कासी आवाज आएपछि बाहिर हेर्दा मेरै ग्यारेजमा रहेको गाडीबाट धुवाँको मुस्लो देखे', उनले भने, 'तल आएर हेर्दा गाडी जलिरहेको थियो । यहाँ ग्यास सिलिन्डर होइन बम नै पड्काइएको हो । यहाँ कसैले पनि सिलिन्डर राखेको थिएन ।'"
बलात्कारपछि हत्या प्रकरण सफल अनुसन्धान गर्ने प्रहरी पुरस्कृत,विराटनगर : कन्चनपुरकी निर्मला पन्तसँग मिल्दोजुल्दो विराटनगर महानगरपालिका८ बलुवाईकी ११ वर्षीया बालिका रुपमती दासको बलात्कारपछि हत्या गरिएको घटनाको सफल अनुसन्धान गर्ने दुई प्रहरी प्रदेश १ भरीकै सर्वोत्कृष्ट घोषित भएका छन् । बलात्कारपछि गरिएको हत्याको अनुसन्धानमा महत्वपूर्ण भूमिका खेलेको भन्दै प्रहरीका नायब निरीक्षक (सइ) विकास खत्री र प्रहरी हवल्दार शलीराम राजवंशीलाई सर्वोत्कृष्ट प्रहरीका रुपमा पुरस्कृत गरिएको हो । प्रदेश १ प्रहरी कार्यालय विराटनगरले जघन्य अपराधको सफल अनुसन्धान गरेर अनुसन्धानलाई निस्कर्षमा पुयाउन उल्लेखनीय भूमिका खेलेको भन्दै खत्री र राजवंशीलाई प्रदेशभरीबाटै बेष्ट पुलिस अफ दी मन्थ को उपाधिबाट पुरस्कृत गरेको हो । बलात्कारपछि बालिकाको हत्या गरिएको घटनाको अनुसन्धान गर्न खत्री जिल्ला प्रहरी कार्यालय मोरङ र राजवंशी प्रदेश १ प्रहरी कार्यालयको क्षेत्रीय अनुसन्धान समुहबाट खटिएका थिए । पुनरावेदन अदालत न्यायाधीश सुरक्षा गार्ड इलाम दरबन्दी भएका सइ खत्री मोरङ र दंगा नियन्त्रण प्रहरी गण सुनसरी दुहवी दरबन्दी भएका हवल्दार राजवंशी प्रदेश प्रहरी कार्यालय विराटनगरमा कार्यरत छन् । जवरजस्ती करणी जस्तो जघन्य प्रकृतिको अपराधको सफल अनुसन्धान गरी अपराधमा संलग्नलाई कानुनी दायरामा ल्याउन महत्वपूर्ण भूमिका खेलेका कारण उनीहरुको कार्यसम्पादनको उच्च मुल्यांकन गर्दै सर्वोत्कृष्ट प्रहरीका रुपमा पुरस्कृत गरिएको प्रदेश १ का प्रहरी प्रमुख डीआईजी केदार रिजालले बताए ।
"'कुष्ठरोगलाई जितें, समाजसँग हारें'","गौर : ६१ वर्षीय इन्द्रदेव राम कुष्ठरोगी थिए। रोग लागेपछि उनलाई उपचार गराउनुको साटो आफन्तले गाउँबाट निकाला गरे। तर, निको भइसके पनि उनी गाउँ जान सकेका छैनन्। उनी रौतहटको परोहा नगरपालिका५ बंकुल जाने सडक किनारमा सानो झोपडीमा चार वर्षदेखि बस्दै आएका छन्। परिवारमा फर्किन मन भए पनि समाज र आफन्तको डर रहेछ उनलाई। उनका आफन्त परोहाकै नमनग्रा टोलमा बस्छन्। उनको घर त्यहीं थियो। आफन्त पराइ भएका छन्। छिमेकी पनि उस्तै छन्। सम्पत्ति केही छैन।रोगलाई जितें, समाजसँग हारें, उनले भने। उनले ३० वर्ष भारतको पन्जाबमा मजदुरी गरेर बिताए। उनलाई ६ वर्षअघि कुष्ठ रोग लाग्यो। हातगोडाका आंैलामा घाउ देखियो। उनले उतै उपचार गराए तर निको भएन। काम गर्न नसक्ने भएपछि उनी नेपाल फर्किएका थिए। घर आएपछि छिमेकी, आफन्तले कोर (कुष्ठ) आएको भन्दै गाउँमा बस्न दिएनन्। त्यसपछि उनको बसोबास सडक किनारमा हुन थाल्यो। आफन्तले भाँडाकुडा दिएर झुपडी बनाइदिए। उनी चार वर्षदेखि त्यहीं बस्दै आएका छन्। गाउँ जान मन छ तर बस्ने ठाउँ छैन, उनले भने, जमिन छैन, घर छैन। झुपडीमा एकसरो ओढ्नेओछ्याउने छ। ग्यास सकिएको सिलिन्डर र चुलो छ। नेपाली नागरिकता छ। मतदाता र अपांगता परिचयपत्र छ। उमेर छँदा कमाएको पैसा परिवारका लागि खर्च गरें, उनले भने, यो उमेरमा बेवारिसे भएर बाँच्नुपरेको छ। गौरका अभिमन्यू पटेलले उपचारमा सहयोग गरेका थिए। गाउँ फर्काउन पहल गरे तर बस्ने वातावरण बनेन। उनको रोग निको भइसकेको जिल्ला जनस्वास्थ्य कार्यालयका क्षयकुष्ठ निरीक्षक महेश साहले बताए। रामका चार छोरा, एक छोरी सानैमा उपचार नपाएर बिते। उनले पत्नी वियोगको पीडा पनि सहनुपयो। भाइबुहारी छन् तर तिनले पनि गाउँलेका कुरा सुन्छन्, रित्तो बोरा देखाउँदै उनले भने, खाना पकाउने ग्यास सकियो। चामल छैन। गाउँमा माग्न जान सक्दिनँ। दयाले कसैले दिए खान्छु नत्र भोकै सुत्छु। कुष्ठरोगी भन्दै उनलाई स्थानीयले धारामा पानी भर्न दिँदैनथे। लुकेर नजिकै बस्तीबाट पानी भरेर ल्याउँथे। सहयोग गरेको पैसाले होटलमा बसेर चिया खाजा खान मन लागे पनि रोग सर्ने भन्दै खान दिँदैनन्। चन्द्रपुर२ का रुद्रराज मैनालीले केही महिनाअघि झुपडीछेउ धारो जडान गरिदिएका थिए। खाना पकाउने ग्यास सहयोग गरे। गाउँमा बस्ने वातावरण मिलाइदिन रामले आग्रह गरेका छन्।"
उद्योगी केडिया अपहरणका योजनाकारसहित दुईजना पक्राउ,"वीरगन्ज : वीरगन्जका उद्योगी सुरेश केडियाको अपहरणमा संलग्न दुई भारतीयलाई प्रहरीले बिहीबार पक्राउ गरेको छ । प्रहरीले भारतको रक्सौलका बब्लु पासवान र राजहर्नाहीका विजयकुमार महतोलाई पक्राउ गरेको हो । भारतसँग सीमा जोडिएको पर्साको छिपहरमाई गाउँपालिका५ भिस्वाबाट दुवैलाई प्रहरीले पक्रेको हो । विशेष सूचनाका आधारमा जिल्ला प्रहरी कार्यालयबाट खटिएको टोलीले पासवान र महतोलाई पक्राउ गरेको हो । तर पर्साका प्रहरी उपरीक्षक रेवती ढकालले भने दुवैलाई शुक्रबार दिउँसो पक्राउ गरिएको बताएका छन् । प्रहरी उपरीक्षक ढकालका अनुसार पक्राउ परेकामध्ये पासवान केडिया अपहरण काण्डका योजनाकार हुन् । महतोलाई भने अपहरित उद्योगी केडियाको गाडी चलाएकोे आरोपमा मुद्दा दर्ता रहेकाले पक्राउ गरिएको ढकालले बताए । उद्योगी केडियाको अपहरणपछि भारतीय सीमावर्ती क्षेत्रमा बसेर बेलाबेला नेपाल आउने गरेको सूचना पाएपछि विशेष सुराकीको आधारमा दुवैलाई पक्राउ गरिएको प्रहरी उपरीक्षक ढकालले बताए । केडिया अपहरणसम्बन्धी मुद्दा जिल्ला अदालत बारामा दर्ता भएकाले दुवैलाई जिल्ला प्रहरी कार्यालय बारामा पठाइने जानकारी उनले दिए । यसअघि केडिया अपहरणकाण्डमा संलग्न भएको भन्दै बारा प्रहरीले बाराको महागढीमाईका वीरेन्द्र यादव, कबहिजब्दीका जियालाल यादव, वीरेन्द्र यादव, जियालाल यादव र चन्चल पाण्डेसहित पाँचजनालाई २०७३ जेठमै पक्राउ गरेको थियो । उनीहरु पाँचैजना पुर्पक्षका लागि वीरगन्ज कारागारमा रहेका छन् । केडिया अपहरणकाण्डका मुख्य योजनाकार भारतीय कुख्यात अपराधी बब्लु दुबे भन्ने मिथिलेश मिश्राको भने २०७४ वैशाख २८ गते भारतीय प्रहरीले भारतको बेतिया अदालतमा हाजिर गराउन लगेका बेला अदालत परिसरमै अपरिचित दुई व्याक्तिले गोली प्रहार गरी उनको हत्या गरेका थिए । वीरगन्जका उद्योगी सुरेश केडिया २०७३ साल जेठ १३ गते बाराको बघवनबाट अपहरणमा परेका थिए । अहपरणमा परेको तीन दिनपछि नेपाल प्रहरी र भारतीय प्रहरीको संयुक्त टोलीले केडियालाई भारतको मोतीहारी नजिकैको कटौवा गाउँबाट उद्दार गरेको थियो । उनलाई अपहरणकारीले बाटोबाटै उठाएर भारतमा पुर्याएका थिए । जेठ १३ गते अपरहरणमा परेका केडिया जेठ १६ गते अपहरणमुक्त भएका थिए ।"
महिला सुखी भए मात्रै नेपाली जनता सुखी हुन्छन् : महिलामन्त्री थापा,"काठमाडौँ : महिला, बालबालिका तथा ज्येष्ठ नागरिकमन्त्री थममाया थापाले महिलाका सबै हक अधिकारलाई कार्यान्वयन गर्न सामाजिक रुपान्तरण आवस्यक रहेको बताएकी छन् । १०९ औं अन्तर्राष्ट्रिय महिला दिवसको अवसरमा सामुदायिक वन उपभोक्ता महासङ्घ नेपालले काठमाडौंमा गरेको कार्यक्रममा मन्त्री थापाले यस्तो बताएकी हुन् । मन्त्री थापाले अझै पनि महिलामाथि अमानवीय व्यवहार हुने गरेको र सामाजिक कूरितीको शिकार हुनुपरेको बताउँदै यसको अन्त्यका लागि सामाजिक रुपान्तरण आवश्यक रहेको बताएकी थिइन् । नयाँ संविधानमा महिलाका धेरै अधिकार उल्लेख गरिएको र तिनै अधिकार कार्यान्वयन गर्न सरकार अहिले कानून निर्माणमा जुटेको थापाले जानकारी दिएकी थिइन् । साथै सरकारले सङ्कल्प गरेको सुखी नेपाली र समृद्ध नेपालको अभियान सफल बनाउन आधा प्रतिशत भन्दा बढी जनसङ्ख्या रहेको महिलाको समृद्धि आवश्यक रहेकोे बताइन् । यस्तै सम्पूर्ण महिलाहरु सुखी रहे मात्रै समग्र नेपाली जनताहरु सुखी हुने उनको भनाइ थियो । कार्यक्रममा राष्ट्रियसभा अन्तर्गत दिगो विकास तथा सुशासन समितिका सभापति तारादेवी भट्टले स्थानीय समुदाय अधिकार सम्पन्न भएमात्रै स्थानीय र प्रदेश सरकार सबल हुने बताइन् । साथै प्राकृतिक स्रोतमाथि स्थानीय समुदायका अधिकार सुनिश्चित हुनुपर्ने उनको धारणा थियो । राष्ट्रियसभाअन्तर्गत राष्ट्रिय सरोकार तथा समन्वय समिति सभापति दिलकुमारी रावल थापाले सामुदायिक वन उपभोक्ता महासङ्घको भुमिकाबारे प्रसंसा गरेकी थिइन् । सामुदायिक वन उपभोक्ता महासंघले महिलाका अधिकार उठाउँदै आएको भन्दै ती मुद्दालाई कानूनमा समेट्नुपर्ने उनको भनाइ थियो । सामुदायिक वन उपभोक्ता महासंघकी केन्द्रीय अध्यक्ष भारती पाठकले राज्यका हरेक निकायमा महिलाको धेरै भन्दा धेरै सहभागिता हुनुपर्ने बताएकी थिइन् । अध्यक्ष पाठकले प्राकृतिक स्रोत साधनमा महिलाको पहुँच र अधिकार निश्चित गरेपछि मात्रै मुलुक समृद्ध हुने धारणा राखेकी थिइन् । पाठकको अध्यक्षतामा अन्तर्राष्ट्रिय महिला दिवस सम्पन्न भएको हो । भेला हुनुअघि बिहानै सामुदायिक वन संरक्षणमा अभियानमा सक्रिय ५ सय भन्दा धेरै महिला अभियानकर्मीहरुले नारा लगाउँदै प्रभातफेरी गरेको महासंघका सचिव ठाकुर भण्डारीले जानकारी दिए ।"
लैङ्गिक समानताका लागि भिक्षुणीको साइकल यात्रा,काठमाडौं : नारी सशक्तिकरण नै समाज विकासको आधार भन्ने सन्देश दिँदै ड्रुक अमितभा माउन्टेनका १५० कुङफु नुन्स भिक्षुणीहरुले साइकल यात्रा गरेका छन्। स्वयंभूस्थित सेतो गुम्वा ड्रुक अमितभा माउन्टेनका भिक्षुणीहरु कुङफु नुन्स खेलाडी हुन्। नारी दिवसको अवसरमा भिक्षुणीहरुले लैङ्गिक समानताका लागि नारी पनि कम्जोर छैनन् भन्दै एक दिवसिय साइकल यात्राको आयोजना गरेको हो। भिक्षुणी भएर पनि समानताका लागि आफु सुरक्षित र सक्षम बन्नु पर्छ भन्ने सन्देस दिएर विभिन्न सामाजिक गतिविधिगरी लैङ्गिक समानताको जनचेता फैलाउँदै आएको भिक्षुणी एशे ल्हामोले बताइन्। दुई महिनाअघि काठमाडौंदेखि खोटाङको हलेसीसम्म लैङ्गिक समानताको जनचेता फैलाउदै साइकल यात्रा गरेको समेत उनले बताइन्। गुम्बाभित्र बसेर ध्यान गर्ने मात्र नभएर अनीहरुले स्वयंभू परिषर र काठमाडौं उपत्यकाका अन्य क्षेत्रमा सरसफाइ अभियान सञ्चालन गरी फरक उदाहरण दिदै आएका छन्।
सन्तानको पीडाले जग्गा बेचेर अशक्तको स्याहार,"दमक : झापा कन्काई नगरपालिका३ की निर्मला ओझाकी जेठी छोरी नम्रता २५ वर्षकी भइन्। नम्रता बोल्न र सुन्न सक्दिनन्। उनले एसएलसीसम्म अध्ययन गरिन्। उनकै माइली छोरी २३ वर्षीया सुस्मिता शारीरिक रूपमा अशक्त छिन्। ह्विलचेयरको सहयोगमा हिँडडुल गर्छिन्। सुस्मिता जन्मिँदा सकुशल थिइन्। तीन वर्षको उमेरदेखि उनका अंग कुँजिन थाले। उपचार गरे पनि बिसेक भएन। पाँच वर्षको उमेरदेखि उनी हिँडडुल गर्नै नसक्ने भइन्। दुई सन्तानलाई लिएर लिएर उनले संघसंस्था धाइन्। यस्ता बालबालिकालाई आवासीय रूपमा राख्ने संस्थाले पनि एकदुई दिन राखेर घरमै फर्कादिए। माइली छोरीलाई इँट्टाभट्टा नामक संस्थाले डेढ महिना राख्यो, उनले भनिन्, त्यसपछि तपाईंकी छोरी हामी राख्न सक्दैनौं भनेर फकाईदिए। उनले त्यही बेला अपांगता भएका बालबालिकाका लागि काम गर्ने संस्था खोल्ने सोच बनाइन्। गाउँमै तीन वर्षदेखि निष्क्रिय पुकार अपांग अशक्त समाजको नेतृत्व उनले लिइन्। संस्थामा ८ देखि २३ वर्षसम्मका १७ बालबालिका छन्। यीमध्ये चार जना मात्र बोल्न सक्छन्। अरूको अवस्था एकदमै नाजुक रहेको उनले सुनाइन्। उनीहरू हिँडडुल गर्न सक्दैनन्। कोही ओछ्यानै परेका छन् भने कोही ह्विलचेयरमा समय बिताउँछन्। धनकुटाका १३ वर्षीया करुणा र ८ वर्षीया करिना राई दिदीबहिनी हुन्। उनीहरू असारदेखि यही संस्थाको आ श्रयमा छन्। उनीहरू दुवैको हात सानो र खुट्टा दोब्रिएको छ। हातको सहाराले हिँडडुल गर्छन्। पढ्न र लेख्न तेज छन्। उनीहरू पाहुनासँग मज्जाले बोल्छन्। निर्मलाले झापा, मोरङ, धनकुटा तथा तेह्रथुमका बालबालिकालाई पाल्दै आएकी छन्। संस्थामा दुई जना काम गर्ने र एक शिक्षकको व्यवस्था गरिएको छ। उनीहरूलाई मासिक १० हजारका दरले ३० हजार रुपैयाँ खर्च हुने गरेको उनले बताइन्। उनका अनुसार मासिक ८० हजार खर्च हुन्छ। घर भाडा मासिक १४ हजार तिरिरहेको उनको भनाइ छ। आफ्ना सन्तानको पीडा महसुस गरेर यस्ता बालबालिकाका लागि काम गर्न थालेको उनले सुनाइन्। दाताबाट भरथेग नभएपछि उनले बाह्रबिघामा रहेको १ कट्ठा जमिन ८ लाख रुपैयाँमा बेचिन्। खर्च धान्न नसक्दा कतै जाऊँ कि जस्तो हुन्छ, उनले भनिन्, तर, छोरीहरूको पीडा सम्झिन्छु अनि मन सम्हाल्छु। उनको संस्थाका लागि एनएमबी बैंकले कन्काई४ मा भवन बनाइदिने भएको छ। भाडा तिर्ने पैसा त जोगिएला तर बालबालिकाको स्याहारमा हुने खर्चको जोहो गर्न अझै चुनौती छ, उनले भनिन्।"
उस्तै छ बेनाम नारीका दुःख,"काठमाडौं : इँटाभट्टाको गेटमै लेखिएको छ, बाल श्रममुक्त छ। खेतमा लहरै सुकाइएका छन् काँचो इँटा। बन्दै गरेका इँटाका आकार असरल्ल छन्। छेउछाउमा मजदुर बस्न इँटाकै चाङ लगाएर बनाएका झ्यालीहरू (एककोठे छाप्रो) देखिन्छ। टुक्रिएका इँटाको धुलोमा दुई वर्षदेखि १२ वर्षसम्मका बालबालिका खेलिरहेका छन्। च्यातिएको एकसरो लुगामा लगाएका छन्। उनीहरूका खुट्टामा चप्पल छैन। कुनै बालबालिकाले ठूला मान्छेको चप्पल लतारिरहेका छन्। कतिपयले त कट्टु पनि लगाएका छैनन्। न उनीहरू स्कुल जान पाएका छन् न आमाबाबुलाई स्कुल पढाउनुपर्छ भन्ने चेतना छ। भक्तपुर चाँगुनारायणमा रहेको कुमारीमाता इँटाभट्टाको दृश्य हो। भट्टामा सबै मजदुर व्यस्त छन्। कोही इँटा पकाउँदैछन् त कोही इँटा बोकेर ट्याक्टरमा लोड गर्दैछन्। मजदुरका दैनिकी दुःखपूर्ण हुन्छ नै। उनीहरूलाई सास धान्नुसँग मात्रै सरोकार छ। आफन्तलाई दुईछाक पेटभरि खुवाउनु छ। कसैकसैलाई भने गाउँमा रहेका छोराछोरीलाई पढ्न किताबकापी किन्नु छ। घाम लागेका दिन उनीहरू फुरुंग पर्छन्। कारण राति १२ बजे उठेर बनाएको इँटा सुक्छ। इँटा सुकेपछि मात्रै उनीहरूले ज्याला लिन इँटाको संख्या गन्न पाउँछन्। बिहानदेखि बादल लागेको दिन मजदुरका अनुहारमा पनि बादल लाग्छ। पानी परेर इँटा बिगारिदिने हो कि ? मेहनतको फल बगेर जाने हो कि ? भन्ने त्रासमा हुन्छन् उनीहरू। भट्टामा भेटिए रामेछाप मसनटारी, गाईखुरा माझीबस्तीका महिला ठूली माझी, माइली माझी, मर्गनी माझी र लक्ष्मी माझी। उनीहरूलाई आफ्नो नाम भन्न पनि लाज लाग्छ। दिदी तपाईंको नाम के हो ? ठूली माझीको जबाफ आयो, किन चाहियो ? नाम भनेर के हुन्छ ? कुरा गर्दा थाहा भयो, उनीहरूसँग खास नामै रहेनछ। माइतकी कान्छी छोरी घरकी जेठी बुहारी रैछन्। त्यसपछि बोलाउने नाम रह्यो, ठूली। नागरिकता बनेकै रहेनछ। माझी बस्तीमा बुहारीको नागरिकता बनाइदिने चलन छैन रे। वृद्ध भएपछि मात्रै नागरिकता बनाइन्छ। माइलीले श्रीमान्सँग नागरिकता बनाउन अनुरोध गरेकी थिइन्। काम गर्ने मान्छेलाई किन चाहियो नागरिकता भनेर जबाफ दिए उनले। नागरिकता नभएपछि विवाह दर्ता हुने भएन, विवाह दर्ता नभएपछि सन्तानको जन्मदर्ता कसरी गर्नु ? बेनाम यी नारीहरूलाई नारी दिवसबारे थाहा हुने कुरै भएन न आफ्नो अधिकारबारे। स्कुल जानु भएन ? २५ वर्षीया माइली माझीले भनिन्, ह्या स्कुल न सिस्कुल, के पाइन्छ पढेर ? काम सिक्यो अलिअलि पैसा कमायो। स्कुल गएर पैसा पाइने हो र ? छोरीलाई घरमा काम गर्न सिकाइन्छ। दाउरा, घाँस, गाईबस्तु छोरीकै जिम्मा। हुर्केबढेपछि बिहे गरिहाल्छन्। श्रीमान्सँग काम खोज्न हिँड्छन्। उनीहरू इँटाभट्टामा काम गर्न गत कात्तिकमा आएका हुन्। पानी नपर्दा एकै दिनमा तीन हजारदेखि चार हजार वटा इँटा तयार गर्छन् एक जोडीले। उनीहरू आफ्ना श्रीमान्सँगै इँटाको झ्यालीमा बस्छन्। एउटा इँटा बनाएको एक रुपैयाँ पच्चीस पैसा ज्याला पाइन्छ। दसदस दिनमा पारि श्रमिक दिन्छन् साहुले। काम गाह्रो भए पनि ज्याला समयमा पाइने हुँदा उनीहरूको रोजाइमा इँटाभट्टा परेको हो। यस वर्ष उनीहरूले भनेजति काम गर्न पाएनन्। ठूली भन्छिन्, काम गर्न नपाउँदा खर्च धान्न धौधौ पर्छ। अघिल्लो वर्ष केही रकम जोगाएर लान पाएका थियौं। यस वर्ष पेस्की तिर्नै हम्मेहम्मे छ। इँटाभट्टामा कात्तिकदेखि वैशाखसम्म काम हुन्छ। भूकम्पले घर भत्काएपछि १० लाख ऋण लाग्यो माइलीको परिवारलाई। सासूससुरा, श्रीमान्सँगै माइली पनि पैसा कमाउन रामेछापबाट भक्तपुर झरेकी हुन्। भट्टाभन्दा माथिल्ला कान्लामा इँटा चाङ लगाउँदै गरेको भेटिए मगर्नी माझी र कमला माझी। उनीहरू पनि रामेछापकै हुन्। सुनकोसी किनारमा घर भएकी मगर्नी माझीको परिवार पुरानो पेस्की चुक्ता गर्न गत कात्तिकमै भक्तपुर आएको हो। परिवार ठूलो भएकाले घरमा बसेर खानै पुग्दैन उनलाई। रामेछाप जिल्लामा २१ गाउँमा माझी बस्ती छ। माछा मार्ने पुख्र्यौली पेसा बोकेका माझी समुदायले माछा मार्न छाडेको वर्षैां बितेको छ। भट्टामा इँटा बोक्दै गरेकी भेटिइन् फूलकुमारी देव। भारत विहारकी फूलकुमारीले भक्तपुरमा इँटा बोक्न थालेको पाँच वर्ष भयो। उनी श्रीमान् र दुई छोरीका साथ भट्टामा मजदुरी गर्छिन्। जेठसम्म इँटा बोकेर केही पैसा संकलन गरी विहार फर्कने उनको योजना छ। पानी नपरेको दिन फूलकुमारी दम्पतीले दुई हजार रुपैयाँसम्म कमाउँछन्। छोराछोरीलाई स्कुल पठाउनुहुन्न ? फूलकुमारीले भनिन्, गरिब काम गर्न जन्मिएका हुन् नि। कसले स्कुल पुयाउनु ? को लिन जानु ? काम कसले गर्छ ?"
निर्मला हत्या प्रकरण : ६ प्रहरीसँग बयान,"महेन्द्रनगर : निर्मला पन्तको हत्या प्रकरणमा प्रमाण नष्ट गरेको र यातना दिएको भन्दै मुद्दा दायर गरिएका प्रहरी कर्मचारीसँग बयान लिने क्रम सुरु भएको छ । जिल्ला अदालत कञ्चनपुरमा ६ जनासँग बयान लिन थालिएको हो । अदालतमा बिहीबार भएको प्रारम्भिक सुनुवाइपछि न्यायाधीश डा राजेन्द्रकुमार आचार्यको इजलासले प्रतिवादीहरूको बयान लिने र सोहीअनुरुप अघि बढ्ने आदेश गरेपछि ६ जनाको बयान लिने क्रम सुरु भएको हो । प्रहरी हिरासतमा रहेका तत्कालीन डीएसपी ज्ञानबहादुर सेठी, तत्कालीन प्रहरी निरीक्षकद्वय एकेन्द्र खड्का र जगदीशप्रसाद भट्ट, निलम्बित सईहरू हरिसिंह धामी र रामसिंह धामी तथा प्रहरी जवान चाँदनी साउदसँग बयान लिने क्रम सुरु भएको हो । तत्कालीन डीएसपी सेठी र तत्कालीन प्रहरी निरीक्षक खड्काको बयान सकिएको छ । दुवैजना निलम्बनकै अवस्थामा प्रहरी सेवाबाट अवकाश भइसकेका छन् । कञ्चनपुरका तत्कालीन प्रहरी प्रमुख एसपी डिल्लीराज विष्टसहितका ८ जनाविरुद्ध मुद्दा दायर भएको हो । अदालतमा ६ जना मात्रै उपस्थित गराइएपछि उनीहरुको मात्रै बयान लिने थालिएको छ । तत्कालीन एसपी डिल्लीराज विष्ट र निलम्बित सीआईबीका डीएसपी अंगुर जीसी भने फरार छन् । दुई छुट्टाछुट्टै दायर भएको मुद्दाउपर बिहीबार प्रारम्भिक सुनुवाइपछि प्रतिवादीहरुको बयान लिने क्रम सुरु भएको छ, जिल्ला अदालतका स्रेस्तेदार हरिकृष्ण अवस्थीले भने । अन्य दुईजनाको हकमा भने फरार प्रतिवादी देखाइएको छ, उनले भने । मुद्दा दायरलगत्तै अदालतले उनीहरुलाई फरार प्रतिवादी भन्दै २१ दिनभित्रमा उपस्थित हुन म्याद जारी गरेको छ । प्रतिवादीहरुका तर्फबाट प्रारम्भिक सुनुवाइका क्रममा बहस गर्ने कानुन व्यवसायीले मुद्दा प्रारम्भिक चरणबाटै बदर हुनुपर्ने दाबी प्रस्तुत गरे पनि अदालतले भने त्यसमा सहमति नभई बयान प्रक्रिया सुरु गर्न आदेश गरेको हो । प्रतिवादीहरुका तर्फबाट बहस गर्ने कानुन ब्यवसायीहरुले हद म्याद सकिएपछि मुद्दा दायर गरिएको र प्रस्तावित मूल मुद्दा दायर नभई यी मुद्दामा कारबाही गर्न नमिल्ने दाबी गर्दै प्रारम्भिक चरणबाटै बदर हुनुपर्ने दाबी प्रस्तुत गरेका थिए । हद म्याद छछैन, हद म्यादको गणना कहिलेदेखि सुरु हुने हो, नेपाल सरकारले थाहा पाएको मितिको अवस्था के हो, प्रतिवादीलाई कारबाही गरेको मितिदेखि हदम्याद सुरु हुनेनहुने सो विषयमा फौजदारी कार्यविधि संहिता २०७४ को दफा ५२ (३) बमोजिम मूल मुद्दा भन्नाले के जनाउने हो, प्रस्तावित मूल मुद्दा अदालतमा दायर नभईकन प्रस्तुत कारबाही गर्न मिल्छ मिल्दैन ? यी विषयका सम्बन्धमा स्वच्छ सुनुवाइ गर्न एमिकस क्युरी माग गरिन्छ, प्रारम्भिक आदेशमा उल्लेख छ । अदालतमा उपस्थित गराइएका ६ जनाको बयान लिने क्रम सकिएपछि थुनछेक बहस हुनेछ । थुनछेक बहस भइनसक्दासम्म अदालतमा उपस्थित गराइएका प्रहरी हिरासतमै रहने अवस्थीले बताए । आइतबारसम्म बयान लिने क्रम सकिएपछि सोमबार थुनछेक बहस हुने अदालतले जनाएको छ । प्रतिवादीका तर्फबाट वरिष्ठ अधिवक्ता राजेन्द्र साउद, पदमराज शर्मा र इन्द्रप्रसाद लेखकले बहस गरेका थिए । सरकारी तर्फबाट भने जिल्ला सरकारी वकिल कार्यालयका सहन्यायाधिवक्ता मोहनीप्रसाद जोशीले बहस गरेका थिए । गत पुस ३ गते जिल्ला प्रहरी कार्यालयमा ८ जना प्रहरी कर्मचारीविरुद्ध हदैसम्मको कारबाही हुनुपर्ने माग गर्दै निर्मला पन्तकी आमा दुर्गादेवी पन्तले सार्वजनिक न्यायविरुद्धको कसुरमा मुद्दा दायर गरेकी थिइन् । यस्तै दिलीपसिंह विष्टका दाजु खड्गसिंह विष्टले यातना कसुरअन्तर्गत जाहेरी दिएका थिए । दुर्गादेवीले तत्कालीन एसपी डिल्लीराज विष्ट, तत्कालीन डीएसपी ज्ञानबहादुर सेठटी, निलम्बित डीएसपी अंगुर जीसी, तत्कालीन प्रहरी निरीक्षक एकेन्द्र खड्का र जगदीशप्रसाद भट्ट, सईहरु हरिसिंह धामी र रामसिंह धामी, प्रहरी जवान चाँदनी साउदविरुद्ध जाहेरी दिएकी थिइन् । खड्गसिंह विष्टले तत्कालीन एसपी डिल्लीराज विष्ट, निलम्बित डीएसपी अंगुर जीसी, तत्कालीन डीएसपी ज्ञानबहादुर सेठी र तत्कालीन प्रहरी निरीक्षक एकेन्द्र खड्काविरुद्ध जाहेरी दिएका थिए । आफ्नै जाहेरीविरुद्ध निवेदन गत पुस ३ गते सार्वजनिक न्यायविरुद्धको कसुरअन्तर्गत प्रमाण नष्ट गरेको भन्दै प्रहरी कार्यालयमा जाहेरी दिएकी दुर्गादेवी पन्तले बिहीबार अदालतको इजलासमै आफ्नै जाहेरीविरुद्ध निवेदन दिएकी छिन् । बुधबार जिल्ला अदालतमा दायर मुद्दाको बिहीबार प्रारम्भिक सुनुवाइ सुरु हुनुपूर्व पन्तले इजलासमै उपस्थित भएर निवेदन दिएकी हुन् । दुर्गादेवीले आफूले प्रमाण नष्ट गरेकोलाई कारबाहीभन्दा पनि छोरीका हत्यारा पत्ता लगाउन दबाब पुगोस् भनेर निवेदन दिएको अदालतका स्रेस्तेदार हरिकृष्ण अवस्थीले जानकारी दिए । निवेदनमा आफूले इच्छाविपरीत प्रमाण नष्टसम्बन्धी जाहेरीमा हस्ताक्षर गरेको उल्लेख गरेकी छिन् ।"
विद्यार्थीलाई जबरजस्ती करणी गरेको आरोपमा शिक्षक पक्राउ,रुकुम पश्चिम : आफ्नै विद्यार्थीलाई जवरजस्ती करणी गरेको आरोपमा जिल्ला प्रहरी कार्यालय रुकुम (पश्चिम)ले एक शिक्षकलाई पक्राउ गरेको छ । सानीभेरी गाउँपालिकास्थित राप्ती ज्ञानोदय माविमा कार्यरत शिक्षक २३ वर्षीय प्रकाश खड्कालाई बिहीबार पक्राउ गरिएको प्रहरीले जानकारी दिएको छ । उक्त विद्यालयमा पशु प्राविधिक विषय अध्ययन गर्दै गरेकी १६ वर्षीया बालिकालाई बलात्कार गरेको आरोपमा खडकालाई पक्राउ गरिएको जिल्ला प्रहरी कार्यालय रुकुम (पश्चिम)का प्रहरी निरीक्षक प्रमोदकुमार क्षेत्रीले बताए । पशु प्राविधिक विषय पढाउँदै आएका खड्काले बालिकालाई बलात्कार गरेको भन्दै पीडितले उजुरी दिएपछि पक्राउ गरिएको प्रहरीले जनाएको छ । गत मंगलबार गाउँमा भैंसी बिरामी भएको र त्यसको उपचार गर्न भन्दै बालिकालाई मोटरसाइकलमा राखेर गएका शिक्षक खडकाले एकान्त जंगलमा जबरजस्ती करणी गरेको पीडितलाई उद्धृत गर्दै प्रहरी जनाएको छ । पक्राउ परेका शिक्षकलाई प्रहरी हिरासतमा राखेर घटनाको बारेमा थप अनुसन्धान भइरहेको प्रहरी निरीक्षक क्षेत्रीले जानकारी दिए ।
त्रिवि डीन कार्यालयमा २४ दिनदेखि ताला,"काठमाडौं : त्रिभुवन विश्वविद्यालय विज्ञान तथा प्रविधि अध्ययन संस्थानको डीन कार्यालयमा २४ दिनदेखि ताला लागेको छ। तालावन्दीका कारण संस्थानअन्तर्गत सम्पादन हुने शैक्षिक, प्रशासनिक तथा योजना निर्माणसँग सम्बन्धित थुपै्र काम रोकिएका छन्। ताला खुलाउने विषयमा विश्वविद्यालय नेतृत्वले प्रभावकारी पहल गरेको छैन। विद्यार्थीको एक समूहले ताला लगाएको जानकारी आए पनि ती विद्यार्थीको पहिचानबारे आफूहरू अनविज्ञ रहेको संस्थानका डीन प्राध्यापक डा रामप्रसाद खतिवडाले बताए। सानो विषयमा चित्त नबुझे पनि तालावन्दी र तोडफोडमा उत्रने विद्यार्थीका कारण पछिल्लो समय त्रिवि थिलथिलो भएको छ। केही समयअघि शिक्षा शास्त्र संकायको डीन कार्यालयमा पनि विद्यार्थीले सेमेस्टरको नतिजा प्रणालीमा असन्तुष्टि जनाउँदै तोडफोड गरी ताला लगाएका थिए। यसपटक संस्थानको डीन कार्यालयमा तालावन्दी गर्ने विद्यार्थीका समूहले सेमेष्टर प्रणालीमा अनुत्तीर्ण भएका, परीक्षामा सहभागी हुन नसकेका विद्यार्थीलाई मौका परीक्षाको व्यवस्था गर्नुपर्ने माग राखेका छन्। संस्थानअन्तर्गत स्नातकोत्तर तहमा पढाइ भइरहेको तथ्यांकशास्त्र विषयमा हाल रहेको ५० जना विद्यार्थी कोटालाई बढाउनुपर्ने माग उनीहरूको छ। त्रिविले स्नातकोत्तर तहमा सबै विषयको प्रवेश परीक्षा गत माघ १९ गते नै सञ्चालन गरेर नतिजा प्रकाशान गरिसकेको छ। ती विद्यार्थीको पढाइ समेत सुरु भइसकेको छ। तालावन्दीका कारण डीन तथा अन्य कर्मचारी कार्यालयमा बस्न पाएका छैनन। कार्यालयमा बस्न नपाएपछि विद्यावारिधीको अनुसन्धान, समकक्षता प्रदान, परीक्षा सञ्चालन तथा आर्थिक कारोवारलगायतका काम हुन सकेको छैन। ताला लगाउने विद्यार्थी समूह पहिचान गरी उनीहरूका मागबारे छलफल गर्न विद्यार्थी कल्याण तथा खेलकुद शाखालाई अनुरोध गरेका छौं। तर सफल भएको छैन, खतिवडाले भने, एक दुई दिन बाटो हेर्छौ। ताला खोल्ने विषयमा छलफल भएन भने प्रशासन महाशाखा र प्रहरीसँग मिलेर आफैं फोड्छौं।"
रुखले च्याप्दा एक जनाको मृत्यु,रुकुम पश्चिम : रुकुम पश्चिमको आठबिसकोट नगरपालिका५ रिम्कामा रुखले च्यापिएर एक जनाको मृत्यु भएको छ । आठबिसकोट५ का ६८ वर्षीय भागिराम बस्नेतको रुखले च्यापिएर मृत्यु भएको हो। बिहीबार बिहान जलिगाडको जंगलमा रुख काट्ने बस्नेत क्रममा रुखले च्यापि घाइते भएका थिए । उपचारका लागि अस्पताल लैजाँदै गर्दा बाटोमा उनलको मृत्यु भएको परिवारले जानकारी दिएको छ। सोही रुखले च्याप्दा एक जना घाइते भएका छन् । घाइते हुनेमा सोही ठाउँका ३५ वर्षीय जनक विक रहेको र घाईते विकको आटबिसकोटको नगर अस्पतालमा उपचार भइरहेको बताइएको छ।
१४ वर्षीया किशोरीलाई जंगलमा लगेर सामूहिक बलात्कार,"रौतहट : रौतहटमा एक किशोरीलाई जंगलमा लगी तीन युवकले सामूहिक बलात्कार गरेका छन् । गुजरा नगरपालिका२ स्थित जंगलमा बिहीबार दिउसो तीन जनाले १४ वर्षीया किशोरीलाई बलात्कार गरेको इलाका प्रहरी कार्यालय चन्द्रनिगाहपुरले जनाएको छ। घटनास्थलबाट प्रहरीले ना ५४ प ६४६८ नम्बरको मोटरसाइकल, युवकहरुको कपडा, चप्पल बरामद गरेको छ । गरुडा बजारबाट किशोरीलाई फकाएर मोटरसाइकलमार्फत जंगलमा लगि जबरजस्ती करणी गर्दै गरेको अवस्थामा इलाका वन कार्यालय सिम्रीको गस्तीटोली देखेपछि युवकहरु भागेका थिए । किशोरीको स्वास्थ्य परीक्षण गरी घटनाको अनुशन्धान भइरहेको प्रहरीले जानकारी दिएको छ । फराररहेका आरोपीहरुको पहिचान भएको र उनीहरुको खोजी भइरहेको इलाका प्रहरी कार्यालय चन्द्रनिगाहपुरका प्रहरी निरीक्षक सन्तोष पाठकले जनाएका छन् ।"
महिला दिवसको कार्यक्रममा महिलालाई निषेध,"वीरगन्ज : आज परेको १०९ औं अन्तर्राष्ट्रिय श्रमिक महिला दिवस नेपलमा पनि विभिन्न कार्यक्रम गरी मनाइँदै छ। ती सबै कार्यक्रममा महिलाको उल्लेख्य उपस्थिति देखिन्छ। अन्तर्राष्ट्रिय श्रमिक महिला दिवसकै अवसरमा वीरगन्जमा शुक्रबार आयोजना गरिएको एक कार्यक्रममा भने महिलाको उपस्थिति शून्य रह्यो। त्यहाँ पुरुषको मात्र सहभागिता थियो। कार्यक्रममा महिलाहरुलाई आमन्त्रण नै गरिएको थिएन। आमन्त्रण नगरे पनि घण्टाघर चोकमा आयोजित कार्यक्रममा सहभागिताका लागि भन्दै जिल्ला प्रहरी कार्यालय पर्साबाट आधा दर्जनको संख्यामा महिला प्रहरी आएका थिए। तर ती महिला प्रहरीलाई कार्यक्रमका आयोजकले यो पुरुषपद यात्रा भएकाले पुरुषहरु मात्र सहभागी हुन पाउने भनेपछि महिला प्रहरीहरु आश्चर्य मान्दै कार्यालय फर्किएका थिए। अन्तर्राष्ट्रिय श्रमिक महिला दिवसको अवसरमा वीरगन्जमा सरकारी तथा गैरसरकारी संघसंस्थाहरुको सहकार्यमा युवालय नामक संस्थाले पुरुषहरुको मात्र सहभागितामा पुरुष पदयात्रा निकालेको हो। वीरगन्जको घण्टाघर चोकबाट सुरु भएको पुरुष पदयात्रा, माइस्थान , आदर्शनगर , घडीअर्वा पोखरा हुँदै पुन घण्टाघर चोकमा फर्किएर कोणसभामा परिणत भएको थियो। कोणसभामा बोल्ने संघसंस्थाका अगुवाहरुले महिलामाथि हुँदै आएको हिंसा र विभेदीकरण अन्त्यका लागि पुरुषहरु पनि लागेको भन्ने सन्देश दिन पुरुष पदयात्रा निकालिएको बताए। महिला हिंसा गर्ने पुरुषहरु नै हुन्छन् भन्ने सोच समाजमा व्याप्त रहेकाले महिला हिंसा विरुद्ध अब पुरुषहरु पनि एकजुट भएर लागेका छन् भन्ने सन्देश महिलाहरुमा दिनका लागि पनि नै पुरुष पदयात्रा निकालिएको युवालयका सदस्य जयाकुमार साहले बताए। साहले भने, महिला हिंसा विरुद्ध वा अरु कुनै पनि महिला सम्बन्धि कार्यक्रममा सहभागिता प्राय महिलाहरुकै हुन्छ , कार्यक्रम पनि उनीहरुमा नै केन्द्रित हुन्छन्,' साहले भने , तर महिला माथि हिंसा गर्ने पुरुष हुन्छन् , त्यसैले अब पुरुषहरु पनि महिला हिंसा विरुद्धको अभियानमा अगाडि बढिसकेका छन् भन्ने सन्देश महिलाहरुमा पुगोस् भनेर पदयात्रामा पुरुषहरुलाई मात्र सहभागी गराइएको हो। कोणसभामा बोल्दै वीरगन्ज महानगरपालिकाको सामाजिक विकास महाशाखाका प्रमुख अरुणकुमार महत्तोले महिलामा हुने हिंसा , विभेदीकरण र अवसरबाट बञ्चितीकरण अन्त्य गर्नका लागि पुरुष पदयात्राले केहि मात्रामा भए पनि सहयोगीको भूमीका खेलेको बताए। 'यस्ता अभियानहरु शहरमुखी मात्र नभइ जिल्लका हरेक स्थानीय तहमा पनि सञ्चालन गरिनु पर्छ', उनले भने , अनि मात्र यो अभियान अझ फलायी र उपलब्धीमुलक हुन्छ।' नागरिक मन्चका अध्यक्ष ओमप्रकाश सर्राफले आधा आकाश ओगटेका नारी शक्तिलाई आत्मनिर्भर बनाउनुका साथै उनीहरुको सम्मान गर्न सके मात्र मुलुक पनि समृद्ध बन्ने बताए। उनले भने , हरेक पुरुषले आफनो घरबाटै महिलाको सम्मान गर्न सुरु गर्नु पर्छ, अनि मात्र महिला हिंसाका घटनामा कमी आउँछन्।' दिव्य युवा क्लबका कार्यकारी निर्देशक रमाकान्त पटेलको अध्यक्षतामा भएको पुरुष पदयात्रा र कोणसभामा पर्साका प्रमुख जिल्ला अधिकारी नारायणप्रसाद भटटराई, प्रहरी नायव उपरीक्षक मानबहादुर राई, वीरगन्ज युवा समाजका अध्यक्ष कमल चौलागाइ, वीरगन्ज महानगरपालिकाका कर्मचारी मुकेश गुप्ता, नेपाल पत्रकार महासंघ पर्साका सचिव युवराज खड्काका साथै विभिन्न कलेजका छात्र, सरकारी तथा गैरसरकारी संघसंस्थाका पुरुष कर्मचारी, प्रतिनिधी मात्रको सहभागिता थियो। कोणसभापछि घण्टाघर चोकमा महिला हिंसा विरुद्धको जनचेतनामुलक सडक नाटक प्रदर्शन पनि गरिएको थियो।"
