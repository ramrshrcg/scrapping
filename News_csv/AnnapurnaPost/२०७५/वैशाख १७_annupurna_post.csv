शीर्षक,विवरण
किन छैन विद्यालयलाई भवन ?,"महोत्तरी गौशाला नगरपालिका फूलकाहास्थित दलित बस्तीमा रहेको आधारभूत तहको विद्यालयको अवस्था थाहा पाउने सबैका लागि नमीठो अनुभव हुन सक्छ । मुसहर जनताका छोराछोरी पढ्ने सामुदायिक विद्यालयको भवन नै नभएको, विद्यार्थीले गोठनजिक बसेर पढ्नुपरेको र विद्यालयका नाममा न्यूनतम मात्रामा पनि जग्गा नभएको स्थितिले राज्य र स्थानीय अगुवाको व्यवहारप्रति प्रश्न उठाउन उद्वेलित गर्छ । जहाँबाट जीवनको सिकाइ प्रक्रियाको औपचारिक सुरुवात हुन्छ, त्यो स्थान नै दयनीय हुनु कसरी सामान्य हुन सक्छ ? मुसहर बस्तीमा एउटा सामान्य विद्यालय भवन पनि बनाउन गरिएको बेवास्ताले राज्य संरचनाका कर्ताहरूमा तल्लो तहका जनतालाई हेर्ने दृष्टिकोणमा कुनै पनि परिवर्तन आएको रहेनछ भन्ने बोध गराउँछ । राज्यको सेवा प्रवाह कति दयनीय अवस्थामा रहेछ भन्ने पनि यसैले बताउँछ । विद्यालय केवल अक्षर चिनाउने ठाउँ होइन, यो सभ्यता सिकाउने केन्द्र पनि हो । जीवनोपयोगी सीप पनि विद्यालयले नै सिकाउँछ । त्यसैले विद्यालय एउटा यस्तो संस्थागत संरचना हो, जहाँबाट आधुनिक जीवनको साँचो सुरुवात हुन्छ । शैक्षिक स्थलहरूलाई सामाजिक चेतना प्रवाहको सुरुवाती विन्दु पनि त्यसैले नै मानिएको हो । चेतनास्तर कमजोर भएका समाजमा चेतनाको प्रवाह शैक्षिक स्थलबाटै हुन्छ । उदाहरणका लागि नेपालकै एक नगरपालिकाले शौचालय प्रयोगको सुरुवात विद्यालयबाट गर्यो । विद्यालयमा शौचालयको प्रयोग गरेका बालबालिकाले घरमा पनि शौचालय बनाउन अभिभावकलाई बाध्य बनाए । परिणामतः समाजका सबै घरमा शौचालय बने । अर्थात् शिक्षालयको संरचनाले सामाजिक जागरुकताको पनि निर्धारण गर्छ । पहिलो पाठशाला घर भन्ने मान्यता पुरानो भइसकेको छ । विद्यालय नै आधुनिक विद्यार्थीको पहिलो पाठशाला बनेको छ । विद्यालयको अर्थ केवल शिक्षक र पाठ होइन, संरचना पनि हो । ठूला कोठा, चाक्लो र वातावरणमैत्री बोर्ड, सफा शौचालय, फराकिलो मैदान, आकर्षक पुस्तकले भरिएको पुस्तकालय, जोखिममुक्त भवन आदर्शका विद्यालयको चित्र हो । सानो उमेरका बालबालिका पढ्ने विद्यालयलाई त रंगीन बनाइएको हुन्छ । बालमैत्री शिक्षालय केवल मिजासिला शिक्षक होइनन्, हेर्दै रहरलाग्दो संरचना पनि हो । तर गोठमा पढ्न बाध्य बालबालिका के राज्यको उपेक्षामा पारिएका होइनन् ? संविधानमै गुणस्तरीय आधारभूत शिक्षाको ग्यारेन्टी गरेको राज्यले औसत शिक्षालय पनि बन्दोबस्त नगर्नु के अपराध होइन ? शिक्षालयलाई गुणस्तरीय बनाउने जिम्मेवारी केवल राज्यको होइन । समुदायहरू पनि विद्यालय निर्माणमा उत्तिकै जिम्मेवार हुन्छन् । राज्यको सेवा प्रवाह दयनीय भएको नेपालजस्तो राज्यमा समुदायका अगुवाहरू सबै जिम्मेवारी राज्यलाई छोडेर पन्छिन मिल्दैन । समुदाय कमजोर भएको स्थानमा राज्यका सेवाहरू पनि कमजोर हुन्छन् । किन दलित मुसहरका छोराछोरी पढ्ने विद्यालयको भवन छैन र समाजका सहुलियतप्राप्त समुदायका छोराछोरी पढ्ने विद्यालयमा त्यो समस्या छैन भन्ने प्रश्न मात्रै गर्दा पनि यथार्थका धेरै दृश्य सतहमा आउनेछन् । विडम्बना, राजनीतिक अगुवाहरू नै आफ्नै आँगनको दुर्दशाप्रति सचेत छैनन् वा चासो जनाउने चेष्टा गर्दैनन् । यो बेवास्ता मात्र होइन, सामाजिक अगुवा भएर प्राप्त गरेको जनविश्वासमाथि खेलबाड पनि हो । जुन समाज राज्यतहमा सिमानामा पारिएको छ, जुन समुदायको आर्थिक आम्दानी र चेतनास्तर बलियो बनिसकेको छैन, त्यो समुदायबारे बोलिदिने समाजका अगुवाहरूले हो । समाजका अगुवाहरू यी विषयमा चासो राख्दैनन् भने ती कसरी समाज परिवर्तनको आवाज बोल्न सक्छन् ? मुसहर बस्ती एक उदाहरणमात्र हो । देशका विभिन्न सामुदायिक मात्रात्मक हिसाबले कमबेसी भए पनि यस्तै समस्या भोग्न बाध्य छन् । राजधानीकै विद्यालयहरूका भवन मापदण्डअनुसार नहुनु, विद्यालयको सम्पत्ति व्यापारिक प्रयोजनमा लगाइनु आदिले शिक्षा प्रवाहप्रति सम्बन्धित निकाय कतिसम्म उदासीन छ भन्ने देखाउँछ । शिक्षा वितरण प्रक्रिया केवल व्यवसाय मात्र बनाइएको छ । विद्यालयका संरचना आवश्यक न्यूनतम गुणस्तरअनुसार नहुनु केवल स्रोतको कमी होइन, शिक्षाप्रति राज्य र समुदायका अगुवामा रहेको उदासीनताको उदाहरण पनि हो ।"
किम र मुनको वार्ताले त्रासपूर्ण वातावरण हट्यो : नेता नेपाल,रुकुम : नेकपा (एमाले)का वरिष्ठ नेता तथा पूर्व प्रधानमन्त्री माधवकुमार नेपालले उत्तर कोरियाका नेता किम जोङ उन र दक्षिण कोरियाका राष्ट्रपति मून जे इनको भेटवार्ताले विश्वभर रहेको त्रासपूर्ण वातावरण हटेको बताए । दुई नेताबीचको भेटवार्तासम्बन्धी पहिलोपटक प्रतिक्रिया दिँदै उनले यस्तो बताएका हुन् । सोमबार मुसीकोट खलंगामा प्रेस चौतारी र प्रेस सेन्टरले संयुक्त रुपमा आयोजना गरेको पत्रकार सम्मलेनमा उनले उक्त भेटघाटले दुवै देशबीच सम्बन्ध सुधारसँगै शान्ति र समृद्धिको मार्गचित्र भएको प्रतिक्रिया दिए । दुई मुलुकबीचको विवादका कारण तेस्रो विश्वयुद्ध उत्पन्न हुनसक्ने आशंका गरेका बेला भेटवार्ताले नयाँ सन्देश दिएको उनको भनाइ छ । नेपालका नेता जान डराउने कोरियामा आफू गएर स्थायी शान्ति र दुई देशबीचको द्वन्द्व अन्त्यका लागि दक्षिण कोरियाका राष्ट्रपति मुनलाई सुझाव दिएको स्मरण गराउँदै नेता नेपालले उक्त भेटघाटको प्रशंसा गरे । दुई मुलुक एकापसमा मिल्नुको विकल्प नभएको भन्दै उनले अब भाइभाइको सम्बन्ध स्थापित हुनु पर्ने बताए । यसअघि उत्तर कोरियाली नेता किम जङ अन र दक्षिण कोरियाली राष्ट्रपति मुन जे इनले कोरियाली प्रायद्वीपलाई पारमाणविक अस्त्रमुक्त पार्न र सन् १९५३ मा युद्धविराममा टुङ्गिएको कोरियाली युद्धको औपचारिक अन्त्यका लागि मिलेर काम गर्ने सहमति गरेका थिए । केही महिनाअघिको वाक्युद्धको स्थितिपछि दुई कोरियाबीच भएको शिखर बैठकमा त्यस्तो सहमति गरिएको थियो । अर्को फरक प्रसंगमा नेता नेपालले दुई पार्टीबीच हुने एकता मिल्नका लागिमात्र नभई देशमा स्थायी शान्ति र समृद्धिका लागि पार्टी एकता हुन लागेको बताए । पार्टी एकताको प्रयास अन्तिम चरणमा पुगेको भन्दै उनले कुनै शक्तिले पनि अब एकतालाई रोक्न नसक्ने दाबी गरे ।रासस
'हारको जिम्मेवारी केन्द्रीय समितिको',"काठमाडौं : निर्वाचनमा पार्टी पराजयको जिम्मेवारी केन्द्रीय समितिले लिने निर्णयसहित एक महिनाभन्दा बढी समयदेखि चलिरहेको कांग्रेस बैठक आइतबार टुंगिएको छ । बैठकले चुनावी हारको खास कारण वाम गठबन्धन रहेको निष्कर्ष निकाल्दै आगामी भदौमा पार्टी महासमिति र जेठ अन्तिमसम्म जिल्ला सभापति भेला गर्ने निर्णय पनि गरेको छ । बैठकपछि कांग्रेस प्रवक्ता विश्वप्रकाश शर्माले दिएको जानकारीअनुसार विधानविपरीत गठन भएका समितिहरू भंग गरिएको छ । जसअनुरूप कार्यसम्पादन समिति र संसदीय समिति अब अस्तित्वमा रहने छैनन् । कांग्रेस वरिष्ठ नेता रामचन्द्र पौडेलले भने बैठकको निर्णय बहुमत निर्णय रहेको तर यसमा आफ्नो असहमति रहेको प्रतिक्रिया दिएका छन् । उनले अन्नपूर्ण पोस्ट्सँग भने, बैठकअघि सभापति शेरबहादुर देउवासँग भएको सहमतिअनुसार निर्णय आएनन् । नेता पौडेलले चुनावी हारको जिम्मेवारी पार्टी नेतृत्वले लिनुपर्ने मत राख्दै आइरहेका छन् । उनको यही मतका कारण शनिबार बस्ने भनिएको बैठक आइतबार साँझ मात्रै सुरु हुन सक्यो । त्यसअघि पार्टी सभापति देउवा र पौडेलबीच बैठकलाई निष्कर्षमा पुयाउने भन्दै पार्टी कार्यालय सानेपामा अनौपचारिक छलफल भएको थियो । बैठकको उत्तरार्ध शृंखलामा संक्षिप्त भनाइ राख्दै सभापति देउवाले यसअघिका सबै कमीकजोरीलाई बिर्सेर पार्टीभित्र एक भई अघि बढ्नुपर्ने धारणा व्यक्त गरेका थिए । बैठकमा उठेका सबै कुरालाई आफूले गम्भीरतापूर्वक लिएको बताउँदै उनले सबैको मागअनुरूप नै समितिहरू भंग गरिएको जानकारी दिए । यसअघि सभापति देउवा संसदीय समिति मात्र विघटनको पक्षमा थिए । तर, बैठकमा गगन थापालगायत युवा नेताले विधानविपरीत गठन गरिएका सबै समिति भंग नगरिए नोट अफ डिसेन्ट लेख्ने मत राखेपछि सभापति देउवा यस्तो निर्णयमा पुगेका हुन् । सोही बैठकमा महामन्त्री शशांक कोइरालाले राजनीतिक प्रतिवेदन प्रस्तुत गर्दै बैठकका निणर्य पेस गरेका थिए । शुक्रबारको बैठकमा वरिष्ठ नेता पौडेल र विजय गच्छदारले समकालीन राजनीति र पार्टीको राजनीतिक ताकतबारे प्रश्न उठाएपछि सभापति देउवाले महामन्त्री कोइरालालाई पौडेल पक्षको समेत सहभागितामा निर्णय प्रतिवेदन तयार पार्न निर्देशन गरेका थिए । प्रतिवेदन लेख्ने काममा महामन्त्री कोइरालासँगै सभापतिको प्रतिनिधिका रूपमा प्रवक्ता विश्वप्रकाश शर्मा र पौडेलको प्रतिनिधिका रूपमा नवीन्द्रराज जोशी सहभागी भएका थिए । महासमिति बैठक भदौ अन्तिम साता जेठ मसान्तमा जिल्ला सभापतिको भेला चुनाव हारको जिम्मा पार्टी केन्द्रीय समितिले लिने पदाधिकारी मनोनयन गर्न निर्वाचित केन्द्रीय सदस्यको बैठक कार्यसम्पादन र संसदीय समिति विघटन गर्ने लामो समयसम्म पटकपटक भएको बैठकमा पार्टी नेतृत्वको चर्को आलोचना भएपछि सभापति देउवाले केन्द्रीय पदाधिकारी मनोनयनको तयारी गरेर आफू सन्तुलनमा रहने रणनीति बनाइरहेका छन् । देउवाले डाके पदाधिकारी मनोनयनका लागि निर्वाचित समितिको बैठक केन्द्रीय कार्यसमिति बैठक सकिएलगत्तै सभापति देउवाले पार्टीको पदाधिकारी मनोनयन गर्नेका लागि सोमबार बिहान निर्वाचित केन्द्रीय सदस्यहरूको बैठक बोलाएका छन् । १३ औं महाधिवेशनबाट सभापतिमा निर्वाचित भएको दुई वर्षभन्दा बढी समय घर्कंदा देउवाले बल्ल पार्टी पदाधिकारी मनोनयनका लागि कसरत गरिरहेका छन् । उपसभापति, महामन्त्री र सहमहामसहित ९ सदस्य मनोनयन हुन बाँकी छन् । बैठक सकिएलगत्तै देउवाले सोमबार बिहान साढे ८ बजे बैठक डाकेपछि पौडेल र कृष्णप्रसाद सिटौललगायत नेताले यसमा आपत्ति जनाएका थिए । पौडेल र सिटौलाले केही दिनपछि मात्र पदाधिकारी मनोनयनको बैठक बोलाउन सभापति देउवालाई आग्रह गर्दै आइरहेका छन् ।"
एमालेमाओवादीका आन्तरिक काम ठप्प !,"काठमाडौं : एमालेमाओवादी केन्द्र दुवै पार्टीका आन्तरिक काम ठप्पप्रायः' भएको छ। पार्टी सदस्यता नवीकरणबाहेक अन्य सबै आन्तरिक काम दुवै पार्टीले रोकेका छन्। पार्टी एकता प्रक्रिया टुंगोमा नपुग्दा आन्तरिक काम प्रभावित भएको दुवै पार्टीका नेताले बताएका छन्। असोज १७ मा चुनावी तालमेल गर्दै चुनावलगत्तै पार्टी एकता गर्ने एमालेमाओवादीले घोषणा गरेयता यी दुवै पार्टीको आन्तरिक काम प्रभावित हुन थालेको हो। दुवैले अहिले पार्टीका कुनै औपचारिक कार्यक्रम बनाएका छैनन्। अहिले दुवै पार्टीसँग संगठन मजबुत बनाउने, जनतासँग जोडिने जनमुखी कार्यक्रम र राजनीतिक अभियान निर्माण गर्नेलगायत कुनै पनि औपचारिक कार्यक्रम छैनन्। पार्टी जीवनसँग जोडिने कुनै विशेष अवसरमा कम्युनिस्ट पार्टीका संयुक्त कार्यक्रम बनाउनेबाहेक अहिले कुनै पनि औपचारिक कार्यक्रम एमालेमाओवादीले प्राथमिकतामै राखेका छैनन्। तर, कुनै पार्टी विशेषका नेताकार्यकर्ताले पार्टी प्रवेश गर्न चाहे सामान्य कार्यक्रम गरी प्रवेश गराउने काम मात्र हुँदै आएका छन्। सबैजसो कार्यक्रम ठप्पप्रायः नै भएको एमालेमाओवादी नेता स्विकार्छन्। एमाले प्रचार विभाग प्रमुख तथा सचिव योगेश भट्टराई केन्द्रीय सर्कुलरकै आधारमा अहिले एमालेले सदस्यता नवीकरणबाहेक अन्य काम स्थगन गरेको बताउँछन्। एमालेका अहिले धमाधम जिल्ला अधिवेशन, जनसंगठनका अधिवेशन गर्ने समय थियो तर सबै स्थगित गर्न केन्द्रीय सर्कुलर भएकाले रोकिएका छन्', उनले भने, सदस्यता नवीकरणबाहेक अन्य आन्तरिक काम सुस्ताएको छ।' माओवादी केन्द्रको कार्यालयका मुख्यसचिव तथा पोलिटब्युरो सदस्य प्रह्लाद बुढाथोकी पनि आन्तरिक पार्टी काम ठप्पै भएको बताउँछन्। नेताकार्यकर्ता सबैको काम, ध्यान, प्रतिष्ठा र अपेक्षा सबै पार्टी एकतामा केन्द्रित हँुदा आन्तरिक काम ठप्पै छ', उनले भने, सदस्यता नवीकरणको काम मात्र केन्द्रीय कार्यालयले गरिरहेको छ।' काम नपाउँदा सिंहदरबारमा कार्यकर्ता एमालेमाओवादीका केन्द्रदेखि जिल्ला, गाउँ तहसम्मका नेताकार्यकर्ता अहिले सिंहदरबारमा केन्द्रित हुन थालेका छन्। पार्टीले काम दिन नसक्दा टाठाबाठा नेताकार्यकर्ता सिंहदरबार धाउन थालेका हुन्। पार्टीका एकाध शीर्ष नेताबाहेक अन्यलाई एकता प्रक्रियाका कुनै जिम्मेवारी दिइएको छैन। अझ दुई पार्टीका अध्यक्षबाहेक अन्य नेतासमेत पार्टीभित्रै बेरोजगारको स्थितिमा छन्। यस्तो बेला तल्लो तहका नेताकार्यकर्ता झनै रुमल्लिइरहेका छन्। त्यही भएर पनि नेताकार्यकर्ता मन्त्रीहरूसँगको भेटघाटमा रमाउने, फाइल बोकेर सिंहदरबारमा मात्र दौडधुपमा लाग्ने काममा तल्लीन हुन थालेको बुझाइ छ, एमाले सचिव योगेश भट्टराईको। अहिले पार्टीका नेताकार्यकर्ता सिंहदरबारमा देखिन थालेका छन्। स्थानीय जनप्रतिनिधिदेखि पार्टीको जिल्ला नेतृत्वलगायत सबै फाइल बोकेर सिंहदरबारमै कुदेका देखिन्छन्', उनी भन्छन्, पार्टीले नै काम दिन नसकेपछि बहाना पनि मिलेको छ, बजेट माग्ने भन्ने। यस्तो हुँदा पार्टी संगठन जीवन्त हुन सक्दैन।' माओवादी मुख्यसचिव बुढाथोकी पनि नेताकार्यकर्ता अलमलमा परेको र पार्टी निर्णय पर्खेर बसेको बताउँछन्। पार्टीका काम केही छैनन्, कुनै नयाँ योजना बनेको पनि छैन, सबै अलमलमा रुमल्लिइरहेका मात्र देखिन्छन्', बुढाथोकी भन्छन्, पार्टी संगठन चुस्त र व्यवस्थित गर्ने योजना पार्टीले नै बनाएको थियो एकता प्रक्रिया लम्बिँदा प्रभावित बनिरहेको छ।' टाइमलाइन तोक्न दबाब ! पार्टीका आन्तरिक काम ठप्प हुन थालेपछि नेताहरूलाई एकताको निश्चित टाइमलाइन' तोक्न उत्तिकै दबाब पर्न थालेको छ। कार्यकर्ताले एकता प्रक्रिया लम्बिएर समय मात्र लिँदा पार्टी आन्तरिक जीवनमा ह्रास आएको भन्दै नेतामाथि दबाब बढाउन थालेका छन्। लामो समयसम्म पार्टी एकता नहुँदा समस्या आउँछ। मनोविज्ञान पनि स्थिर छैन, यसले आन्तरिक कमिटी प्रभावित भइरहेको छ', एमाले सचिव भट्टराईले भने, नेतृत्वले अब एकताको टाइमलाइन तोक्न ढिला गर्नु हुँदैन। निश्चित टाइमलाइन बनाएर एकताको कोर्स पूरा गर्नुपर्छ।' एकता प्रक्रिया लम्बिए पार्टीका रोकिएका आन्तरिक काम सुचारु गर्ने र छिटो टुंगिने भए त्यहीअनुसार दुवै पार्टी नेतृत्वले योजना बनाउनुपर्ने भट्टराईको भनाइ छ। माओवादीमा पनि त्यस्तै छ। माओवादीले दुई वर्षअघि माओवादी धारका १० पार्टीसँग एकता गरेपछि भद्रगोल बनेको पार्टी संगठनको वास्तविक तथ्यांक राख्न र आन्तरिक संगठन मिलाउन संगठन विभाग प्रमुख रामबहादुर थापाको नेतृत्वमा कार्यदल गठन गरेको थियो। त्यस्तै, चुनावी अन्तर्घात छानबिन गर्न पनि अमिक शेरचन नेतृत्वमा गठित अर्को छुट्टै कार्यदलले काम गरिरहेको थियो। अहिले दुवै कार्यदलका काम प्रभावित भएका छन्। दुवै कार्यदलका एकाध बैठक बस्नेबाहेक अन्य काम एकता प्रक्रियाकै कारण प्रभावित भएको कार्यालयका मुख्यसचिव बुढाथोकी बताउँछन्। पार्टीको आन्तरिक समितिका काम गर्ने जिम्मेवारी थियो, ती समितिका एकाध बैठक पनि भए। तर, पछि पार्टी एकताका कारण अहिले सबै काम प्रभावित भएको छ', उनले भने। एमालेमाओवादीको एकता कहिले हुने मिति टुंगो लागेको छैन। एमाले अध्यक्ष तथा प्रधानमन्त्री केपी ओली र माओवादी केन्द्रका अध्यक्ष पुष्पकमल दाहालबीच मात्र अहिले छलफल भइरहेको छ। नमिलेका विषय मिलाएर पार्टी एकता संयोजन समिति बैठकमा आउन नेताद्वयलाई जिम्मेवारी दिइएको छ। तैपनि, दुई अध्यक्षबीचको छलफल अझै टुंगिन नसक्दा एकता प्रक्रिया लम्बिइरहेको छ।"
पद निलम्बन विपक्षमा मधेसी दल,"काठमाडौं : फौजदारी अभियोगमा थुनामा रहेका सांसदको पद निलम्बन हुने प्रतिनिधिसभा नियमावली मस्यौदाको प्रस्तावित बुँदामा मधेसकेन्द्रित दलले असहमति राखेका छन् । फौजदारी अभियोगमा तीन वर्षभन्दा बढी कैद सजाय दाबी गरिएका सांसदको पद स्वतः निलम्बन हुने प्रस्तावमा कांग्रेस पनि विपक्षमा उभिएको छ । एमालेले भने राजनीतिमा अपराधीकरण रोक्न निलम्बन पक्षमा खडा भएको छ । यो नियमावली पारित भए फौजदारी अभियोग लागेका कैलाली१ बाट निर्वाचित सांसद रेशम चौधरीको पद स्वतः निलम्बन हुन्छ । ०७० को नियमावलीमा फौजदारी अभियोगमा थुनामा रहेका सांसदको पद स्वतः निलम्बन हुने व्यवस्था थियो । कांग्रेस र मधेसकेन्द्रित दलको असहमतिका कारण नियमावली मस्यौदा अझै टुंगो लाग्न सकेको छैन । कैलालीबाट राजपाका तर्फबाट चुनाव जितेका सांसद चौधरीलाई थुनामै रहेका बेला शपथ खुवाउनुपर्ने प्रस्ताव मधेसकेन्द्रित दलले गरेका थिए । आज रेशमजी होला, भोलि अर्को होला, राजपा नेता लक्ष्मणलाल कर्णले अन्नपूर्णसँग भने, निर्वाचित सांसदको पद निलम्बन हुनु हुँदैन भन्ने हाम्रो मान्यता हो । कर्ण नियमावली मस्यौदा समिति सदस्य हुन् । कर्ण फौजदारी अभियोगमा निलम्बन हुने व्यवस्थासहित ०७० मा बनेको नियमावली समितिका सभापति थिए । फौजदारी अभियोगमा थुनामा रहेका सांसदको पद निलम्बन गर्न नहुने पक्षमा प्रमुख विपक्षी कांग्रेस पनि उभिएको छ । सरकारसँग दुईतिहाइ छ । प्रहरीले पक्राउ गर्नेबित्तिकै सांसद पद निलम्बन हुने हो भने सत्तापक्षले यसको दुरुपयोग गर्न सक्छ, कांग्रेसका मीन विश्वकर्माले भने । विगतका नियमावलीमा स्वतः निलम्बनको व्यवस्था रहे पनि अब भने सांसदको पद निलम्बन गर्न नहुने विश्वकर्माको तर्क छ । सत्तापक्षले सांसद थुन्दै, अभियोग लगाउँदै संसद्बाट आफू अनुकूलका काम गर्न सक्छ भन्ने हाम्रो आशंका हो, विश्वकर्माले भने । तर, समिति सभापति एवं एमाले सांसद कृष्णभक्त पोखरेल भने सांसद र सर्वसाधारणका लागि समान कानुन लागू हुनुपर्ने भन्दै फौजदारी अभियोगमा थुनामा रहेका सांसदको पद निलम्बन हुनुपर्ने तर्क गर्छन् । सांसदको पद निलम्बन हुनु हुँदैन भन्ने हाम्रो मान्यता हो : कर्ण पक्राउलगत्तै निलम्बन हुँदा सत्तापक्षबाट दुरुपयोग हुन सक्छ : विश्वकर्मा थुनामा रहेकाले पनि सांसदकै सुविधा पाउँदा दण्डहीनता बढ्छ : पोखरेल विगतको अभ्यासका आधारमा पनि निलम्बन गर्नुपर्छ, पोखरेल भन्छन्, फौजदारीजस्तो अभियोगमा थुनामा रहेका सांसदले सांसदकै हैसियतमा राज्यको सुविधा दिने हो भने दण्डहीनता बढ्दै जान्छ । राजनीतिमा अपराधीकरण बढ्छ । नियमावली मस्यौदामा कांग्रेसले संसदीय समितिको संख्या घटाउनुपर्ने अडान पनि राखेको छ । हाल ११ वटा समितिको प्रस्ताव गरिएकामा कांग्रेस बढीमा ९ वटा समिति बनाउनुपर्ने अडानमा छ । प्रदेशमा पनि संसदीय समिति बन्दै छन्, कांग्रेसका विश्वकर्मा भन्छन्, त्यसैले केन्द्रमा धेरै समिति बनाउनुको अर्थ छैन । सभापति पोखरेल भने दुई वटा मन्त्रालय हेर्ने गरी समितिको संख्या निर्धारण गरिएको तर्क गर्छन् ।"
राष्ट्रपतिद्वारा लुम्बिनी अन्तर्राष्ट्रिय बौद्ध ध्यान केन्द्र तथा सभागृहको शिलान्यास,"बुटवल ः राष्ट्रपति विद्यादेवी भण्डारीले बुद्ध जन्मस्थल लुम्बिनीमा निर्माण हुन लागेको लुम्बिनी अन्तर्राष्ट्रिय बौद्ध ध्यान केन्द्र तथा सभागृहको सोमबार शिलान्यास गरेकी छन् । बुद्ध जयन्तीकै अवसरमा राष्ट्रपति भण्डारीले सभागृहको पूजाआजा गरेर शिलान्यास गरेकी हुन् । शिलान्यास कार्यक्रममा प्रधानमन्त्री केपी शर्मा ओली, संस्कृति, पर्यटन तथा नागरिक उड्डयन मन्त्री रवीन्द्र अधिकारी, प्रदेश नं ५ का मुख्यमन्त्री शंकर पोखरेललगायतको सहभागिता रहेको थियो । दुई वर्षअघिको बुद्ध जयन्तीका अवसरमा तत्कालीन प्रधानमन्त्री केपी शर्मा ओलीले लुम्बिनीमा तत्काल पाँच हजार अट्ने सभा हल निर्माणका लागि निर्देशन दिएका थिए । कोषले पालमुनि आयोजना गरेको बुद्धजयन्ती विशेष समारोह हावाहुरी र वर्षात्का कारण निर्धारित समयभन्दा पाँच घण्टा ढिला सुरु भएपछि तत्कालीन प्रधानमन्त्री ओलीले एक वर्षभित्र पाँच हजार अट्ने सभाहल निर्माण गर्ने घोषणा गरे । कोषले प्रधानमन्त्रीको निर्देशनबमोजिम सभाहल निर्माण गर्ने निर्णय तत्काल गरे पनि लुम्बिनीमा बन्ने सभाहल अत्याधुनिक र बहुउपयोगी हुनुपर्ने ठहर गर्दै परामर्शदाता छनोट गरेर काम थालेको थियो । सभाहलको लागत करिब २७ करोड रुपैयाँमा निर्माण कम्पनीसँग ठेक्का सम्झौता भइरहेको छ । सभाहलको परामर्शका लागि छनोट भएको काठमाडौँस्थित श्रेष्ठ कन्सल्ट्यान्टले केही महिनाअघि सभाहलको विस्तृत डिजाइन र लागत स्टिमेट पेश गरेको थियो । लुम्बिनीमा निर्माण हुने सभाहल गुम्बा आकारको हुनेछ । गोलो सभाहलमा ठूलाठूला राष्ट्रिय, अन्तर्राष्ट्रिय सभा समारोह, ठूला ठूला ध्यान शिविरसमेत हुनेछन् । सभाहललाई सानो ठूलो आकारमा विभाजन गर्न मिल्ने प्रविधिसमेत जडान हुनेछ । दुई वर्षभित्र सक्ने योजना रहेको यो सभागृहको निर्माण परामर्शदाता कम्पनीका इन्जिनियरहरुकै रोहवरमा हुने कोषका निमित्त सदस्यसचिव सरोज भट्टराईले बताए ।"
देउवाको कटाक्षः ओलीको राष्ट्रवाद लम्पसारवाद भइसक्यो,"धनगढीः पुर्व प्रधानमन्त्री तथा नेपाली कांग्रेसका सभापति शेरबहादुर देउवाले प्रधानमन्त्री केपी शर्मा ओलीको राष्ट्रवाद लम्पसारवादमा परिणत भएको आरोप लगाएका छन् । सोमबार हुने भनिएको पार्टी पदाधिकारी चयनको बैठक स्थगित गरेर धनगढी पुगेका देउवाले धनगढी विमानस्थलमा पत्रकारहरुसँग संक्षिप्त कुराकानी गर्दै यस्तो आरोप लगाएका हुन् । प्रधानमन्त्रीको भारत भ्रमणमा पश्चिमका केही पनि मुद्दा प्राथमिकतामा परेनन्, उनले भने, मेरो पालामा गौरीफन्टा धनगढी नाका र दोधारा चाँदनीमा सुख्खा बन्दरगाहको कुरा दुई देशको संयुक्त विज्ञप्तीमा उल्लेख थियो, तर ओलीले पश्चिमका मुद्दा उठान नै गरेनन् ओलीको राष्ट्रवाद लम्पसरवाद भइहाल्यो नि । उनले आफुले सुदूरपश्चिमका लागि धेरै विकासका काम गरेको उनले जिकिर गरे । यस क्षेत्रको चिन्ता म भन्दा बढी अरु कसैलाई हुन्छ ? उनले चनावपछि हारको अवस्था देखेर कांग्रेस कार्यकर्ताले निरास नहुन आग्रह गर्दै भने, दुई पार्टी मिलेर लडेको चुनावमा हाम्रो यस्तो अवस्था आउने नै थियो, त्यो स्वभाविक होे । देउवाले पदाधीकारी चयनबारे पार्टीमा देखिएको विवादबारे बोल्न चाहेनन् । सोमबार मलाई यता आउने काम पर्यो, त्यसैले बैठक स्थगित गरिएको हो, उनले भने, अब २१ गते पदाधीकारी चयन हुन्छन्, अर्को बैठक हामीले २१ गतेका लागि तोकेका छौं । पत्रकारहरुले राखेको जिज्ञासामा उनले पौडेल पक्षको असन्तुष्टिबारे पनि उनले केही बोल्न चाहेनन । पार्टीभित्र केही मतभेद भइहाल्छन्, तिनलाई समाधान गरेर लगिन्छ, उनले भने । कांग्रेसको महाधिवेशन भएको दुई वर्ष बितिसक्दा पनि पदाधिकारीहरुको चयन हुन नसकेपछि देउवा आलोचित भएका छन् । कांग्रेसको विधानमा महाधिवेशन सकिएको २ महिनाभित्र पदाधिकारी चयन गरिसक्नु पर्ने व्यवस्था छ । विधानमा पार्टी सभापतिले एक उपसभापति, एक महामन्त्री, दुई सहमहामन्त्री र एक प्रवक्ता मनोनयन गर्ने व्यवस्था छ । प्रवक्ता बाहेक अरु कुनै पदाधीकारी चयन हुन सकेका छैनन् ।"
पदाधिकारी चयन गर्न आज बस्ने भनिएको कांग्रेसको बैठक स्थगित,"काठमाडौं : नेपाल कांग्रेसको पदाधिकारी चुन्नका लागि आज सोमबार बस्ने भनिएको केन्द्रीय समितिको बैठक स्थगित भएको छ । पौडेल समूहले बहिस्कार गर्ने चेतावनी दिएपछि बैठक २१ गतेसम्मको लागि बैठक स्थगित भएको हो । पदाधिकारी चयन गर्न आवश्यक परामर्शको लागि बैठक स्थगित गरिएको कांग्रेसका केन्द्रीय सदस्य कल्याण गुरुङले जानकारी दिए । उनले वैशाख २१ गते दिउँसो २ बजे बैठक बस्ने जानकारी दिए । कांग्रेसको महाधिवेशन भएको दुई वर्ष वितिसक्दा पनि पदाधिकारीको चयन हुन सकेको छैन । कांग्रेसको विधानमा महाधिवशन सकिएको २ महिनाभित्र पदाधिकारी चयन गरिसक्नु पर्ने व्यवस्था छ । विधानमा पार्टी सभापतिले एक उपसभापति , एक महामन्त्री , दुई जना सहमहामन्त्री र एक प्रवक्ता मनोनयन गर्ने व्यवस्था छ ।सभापति शेरबहादुर देउवाले दुई महिना अघि विश्वप्रकाश शर्मालाई प्रवक्तामा मनोनयन गरेका छन् तर उपसभापति , महामन्त्री र सहमहामन्त्री भने मनोनयन गर्न सकेका छैनन् । ३७ दिन लामो कांग्रेसको बैठक पौडेल समूहको असहमतिका बाबजुत आइतबार सकिएको थियाे ।"
मेयरलाई ६० लाखको गाडी,"लहान : सिरहाको लहान नगरपालिकाका मेयर मुनी साहका लागि ६० लाख रुपैयाँ पर्ने गाडी खरिद गरिने भएको छ। लहान नगरपालिका१६ स्थित पर्यटकीय स्थल स्वर्गे डाँडामा बसेको नगर कार्यपालिकाको बैठकले गाडी खरिद गर्ने निर्णय गरेको हो। वडा नम्बर ७ का अध्यक्ष राकेश गुप्ता रोशन'का अनुसार गाडी खरिद गर्न ६० लाख बजेट छुट्याइएको छ। नगरपालिकाका कार्यकारी अधिकृत तीर्थराज भट्टराईले मेयरका लागि गाडी खरिद गर्ने निर्णय भए पनि बजेटको सीमा नतोकिएको दाबी गरे। भने, फुल अप्सनको स्कर्पियो खरिद गर्ने कुरा भएको छ। त्यो गाडी ५०६० लाख रुपैयाँ पर्न सक्छ।' साहले मेयरमा निर्वाचित भएदेखि छोरा विशालका नाममा रहेको स्कर्पियो चढ्दै आएका छन्। छोराकै गाडी भाडामा चढेपछि संघीय फोरम र कांग्रेसबाट निर्वाचित जनप्रतिनिधिले विरोध गर्दै आएका थिए। एक जनप्रतिनिधिका अनुसार छोराको नाममा रहेको गाडी प्रतिदिन ४ हजार रुपैयाँ तिरेर मेयरले भाडामा लिएका हुन्। प्राविधिक चढ्नका लागि एउटा जिप पनि खरिद गर्ने निर्णय भएको छ। त्यसका लागि बजेट भने छुट्याइएको छैन्। यो गाडी करिब ३५ लाख रुपैयाँ पर्ने अनुमान गरिएको छ। अहिले नगरपालिकासँग एउटा मात्र पिकअपछ, त्यही गाडीमा मेयर साह, उपमेयर सरियार चौधरी र कार्यकारी अधिकृत पालै पालो चढ्छन्। गाडी एउटा मात्र भएर एकदमै समस्या भइरहेको छ', अधिकृत भट्टराईले भने, विकास निर्माणका कामसमेत प्रभावित बनेका छन्।' विकास निर्माणका लागि स्काभेटर, लेबरल, ग्रेडरलगायत उपकरण खरिद गर्ने निर्णय पनि भएको उनले सुनाए। स्वर्गे डाँडालाई पर्यटकीय क्षेत्रका रूपमा विकास गर्न सम्भाव्यता अध्ययन गर्ने निर्णय पनि भएको छ। नगरसभाबाट विभिन्न शीर्षकमा बजेट विनियोजन भइसकेकाले यसका लागि थप बजेट नछुट्याएको उनले बताए। भने, स्वर्गे डाँडा पुग्दा साँच्चै स्वर्ग आएजस्तै अनुभव भयो। यसलाई पर्यटकीय स्थलका रूपमा विकास गर्दा पर्यटकको ओइरो लाग्छ।' लहान बजारबाट स्वर्गे डाँडा करिब २१ किलोमिटर उत्तरमा पर्छ। यो क्षेत्रलाई सलहेस डाँडा पनि भनिन्छ। उदयपुरको सीमासँग जोडिएको रमणीय स्वर्गे डाँडालाई पर्यटकीय स्थलका रूपमा विकास गर्ने प्रतिबद्धता जनाएको वडाध्यक्ष गडुलबहादुर जर्घा मगरले जानकारी दिए। भने, ठूलो सम्भावना बोकेको यो क्षेत्र अहिलेसम्म ओझेलमा परेको छ तर बोर्ड बैठकमा सबैले विकास गर्ने प्रतिबद्धता जनाएपछि आशा पलाएको छ।' घर सिरहामा, कर उदयपुरमा लहान नगरपालिका१६ स्थित स्वर्गे डाँडा आसपासका बासिन्दा उदयपुरमा कर बुझाउन बाध्य छन्। २०२८ सालको नापीका क्रममा सिरहाको भूमि उदयपुरमा उल्लेख गरियो', वडाध्यक्ष मगरले भने, त्यही भएर यहाँका जनताले उदयपुर पुगेर कर तिर्नुपर्छ।' चुनावमा यहाँका जनताले सिरहा र उदयपुर दुवैतिर भोट गर्नेे गरेको उनको भनाइ छ।"
महाधिवेशनसम्म अध्यक्ष र प्रधानमन्त्री दुवै आलोपालो,"काठमाडौँः नेकपा माओवादी केन्द्रका नेता एवम् प्रतिनिधिसभा सदस्य देवेन्द्र पौडेलले यही वैशाखभित्रै पार्टी एकता हुने स्पष्ट पारेका छन् । सोमबार रिपोर्टर्स क्लब नेपालले आयोजना गरेको साक्षात्कारमा बोल्दै नेता पौडेलले यस्तो बताएका हुन् । उनले भने,पार्टी एकता हुन्छ, ढुक्क हुन सबैलाई आग्रह गर्छु, पार्टी एकता त जनताले अनुमोदनगरिसकेका छन्, अब यसबाट दायाँबायाँ हुने नैतिक धरातल केपी ओली र पुष्पकमल दाहाल प्रचण्ड दुवैलाई छैन, एकताबाट भाग्ने छुट छैन । साक्षात्कारमा उनले एकता महाधिवेशन नहुञ्जेल अध्यक्ष, प्रधानमन्त्रीदेखि सबैमा आलोपालो नेतृत्व हुने बताए । अध्यक्षदेखि प्रधानमन्त्री मात्रै नभएर सबै कुरामा नेतृत्व आलोपालो हुने पौडेलको भनाइ थियो । नेकपा एमालेका नेतालाई बहुदलीय जनवादको माया लाग्नु स्वाभाविक भएपनि जनताद्वारा चलाइएको जनयुद्धलाई पनि एमालेका साथीहरुले माया गर्ने उनको विश्वास थियो । एकताप्रक्रिया अब छिट्टै टुंगिने बताउँदै ढिलाइ हुनुमा दुवै दलका समिति समायोजन गर्ने र शीर्ष नेताहरुको व्यवस्थापन रहेको उनले बताए । एकताप्रक्रियाबारे नेतापौडेलले भने, कोट, पाइन्ट सिलाइ सकियो अब आइरन गर्न बाँकी छ, या भनौं फर्निचर बनाइसकियो अब रंगरोगन गर्न बाँकी छ, एकताबारे दुवै अध्यक्षबीच गम्भीर वार्ता भइरहेको छ। पार्टी एकता सम्मानजनक हुनुपर्ने उनको जोड थियो । उनले थपे, गणितको आधारमा एकता हुँदैन, एकता त सम्मानजनक रुपमा हुन्छ, औसतको आधारमा एकता हुँदैन। क्षमता र योग्यताको आधारमा एकता हुने उनको जिकिर थियो । हिजो निर्वाचनमा ६० र ४० को अनुपातमा लडिए पनि अब पार्टी एकता ५०५० को अनुपातमा नहुने उनले जिकिर गरे । उनले थपे, एकले अर्कालाई सम्मान गर्ने हो, कसैले पनि अपमानित भएको महशुस गर्नुहुँदैन ।"
