शीर्षक,विवरण
बजारमा सरकार अभाव,"देश दसैैंमय भइसकेको छ। वर्षभरि भेट नभएका परिवारका सदस्य एकै ठाउँमा जम्मा हुने र मीठोमसिनो खाएर उल्लास मनाउने भएकाले दसैं महत्वपूर्ण चाड बन्न पुगेको हो। देशैभर यसको उल्लास छरिँदा बजार भने दिनप्रतिदिन अराजक बन्दै गइरहेको छ। महँगीले आकाश छुन थालेको छ। सागपात, दालचामललगायत दैनिक उपभोगका सामग्रीको मूल्य बढिरहेको छ। यातायात क्षेत्रमा त्यस्तै बेथिति छ। भीडभाड त दसैंको पहिचान नै बनेको छ। साथसाथै टिकटमै कालोबजारी थपिएको छ। तोकिएको मूल्यभन्दा बढी तिर्न तयार भए टिकट पाउन सकिन्छ। तोकिएको मूल्यमा टिकट छैन भन्न थालिएको गुनासो सार्वजनिक भइसकेको छ। बजारमा किनमेल गर्न निस्केका आमजनताले उही सामग्रीका लागि बजेट बनाएभन्दा दोब्बरसम्म शुल्क तिर्नु परिरहेको छ। यहीबेला प्रश्न उठ्छ सरकार कहाँ छ ? उदार अर्थतन्त्र अवश्य पनि स्वतन्त्र बजारमा आधारित राजनीतिक व्यवस्था हो। यसको अर्थ बजारको मनपरी अवश्य होइन। बजारको मूल्य बजार स्वयंले निर्धारण गर्छ भन्नुको मूल आशय अर्थशास्त्रका आधारभूत सिद्धान्तहरू निर्बाध लागू हुनु हो। माग र पूर्तिका आँकडाले बजारमूल्य तलमाथि हुनु स्वाभाविक हो, तर बिचौलिया र सिन्डिकेटको प्रवेशले स्वाभाविकतालाई अस्वभाविकतामा पुर्याइदिन्छ। विडम्बना नेपाली बजारमा अहिले यिनै दुई तत्वको हालीमुहाली बढेको छ। तरकारी बजार यसको प्रत्यक्ष उदाहरण हो। तरकारी बजारमा बिचौलियाकै कारण किसानले बिक्री गर्ने मूल्य खुद्रा बिक्रेताले बिक्री गर्ने मूल्यमा आकाशजमिनको फरक छ। यो अन्तरको मूल कारक बिचौलिया हुन्। यस्ता बिचौलिया अहिले बजारका हरेक क्षेत्रमा छन्। बजार यिनीहरूकै कब्जामा पुगेको छ। यिनीहरू मनपरी ढंगले बजार भाउ बढाउने गर्छन्। जनता महँगीको मारमा पर्दै जान्छन्। सिन्डिकेट नेपाली यातायात क्षेत्रको डरलाग्दो समस्या हो। विभिन्न समितिका नाममा गरिएको सिन्डिकेट अभ्यास अन्त्य गर्ने उद्घोष सरकारले गरेको थियो। उक्त पहलकदमीको स्वागत सर्वत्र भएको थियो, तर सरकारको प्रतिबद्धता कागजका पानामा सीमित रह्यो। आवश्यक तयारी नगरीकनै सरकारले सिन्डिकेटको आयु लम्ब्यायो। परिणाम, यातायातमा समिति हाबी छ। सरकारले भाडादर तोकेको छ, तर त्यसलाई कडाइका साथ लागू गराउन समितिहरू सक्षम छैनन् वा चाहँदैनन्। दसैंको उमंगसहित घर हिँडेका यात्रु हत्केलामा ज्यान राखेर महँगो र जोखिमपूर्ण यात्रा गर्न विवश छन्। खोइ त सरकार ? बजारमा सरकार हुनुको अर्थ हो निरन्तर नियमन हुनु। बलिया उदारवादी राज्यमा पनि बलियो राज्यको परिकल्पना गरिएको हुन्छ। बलियो राज्यले बजारको नियमित नियमन गर्छ। बजार मूल्यमा हुनसक्ने जालझेल रोक्छ। कालोबजारी गर्नेलाई कारबाही गर्छ। खाद्यान्नमा अखाद्य वस्तु मिसावट गर्नेलाई कारबाही गर्छ। बलियो राज्य भएको व्यवस्थामा उपभोक्ता अधिकारलाई पहिलो प्राथमिकता दिइन्छ। विडम्बना कम्युनिस्ट पार्टीको दुईतिहाइ बहुमतमा पनि गैरकम्युनिस्ट सरकारभन्दा फरक अनुभूति हुन सकेको छैन। महँगी उस्तै छ, कालोबजारी पनि उस्तै। आखिर किन यस्तो हुन्छ ? बजार अराजक बन्नु, कालोबजारी, बिचौलिया र सिन्डिकेट मौलाउनुको एक मुख्य कारण राजनीतिक संरचना हो। राजनीतिक नेताहरूको दैनिक खर्चपानीदेखि चुनावी खर्चसम्मको व्ययभार तिनै बिचौलिया र सिन्डिकेटवालाले भर्ने गरेकाले उनीहरूले राजनीतिक दललाई हातमा लिएको आमबुझाइ छ। परिणाम, सरकार नियामक बन्न सकिरहेको छैन। जहाँ सरकारको नियमनकारी भूमिका गौण हुन्छ, त्यहाँ जनविश्वास पनि कमजोर बन्दै जान्छ। आपूप्रतिको विश्वास कायम राख्न सरकारले आपूलाई बलियो नियामकका रूपमा प्रस्तुत गर्न सक्नुपर्छ। दुईतिहाइ बहुमतसहितको वर्तमान सरकार लोकतन्त्रको आधारशिला खडा गर्ने जिम्मेवारीसहितको हो। उदारवादी अर्थनीतिमा आधारित लोकतन्त्रमा सरकारलाई कुन भूमिकामा स्थापित गर्ने भन्ने प्रश्नको निरूपण यस्तै अभ्यासहरूबाट हुनेछ।"
