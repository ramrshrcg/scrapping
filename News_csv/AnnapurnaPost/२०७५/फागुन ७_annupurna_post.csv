शीर्षक,विवरण
सार्वजनिक विद्यालय लथालिंग,"निजी विद्यालयमा विद्यार्थी अभिभावक आकर्षण बढेसँगै सार्वजनिक विद्यालयको दायरा खुम्चिँदो छ। थोरै जनशक्ति र सीमित भौतिक संरचनामै निजी शिक्षण संस्था फस्टाइरहेका छन्। तर प्रशस्त जनशक्ति र भौतिक संरचना भए पनि सार्वजनिक विद्यालय धराशयी बनिरहेका छन्। यस्ता विद्यालयमा भौतिक संरचना छन्, शिक्षक पनि पर्याप्त छन् तर विद्यार्थी छैनन्। विद्यालयले ओगटेको सरकारी सम्पत्ति त्यत्तिकै खेर गइरहेको छ। शिक्षकको तलब भत्ताका लागि राज्यले बर्सेनि करोडौं खर्चिरहेको छ। यसको ज्वलन्त उदाहरण बनेका छन्, राजधानीका सार्वजनिक शिक्षालय। संविधानले विद्यालय तहको निःशुल्क पढाइलाई आधारभूत अधिकारको रूपमा व्याख्या गरेको छ। चालू आर्थिक वर्षमा शिक्षाका लागि एक खर्ब ३४ अर्ब रुपैयाँ बजेट विनियोजन गरेको छ। यो रकम देशको कूल बजेट १३ खर्ब रुपैयाँको १०१९ प्रतिशत हो। तर सरकारी विद्यालयमा विद्यार्थी संख्या घट्दो छ। यो चिन्ताको विषय मात्र नभई हाम्रो शिक्षा प्रणाली पूर्णतः असफल भएको दृष्टान्त हो। विद्यार्थी कम भएर पढाउन नपर्ने शिक्षक प्रशस्तै भए पनि भवन संरक्षण गर्ने कर्मचारी अभाव छ। आवश्यक संरक्षण नहुँदा विद्यालयको संरचना जीर्ण बन्दै गइरहेको छ। राज्यले भने यसलाई जोगाउनेतर्फ प्रभावकारी कदम चाल्न सकेको छैन। शिक्षा मन्त्रालय, साविकको जिल्ला शिक्षा कार्यालय र माध्यमिक तहसम्मको शिक्षाको अधिकार लिएर बसेको स्थानीय तहका पदाधिकारी जानकार भए पनि यसबारे मौन देखिन्छन्। उनीहरू अलमलमै समय व्यतीत गरिरहेका छन्। अहिले स्थानीय तहका पदाधिकारी बनेकाहरूले दलको आडमा विगतमा आवश्यक नभएको ठाउँमा पनि शिक्षक सरुवा गराएर ल्याउन होडबाजी नै चलाए। थोरै परि श्रम र दलको झन्डा बोकेर राजनीतिमा सरिक हुन पाउने भएपछि यस्ता विद्यालयमा सरुवा भएर आउनेको लर्को नै लाग्थ्यो। नातागोता र आफन्त शिक्षकलाई यस्ता विद्यालयमा सरुवा गरेर ल्याउँदा उनीहरूले सम्बन्धित विद्यालयमा विद्यार्थी छन्छैनन् वा शिक्षक आवश्यक छछैन भनेर हेर्न उचित ठानेनन्। यस मामलामा दलको कार्यकर्ताकै शैलीमा सक्रिय राजनीतिमा लागेका शिक्षकका नेताले पनि सक्रिय भूमिका निर्वाह गरे। राजधानीका विद्यालयमा अधिक शिक्षक दरबन्दी हुनुको मुख्य कारण पनि यही हो। मुलुक संघीय संरचनामा गएसँगै कक्षा १२ सम्मको शिक्षाको अधिकार स्थानीय तहमा पुगेको छ। शासन व्यवस्था फेरिएसँगै विद्यालय शिक्षामा पनि ठूलै सुधारको आवश्यकता खट्किसकेको छ। स्थानीय तहले अब कुनै पनि स्वार्थ र वादको सिकार नभई खट्न आवश्यक छ। लथालिंग राजधानीका यी विद्यालयले मुलुकभरका सामुदायिक विद्यालयको अवस्था चित्रण गर्छ। तसर्थ यी विद्यालय सुधारका लागि काठमाडौं महानगरपालिका र नगरपालिकाहरूको भूमिका महत्वपूर्ण देखिन्छ। विद्यार्थी कम भएका विद्यालयलाई आपसमा गाभेर त्यहाँका भवन अन्य कुनै कार्यालयमा परिणत गर्ने, महँगो जग्गालाई व्यापारिक प्रयोजनमा लगाएर त्यहाँबाट भएको आम्दानी सामुदायिक विद्यालय सुधारमै खर्च गर्ने नीति लिइनुपर्छ। मुलुकभर २८ हजार सामुदायिक विद्यालय सञ्चालनमा छन्। तीन हजार विद्यालयमा एकजना पनि शिक्षक दरबन्दी छैन। अर्थात् राहत, अस्थायी र निजी स्रोतबाट तलब भत्ता दिइएका शिक्षकका भरमा यी विद्यालय सञ्चालित छन्। एकातिर शिक्षक अभावमा विद्यालयको पढाइ प्रभावित हुने अर्कोतर्फ विद्यार्थी नपाएर शिक्षक स्कुल आउँदै हाजिर मात्र गरेर घर फर्कने अवस्थाको अन्त्य गर्न शिक्षा मन्त्रालयले प्रभावकारी भूमिका निर्वाह गर्न आवश्यक छ।"
मेलम्ची छिट्टै ल्याउने आश्वासन रोकिएन,"काठमाडौं : अलपत्र परेको मेलम्ची खानेपानी आयोजनाका कार्यकारी निर्देशक सूर्यराज कँडेलले फेरि पनि मेलम्चीको पानी काठमाडौं आउने नयाँ मिति तोक्न छाडेका छैनन् । उनले फास्ट ट्रयाकबाट निर्णय गराएर असारअघि नै मेलम्ची आउने दावी गरे । पटक, पटक मिति तोक्दै उपत्यकावासीलाई आश्वासन दिँदै आएका कँडेलले नयाँ ठेक्का गरे उपत्यकामा मेलम्चीको पानी ल्याउन एक वर्ष मात्र लाग्ने अर्काे दाबी पनि सँगै गरे । सञ्चार केन्द्र नेपालले मंगलबार राजधानीमा मेलम्ची विवाद समस्या र समाधान विषयक छलफलमा कँडेलले नयाँ टेन्डर प्रक्रिया गराएर काम थालिए असारअघि पानी नआउने एक वर्ष पर धकेलिने बताए । सरकारले फाष्ट ट्रयाकमार्फत आयोजनालाई काम गर्न मार्ग प्रशस्त गरे ८१० दिन भित्रै काम थाल्ने उनको भनाइ थियो । अहिले सीएमसीले अलपत्र छाडेर गएका जति पनि काम छन्, ती सबै विशिष्ठीकृत काम छन् । त्यसलाई नेपाली ठेकेदारले पनि गर्न सक्छन् तर सीएमसीले नै लगाएका ठेकेदारहरुलाई गराउन सकिन्छ, कँडेलले भने, छिटै काम थालियो भने राजधानीमा असारअघि नै पानी झार्छौं । संसदको विकास तथा प्रविधिक समितिकी सभापति कल्याणी खड्का, पूर्व खानेपानी सचिव भीम उपाध्याय, मेलम्ची खानेपानी आयोजनाका कार्यकारी निर्देशक सुर्यराज कँडेल, आयोजनाकै पूर्व सदस्य एवं मेलम्चीका समाजसेवी पासाङ टेक्वा लामाले जे उपाय गरेर हुन्छ मेलम्ची छिटो सक्नुपर्नेमा जोड दिए । पूर्व सचिव उपाध्यायले जसले जति कमिसन खाए पनि मेलम्ची छिटो आउनुपर्ने धारणा राखे । कमीसन खानेहरु पछि फन्दामा पर्छन्, तर मेलम्चीलाई कमीसनकै कारण रोक्नु हुन्न, उनले भने । विकास तथा प्रविधि समतिकी सभापति खड्काले आयोजना र मन्त्रालयले समयमै विश्लेषण नगर्द मेलम्ची पर धकेलिएको बताईन्। उनले निर्माणकम्पनीलाई भुक्तानी बुझाउँदा लगानी सूनिश्चितताको आधार नदेखि भटाभट भुक्तानी गर्नु आयोजना र मन्त्रालयको दोष रहेको बताइन् । मेलम्ची आयोजना पर धकेल्न भ्रष्टाचार नै भएको रहेछ भने पनि भोली त्यसको छानविन गरेर दोषीलाई कारबाही गर्न सकिन्छ तर कसरी हुन्छ काकाकुल काठमाडौंमा पानी ल्याउनुपर्यो। उनले नयाँलाई ठेक्का दिँदा तीन वटा सम्म कम्पनी भागिसकेकाले चौथो पनि भाग्न सक्नेतर्फ शंका गरिन्।"
बालिका बलात्कार गरी भारत लगेर गर्भपतन गराएको खुलासा,धरान : सुनसरीको भोक्राहा नर्सिङ गाउँपालिका ३ चिरौलीमा १४ वर्षिय बालिकालाई बलात्कार गरी चार महिनाको गर्भपतन गराएको आरोपमा प्रहरीले एकजनालाई पक्राउ गरेको छ। बालिकालाई डरधम्की दिई बलात्कारपछि गर्भपतन गराएको बरोपमा चिरौलीका ३० वर्षिय राजकुमार साहलाई जिल्ला प्रहरी कार्यालय सुनसरीले पक्राउ गरेको हो। साहले छिमेककी ती बालिकालाई डरधम्की दिएर पटक पटक बलात्कार गरेको प्रहरी अनुसन्धानमा खुलेको छ। बालिका गर्भवती भएपछी साहले भारतको बिहार राज्यस्थित सुपौल जिल्लामा लगेर गर्भपतन गराएको प्रहरीले जनाएको छ। गर्भपतन गराई पीडित परिवारलाई रकम दिएर घटना ढाकछोप गर्न खोजेपछि स्थानीयवासीले प्रहरीलाई खबर गरेका थिए। घटनाको जानकारी पाएलगत्तै जिल्ला प्रहरी कार्यालयबाट प्रहरी टोली परिचालन गरी साहलार्य पक्राउ गरी अनुसन्धान थालिएको सुनसरीका प्रहरी प्रमुख एसपी राजन अधिकारीले बताएका छन्। साहविरुद्ध मंगलवार जिल्ला अदालत सुनसरीबाट म्याद थप गरी हिरासतमा राखेर घटनाको अनुसन्धान थालिएको उनले बताए। बलात्कृत बालिका विरामी भएको बेला भारतमा लगेर उपचार गरिदने भन्दै साहले बालिकाका परिवारलाई ललाई फकाई भारत लगेर गर्भपतन गराएको प्रहरीले जनाएको छ। भारतबाट फर्किएपछि सोधपुछ गर्दा साहले आफूलाई बलात्कार गरी चार महिनाको गर्भपतन गराएको परिवारका सदस्यलाई ती बालिकाले बताएपछि घटनाबारे थाहा भएको स्थानीयवासीले बताएका छन्। साहलाई पक्राउ गरेपश्चात बालिकाका परिवारले जिल्ला प्रहरी कार्यालय सुनसरीमा साहविरुद्ध जबरजस्ती करणी अन्तर्गत मुद्धा दर्ता गरेका छन्। बालिकाको स्वास्थ्य परीक्षणबाट चार महिनाको गर्भपतन गराएको खुलेको एसपी अधिकारीले बताए।
डिजेलपेट्रोलमा लेदो र पानी,"वीरगन्ज : भारतबाट नेपाल आयत गरिने पेट्रोलियम पदार्थमा लेदो र पानी मिसवाट गर्ने गरिएको खुलासा भएको छ। वीरगन्जको सीमावर्ती भारतीय सहर रक्सौलस्थित इन्डियन आयल कर्पोरेसन (आइओसी) को डिपोबाट डिजेल र पेट्रोल लिएर नेपाल भित्रिएका ट्याङ्करमा मंगलबार जाँच गर्दा पेट्रोलियम पदार्थमा फोहोरको लेदो र पानी फेला परेको हो। वीरगन्जका पेट्रोल पम्पका सञ्चालकहरूले गरेको गुनासोको आधारमा पर्साका सहायक प्रमुख जिल्ला अधिकारी नेत्रप्रसाद शर्माको नेतृत्वमा खटिएको टोलीले रक्सौल डिपोबाट इन्धन बोकेर वीरगन्ज भित्रिएका चार ट्यांकरको डिजेल र पेट्रोल चेकजाँच गर्दा लेदो र पानी भेटिएको हो। अनुगमन टोलीमा शर्माका साथै नेपाल आयल निगम, खाद्य तथा गुणस्तरका कर्मचारी र पेट्रोलियम डिलर्स एसोसिएसनका पदाधिकारीको सहभागिता थियो। वीरगन्जस्थित नेपाल आयल निगमको क्षेत्रीय कार्यालय अगाडि रोकर राखिएका डिजेल र पेट्रोल बोकेको टयांकरमा जेकजाँच गर्दा पानी र लेदो फेला परेको सहायक प्रमुख जिल्ला अधिकारी शर्माले जानकारी दिए। अनसन्धान भइरहेको छ, सकिएपछि धेरै कुरा खुलासा हुन सक्छ, शर्माले भने। नेपालमा प्रयोग हुने कूल इन्धनको करिब ९० प्रतिशत इन्धन वीरगन्ज नाकाबाट भित्रने उनले बताए। वीरगन्ज भन्सार कार्यालयका सूचना अधिकारी मनिष महतोका अनुसार रक्सौलस्थित आइओसीको डिपोबाट मंगलबार अपरान्हसम्म डिजेलका २१ र पेट्रोलका १० ट्यांकर नेपाल भित्रिएका थिए। पेट्रोलियम व्यवसायीका अनुसार डिजेल र पेट्रोल इन्धन ढुवानी गर्ने एउटा ट्यांकरमा तीनदेखि चारवटा चेम्बर हुन्छन्। एउटा चेम्बरमा झन्डै १५ देखि २० लिटरसम्म पानी र लेदो रहने गरेको पेट्रोलियम डिलर्स एसोसियसनका केन्द्रीय सदस्य अनिल सिंहले बताए। वीरगन्जका पेट्रोलपम्प सन्चालकले विगत एक साता यता रक्सौल डिपोबाट आयात गरिएका ट्यांकरहरूमा रहेको डिजेल र पेट्रोलमा लेदो र पानी फेला पर्दै आएको गुनासो गर्दै आएका थिए। नेपाल आयल निगमको क्षेत्रीय कार्यालय वीरगन्जका प्रमुख जगदिशचन्द्र यादवले रक्सौल डिपोको ट्यांकी सफा भइरहेकाले पाइपबाट पानी र लेदो ट्यांकरुमा पुगेको हुनसक्ने बताए। तर वीरगन्जका पेट्रोलपम्प सञ्चालकहरू भने आइओसीले बदमासी गरेको आरोप लगाउँछन्।"
बागलुङमा जीप दुर्घटना : तीनको मृत्यु,बागलुङ : जिल्लाको जैमिनी नगरपालिका८ छिस्तीमा मंगलबार साँझ जीप दुर्घटना हुँदा तीन जनाको मृत्यु भएको छ। ध १ ज ७९१ नम्बरको जीप छिस्तीको रापुङटुनीबोटमा दुर्घटना हुँदा तीनजनाको शव भेटिएको हो। शवको पहिचान भने भइसकेको छैन। जीपमा करिव २५३० जना यात्रु रहेको स्थानीयले बताएका छन्। घटनाबारे विस्तृत विवरण आउन बाँकी छ। छिस्तीको जनकल्याण माविको वार्षिकोत्सव मनाएर घर फर्किदै गरेका विद्यार्थी अभिभावक सवार जीप दुर्घटनामा परेको वडाध्यक्ष विजय शर्मा अधिकारीले जानकारी दिए। सडकदेखि करिव ७ सय मिटर तल खसेको जीपमा के कति मानवीय क्षती भयो भन्ने एकिन हुन सकेको छैन। रात परेका कारण उद्धारमा समस्या भएको अध्यक्ष शर्माको भनाइ छ।
"भारतीय ज्वाइँलाई नेपाली नागरिकता, पक्राउ परे ससुरा",सप्तरी : एकजना भारतीय नागरिकलाई कीर्ते गरी नेपाली नागरिकता बनाइदिएको अभियोगमा सप्तरीको छिन्नमस्ता गाउँपालिका६ बाट एकजना पक्राउ परेका छन् । छिन्नमस्ता गाउँपालिका६ बस्ने ५० वर्षीय उत्तमलाल साहलाई प्रहरीले आइतवार पक्राउ गरेको हो । साहले आफ्नो ज्वाइँ नाता पर्ने भारतको बिहार राज्यस्थित मधुवनी निवासी ३३ वर्षीय वीरेन्द्र साहलाई २०६३ माघ १४ गते झुट्टा विवरणका आधारमा नागरिकता दिएका थिए । साहले झुटा विवरणका आधारमा ती भारतीयलाई नक्कली छोरो बनाई नेपाली नागरिकता बनाइदिएको जिल्ला प्रहरी कार्यालय सप्तरीले जनाएको छ।
बालकोट रेडक्रसलाई एम्बुलेन्स हस्तान्तरण,"भक्तपुर : भक्तपुरको सूर्यविनायक नगरपालिका २ बालकोटस्थित डम्बरबहादुर खड्का स्मृति प्रतिष्ठानले नेपाल रेडक्रस सोसाइटी बालकोट उपशाखालाई एम्बुलेन्स हस्तान्तरण गरेको छ। परिवारको पहलमा करिब १२ लाख रुपैयाँ खर्चेर बालकोट रेडक्रसलाई एम्बुलेन्स हस्तान्तरण गरिएको हो। नेपाल रेडक्रस सोसाइटी भक्तपुर जिल्ला शाखाको मंगलबार भएको २४ औं जिल्ला सभाको अवसर पारेर प्रतिष्ठानले एम्बुलेन्स हस्तान्तरण गरेको छ। प्रतिष्ठानका अध्यक्ष राजु खड्काले बालकोट रेडक्रसका अध्यक्ष चन्द्रकृष्ण श्रेष्ठलाई एम्बुलेन्सको साँचो हस्तान्तरण गरे। प्रतिष्ठानले नौ महिनाअघि बालकोट रेडक्रसलाई एम्बुलेन्स हस्तान्तरण गर्ने घोषणा गरेको थियो। उक्त घोषणापछि एम्बुलेन्स खरिद गर्न सरकारी प्रक्रिया पूरा गर्न नै करिब ६ महिना लागेको प्रतिष्ठानका राजु खड्काले जानकारी दिए। उनले एम्बुलेन्सको निरन्तर सञ्चालनको कामना गर्दै भविष्यमा थप आवश्यक सहयोग गर्न प्रतिष्ठान सदैव तयार रहेको सुनाए। कार्यक्रममा प्रतिष्ठानले बालकोट रेडक्रसको सिफारिस गरिब, असहाय र जेहेन्दार एकजना विद्यार्थीलाई बालकोटस्थित मेरी गोल्ड इंगलिस स्कुलमा कक्षा १२ सम्म अध्ययन गर्न पूर्ण छात्रवृत्ति प्रदान गर्ने घोषणासमेत गरेको छ। बालकोट रेडक्रसका अध्यक्ष श्रेष्ठले मंगलबारदेखि नै एम्बुलेन्स सञ्चालन हुने जानकारी दिए। एम्बुलेन्स सञ्चालनको लागि बालकोट रेडक्रसले तत्कालको लागि एकजना चालकको व्यवस्था गरिसकेको उनको भनाइ थियो। उनले एम्बुलेन्समा बस्ने स्वास्थ्यकर्मीको लागि पहल भइरहेको समेत बताए।"
"स्याङ्जा जिल्ला अस्पतालमा छैन एम्बुलेन्स, बिरामीलाई सास्ती","स्याङ्जा : पुतलीबजार नगरपालिका १ वीपी चोकमा बस्ने ३५ वर्षीय माया शर्मालाई रातमा रक्तश्राव भयो। उपचारका लागि नजिकैको निजी क्लिनिक गएकी उनलाई प्राथमिक उपचारपछि जिल्ला अस्पताल पुर्याइयो। तर उपचार कठिन देखेपछि चिकित्सकले उनलाई पोखरा रेफर गरे। तर पोखरा जाने सवारीसाधन खोज्दा खोज्दै समय घर्कियो। रगत धेरै बगेर शारीरिक एवं मानसिक रुपमा शिथिल बनेकी उनलाई जिल्ला रेडक्रसको एम्बुलेन्समा बल्लबल्ल पोखरा पुर्याइयो। कार्यक्रममा बस्दाबस्दै अचानक ढलेका ख्यामनारायण पराजुलीको टाउकोमा चोट लाग्यो। जिल्ला अस्पतालमा प्राथमिक उपचार गरी सिटी स्यानसहित थप उपचारका लागि उनलाई पनि पोखरा रेफर गरियो। तर आफन्तले सवारीसाधन पाउन सकेनन्। उनलाई पनि जसोतसो ट्याक्सी खोजेर उपचारका लागि पोखरा लगियो। जिल्ला अस्पतालमा एउटा पनि एम्बुलेन्स नहुँदा बिरामीहरू कसरी पीडित भइरहेका छन् भन्ने यी केही उदाहरण हुन्। जिल्ला अस्पताल लामो समयदेखि एम्बुलेन्सविहीन छ। ७८ महिनादेखि स्याङ्जा अस्पतालले जिल्ला रेडक्रस सोसाइटीको एम्बुलेन्स मागेर खाँचो टार्दै आएको छ। एक दशकअघि भारतीय राजदूतावासले दिएको एक र केही वर्षअघि वैदेशिक रोजगारीका लागि कोरिया पुगेका स्याङ्जालीले अस्पताललाई दिएका एम्बुलेन्स अहिले बिग्रिएर ग्यारेजमा थन्किएका छन्। २०५७ सालमा स्थापित जिल्ला अस्पताल सदरमुकामबाट करिब ३ किलोमिटर दूरीमा पुतलीबजार नगरपालिका ३ कुमालगाउँमा छ। यहाँ भाडाका ट्याक्सी लगायतका सवारीसाधन पनि पाउन कठिन हुन्छ। पाइहाले पनि भाडाका ट्याक्सीले पोखरा जाँदा ठूलो रकम असुल्छन्। अस्पताल विकास समितिका पूर्व अध्यक्ष दीर्घनारायण शर्मा १५ शय्याको अस्पताललाई ५० शय्या पुर्याउने र एम्बुलेन्स लगायत पिक अप भ्यान उपलब्ध गराउने आश्वासन पाए पनि पूरा नभएको बताउँछन्। जिल्ला अस्पतालमा एउटा पनि एम्बुलेन्स नहुनु दुखद रहेको अस्पतालका प्रमुख डा अमृत पोखरेल बताउँछन्। अस्पतालबाट बाल, दन्त र स्त्री रोग विशेषज्ञ सेवा उपलब्ध गराउन थालेपछि दैनिक १५० देखि २ सय जनासम्म बिरामी उपचारका लागि आउने गरेको तथ्यांक उनले सुनाए। सेना विस्तारअघि यो संख्या ३०४० थियो।"
ट्रयाक्टर दुर्घटनामा दुईको मृत्यु,कुश्मा : दक्षिण पर्वतको विहादी गाउँपालिका वडा नं ५ उराममा ट्रयाक्टर दुर्घटना हुँदा मंगलवार दिउँसो दुई जनाको मृत्यु भएको छ। ध१च ३१५ नम्बरको ट्रयाक्टर उरामको हाडिखर्कमा दुर्घटना हुँदा स्थानीय ट्रयाक्टरका मालिक पदमबहादुर नेपाली र ट्रयाक्टरका सहचालक विक्कु केसीको मृत्यु भएको हो। नेपालीको घटना स्थलमै र केसीको उपचारका क्रममा स्याङजा लैजादै गर्दा बाटोमै मृत्यु भएको जिल्ला प्रहरी कार्यालय पर्वतले जनाएको छ। ट्रयाक्टरका चालक भने सकुशल छन्। उनी प्रहरीको नियन्त्रणमा छन्। सडकको छेउको जमिन भासिएका कारण दुर्घटना भएको स्थानीय बलराम केसीले जानकारी दिए। दुर्घटनाबारे अनुसन्धान भइरहेको पर्वतका प्रहरी नायब उपरीक्षक भुवनेश्वर तिवारीले जानकारी दिए।
साल नझरेकी सुत्केरीको हेलिकप्टरबाट उद्दार,"डोल्पाः डोल्पाकी एकजना सुत्केरीको हेलिकप्टरबाट उद्दार गरिएको छ । काइके गाँउपालिका२ की ४० वर्षीया शान्ति बुढाको साल अड्किएपछि मंगलबार उपचारको लागि हेलिकप्टरमार्फत कोहलपुर मेडिकल कलेजमा लगिएको हो । शहरताराको प्रसुतिगृहमा सुत्केरी भएकी बुढाको छोरा जन्मिएको १२ घण्टासम्म साल नझरेर रगत बगेपछि जिल्ला अस्पतालले रेफर गरेको थियो । उनको रगत धेरै बगिसकेकोले डोल्पामा उपचार गर्न असम्भव भएकोकोले कोहलपुरका लागि रेफर गरिएको हो । जिल्लामा ब्लड बैँक नभएकै कारण सुत्केरी बुढाको ज्यान जोगाउन सुविधायुक्त अस्पतालमा रेफर गरिएको जिल्ला अस्पताल डोल्पाका प्रमुख चिकित्सक सिजन रावलले जानकारी दिए । बिरामीको रगत धेरै बगेको छ, समयमा सुविधायुक्त ठाउँमा हेलिकप्टरमै स्लाइन लगाएर कोहलपूर मेडिकल कलेजमा पठाइएका हौं उनले भने । घर नजिकैकको बर्थिङ्ग सेन्टरमा बच्चा जन्मिए पनि साल ननिस्कँदा हेलिकप्टरबाट कोहलपुर पुर्याइएको पति तेजेन्द्र बुढाले बताए । शहरताराबाट स्थानीय र प्रहरीले स्टेरचरमा बोकेर पाँच घण्टा लगाएर साँझ दुनै पुर्याएका थिए । जिल्ला अस्पतालमा ब्लड बैँक नहुँदा सुत्केरी लगायत रगत धेरै चाहिने बिरामीलाई रेफर गराउनुपर्ने बाध्यता रहेको जिल्ला अस्पतालले जनाएको छ ।"
महिला हत्याको आरोपमा एक पक्राउ,गाईघाट : उदयपुरको चौदण्डीगढी नगरपालिका ७ लामिचौरीकी ४५ वर्षीया विभा परियारको हत्या आरोपमा २१ वर्षीय उमेश खत्री पक्राउ परेका छन्। माघ २७ गते साँझ दाजुको घरमा बसिरहेकी परियारलाई खत्रीले रक्सी दिने लोभ देखाएर लाटीखोलामा लगेर हत्या गरेको प्रारम्भिक वयानबाट खुलेको छ। खत्रीमाथि अनुसन्धान सुरु भएको इलाक प्रहरी कार्यालय बेल्टाराका प्रहरी निरीक्षक गंगाप्रसाद पौडेलले जानकारी दिए। बाटोमा जाँदाजाँदै खत्रीले अपशब्द बोलेपछि घाटीमा सलको पासो लगाएर हत्या गरेको प्रारम्भिक बयानमा स्वीकार गरेका छन्। हत्या गरेर फालेको अवस्थामा परियारको शव खोलामा भेटिएको थियो। प्रहरीले तत्काल शव भेटेपनि हत्यारा पत्ता लगाउन सकेको थिएन। अनुसन्धानकै क्रममा परियारको हत्या गरेको खुलेपछि थप अनुसन्धानका लागि खत्रीलाई पक्राउ गरिएको पौडेलले बताए। परिवारका चार छोरा छन्। श्रीमान गोपाल परियारले गत वैशाखमा आत्महत्या गरेका थिए। पक्राउ परेका खत्रीलाई मंगलबार नै अदालतबाट म्याद गरी आवश्यक कारबाही अगाडी बढाइएको पौडेलले बताए।
दुई करोड ६३ लाख भारतीय सहयोगमा विद्यालय भवन,"प्यूठान : भारत सरकारको सहयोगमा प्यूठानमा एउटा विद्यालय भवन तयार भएको छ। प्युठानको रातामाटास्थित मुक्ति उच्च माध्यमिक विद्यालयको नवनिर्मित भवनको शिक्षा विज्ञान तथा प्रविधि मन्त्री गिरिराजमणि पोखरेलले मंगलबार एक समारोहबीच उद्घाटन गरेका छन् । काठमाडौँस्थित भारतीय दूतावासका द्धितीय सचिव निरजकुमार जैसवालसमेत उपस्थित उद्घाटन कार्यक्रममा सयौँ स्थानीयबासी र विद्यार्थी पनि सहभागी थिए । हाल १०५४ जना विद्यार्थी अध्ययनरत यो विद्यालय सन् १९५१ सालमा स्थापना भएको थियो । यो विद्यालयमा हाल विज्ञान, कमर्स र शिक्षा संकायमा टेन प्लस टु पढाइ पनि भइरहेको छ । मुक्ति माध्यमिक विद्यालय नेपालको मध्यपश्चिमी क्षेत्रकै एक प्रतिष्ठित शैक्षिक संस्थाकारुपमा परिचित छ । यो विद्यालय विज्ञान संकायमा पढाई सञ्चालन गर्ने एक मात्र शैक्षिक संस्था पनि हो । भारतीय सहयोगमा बनेको यो विद्यालय परिसरमा नयाँ कक्षा, छात्राबास, सुरक्षा गार्ड रुम, पानी ट्यांकी र सुरक्षा पर्खाल पनि निर्माण भएको छ । यो पूर्वाधारले विद्यालयलाई उच्च माध्यमिक तहको पठान पाठन गराउन सहज हुने विश्वास भारतीय दूतावासले लिएकव छ । भारतीय सहयोगमा बनेको यो प्युठानकै पहिलो विद्यालय हो । विद्यालयको नयाँ पूर्वाधारले विद्यार्थीलाई सिकाइ शिक्षामा सहज वातावरण बनाउनुका साथै पढ्ने वातावरण पनि उत्कृष्ट हुने भारतीय दूतावासले विश्वास लिएको छ। यो विद्यालयमा पढ्ने गरिब तथा सीमान्तकृत बालबालिकाको शिक्षाको स्तर माथि उठाउन पनि विद्यालयको नयाँ पू्र्वाधारले सघाए पुर्याउने विश्वास भारतीय दूतावासले गरेको छ ।"
भक्तपुरमा दुईजना मृत अवस्थामा भेटिए,"भक्तपुर : भक्तपुरका दुई भिन्न स्थानमा दुईजना मृत अवस्थामा फेला परेका छन् । भक्तपुर नगरपालिका३ डेगमना १९ वर्षाीया युवती र चाँगुनारायण नगरपालिका३ झौखेलमा अर्का पुरुष मृत अवस्थामा भेटिएका हुन् । महानगरीय प्रहरी परिसर भक्तपुरका अनुसार १९ वर्षीया अञ्जली चौगुठी आफ्नै घरको चार तलामाथि रहेको फलामको हुकमा निलो र रातो रंगको सलको पासो लगाइ झुण्डिएर मृत अवस्थामा फेला परेकी थिइन् । परिसरका प्रवक्ता प्रहरी नायब उपरीक्षक रेवतीरमण पोखरेलका अनुसार मंगलबार बिहानै अञ्जली आफ्नै घरमा झुण्डिएर रहेको भन्ने खबर प्राप्त हुनासाथ परिसरबाट खटिएको प्रहरी टोली घटनास्थल पुगेको थियो । घटनास्थल पुगेको प्रहरीले प्रारम्भिक अनुसन्धान कार्य गरी शव पोस्टमार्टमको लागि भक्तपुर अस्पताल पठाइएको उनले जानकारी दिए । घटनाबारे थप अनुसन्धान कार्य भइरहेको भक्तपुर परिसरले जनाएको छ । मंगलबार नै झौखेलस्थित सडक किनारामा अन्दाजी ५० वर्षीय पुरुष मृत अवस्थामा भेटिएका हुन् । महानगरीय प्रहरी परिसर भक्तपुरका अनुसार ५ फिट ३ इन्च उचाइ, मंगोलियन अनुहार, गहुँगोरो वर्ण, कालो पाइन्ट, रातो टीर्सट, प्लाष्टिकको चप्पल लगाएका व्यक्ति मृत फेला परेका हुन् । स्थानीयका अनुसार मागेरै जीवन गुजारा गर्दैआएका ती व्यक्ति राई दाइ भनी चिनिन्थे । उनको नामथर र वतन नखुलेको भक्तपुर प्रहरी परिसरले जनाएको छ । स्थानीयले ती व्यक्ति मृत अवस्थामा रहेको भनी प्रहरीलाई जानकारी दिएका थिए । खबर पाएपछि घटनास्थल पुगेको प्रहरी टोलीले प्रारम्भिक अनुसन्धान गरी शव पोस्टमार्टमको लागि भक्तपुर अस्पतालमा पठाइएको परिसरले जनाएको छ । उक्त घटनाबारे पनि थप अनुसन्धान भइरहेको परिसरले बताएको छ ।"
भारतको सहयोगमा विद्यालय भवन निर्माण,"काठमाडौं : भारत सरकारको सहयोगमा प्युठानको रातामाटमा रहेको मुक्ति माध्यमिक विद्यालयको भवन निर्माण सम्पन्न भएको छ। शिक्षामन्त्री गिरिजराज मणी पोखरेल र काठमाडौंस्थित भारतीय दूतावासका शिक्षा विभागका दोस्रो सचिव निरज कुमारले मंगलबार विद्यालय भवन उद्घाटन गरे। विद्यालय भवन दुई करोड ६३ लाख लागतमा निर्माण भएको भारतीय दूतावासले जनाएको छ। उच्च माध्यमिक तहसम्मको पढाइ हुने विद्यालयमा एक हजार ५४ विद्यार्थी अध्ययनरत छन्। विद्यालयमा विज्ञान, व्यवस्थापन तथा शिक्षा संकायमा कक्षा १२ सम्मको पढाइ हुन्छ।"
प्रजातन्त्र दिवसमा डोल्पाको काइदा : माइनस ४ डिग्री तापक्रममा घोडा दौड (फोटो फिचर),"डोल्पाः प्रजातन्त्र दिवसको अवसरमा डोल्पामा घोडा दौड प्रतियोगिता गरिएको छ। जिल्लाका २७ वटा उत्कृष्ट घोडालाई प्रतियोगितमा सहभागी गराइएको थियो। हिमपात चलिरहँदा पनि प्रतियोगितामा गाउँगाउँबाट घोडा ल्याइएको थियो। डोल्पामा प्रजातन्त्र दिवसकै लागि भनेर वर्षौदेखि घोडाको लालन पालन साथै विशेष तालिममा ध्यान दिने गरेको एक घोडचढी त्रिपूरा सुन्दरी नगरपालिकाका शिवेश शाहीले बताए। दौडमा बिजेता बनाउन र घोडाको मूल्य बढाउनकै लागि वर्षमा लाखौँ खर्च गरिने गरेको स्थानीय श्याम रोकायाले जानकारी दिए। उनले भने, प्रतियोगिताम भाग लिएका घोडाको मूल्य पाँच लाख रुपैयाँ भन्दा धेरै जाने गरेको छ। गाउँगाउँबाट घोडादौडमा भाग लिने घोडचढी र रमाइलो हेर्न ठूलो उपस्थिति हुने गर्दछ। माइनस ४ डिग्री सेल्सियस तापक्रममा पनि मंगलबार घोडा दौड हेर्न स्थानीयको भिड लागेको थियो। दिनभर नचागान र अन्य रमाइलो हेरेका मानिसहरू अबेरसम्म पनि चिसोमा घोडादौड हेरिरहेका भेटिए। प्रतियोगितमा भाग लिएर प्रथम हुनेले २५ हजार रुपैयाँ, दोस्रोले १५ हजार, तृतीय हुनेले १० हजार र चौथो हुनेले पाँच हजार नगद पुरस्कार रकम प्राप्त गरेका छन्। यस वर्ष त्रिपूरा सुन्दरी नगरपालिका२ का बिष्णप्रसाद महतारा पहिलो, सूर्यबहादुर रोकाया दोस्रो, ठूलीभेरी नगरपालिका४ का राज बुढा तेस्रो र त्रिपूरा सुन्दरी ७ का शिवेश शाही चौथो भएका छन्। कडा सुरक्षाबीच ६९ औँ प्रजातन्त्र दिवसमा घोडादौड शान्त र निष्पक्ष रुपमा गरिएको र यो खेल मित्रताको प्रतीक पनि भएकोले जोगाइ राख्न अपरिहार्य रहेको प्रमुख जिल्ला अधिकारी भुपेन्द्र थापाले बताए। स्थानीय कला, संस्कृति, कविता, दोहोरी बजार सरसफाइ, प्रभातफेरी लगायतका विविध कार्यक्रम आयोजना गरिएको प्रजिअ थापाले जानकारी दिए। जोखिमपूर्ण मानिने यो खेल तथा प्रतियोगितामा खेलाडी आफैले सबै जिम्मेवारी लिएर मात्रै सहभागी हुने गरेको जिल्ला समन्वय समिति डोल्पाका उपप्रमुख नरबहादुर बुढाले बताए। खाली घोडालाई लगाम मात्रै लगाएर प्रतियोगितामा दौडाइन्छ। हालसम्म कुनै पनि अप्रिय घटना भने नघटेको र घोडादौड प्रजातन्त्र दिवसमा निकै महत्वपूर्ण हुँदै गएको उपप्रमुख बुढाको भनाइ छ। २०६४ र २०६५ सालमा दुईपटक आयोजना भएको यो प्रतियोगिता धेरै वर्षको अन्तरालपछि तेस्रोपटक आयोजना भएको हो। हेर्नुस् टेकबहादुर शाहीले खिचेका फोटोहरू"
सिएममी फर्काउन नमानेको भन्दै सचिव ठाकुरको सरुवा,"काठमाडौं : सरकारले मेलम्ची खानेपानी आयोजनाको ठेकेदार कम्पनी सिएमसीलाई काममा फर्काउने अवरोध गरेको भन्दै खानेपानी मन्त्रालयका सचिव गजेन्द्रकुमार ठाकुरको सरुवा गरेको छ । मन्त्री र सचिवबीचको विवाद उत्कर्षमा पुगेपछि आइतबार बसेको मन्त्रिपरिषदको बैठकले सचिव ठाकुरलाई सरुवा गर्ने निर्णय गरेको हो । सचिव ठाकुरले खानेपानी मन्त्रीमा बीना मगर नियुक्त हुनेबित्तिकै दसैँमा काठमाडौँमा पानी आउने ब्रिफिङ गरेका थिए । मेलम्चीको काम अन्तिम चरणमा पुगेका बेला गत डिसेम्बर २१ मा सिएमसीले आयेजनास्थल छोडेर गएपछि अन्यौल सिर्जना भएको थियो । त्यसपछि मन्त्रालयले सिएमसीका प्रतिनिधिसँग औपचारिक र अनौपचारिक गरी पटकपटक वार्ता गरेको थियो । वार्तामा सचिव ठाकुर सिएमसी फर्काउने कुरामा सकारात्मक नभएको आरोप लागेको थियो । अघिल्लो साता मन्त्री मगरले सिएमसी मूख्यालयकै प्रतिनिधिसँग वार्ताका लागि तीन सदस्यीय टोली सिङ्गापुर पठाएको बताएकी थिइन् । वार्तामा नेपाली प्रतिनिधि र सिएमसीका अधिकारीबीच मेलम्ची आयोजनाको बाँकी काम सक्न गर्न सिएमसी नै फर्काउनेबारे छलफल भएको थियो । वार्ताका क्रममा सिएमसीका प्रतिनिधिले सचिव ठाकुरले पैसाको बार्गेनिङ गरी काममा अवरोध गरेकाले फर्कन कठिन हुने जवाफ दिएका मन्त्री मगरको सचिवालयले दाबी गरेको छ । मन्त्री मगरले मेलम्चीको बाँकी काम सिएमसीलाई नै दिनुपर्ने अडान राखेकी थिइन् भने सचिव त्यसको विपक्षमा थिए । मन्त्री मगरले कानुन उलंघन गर्दै तीन अर्ब ६० करोड रुपैयाँ सिएमसीलाई दिएर पुनः उसैलाई काम दिन दबाब दिएको सचिव ठाकुरले बताएका छन् । सचिव ठाकुरले सिएमसीलाई फर्काउन नसकिने बताउँदै आएका थिए भने मन्त्री मगरले सिएमसीलाई फर्काएर मेलम्चीको अन्यौल हटाउन सकिने अडान लिएकी थिइन् । सिएमसी फर्काउन सचिव तयार नभएपछि मन्त्री मगरले प्रधानमन्त्री केपी शर्मा ओलीलाई त्यसबारे बताएपछि सरुवा गरिएको हो । मेलम्ची आयोजनाको ९७ प्रतिशत काम सम्पन्न भइसकेको छ । ३ प्रतिशत बाँकी कामका लागि टेण्डर गर्दा आयोजनाको अर्बाैं लागत बढ्ने, समय अवधि पनि लम्बिने, स्थानीय ढुवानीकर्ता र कामदारहरुले अवरोध गर्न सक्ने दाबी मन्त्री मगरले गर्दै आएकी छन् । ठाकुरको सरुवा भएपछि नयाँ सचिवको केही दिनमा टुंगो लाग्ने बताइएको छ । नयाँ सचिवको टुंगो लागेको छैन, २३ दिनमा टुंगो लाग्छ मन्त्रालय स्रोतले भन्यो, सिएमसी नै फर्किने अवस्थामा नयाँ टेण्डर गर्नुपर्दैन, समय र लागत नबढ्ने भएकाले त्यसैका लागि प्रयास भइरहेको छ ।"
क्रान्तियोद्धा रामप्रसाद राईको स्मृतिमा रक्तदान,काठमाडौँ : २००७ सालका क्रान्ति योद्धा रामप्रसाद राईको स्मृति तथा ६९ औँ प्रजातन्त्र दिवसका अवसरमा मंगलबार रक्तदान कार्यक्रम गरिएको छ । मंगलबार बिहान राजधानीको बालकुमारीस्थित ब्लड बैंक परिसरमा आयोजित कार्यक्रममा ४५ जनाले रक्तदान गरेको रामप्रसाद राई फाउन्डेसनकी अध्यक्ष सुष्मा राईले जानकारी दिइन् । अध्यक्ष राईले फाउन्डेसनलाई सामाजिक काममा सक्रिय गराउने क्रममा रक्तदान कार्यक्रम आयोजना गरिएको बताइन् । क्रान्तिकारी योद्धा राईको जन्म विसं १९६५ फागुन १८ गते भोजपुरको बसखोरा भएको थियो । पूर्व ब्रिटिस सेना राई पूर्वका भोजपुरसहितका जिल्लाबाट २००७ सालको प्रजातान्त्रिक आन्दोलनका एक कमाण्डर र योद्धा थिए ।
उखु किसानको आन्दोलन : पूर्वपश्चिम राजमार्ग एक घण्टा अवरुद्ध,"मलंगवा : उखुको अनुदान रकम माग गर्दै सर्लाहीका किसान आन्दोलित भएका छन्। आन्दोलनको दोस्रो दिन पूर्वपश्चिम राजमार्ग अवरुद्ध गरेका छन्। राजमार्गको हरिवन खण्डमा उखु किसानले एक घण्टा धर्ना दिएका हुन्। पहिलो दिन किसानले उखुको लाक्रासहित हरिवनमा विरोध प्रदर्शन गरेका थिए। गत वर्षकै अनुदान रकम प्रतिक्विन्टल ६५ रुपैयाँ २८ पैसा र चिनी उद्योगले राखेको बक्यौता रकम पाँच रुपैयाँ ३६ पैसा नपाएपछि किसान आन्दोलित भएका हुन्। निरन्तर ध्यानाकर्षणपछि पनि उद्योगले अनुदान नदिएपछि उनीहरू आन्दोलित बनेका हुन्। पूर्वघोषित कार्यक्रमअनुरूप पहिलो दिन हरिवनको कृष्णा चोकदेखि लाक्रासहित इन्दुशंकर चिनी उद्योगसम्म प्रदर्शन गरेका थिए। मंगलबार एक घण्टा पूर्वपश्चिम राजमार्ग अवरुद्ध गरेका किसानले बुधबार दुई घण्टा पूर्वपश्चिम राजमार्ग अवरुद्ध गर्ने घोषणा गरेका छन्। तीन दिनको आन्दोलनपछि राज्यले कुनै सुनवाइ नगरे आन्दोलनको स्वरूप परिवर्तन हुने उखु किसानले चेतावनी दिएका छन्। कृषि मन्त्रालयका दुई चार कर्मचारीका कारण आफूहरूले पैसा नपाएको किसानको गुनासो छ। कार्यविधिको जालझेल गरेर दुःख दिने गरेको नेपाल उखु उत्पादक किसान संघका अध्यक्ष राजकुमार उप्रेतीले बताए। किसानको खातामा सिधा पैसा गएपछि कमिसन नपाउने भएर कर्मचारीले किसानलाई झुलाउने गरेको उप्रेतीको आरोप छ। ३६ प्रतिशतमा ऋण लिएर खेती गरेका किसानको खेत अहिले लिलाम हुने अवस्थामा छ। छोराछोरीको पढाइलेखाइ खर्च किसानले तिर्न सकेका छैनन्। नगदेबाली उखु खेती उधारो खेतमा परिणत भएपछि किसान चिन्तित बनेका छन्। बारम्बार अर्थ, कृषि, उद्योग मन्त्रालय धाउँदा पनि किसानले अनुदान रकम पाउन नसकेको नेपाल उखु उत्पादक महासंघका अध्यक्ष कपिलमुनि मैनालीले बताएका छन्। कृषि मन्त्रालयका केही कर्मचारीको गलत नियतका कारण अनुदान रकम लिने प्रक्रिया झन्झटिलो बनाइएको मैनालीले बताए। उखु काटेर उद्योगमा पुर्याउने समयमा किसानलाई आफ्नो पैसा लिन आन्दोलन गर्नुपरेको छ। किसानको वास्तविक समस्या समधान गर्न पटकपटक वार्ता भए पनि कुनै सुनवाइ हुन सकेको छैन। विभिन्न किसानको प्रपञ्च गरेर किसानलाई दुःख दिने काम भएको छ। उखु रोपेको २२ देखि ३० महिना भए पनि किसानलाई पैसा दिएको छैन। यो बालीले किसानको प्रगति हुनुको साटो सर्वनास गर्ने काम गरेको छ। आन्दोलनमा सहभागी प्रदेशसभा सदस्य डिल्ली उप्रेतीले किसान वा प्रहरीको पिटाइ खान आफूहरू बाध्य भएको बताएका छन्। उनले भने, किसानको पिटाइ खादैंनौ बरु प्रहरीको कुटाइ खानु परे हामी तयार छौं। हामीले अहिले रोदन पोखेका मात्रै छौं। धैर्यता टुटाएका छैनौं। जुन दिन धैर्यता टुट्छ त्यो दिन हामी चर्को आन्दोलन गर्न बाध्य हुनेछौं।"
मन्दिरको जग्गा मिचेर खेल मैदान,"दार्चुला : दार्चुलाको मार्मा गाउँपालिका ३ मा रहेको लटिनाथ मन्दिरको जग्गा मिचेर खेल मैदान निर्माणकार्य सुरु भएको छ। वडा कार्यालयले राष्ट्रपति रनिङ शिल्ड सचांलनका लागि खेल मैदान निर्माण सुरु गरेको हो। मार्मा गाउँपालिका ३ कोे सहकार्यमा १० लाख रकम विनियोजन गरी मन्दिरको जग्गा मिचेर खेल मैदान निर्माण सुरु भएको हो। ऐतिहासिक पौराणिक गाथा बोकेको लटिनाथ मन्दिर क्षेत्रलाई मिचेर खेल मैदान बनाउन सुरु गरेपछि स्थानीय आक्रोशित भएका छन्। मन्दिरको क्षेत्रलाई मिचेर खेल मैदान निर्माण गरेको भन्दै विरोधमा उत्रिएको स्थानीय धिरज विष्टले जानकारी दिए। स्थानीयले विरोध गर्दागर्दै खेल मैदान निर्माणको काम धमाधम भइरहेको छ। खेल मैदानका लागि मार्मा गाउँपालिका ४ तपोवनमा खुला मैदान हुँदाहुँदै मन्दिरको जग्गा मिचेर खेलमैदान निर्माण हुदै छ, विष्टले भने, मार्मामा खेलकुद क्षेत्रको विकास गर्ने नै हो भने तपोवनको खुला मैदान काफी छ। जेसीबी लगाएर मन्दिरको जग्गामा रहेका रुख उखेल्ने काम भइरहेको विषय सम्बन्धित कार्यालयमा जानकारी गराएको भए पनि कुनै सुनुवाइ भएको छैन।"
उपचार गर्न स्वास्थ्य शिविर पुगेका विरामीको लडेर मृत्यु,"राजविराज : राजविराजमा सञ्चालित बृहत स्वास्थ्य शिविरमा मंगलबार एक बिरामीको मृत्यु भएको छ । राजबिराज नगरपालिका५ स्थित पवि मावि प्राङ्गणमा स्वास्थ्य तथा जनसंख्या मन्त्रालय र नेपाली सेनाले चलाएको स्वास्थ्य शिविरमा उपचारका लागि आएका कञ्चनरुप नगरपालिका६ धर्मपुर बस्ने ६२ वर्षीय गंगा मोचीको मृत्यु भएको प्रहरीले जानकारी दिएको छ । उपचारका लागि गएरातिदेखि नै शिविरस्थलमा रहेको विद्यालय भवनमा सुतेका मोचीको आज बिहान पिसाव गर्न गएको बेला लडेर मृत्यु भएको जिल्ला प्रहरी कार्यालय सप्तरीका एसपी राजेन्द्र विष्टले बताए । मृतक मुटु, पायल्स र टिबी रोगबाट ग्रसित रहेको र उपचारका लागि राजविराज आएको मृतककी श्रीमति धनेश्वरी मोचीले बताइन् । शिविरमा हालसम्म आठ हजार नौ सय ५४ जना विरामीले ओपिडीबाट स्वास्थ्य सेवा लिएकामा एक सय ८२ जनाले शल्यक्रिया गराएको अस्पतालले जनाएको छ । शिविरमा छाति, मुटु, मानसिक, हाडजोर्नी, दन्त, नाक, कान, घाँटी, आँखा, छाला, स्त्री रोग विशेषज्ञ साथै सर्जन डाक्टरहरुद्वारा स्वास्थ्य परीक्षण र हर्निया, पायल्स, पुरुष ग्रन्थी, हाइड्रोसिल, पित्तथैली, पथरी, नाक, कान, घाँटी र पाठेघर सम्बन्धी शल्यक्रिया गरिँदै छ । मोबाइल अस्पतालसहित आएका एक सय २६ जना विशेषज्ञ चिकित्सक, स्वास्थ्यकर्मीको टोलीले एकै स्थानमा थुप्रै किसिमका रोगको उपचार गर्ने थाहा पाएपछि सप्तरी, सिरहा, उदयपुर, सुनसरी र छिमेकी मुलुक भारतको विहारबाट ठूलो संख्यामा बिरामीहरुको भीड लागेको छ । राजविराजमा गत फागुन १ गते एक समारोहबीच उपप्रधान एमव् स्वास्थ्य तथा जनसंख्या मन्त्री उपेन्द्र यादवले स्वास्थ्य शिविरको उद्घाटन गरेका थिए ।"
छायाँ सेन्टर सञ्चालक भन्छन् : कानुन मिचेर पूर्वाधार बनाएका छैनौँ,"काठमाडौँ : ठमेलस्थित छायाँ सेन्टरले कुनै किसिमको गैरकानुनी काम नगरेको जनाएको छ । सेन्टरका सञ्चालकले मंगलबार एक पत्रकार सम्मेलन गर्दै लगानी सम्मेलनको तयारी चल्दै गर्दा मुलुकभित्रकै लगानीको सुरक्षामा गम्भीर प्रश्न उठेको दाबी गरेका छन् । स्वदेशी लगानीका पुर्वाधार र आयोजनामा केही स्वार्थीहरुको आक्रमणले असुरक्षा बढेको जनाउँदै निजी लगानीको सुरक्षाको प्रत्याभुत नभएसम्म विदेशी लगानी भित्र्याउन कठिन हुने छाँया सेन्टरले जनाएको छ । सेन्टरले राज्यको कानुनको अधिनमा रहेर गरिएको अर्बौं रुपैयाँको लगानीमा नियोजित आक्रमण थालिएको दाबी गरेको छ । पर्यटकीय गन्तव्य ठमेलमा सञ्चालनमा ल्याइएको छाँयादेवी कम्प्लेक्स अर्थात छाँयाँ सेन्टरलाई गलत प्रचारको शिकार बनाउन खोजिएको सञ्चालकको भनाइ छ । तीन दर्जन बढी स्वदेशी लगानीकर्ताको साढे पाँच अर्ब बढी लगानीमा सेन्टर डिसेम्बर २५ सञ्चालनमा आएको थियो । ठुलो लगानीमा सञ्चालनमा आएकै कारण छायाँ सेन्टरमाथि आक्रमण गर्न थालिएको छायाँ सेन्टरका प्रबन्ध निर्देशक महेश्वर श्रेष्ठले बताए । ठमेल भित्रको ठमेलका रुपमा आएको ठुलो योजनामा केही व्यक्तिको स्वार्थले अहिले आक्रमण प्रयास भएको छ, श्रेष्ठले भने, पैसा तिरेर जग्गा किनेर प्रोजेक्ट अघि बढाउँदा हामीलाई किन तारो बनाइँदैछ भन्ने कुरा यसअघिका केही आयोजनामा भएको घटनाक्रमले पुष्टि गर्छ । छायाँ सेन्टरले सरकारी निकायबाट तोकिएका सबै कानुनी प्रक्रिया पुरा गरेर नै निर्माण गरिएको जनाएको छ । सरकारी निकायबाट पुरा गर्नु पर्ने सबै प्रकृया सकेर निर्माण गरिएको छायाँ सेन्टरलाई एकाएक किन आक्रमण गरिँदैछ ? जग्गा किनेको ६ वर्षपछि कम्प्लेक्स निर्माणको काम थाल्नु पहिले किन प्रश्न गरिएन ? हामीले २ वर्ष लगाएर वातावरणीय प्रभाव मुल्यांकन तथा सार्वजनिक सुनुवाई गरेर छिमेकी तथा साँधसँधियारसँग सम्झौता गरी निर्माण थालिएको आयोजनामाथि अहिले प्रश्न उठाउनु आश्चर्यको विषय बनेको छ, श्रेष्ठले भने । काठमाडौं महानगरपालिका वडा नम्बर २९ मा रहेका कित्ता नम्बर १६१८ को ९ रोपनी १३ आना २ पैसा २ दाम, कित्ता नम्बर १०४० को ९ आना २ पैसा ३ दाम, कित्ता नम्बर १६१६ को २ रोपनी १० आना र कित्ता नम्बर १६१७ को ६ आना जग्गा जग्गा सिंह सार्थ गरुड भगवान बहाल गुठीबाट विभिन्न व्यक्ति हुँदै अम्बिका राणको नाममा नामसारी रैतानी दर्ता भएको दाबी छायाँ सेन्टरले जनाएको छ । साविकको कित्ता नम्बर १६७ को २६ रोपनी ८ आना जग्गामध्ये माथि उल्लेखित जग्गाहरु अम्बिका राणको नाममा मोही दर्ता भइ भोग तिरो रहेको जग्गाका रुपमा छायाँ सेन्टर रहेको सञ्चाकले बताएका छन् । उक्त जग्गा केशर शमशेरको नाममा मोही जनाइएको छ । सञ्चालकका अनुसार मोही केशर शमशेरले उल्लेखित जग्गामा पर्खाल लगाएर आफ्नो परिसर भित्र पारेका थिए । यो विषयलाई गुठीको जग्गा खिचोला गरेको भनी फिराद परेपछि २०३० बैशाख २५ गते काठमाडौं जिल्ला अदालतले उक्त फिराद खारेज गर्ने फैसला गरेको पत्रकार सम्मेलनमा जानकारी दिइयो । जिल्ला अदालतको फिराद खारेजीको उक्त फैसलामा पुनरावेदन परेपछि २०३१ असोज २५ गते काठमाडौं जिल्ला अदालतले पहिलेकै फैसलालाई सदर गर्दै पुनरावेदनको अनुमति पाएर सर्वोच्च अदालतमा २०३३ पुस ३ गते केयुर शमशेर मोही भई भोगचलन गरी खान पाउने गरी भगवान गुठीका तर्फबाट सबै दाबी छाडेर मिलापत्र भएको छायाँ सेन्टर सञ्चालकको भनाइ छ ।"
झापा आइपुगे तस्करको जालोमा फसेका १७९ नेपाली,"काँकडभिट्टा : भारतले आफ्नो देशको हवाईमार्ग हुँदै तेस्रो देश जानमा कडाई गरेपछि मानव तस्करले नयाँ बाटो बनाएको खुलेको छ। उनीहरुले नेपाली महिला र पुरुषलाई म्यानमारबाट इराक पु्र्याउने गरेको खुलेको हो। नेपालीलाई केही महिनाअघि मात्र भारतम्यानमार व्यापारिक प्रयोजनका लागि खुला गरिएको नाका हुँदै इराक पुर्याउने गरेको खुलेको हो। भारत मणिपुरको प्रान्तीय राजधानी इम्फालबाट म्यानमारका लागि नोभेम्बरदेखि व्यापारिक नाका खुल्ला गरिएको थियो। नेपालको काठमाडौ र भारतको बागडुकुरा एयरपोर्टसहित सडकमार्ग अन्तर्गत काँकडभिट्टा नाकाबाट नेपालीलाई भारतको राजधानी दिल्ली पुर्याउने र त्यहाँबाट इम्फालहुँदै म्यानमार पुर्याउने गरेको माइती नेपालका अध्यक्ष विश्वराम खड्काले जानकारी दिए। आइतबार इम्फालबाट १ सय ७९ नेपालीलाई एकैपटक उद्धार गरेपछि यस्तो रहस्य बाहिरिएको हो। पहिले मानव तस्करीमा संलग्न व्याक्तिले श्रीलंकाको लागि ईभिसा लगाउने गरेका थिए। भारतमा श्रीलंकाको भिसा लागेको देखिएपछि नरोक्ने हुँदा उनीहरुले त्यो बाटो रोज्ने गरेका थिए। अहिले श्रीलंकाले पनि इभिसामा कडाई गरेपछि मानव तस्करले अर्को बाटो रोजेका हुन्। खड्काका अनुसार भारतले पनि हवाईमार्ग हुँदै तेस्रो देश जान कडाई गरेको छोटो समयमा नै मानव तस्करले यो मार्ग रोजेका हुन्। हामी दिल्ली हुँदै उद्धारका लागि इम्फाल पुग्यौ, त्यहाँका अधिकारीसँग कुरा गर्दा त्यो नाका खुलेको तीन महिना जति मात्र भएको बताए, अध्यक्ष खड्काले भने, तर यो नाका हुँदै करिब तीन सय नेपाली म्यानमार छिरेको देखियो। मानव तस्करी रोक्न भारतीय मानव अधिकार आयोगसँग सहकार्य भरिया समातिन्छन्, तस्कर उम्किन्छन् भारतबाट उद्धार गरिएका नेपाली स्वदेश फर्किदै इराक लैजान लागिएका १७९ नेपालीको भारतबाट उद्धार, नेपाल ल्याइँदै यो नाकाबाट म्यानमार हुँदै इराक जाने नेपालीको ठूलो संख्या देखेर मणिपुरका सरकारी अधिकारीनै आश्चार्यमा परेको उनको भनाइ छ। गत माघ २३ गते नै उद्धारका लागि मणिपुरको प्रान्तीय राजधानी इम्फाल पुगेको माइती नेपालको टोलीले १ सय ७९ नेपालीको उद्धारका लागि भारतस्थित नेपाली दूतावास र महिला बालिका तथा जेष्ठ नागरिक मन्त्रालयसँग समन्वय गर्दै भारतको केन्द्र सरकार, मणिपुर सरकार, मणिपुरस्थित गोरखा दुःख निवारण समिति जस्ता संस्थासँग समन्यव गरेको थियो। मणिपुरका मुख्यमन्त्री एन वीरेनले आइतबार उद्दार गरिएका सबैलाई नेपाली टोलीको जिम्मा लगाएका थिए। मंगलबार बिहान ६ वटा भारतीय बसमा उद्धार गरिएका १ सय ४७ महिला र ३२ पुरुषलाई काँकडभिट्टा नाका हुँदै नेपाल ल्याइएको छ। एउटा बसमा पुरुष र पाँच वटा बसमा महिलालाई काँकडभिट्टास्थित मेची भन्सार कार्यालयसम्म ल्याइएको र त्यहाँबाट मंगलबारनै नेपाली बसमा काठमाडौ लगिएको छ। मेची भन्सार कार्यालयसम्म महिला तथा बालबालिका मन्त्रालयका उपसचिव कृष्णप्रसाद भुसाल उद्धार गरिएका नेपालीलाई लिन पुगेका थिए। उद्धार गरिएका महिला तथा पुरुषले उनीहरुलाई त्यहाँ पुर्याउने एजेन्टको नाम भने अझैसम्म नखुलाएको माइती नेपालका प्रतिनिधिले बताएका छन्।"
बलात्कारपछि बालिकालाई जलाउने अभियुक्त पक्राउ,"जनकपुरधाम : एकजना ११ वर्षीय बालिकाको बलात्कारपछि हत्या गरेर शव जलाउने अभियुक्तलाई प्रहरीले पक्राउ गरेको छ । गत फागुन २ गते मिथिला नगरपालिका३ हरीहरपुर, मगर टोलमा मौले कामीको उखुबारीमा नग्न अवस्थामा आधा जलेको बालिकाको शव फेला परेको थियो । त्यो शव स्थानीय देवनारायण रसाइलीकी बोल्न नसक्ने छोरी रेश्मा भनिने दुतिया रसाइलीको रहेको पहिचान परिवारका सदस्यले गरेका थिए । उखुबारीमा जलाइएको अवस्थामा बालिकाको शव फेला घर जलायो दैवले, छोरी जलाए पापीले रसाइलीको फागुन १ गते राति नै बलात्कारपछि हत्या गरी शव जलाएको अभियोगमा प्रहरीले बटेश्वर४ बैगाली टोल निवासी २२ वर्षीय निरज जर्गा मगरलाई पक्राउ गरेको छ । मगरलाई जिल्ला प्रहरी कार्यालय धनुषामा मंगलबार पत्रकार सम्मेलन गरी सार्वजनिक गरिएको हो । मगरले बोल्न नसक्ने रेश्मालाई फ्रुटी र चाउचाउको लोभ देखाई फाकाएर उखुबारीमा बलात्कारपछि निर्मम हत्या गरेको बयान प्रहरीलाई दिएका छन् । उनले घटना लुकाउनका लागि शव जलाउने प्रयास गरेको प्रहरी उपरीक्षक शेखर खनालले बताए । फागुन १ गते राति इन्द्र थापा मगरकी छोरी मन्दिराको बिहेभोजमा नाच्दै गरेकी रेश्मालाई त्यहीँबाट फकाएर लगेका निरजले बलात्कारपछि हत्या गरेका थिए ।"
यसरी सकियो स्वस्थानी ब्रत : शालीनदीमा जे देखियो (फोटो फिचर),"तस्बिर : दीपेन श्रेष्ठ काठमाडौं : पौष शुक्ल पूर्णिमाका दिनदेखि सुरु भएको स्वस्थानी व्रतको मंगलबार विधिवत् समापन गरिएको छ। व्रत समाप्तिका दिन स्वस्थानीको पूजा गरी एक सय आठ रोटी, पान, कुड्का सुपारीलगायत सामग्री चढाउने र रातभर जाग्राम बस्ने चलन छ। व्रत अवधिभर पुशपति, गौरीघाट, गणेश मन्दिर, शालीनदी तथा सतीदेवीको अंग पतन भएको स्थानमा पूजाआजा गरेमा मोक्ष मिल्ने धार्मिक विश्वासका साथ ती स्थानमा एक महिनासम्म भक्तजनको घुइँचो लागेको थियो।"
बेलहिया नाकाबाट स्रोत नखुलेको ४६ लाख बरामद,"भैरहवा : नेपाल भारतको सीमानाका नजिक बेलहिया क्षेत्रबाट श्रोत नखुलेको ४६ लाख रुपैयाँ भन्दा बढी नगद बरामद भएको छ । भैरहवामा सशस्त्र प्रहरी बल नेपाल गुल्म हेडक्वाटर राजश्व तथ भन्सार सुरक्षा गस्ती (डण्डा) को टोलीले ४६ लाख बढी नेपाली र भारतीय मुद्रा बरामद गरेको हो । सशस्त्र प्रहरी निरीक्षक सुरज रिजालको कमाण्डमा खटिएको टोलीले सिद्धार्थनगर नगरपालिका१ बेलहिया नाका नजिक चेकजाँचका क्रममा भारतीय नम्बर प्लेटको गाडीबाट उक्त रकम बरामद गरेको सशस्त्र प्रहरी भन्सार गस्ती सुरक्षा डण्डाका प्रमुख प्रहरी नायब उपरीक्षक गोबिन्द खातीले बताए । उनका अनुसार भारतको सुनौली नाका हुदै नेपाल भित्रिएको युपी ५६ टी ३०७१ नम्बरको टोयोटा कार चेकजाँच गर्दा गुल्मी साविक रुपाकोट गाबिस ५ का ४५ वर्षीय चन्द्रकान्त पौडेलको साथबाट उक्त रकम बरामद भएको हो । खातीका अनुसार चेकजाच गर्दा गाडीको पछाडिको डिक्कीमा झोलाभित्र बिस्कुटको कार्टुनमा उक्त रकम फेला परेको थियो । जसमा नेपाली १ हजार रुपैयाँको २ हजार ९ सय ३५ थानको २९ लाख ३५ हजार, ५ सय दरका २५ सय थानको १२ लाख ५० हजार गरी ४१ लाख ८५ हजार तथा भारतीय रुपैया २ हजार दरका ४१ थान, ५ सयका ३ सय ४७ थान, २ सयका १२ थान, १ सयका २ सय ९१ थान र ५० का २ थान गरी २ लाख ८७ हजार १ सय भारतीय रुपैया (नेरु ४ लाख ५९ हजार ३ सय ६० ) गरी कुल ४६ लाख ४४ हजार ३ सय ६० रुपैया रहेको छ । बरामद सँगै गाडी चालक भारत महाराजगंज नौतनवाका ३३ वर्षीय सोमई धवललाई पनि प्रहरीले नियन्त्रणमा लिएको छ । नियन्त्रणमा रहेका ४५ वर्षीय पौडेल मुम्बइमा रोजगारीका लागि बस्दै अएको बताइएको छ । पक्राउ परेका पौडेलले बरामद रकमको अन्य कामदारहरुको संकलन गरी बुझाईदिन ल्याएको प्राराभिक बयान दिएपनि कसको कति रकम र पुर्याउने ठेगाना केही बताउन नसकेपछि थप अनुसन्धानको लागि जिल्ला प्रहरी कार्यालय रुपन्देही मार्फत सम्पत्ति शुद्धिकरण विभागमा पठाइएको बताए । पौडेल स्थायी बसोबास गुल्मी भएपनि उनी रुपन्देही जिल्ला सैनामैना नपाको मुर्गीयामा बसोबास गर्दै आएका छन् । उनले उक्त रकम भारतीय सीमावर्ती बजार नौतनवाबाट ल्याएको आशंका गरिएको छ । पौडेल हुन्डीको कारोबार या अन्य कुनै अबैध आर्थिक गतिबिधीको पैसा बोकेर नेपाल ल्याएको हुन सक्ने प्रहरीको आशंका छ ।"
"नेपाल भ्रमणमा रहेका गायक सोनु निगम बिरामी, अस्पताल भर्ना",काठमाडौं : नेपाल भ्रमणमा रहेका भारतीय गायक तथा संगीतकार सोनु निगम अस्वस्थ भएपछि अस्पताल भर्ना भएका छन्। निगमलाई मंगलबार दिउँसो राजधानीको थापाथलीस्थित नर्भिक अन्तर्राष्ट्रिय अस्पताल भर्ना गरिएको हो। भ्रमणका क्रममा पोखरामा रहेका बेला ४६ वर्षीय गायक निगमलाई ढाडमा अत्यधिक दुखाई भएपछि आजै काठमाडौं ल्याइएको अस्पतालले जनाएको छ। एक्युट ब्याक पेन (ढाडको अत्यधिक दुखाई) देखिएकाले निगमलाई भीआइपी वार्डमा राखेर उपचार भइरहेको नर्भिक अस्पतालका कर्पोरेट कम्युनिकेसन डीजीएम रामप्रसाद मैनालीले अन्नपूर्णलाई जानकारी दिए। उनलाई एक्स रे गरी औषधि दिइएको उनले बताए। आजै एमआरआइको रिपोर्ट आएपछि निगमलाई डिस्चार्ज गर्नेनगर्नेबारे चिकित्सकले निर्णय लिने उनले बताए।
सल्यानका तत्कालीन एलडीओसहित १८ विरुद्ध भ्रष्टाचार मुद्दा,"काठमाडौं : सल्यान तत्कालीन स्थानीय विकास अधिकारी खिमबहादुर रायमाझीसहित १८ जनाविरुद्ध भ्रष्टाचार मुद्दा दर्ता भएको छ । नक्कली बिल भरपाई बनाए हिनामिना गरेको आरोपमा अख्तियार दुरुपयोग अनुसन्धान आयोगले एलडीओ रायमाझीसहित १८ विरुद्ध मुद्दा दायर गरेको हो । एलडीओ रायमाझी, प्रमुख जिल्ला इन्जिनियर जगदीश शर्मा, लेखा अधिकृत प्रकाश केसी लगायत १७ जनाविरुद्ध पाँच लाख १४ हजार बिगो दाबी गरिएको छ । शारद ट्रेडर्स एण्ड सप्लायर्सका सञ्चालक विनोद केसीविरुद्ध ४७ हजार विगो दाबी गरिएको छ । सल्यानको बागचौर नगरपालिका५ बाङ्गेलाँकुरी बजारमा विद्युत् लाइन बिस्तारका लागि सांसद् विकास कोषबाट १० लाख र साविक शिवरथ गाविसबाट पाँच लाखसहित १५ लाख रुपैयाँ छुट्टाइएकोमा पाँच लाख मात्रै खर्च गरिएको थियो । पुरै बिजुलीको लाइन बिस्तार नगरी बाँकी १० लाख रुपैयाँ समितिका अध्यक्ष इन्द्रबहादुर भण्डारी, सचिव वीरेन्द्र वली र कोषाध्यक्ष त्रिपुरा वलीले फर्जी कागजपत्र बनाई हिनामिना गरेको पाइएको छ । विद्युतीकरणका लागि २३ थान १० एमएम र ४६ थान ८ एमएम सहित ६९ थान विद्युत् पोल निर्माण योजनामा प्रयोग गर्नुपर्ने थियो । तर उपभोक्ता समितिका पदाधिकारीले ३० थान ८ एमएमका पोल मात्र गाडेको अख्तियारको आरोप छ । उपभोक्ता समितिले भुक्तानीको लागि पेश गरेको बिलमा विद्युत्को पोलको प्रतिईकाई मूल्य कम हुँदाहुँदै प्राविधिक कागजातमा प्रति ईकाई मूल्य बढाई सिमेन्टसहित नकिनिएका सामाग्रीको पनि फर्जी बिल बनाएको भेटिएको छ । उनीहरुविरुद्ध भ्रष्टाचार निवारण ऐन अनुसार सजायको माग गर्दै मंगलबार विशेष अदालत काठमाडौंमा आरोपपत्र दायर गरिएको अखितयारका प्रवक्ता रामेश्वर दंगालले जानकारी दिए ।"
"इराक लैजान लागिएका १७९ नेपालीको भारतबाट उद्धार, नेपाल ल्याइँदै","काठमाडौंकाँकडभिट्टा : भारतबाट म्यानमार हुँदै इराक लैजान लागिएका १ सय ७९ जना नेपालीलाई मंगलबार नेपाल ल्याइने भएको छ। माइती नेपालले १ सय ४७ महिला र ३२ पुरुषलाई आइतबार उद्धार गरेको हो। अवैध बाटो प्रयोग गरी इराक लैजान लागिएका नेपाली महिला तथा पुरुष एकै पटक ठूलो संख्यामा फर्काइएको यो नै पहिलो घटना भएको माइती नेपाल काँकडभिट्टाका प्रमुख तथा पूर्वाञ्चल प्रमुख गोविन्द घिमिरेले बताए। उनले भारत मणिपुरको प्रान्तीय राजधानी इम्फालबाट म्यानमार हुँदै इराक लैजान लागिएको अवस्थामा दिल्लीस्थित महिला आयोग, मणिपुर प्रहरी र स्थानीय गैरसरकारी संस्थाको सक्रियतामा उनीहरूलाई उद्धार गरिएको बताए। बेचबिखनमा संलग्न १ महिलासहित ९ जना आरोपीलाई पनि नियन्त्रणमा लिइएको प्रमुख घिमिरे बताए। पक्राउ परेकाहरूको नाम खुलाइएको छैन। मणिपुरका मुख्यमन्त्री एन वीरेनले आइतबार उद्धार गरिएका सबैलाई नेपाली टोलीको जिम्मा लगाएका थिए। माइती नेपालले उनीहरूको उद्धारका लागि भारतस्थित नेपाली दूतावास र महिला, बालबालिका तथा ज्येष्ठ नागरिक मन्त्रालयसँग समन्वय गर्दै भारतको केन्द्र सरकार र मणिपुर सरकार, मणिपुरस्थित गोरखा दुःख निवारण समितिजस्ता संस्थालाई पत्राचार र प्रत्यक्ष समन्वय गरेको थियो। उद्धार गरिएका सबैलाई पूर्वीनाका काँकडभिट्टा हुँदै सोमबार नै नेपाल ल्याउने तयारी गरिए पनि एक महिलाको अस्वस्थताका कारण ढिलाइ भएको हो। मंगलबार बिहानसम्म नेपाल ल्याइपुर्याइन्छ, घिमिरेले अन्नपूर्णसँग भने। माइती नेपालका अध्यक्ष विश्वराम खड्कासहितको टोलीले मानव बेचबिखनको जोखिममा रहेका उनीहरूको उद्धार गरेको बताएको छ। उद्धार गरी स्वदेश फर्काइएकालाई रोजगारीको व्यवस्था गर्न सरकारसँग पहल गरिने माइती नेपालको तयारी रहेको अध्यक्ष खड्काले बताए। उनले धेरै पैसा कमाइ हुने लोभ देखाएर नेपालबाट गलत बाटो प्रयोग गर्दै बेचबिखनको तयारी स्वरूप लगिएका नेपाली महिला र पुरुषलाई बीचबाटोबाटै थाहा पाएर उद्धार गरिएको बताए। उनले भने, बीचमै थाहा पाएकाले उद्धार गर्न सजिलो भयो। थाहा नपाएको भए ठूलै समस्या हुने थियो। यता, काठमाडौंमा भने महिला, बालबालिका तथा ज्येष्ठ नागरिक मन्त्रालयका प्रवक्ता राजेन्द्रकुुमार पौडेलले स्वदेश फिर्तीपछि उद्धार गरिएका महिलाको पुनःस्थापनासहित पारिवारिक पुनर्मिलन गरिने बताए।"
देउवाको गृहजिल्लामा विद्युत् सबस्टेशन उद्घाटन गर्दै ओली,काठमाडौँ : प्रधानमन्त्री केपी शर्मा ओली सुदूरपश्चिम प्रदेशको यात्रामा निस्केका छन् । ६९ औँ प्रजातन्त्र दिवस कार्यक्रममा सहभागी भएर प्रधानमन्त्री ओली सुदूरपश्चिमको भ्रमणमा निस्केका हुन् । प्रेस संयोजक चेतन अधिकारीका अनुसार प्रधानमन्त्री ओली मंगलबार र बुधबार सुदूरपश्चिमका विभिन्न कार्यक्रममा सहभागी हुने छन् । प्रधानमन्त्री ओली सुदूरपश्चिमको अस्थायी राजधानी आज धनगढी हुँदै आजै डडेलधुरा पुग्ने भएका छन् । कांग्रेसका सभापति तथा पूर्वप्रधानमन्त्री शेरबहादुर देउवाको गृहजिल्ला डडेलधुरास्थित स्याउलेमा रहेको विद्यतु सवस्टेशनको मंगलबार दिउँसो उद््घाटन गर्ने कार्यक्रम रहेको अधिकारीले बताए । यसैगरी प्रधानमन्त्रीले दिउँसो साढे ३ बजे डोटीको बिपी नगरमा सहजपुरबोक्टान सडकको शिलान्यास गर्ने कार्यक्रम छ । प्रधानमन्त्रीले बुधबार बिहान सुदूरपश्चिम प्रदेशसभाको बैठकलाई सम्बोधन गर्ने कार्यक्रम तय गरिएको छ । बुधबारै बिहान ११३० बजे नेपाल कम्यूनिस्ट पार्टी (नेकपा) का सुदूरपश्चिमस्तरीय कार्यकर्तालाई प्रधानमन्त्रीले सम्बोधन गर्ने कार्यक्रम छ । प्रधानमन्त्री बुधबार नै काठमाडौं फर्कने अधिकारीले बताए ।
"डिभी लोटरी पर्यो, तर अमेरिका होइन प्रहरी हिरासतमा बास भो !",काठमाडौँ : डिभी लोटरी परेपछि अमेरिका उड्ने एकजना युवाको सपना नक्कली शैक्षिक प्रमाणपत्रले अलपत्र पारिदिएको छ । डिभी लोटरी परेपछि अमेरिका जाने प्रक्रिया अघि बढाउने क्रममा चितवनका एक युवकले महाराजगन्जस्थित अमेरिकी दूतावासमा नक्कली शैक्षिक प्रमाणपत्र पेश गरेपछि प्रहरीको खोरमा पुगेका हुन् । अमेरिका जानका लागि चितवनको भरतपुर महानगरपालिका५ विकास चोकका २६ वर्षीय निखिल पराजुलीले टेन प्लस टु को नक्कली प्रमाणपत्र दूतावासमा पेश गरेका थिए । पराजुलीको शैक्षिक प्रमाणपत्रसहितका कागजात नक्कली पुष्टि भएपछि दूतावासले महानगरीय प्रहरी अपराध महाशाखालाई जानकारी गराएको थियो । दूतावासको जानकारीका आधारमा पराजुलीलाई महाशाखाको टोलीले मंगलबार महाराजगन्ज क्षेत्रबाटै पक्राउ गरी हिरसातमा लिएको हो । थप कारबाहीका लागि उनलाई महानगरीय प्रहरी परिसरमा बुझाइएको महाशाखाका प्रहरी उपरीक्षक सोमेन्द्रसिंह राठौरले जानकारी दिए ।
"दुर्घटनामा युवतीको मृत्यु, चालक गम्भीर घाइते",ताप्लेजुङ : ताप्लेजुङ सदरमुकाम फुङलिङमा मोटरसाइकल दुर्घटना हुँदा एकजनाको मृत्यु भएको छ । अर्का एक घाइते छन् । दुर्घटनामा देउमाई नगरपालिका१ की २२ वर्षीया सिर्जना गुरुङको मृत्यु भएको हो । दुर्घटनामा मोटरसाइकल चालक अमिर वर्देवा घाइते भएका हुन् । पाथीभरा याङ्वरक गाउँपालिका१ नाङ्खोल्याङ निवासी अमिरको उपचार भइरहेको छ । उनको अवस्था गम्भीर रहेको बताइएको छ । जिल्लाप्रहरी कार्यालय ताप्लेजुङका अनुसार मंगलबार दिउसो ना २१ प ५६२८ को मोटरसाइकल सडकबाट नालीमा खसेर दुर्घटना भएको हो । फुङलिङ बजारस्थितमालपोत कार्यलयबाट मेची राजमार्गतर्फ जाने क्रममा ना २१ प ५६२८ को मोटरसाइकल सडकबाट नालीमा खसेर दुर्घटना भएको हो । मृतक गुरुङ सिंचाई कार्यालय ताप्लेजुङकी सामाजिक परिचालक थिइन् भने वर्देवा नृत्य प्रशीक्षक हुन् । तिव्र गतिका कारण दुर्घटना भएको हुन सक्ने जिल्ला प्रहरी कार्यालय ताप्लेजुङका प्रमुख सञ्जयसिंह थापाले बताए ।
