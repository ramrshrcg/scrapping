शीर्षक,विवरण
"मुस्ताङ दुर्घटना : कारबाही गर, क्षतिपूर्ति देऊ","मजदुरी गर्न मुस्ताङसम्म पुगेका रोल्पा र दाङका करिब २० जना मजदुरको मृत्यु भएसँगै देश फेरि एकपटक शोकमग्न भएको छ। साथसाथै सवारी साधन दुर्घटनाबारे सरोकारवाला पक्षले आत्मचिन्तन गर्नुपर्ने आवश्यकता उजागर भएको छ। ट्राफिक कार्यालयले प्रकाशन गरेको पछिल्ला तथ्यांकले एक दशकमा दस हजारभन्दा बढीको मृत्यु सवारी साधन दुर्घटनाका कारण भएको देखाउँछ। सशस्त्र संघर्षमा जतिको ज्यान गएको थियो त्यसैको हाराहारीमा सवारी दुर्घटनामा निधन भएको छ। यसरी निधन हुनेमा अधिकांश सार्वजनिक यातायातमा यात्रा गर्ने मध्यमवर्गीय र निम्नमध्यम वर्गीय परेका छन्। बारम्बार ठूलो संख्यामा मृत्यु र घाइते हुने गरी यातायात दुर्घटना हुँदासमेत सरोकारवाला पक्ष भने सचेत र जिम्मेवार देखिँदैन। सडक दुर्घटनालाई केवल भवितव्यका रूपमा लिँदा वा सवारी चालकको गल्तीका रूपमा मात्र बुझिँदा यसको गम्भीरतामा ध्यान नपुगेको हुन सक्छ। सडक साधन दुर्घटना न त केवल भवितव्य हो न त केवल चालकको गल्ती हो। चालक होसियार हुँदाहुँदै र ट्राफिक नियम पालना गर्दागर्दै पनि सवारी साधन दुर्घटना हुने गरेको छ। दुर्घटनाका विभिन्न पक्ष छन्। यातायात विभाग, ट्राफिक प्रहरी र राज्यका सम्बन्धित निकायले सवारी साधन दुर्घटनाका ती पक्षको अनुसन्धान गरेर समस्या निराकरणतर्प ध्यान दिन जरुरी छ। सवारी साधन दुर्घटनामध्ये एक कारक सडक संरचना पनि रहेको इन्जिनियरहरूले बेलाबखतमा बताउने गरेका छन्। अधिकांश ग्रामीण सडक विनानक्सा र विनाइन्जिनियर निर्माण हुने गरेको सडक निर्देशनालयकै इन्जिनियरले बताएका छन्। सडकको संरचना सवारी साधन सञ्चालनका लागि योग्य नभएकाले पनि दुर्घटना हुनु राज्यकै गम्भीर त्रुटि हो। विडम्बना विकासका नाममा अहिले ग्रामीण क्षेत्रमा सडक विस्तार गर्ने लहर चलेको छ। सडकको आवश्यकता, त्यसका सम्भाव्यता र त्यसमा इन्जिनियरिङ ज्ञान कत्तिको प्रयोग भएको छ भन्ने ख्यालै नगरी सडक विस्तार गर्ने गरिएको छ। ग्रामीण क्षेत्रमा अहिले डोजर जाने ठाउँमा सडक जान्छ भन्ने गलत मान्यता विकास भएको छ। स्थानीय ठेकेदार र डोजर चालकले नै बाटोको नक्सा कोर्ने गरेको गुनासो बारम्बार आउने गरेका छन्। परिणाम, गन्तव्यमा पुर्याउने सडक मृत्यु मार्गका प्रतिविम्ब बनेका छन्। सवारी साधन दुर्घटनाको अर्को कारक सवारी साधन स्वयं हुन्। सबै सवारी साधन सबै सडकका लागि बनेका हुँदैनन्। सडकको प्रकृति हेरिकन सवारी साधन छनोट गरिएको हुन्छ। त्यस्तै यात्रु बोक्ने र नबोक्ने सवारी साधन फरक हुन्छन्। यात्रु नै बोक्न नमिल्ने सवारी साधनले यात्रु बोक्दा पनि दुर्घटनाको क्षति बढी हुने गरेको छ। शुक्रबार मुस्ताङमा भएको टिपर दुर्घटना त्यसको ज्वलन्त उदाहरण हो। टिपर कुनै पनि कोणबाट यात्रु बोक्नका लागि होइन। मुस्ताङसम्म श्रम गर्न पुगेका मजदुरको यात्रा यति जोखिमपूर्ण हुँदासम्म राज्यको उपस्थिति के अपेक्षित हुँदैन ? मुस्ताङ दुर्घटनाले मजदुरहरूको जीवनबारे ठेकेदार र सम्बन्धित पक्ष कतिसम्म उदासीन छन् भन्ने देखाउँछ। मुस्ताङको उपल्लो जटिल थलोमा टिपरजस्तो कमजोर सवारी साधनमा मजदुरलाई यात्रा गराउनु चरम लापरबाही हो। यसमा न राज्यले ध्यान दियो, न त ठेकेदार कम्पनीले नै। परिणाम, १९ यात्रुले ज्यान गुमाउनुपर्यो। सरकारले यो दुर्घटनाबाट पाठ सिक्न जरुरी छ। मजदुरहरूको जीवन सुरक्षाका निम्ति उसले निश्चित नियमावली तयार गर्नुपर्छ। साथसाथै दुर्घटनामा मृत्यु भएका सबै मजदुरका परिवारलाई क्षतिपूर्ति र घाइतेको निःशुल्क उपचारको बन्दोबस्त गर्नुपर्छ। मजदुरलाई जोखिमपूर्ण यात्रा गराउने ठेकेदार कम्पनीलाई भने कारबाही गर्नैपर्छ। सवारी साधन दुर्घटनालाई भवितव्यका रूपमा नलिई हेलचेक्र्याइँ, असावधानी र कतिपय प्रसंगमा अपराधका रूपमा नलिँदासम्म दुर्घटना रोकिने छैन।"
"राजपा बैठकः विधानको टुंगो लागेन, दलको नेता छान्नै समस्या","काठमाडौंः राष्ट्रिय जनता पार्टीको राजनीतिक समितिको शनिवारदेखि जारी बैठक आइतवार पनि ठोस निचोडबिना सकिएको छ । पार्टीको विधान संशोधन तथा संसदीय दलको विधान पारित गर्नका लागि बसेको बैठक आइतार पनि ठोस निर्णयबिनै सकिएको हो । सोमबार बस्ने गरी आइतवारको बैठक सकिएको नेता शरदसिंह भण्डारीले अन्नपूर्णलाई जानकारी दिए । राजनीतिक समितिले प्रस्ताव गरेका विषयलाई टुंग्याउने जिम्मा अध्यक्षमण्डललाई दिइएको छ, उनले भने, सोमवार या मंगलवारसम्म बैठक गरी विधान संशोधनलाई टुंग्याइने छ । अझै निस्केन निचोड बबरमहलस्थित पार्टी कार्यालयमा शनिबारदेखि जारी बैठक महाधिवेशनका लागि पार्टी विधान संशोधन तथा संसदीय दलको विधान पारित गर्ने तथा महाधिवेशनको स्थान तोक्न केन्द्रित भएको थियो । शनिवार राजनीतिक समितिले विधान संशोधनको जिम्मा अध्यक्षमण्डलाई दिएको थियो । आइतबार विधानको प्रावधानबारे सामान्य छलफल भएको नेता सिंहले जानकारी दिए । दुवै विधानका सम्बन्धमा राजनीतिक समितिका सदस्यहरुले आफ्नो धारणा राखिसकेको अवस्थामा अध्यक्षमण्डलका ६ जना नेताहरुको आइतबारको बैठकमा पनि त्यसबारे धारणा राखेका छन्, सिंहले भने, सोमबार पनि त्यो क्रम जारी रहने छ । सोमबार विधानबारेमा ठोस निर्णय हुने सम्भावना छ । राजपाले पार्टीको महाधिवेशन अगामी वैशाख पहिलो साता गर्ने यसअघि नै निर्णय गरिसकेको छ । तर अध्यक्षमण्डलको यही बैठकले नै महाधिवेशनको स्थान पनि टुंगो लगाउने छ । नेता छान्नै कठिन पार्टी विधान नटुंगिँदा प्रतिनिधिसभाकोे पहिलो अधिवेशन बसेको ४ महिना बितिसक्दा पनि राजपाले संसदीय दलको नेता छान्न सकेको छैन । विधान नटुंगिएको अवस्थामा अध्यक्षमण्डलका संयोजक महन्थ ठाकुर र राजेन्द्र महतो दुवैले संसदीय दलको नेतामा दावी गरेपछि नेता छान्न सकस भएको हो । संसदीय दलको नेता चयनसम्बन्धी विधानको मस्यौदा पारित भएपछि मात्रै दलको नेता छनोट हुने बाटो खुल्ने छ । विधान संशोधन हुँदै पार्टीको महाधिवेशनसम्बन्धी प्रावधान नराखिएकाले पार्टीको विधान संशोधन गर्न लागिएको हो । त्यस्तै पार्टीको केन्द्रीय समितिमा ३३ प्रतिशत महिला हुने प्रावधानका कारण उक्त कुरा संशोधित विधानमा समावेश गर्न लागिएको नेता केशव झाले बताए । निर्वाचन आयोगले राजनीतिक दललाई राजनीतिक दलसम्बन्धी ऐन अनुरुप केन्द्रीय समिति समावेशी बनाउन एक महिनाको समय राखी पत्र पठाइसकेको छ । विधान परिमार्जन कमिटीले पेश गरेको दस्तावेजमाथि छलफल जारी रहेको र सोमाबार बस्ने अध्यक्षमण्डलको बैठकमा थप छलफलपछि अन्तिम रुप दिइने नेता भण्डारीले अन्नपूर्णलाई बताए । सोमबार नै संसदीय दलको वैठक समेत बोलाइएको छ । संसदीय दलको विधान तयार भए पनि दलको बैठकमा छलफल गरी टुंग्याइने सिंहले जानकारी दिए । प्रदेश सरकारलाई समिति आइतबारको बैठकले प्रदेश नं २ को सरकार सञ्चालनका लागि समन्वय गरी सरकारलाई प्रभावकारी बनाउन राजपा र फोरम दुई दलको समन्वय समिति गठन गर्ने विषयमा निर्णय भइसकेको सिंहले बताए । उनका अनुसार भातृ संगठनको नामको पनि टुंगो लागेको छ । राजपाले अहिले सम्म भातृ संगठनका नामको टुंगो गर्न सकेको थिएन । आइतबारको बैठकमा सरकारले संविधान संशोधनका लागि देखाएको उदाशीनताप्रति चिन्ता प्रकट गर्दै कडाखाले दबाब दिने विषयमा पनि छलफल भएको नेताहरुले बताएका छन् । नेकपा अध्यक्ष केपी शर्मा ओली नेतृत्वको सरकारलाई समर्थन गरिसकेको अवस्थामा सरकारले संविधान संशोधनमा देखाएको उदाशीनताप्रति चिन्ता जनाउँदै राजपाले अब कडारुपमा प्रस्तुत हुने निचोड पनि निकालेको छ ।"
प्रदेश विश्वविद्यालय खोल्दै गण्डकी सरकार,"पोखरा : गण्डकी प्रदेश सरकारले विश्वविद्यालय स्थापना गर्ने भएको छ। प्राडा गणेशमान गुरुङ संयोजकत्वमा विश्वविद्यालय स्थापना अध्ययन गर्न गठित कार्यदलले सरकारलाई आइतबार प्रतिवेदन बुझाएको छ। प्रदेशकी सामाजिक विकास मन्त्री नरदेवी पुनले प्रतिवेदन बुझेपछि प्राविधिक विषय केन्द्रित हुने गरी विश्वविद्यालय स्थापना गर्ने प्रतिवद्धता व्यक्त गरिन्। नेपालका विश्वविद्यालय बेरोजगार उत्पादन गर्ने कारखानामात्रै भए, राजनीतिक हस्तक्षेप भयो भन्ने धेरैजनाले भन्नुभएको छ, मन्त्री पुनले भनिन्, हामी राजनीतिक हस्तक्षेपमुक्त विश्वविद्यालय बनाउँछौं र रोजगारमूलक शिक्षा दिन्छौं। उनले विश्वविद्यालय स्थापनाको डिपिआर बनाउन आगामी आर्थिक वर्षको बजेटमा १ करोड रुपैयाँ विनियोजन भइसकेको जानकारी दिइन्। कार्यदलले तनहुँको बेलचौतारास्थित भानुभक्त क्याम्पसको ४ सय रोपनी जमिनमा विश्वविद्यालय स्थापना गर्न सकिने सम्भावना औंल्याएको छ। धरौटी र प्रारम्भिक पूर्वाधार निर्माणका लागि ७० करोड रुपैयाँ लाग्ने पनि प्रतिवेदनमा छ। संयोजक गुरुङले राजनीतिक भर्तीकेन्द्र नबनाई प्रतिस्पर्धाका आधारमा उपकुलपति, सेवा आयोग अध्यक्ष र प्राध्यापकहरु लिएर विश्वविद्यालय चलाउनुपर्नेमा जोड दिएका छन्। उनले एमफिल र पिएचडी गरेकालाई मात्रै प्राध्यापनका लागि नियुक्त गरिनुपर्ने सुझाव पनि दिएका छन्। कार्यदलले व्यावासायिक तालिम दिने शिक्षालय खोल्न सुझावसहितको प्रतिवेदन पनि बुझाएको छ। बेलचौताराको भानुभक्त क्याम्पस पनि विश्वविद्यालय स्थापनामा सघाउन इच्छुक छ, नयाँ संरचना बनाउन त्यहाँ सजिलो देखिन्छ, संयोजक गुरुङले भने, २ वर्षमा पूर्वाधार बनाएर तेस्रो वर्षदेखि कक्षा सञ्चालन गर्न सकिन्छ। प्रदेशकै मध्यभागमा पर्ने हुँदा बेलचौतारा उपयुक्त हुने उनको धारणा थियो। पोखरा विश्वविद्यालय र त्रिभुवन विश्वविद्यालयका अरु आंगिक क्याम्पसका सम्पति हस्तान्तरणको प्रक्रिया अत्यन्तै झन्झटिलो हुने हुँदा त्यस्तो विकल्प उपयुक्त नहुने उनले सुनाए। कार्यदलकै सदस्य गेहेन्द्रेश्वर कोइरालाले प्राविधिक जनशक्ति उत्पादन गर्ने विश्वविद्यालय स्थापनाका लागि सुझाएको जानकारी दिए। उनले भने, प्रदेशका अधिकांश जिल्लामा अन्तक्र्रिया गर्दा स्वरोजगार गर्न सक्ने जनशक्ति उत्पादन गर्ने विश्वविद्यालय चाहिन्न भन्ने सुझाव आएको छ। उनले समुदायसँग नजोडिने शिक्षा काम नलाग्ने हुँदा अनुसन्धानलाई महत्व दिने विश्वविद्यालय बनाउन सझुाएको जानकारी दिए। अर्का सदस्य डा विश्वकल्याण पराजुलीले व्यवहारिक ज्ञान दिने विश्वविद्यालय जनताले चाहेको सुनाए। कोइरालाले ८० प्रतिशत प्राविधिक र बाँकी अर्थशास्त्र, राजनीतिशास्त्र र समाजशास्त्रको पढाइ हुने विश्वविद्यालय सुझाएको जानकारी दिए। अबको विश्वविद्यालयको जनशक्ति स्वदेशमै टिक्ने र विदेशमा पनि बिक्ने हुनुपर्छ, उनले भने। संविधानले प्रदेशलाई दिएको एकल अधिकारमध्ये एक विश्वविद्यालय स्थापना पनि हो। त्यही अधिकारका आधारमा गण्डकी प्रदेश सरकारले विश्वविद्यालय खोल्ने तयारी गरेको छ। प्रदेश सरकारले दक्ष प्राविधिक जनशक्ति उत्पादन गर्ने उद्देश्यले प्राविधिक महाविद्यालय गर्ने योजना पनि अघि सारेको छ। सरकारले गणेशमान गुरुङ संयोजकत्वमा प्रादेशिक विश्वविद्यालय तथा प्राविधिक महाविद्यालय सम्बन्धी अध्ययन कार्यदल जेठ १८ गते गठन गरेको हो।"
साना योजनामा सकिँदै सांसदको सवा करोड,"जनकपुरधाम : चालू आर्थिक वर्ष सकिन लाग्दा प्रदेश २ का प्रदेशसभा सदस्य (सांसद)लाई निर्वाचन क्षेत्र विकास कार्यक्रमको रकम सक्न भ्याइनभ्याइ छ। प्रदेश सरकारले चालू आवभित्र खर्च गर्ने गरी सांसदलाई १०१० लाख रुपैयाँ विनियोजन गरेको थियो। तर, चौमासिक बजेटबाट मात्र प्राप्त रकम खर्चिन उनीहरूलाई सकस देखिएको छ। निर्वाचन क्षेत्र विकासका लागि पाएको १० लाख बजेटको काम असारभित्र नसकिए फ्रिज हुने भएकाले धमाधम रकम छर्ने काम भइरहेको छ। प्रदेशसभा सदस्य निर्वाचन क्षेत्र विकास कार्यक्रम सञ्चालन कार्यविधि गत जेठ १८ गते मात्र स्वीकृत भएकाले हतारमा उपभोक्ता समिति बनाएर काम गराउन थालेको जनाइएको छ। धनुषाका १३ प्रदेश सांसदले विकासका नाममा झारा टारेर खल्ती भर्नेदेखि कार्यकर्ता पाल्नेसम्मका काम गरिरहेको सरोकारवालाको भनाइ छ। सांसदहरूले जेठ २२ गते जिल्ला प्राविधिक कार्यालय धनुषामा योजनाको विवरण उपलब्ध गराएका थिए। ३ लाखदेखि १० लाखसम्मको योजना रहेको प्राविधिक कार्यालयका निमित्त प्रमुख महेन्द्र महतोले बताए। योजना नै ढिलो आएकाले समयमा काम सक्न समस्या भएको हो, उनले भने, कतिपय सांसदले यति थोरै समयमा गर्न नसकिने योजना पनि ल्याउनुभएको छ। अनुगमनबाट सही ठहरिए मात्र रकम भुक्तानी दिने उनको भनाइ छ। निर्वाचन क्षेत्र विकास कार्यक्रमको १ करोड ३० लाख बजेट प्राविधिक कार्यालयका नाममा निकासा भइसकेको कोष तथा लेखा नियन्त्रण कार्यालयले जनाएको छ। बिल भुक्तानी असार २५ गतेसम्म मात्र दिन पाइने प्रावधान रहेको जनाइएको छ। दुई सांसदले हालसम्म तीनवटा कार्यक्रम सम्पन्न भएको भन्दै अनुगमनमार्फत प्रमाणित गराएका छन्। कांग्रेसकी प्रमिलादेवी दास र सरस्वती चौधरीले तालिम सञ्चालन गरेको कार्यक्रम बिल पेस गरेका हुन्। चालू आव सकिन लाग्दा नातागोता र कार्यकर्तालाई उपभोक्ता समितिमा राखेर रकम सक्ने काम भइरहेको जनाइएको छ। मिथिलाबिहारी नगरपालिका७ स्थित हनुमान मन्दिरका लागि आन्तरिक मामिला तथा कानुनमन्त्री ज्ञानेन्द्रकुमार यादवले ४ लाख रुपैयाँ दिएका छन्। मन्त्री यादवले दिएको बजेटबाट मर्मतको काम भइरहेको उपभोक्ता समितिका अध्यक्ष राघवेन्द्र यादव बताउँछन्। लक्ष्मीनियाँ गाउँपालिका१ सोहनीमा १० लाख लागतमा पर्खाल निर्माणको काम भइरहेको छ। यहाँका लागि नेकपाकी अनितादेवी यादवले कार्यकर्ता रामविलास यादवलाई उपभोक्ता समितिको अध्यक्ष बनाएर काम गराइरहेको जनाइएको छ। अर्थविद् डा सुरेन्द्र लाभ सांसदले सोझै खर्च गर्ने गरी रकम उपलब्ध गराउनु गलत रहेको बताउँछन्। पहिला पनि केन्द्रबाट विनियोजित हुने रकम दुरुपयोग भएको थियो, उनी भन्छन्, त्यसको मूल्यांकनै नगरी प्रदेश सरकारले केन्द्रको गलत नीतिलाई निरन्तरता दिनु उपयुक्त होइन। सांसदले खर्च गरेको रकमको अनुगमनका लागि आयोग गठन गरी अनुचित कार्यमा खर्चिएको पाइए दण्डित गरिनुपर्ने लाभको भनाइ छ। नेकपाका किशोरी साहले सबैला नगरपालिका१२ र धनुषाधाम नगरपालिका३ मा कल्भर्ट बनाउन २ लाख, सबैला नगरपालिका१२ खैर्बोना र गणेशमान चारनाथ नगरपालिका११ शंकरपुरमा कुलो जीर्णोद्धारमा २ लाख, सबैला१० खरिहानीमा विद्यालय पर्खाल बनाउन २ लाख, गणेशमान चारनाथ९ बरमझियास्थित मदरसामा २ लाख, सबैला४ बाल्टियास्थित विद्यालयमा १ लाख ५० हजार रुपैयाँ छुट्याएका छन्। कांग्रेसकी दासले सामुदायिक भवनमा ४ लाख, जनकपुर उपमहानगरपालिका१५ मा सर्फ तालिम चलाउन ३ लाख, चुडा लहठी तालिमका लागि २ लाख ५० हजार रुपैयाँ विनियोजन गरेकी छन्। आन्तरिक मामिला तथा कानुनमन्त्री ज्ञानेन्द्रकुमार यादवले जनकपुर१९ मा खानेपानीका लागि २ लाख ५० हजार, मिथिला बिहारी नगरपालिका७ मा हनुमान मन्दिरका लागि ४ लाख र मिथिला बिहारी१ मा कुलो जीर्णोद्धार गर्न ३ लाख रुपैयाँ छुट्याएका छन्। संघीय समाजवादी फोरमका रामअशिष यादवले जनकपुर१७ तेतरियामा मिथिला आर्ट प्रशिक्षणका लागि १ लाख, नदी नियन्त्रण गर्न औरही गाउँपालिका१ पौडेश्वरमा ७ लाख र तेतरियामा १ लाख ५० हजारको योजना छनोट गरेका छन्। नेकपाकी अनितादेवी यादवको १० लाख बजेटमा एउटै योजना परेको छ। उनले लक्ष्मीनियाँ गाउँपालिका१ सोहनी टोलमा सोनामाई स्थानको पर्खालका लागि १० लाख खर्चिने भएकी हुन्। कांग्रेसकी सरस्वती चौधरीले जनकपुर१ मा सर्फ तालिमका लागि २ लाख, औरही गाउँपालिका२ परबाहा टोलमा पाइप जडान गर्न २ लाख ५० हजार र रामेश्वर राधिका धानुक कुटी भवन बनाउन ५ लाख छुट्याएकी छन्। राजपाका परमेश्वर साहले जनकपुर१ मा सडक ढलान गर्न ५ लाख र मधेस समाज कल्याण केन्द्रमार्फत महिलालाई सीप विकास तथा आयमूलक तालिमका लागि ४ लाख ५० हजार छुट्याएका छन्। संघीय फोरमका शैलेन्द्रकुमार यादवले सहिदनगर नगरपालिका७ धबौलीमा तारजालीका लागि १ लाख ३० हजार, जनकनन्दनी गाउँपालिका खजुरीमा समाधि बाबा बनाउन ३ लाख ५० हजार र कमला नगरपालिका७ हथमुन्डामा सामुदायिक भवन बनाउन ४ लाख ७० हजार छुट्याएका छन्। नेकपाका रामचन्द्र मण्डलले मिथिलाबिहारी३ मिथिलेश्वर मौवाहीमा घाट निर्माणका लागि २ लाख, करहियातारापट्टी बाटो बनाउन २ लाख र धनुषा नगरपालिका५ पर्वतामा सामुदायिक भवन बनाउन ३ लाख रुपैयाँ छुट्याएका छन्। धनुषाधाम नगरपालिका१ को मंग्राहाको सामुदायिक भवनमा १ लाख र हंसपुर नगरपालिका३ मा बाटो बनाउन १ लाख ५० हजार छुट्याएका छन्। कांग्रेसका रामसरोज यादवले मुखियापट्टी मुसहर्निया गाउँपालिका६ मा ५ लाख, जनकपुरमा खानेपानीका लागि २ लाख ५० हजार र तालिममा २ लाख रुपैयाँ छुट्याएका छन्। नेकपाका शत्रुघन महतोले बटेश्वर गाउँपालिका३ मा इनार बनाउन ३ लाख, मिथिला नगरपालिका६ मा सामुदायिक भवन बनाउन ६ लाख ५० हजार रुपैयाँ छुट्याएको जनाइएको छ। त्यस्तै, कांग्रेसका शिवचन्द्र चौधरीले सबै बजेट नगराइन नगरपालिका२ मा खर्च गर्दै छन्। रामजानकी मन्दिरमा ६ लाख ४२ हजार, दालमोठ बनाउने तालिम दिन २ लाख ४० हजार र महिलालाई आयमूलक तालिम तथा बाख्रापालनका लागि २ लाख ४० हजार रुपैयाँको योजना उनले बनाएका छन्। संघीय फोरमकी चमेलीदेवी दासले विभिन्न ठाउँमा पाइप जडान गर्न ३ लाख ५० हजार, सबैला नगरपालिका१० को अमर्खानास्थित हनुमान मन्दिरमा १ लाख ५० हजार र लक्ष्मीनिया गाउँपालिका६ मा ४ लाख ५० हजार रुपैयाँको योजना छनोट गरेकी छन््। प्रदेश २ मा आगामी आर्थिक वर्षका लागि निर्वाचन क्षेत्र विकास कार्यक्रमको रकम २५ लाख राखिएको थियो। तर, यो रकम निकै कम भयो भन्दै सांसदले सदनमा विरोध जनाएपछि संशोधन गरी डेढ करोड पुर्याइएको छ।"
रणनीति तय गर्दै राजपा,"काठमाडौंः राजपाको आइतबार बस्ने अध्यक्षमण्डलको बैठकले राजनीतिक समितिको बैठकमा उठेका भावनाहरू एकीकृत गर्दै निर्णय गर्ने भएको छ। असार ४६ सम्म बसेको राजपा अध्यक्षमण्डल बैठकको निर्णयअनुसार गठित तीन सदस्यीय विधान मस्यौदा समितिको प्रतिवेदनका आधारमा अध्यक्षमण्डलको खारेजी, आगामी वैशाखमा एकता महाधिवेशन र पार्टीलाई केन्द्रदेखि वडासम्म सात तहमा विभाजन गरिनेछ। मस्यौदा समिति गठन गर्नुअघि असारको पहिलो साता भएको अध्यक्षमण्डल बैठकमा अध्यक्षमण्डलका सदस्य राजेन्द्र महतो, अनिलकुमार झा र महेन्द्र राय यादवले विधानको मस्यौदा प्रस्तुत गरेका थिए। महतो, यादव र झाले प्रस्तुत गरेका विधान मस्यौदा अध्ययन गरी एकीकृत मस्यौदा तयार पार्न लक्ष्मणलाल कर्ण, सर्वेन्द्रनाथ शुक्ला र वृषेशचन्द्र लालको विधान मस्यौदा समिति गठन गरेको हो। अध्यक्षमण्डलको प्रावधानबारे गम्भीर अध्ययन गरी अध्यक्षमण्डलको साटो एकल अध्यक्षको व्यवस्था गरिएको जानकारी समितिका सदस्य वृषेशचन्द्र लालले दिए। तीन सस्दयीय मस्यौदा समितिले पार्टीका प्रमुख नेताहरूलाई सम्मानसहित स्थान दिन १४ सदस्यीय कार्यकारिणी सल्लाहकार समितिको व्यवस्था गरेको छ। सल्लाहकार समितिको सल्लाह र सहमतिमा अध्यक्षले पार्टीका सम्पूर्ण गतिविधि अघि बढाउने जानकारी राजनीतिक समितिका एक सदस्यले दिए। महाधिवेशनपछि एक अध्यक्ष, दुई सहअध्यक्ष, तीन महासचिव, तीन सहअध्यक्ष, एकजना कोषाध्यक्ष र एकजना प्रवक्ता रहने व्यवस्था मस्यौदा विधानमा गरिएको राजपा स्रोतले जानकारी दियो। प्रदेश २ मा मात्र पार्टी सीमित भएको भन्दै अधिकांश नेताले बैठकमा गुनासो गरेका छन्। पार्टी संगठन देशभरि विस्तार गर्न नसके पनि पूर्वमा झापादेखि पश्चिममा कञ्चनपुरसम्म दुई प्रदेशको अवधारणामा संगठन बनाउने सुझावप्रति अध्यक्षमण्डलका नेताहरू असन्तुष्ट रहेको आक्रोश एक नेताले पोखे। पार्टी महासचिव केशव झाले राजनीतिक समितिको तीनदिने बैठकको समीक्षा गरी आधिकारिक निर्णय आइतबार बस्ने अध्यक्षमण्डलको बैठकले गर्ने बताए। उनले भने, राजनीतिक समितिमा आएका सल्लाह र सुझावका आधारमा पार्टीले आफ्नो रणनीति आज तय गर्दैछ।"
केपी ओलीको शिरमा दुई तिहाइको श्रीपेच टल्कियो,"काठमाडौं : कांग्रेस प्रवक्ता विश्वप्रकाश शर्माले प्रधानमन्त्री केपी शर्मा ओलीको शिरमा दम्भको श्रीपेच टल्किएको टिप्पणी गरेका छन्। अनसनमा बसेका डा गोविन्द केसीलाई राजनीतिमा आएर परिवर्तन गर्न प्रधानमन्त्री ओलीले दिएको सुझावप्रति कटाक्ष गर्दै प्रवक्ता शर्माले यस्तो टिप्पणी गरेका हुन्। प्रवक्ता शर्माले मदन भण्डारीले प्रजातन्त्र पुनःस्थापनाका लागि आन्दोलन गर्दा राजालाई श्रीपेच फुकालेर मैदानमा आउन आग्रह गरेको सन्दर्भ जोड्दै ओलीले अनसनकारीलाई राजनीतिमा आउन आग्रह गर्नु गलत भएको टिप्पणी गरेका हुन्। एउटा समय थियोश्रीपेच फुकालेर मैदानमा आउन राजालाई सडकबाट लल्कार्नुभो मदन भणडरीले, ट्विटमा प्रवक्ता शर्माले भनेका छन्, अर्को समय आयोसत्तामा रहेका केपीशर्मा ओलीले सडक अनशनमा बसेकालाई राजनीतिमा आउन चुनौती दिनुभयो। उनले सरकारको ध्यानाकर्षणसँगै चर्को प्रश्न गर्दै थप भनेका छन्, हेलो सरकार के टल्किएको हो दुई तिहाइको शिरमाथि त्यो ? दम्भको श्रीपेच ?? एउटा समय थियो श्रीपेच फुकालेर मैदानमा आउन राजालाई सडकबाट लल्कार्नुभो मदन भण्डारीले  अर्को समय आयो सत्तामा रहेका _ ले सडक अनशनमा बसेकालाई राजनीतिमा आउन चुनौती दिनुभयो  _ के टल्किएको हो दुइतिहाईको शिरमाथी त्यो ? दम्भको श्रीपेच ??    शर्मा ()  ,"
सर्वोच्च अदालत बार एसोसियसनको अध्यक्षमा अधिकारी,"काठमाडौं : सर्वोच्च अदालत बार एसोसियसनको अध्यक्षमा वरिष्ठ अधिवक्ता खगेन्द्रप्रसाद अधिकारी निर्वाचित भएका छन्। शनिबार साँझ सम्पन्न मतपरिणामअनुसार अधिकारीले ३०३ मत ल्याई निर्वाचित भएका हुन्। उनका निकटतम् प्रतिस्पर्धी दामोदर खड्काले २४३ मत प्राप्त गरेको प्रमुख निर्वाचन अधिकृत नारायणप्रसाद प्रसाईंले जानकारी दिए। यस्तै उपाध्यक्षमा राजु खड्का, सचिव शुभनराज आचार्य, सहसचिव पूर्णिमा रिमाल गुरागाईं र कोषाध्यक्ष सरोजकृष्ण घिमिरे निर्वाचित भएका छन्। यस्तै महिला सदस्यमा किरणकुमारी गुप्ता, सदस्यमा राजु आचार्य, राजाराम उपाध्यय, पुष्पराज पौडेल, दीपेन्द्रकुमार राई, रमेश महर्जन, भुवनप्रसाद काफ्ले, कल्याण पोखरेल र सन्तोषकुमार महतो निर्वाचित भए।"
मन्त्री यादवले कोदो र फापरको महत्वबारे सांसदलाई पढाए,"काठमाडौँः उद्योग वाणिज्य तथा आपूर्ति मन्त्री मातृका यादवले आइतवार बसेको राष्ट्रिय सभाको बैठकमा कोदो र फापरको महत्वबारे सांसदहरुलाई पढाएका छन् सांसदहरुले उठाएका प्रश्नको उत्तर दिने क्रममा मन्त्री यादवले फापर र कोदोको राम्रोसँग उपभोग हुन नसकेको पनि उल्लेख गरे । हुल्ला, मुगु र जुम्ला लगायत जिल्लामा कोदो, फापर र सिमीको राम्रो उत्पादन भएपनि त्यसको उपयोग नहुँदा खाद्यन्नको अभाव देखिने गरेको बताए । कोदो, फापर र सिमी गरिबले मात्रै खान्छन्, भातचाहिँ धनीले खाने हो भन्ने मानसिकता परिर्वतन गर्न जरुरी रहेको छ, उनले भने, कोदो, फापर, सिस्नो र सिमी पौष्टिक आहार हुन्, यिनको उपयोग बढाउन जरुरी छ । स्थानीय उत्पादनको खपत पनि बढाउन सबैले यसको उपयोग बढाउन पर्छ । मन्त्री यादवले कोदो र फापर सिमीको महत्वबारे संसद्मा बुझाउँदा सांसद्हरु भने मुखामुख रिरहेका थिए । वस्तु निकासी सहज बनाऊँ मन्त्री यादवले नेपाली बस्तुको सहजरुपमा निकासी गर्र्ने व्यवस्था गर्न पनि आवश्यक प्रक्रिया अगाडि बढाइएको उनले बताए । सुशासनलाई टेवा दिनका लागि मन्त्रालय तथा मातहतका निकाय अब अनलाइन प्रणलीमा लैजाने तयारी गरिरहेको पनि उनले जानकारी दिए । करको दायरामा ल्याउनका लागि मिडियालाई पनि अनुगमन गर्ने तयारी गरिहेको यादवले बताए । मन्त्री यादवले स्थानीय उत्पादनलाई वृद्धि गरी समृद्धि हालिस गर्न योजना अगाडि ल्याइएको बताएका छन् । यादवले हस्तकलादेखि स्थानीय उद्योग सञ्चालनका लागि निजी क्षेत्रसँग सहकार्य गरे अगाडि बढ्ने बताए । हस्तकाला प्रर्वद्धनका लागि छुट्टै केन्द्रको स्थापना गरी योजना अगाडि बढाइसकेको पनि उनले जानकारी दिए । बन्द उद्योग पुनः खोलिने सरकारको लगानी रहेका वुटवल धागो कारखाना, हेटाँैडा कपडा उद्योग, वीरगञ्ज चिनी कारखाना र विराटनगर जुट मिल र गोरखकाली रबर उद्योग पुनः सञ्चालनका लागि आवश्यक योजना अगाडि बढाएको पनि उनले बताए । निजीकरण र उदारीकरणको नाउमा यी उद्योगहरु धरासायी भए देशको उत्पादन नबढाएसम्म समद्धि हासिल हुँदैन, त्यसका कारण रुग्न उद्योग सञ्चालन गर्न सरकार केन्द्रित बनेको हो, उनले भने, उत्पादन नबढाएसम्म व्यापार घाटा कम हुन नसक्ने हुँदा पनि उद्योग सञ्चालन गरी उत्पानदन बढाउनेतर्फ सरकारले ध्यान केन्द्रित गरेको छ । खानी उद्योगबारे अध्ययन त्यस्तै खानी उद्योग सञ्चालनका लागि आवश्यक योजना अगाडि बढाएको उनले बताए । नवलपरासी धोबादीको फलाम खानी र जारकोटमा रहेको पेट्रोलियम खानी उत्खननका लागि अवाश्यक योजना अगाडि बढेको उनले बताए । खानी उद्योग सञ्चालनका लागि निजी क्षेत्रसँग सहकार्य गरेर अगाडि बढ्ने पनि उनले बताए । मन्त्री यादवले १७ दुर्गम जिल्लामा आयोडिनयुक्त नुनको अभाव हुन नदिन यो आर्थिक वर्षमा ६० हजार क्युन्टल नुन ढुवानी गर्ने जानकारी दिए ।"
