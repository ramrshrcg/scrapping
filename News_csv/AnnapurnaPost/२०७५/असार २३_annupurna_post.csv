शीर्षक,विवरण
विमानस्थल पुगेका उपकुलपतिलाई प्रधानमन्त्रीले किन क्यानडा जान दिएनन् ?,"काठमाडौं : प्रधानमन्त्री केपी शर्मा ओलीले एक विशेष समारोहमा सहभागी हुन् क्यानडा उड्न लागेका नेपाल संस्कृत विश्वविद्यालयका उपकुलपति प्राडा कुलप्रसाद कोइरालालाई रोकेका छन् । कोइरालाकै नेतृत्वमा डा गणेश घिमिरे, डानवराज कट्टेल, डा लेखप्रसाद निरौला, डा प्रेमराज न्यौपाने र उपाप्रध्यापक केशव कोइराला क्यानडा उड्न लागेका थिए। क्यानडा उड्नका लागि त्रिभुवन अन्तराष्ट्रिय विमानस्थलमा बोर्डिङ पास भइसकेपछि नेपाल संस्कृत विश्वविद्यालयका कुलपतिसमेत रहेका प्रधानमन्त्री ओलीले कोइरालालाई बालुवाटार ल्याउन प्रहरीलाई निर्देशन दिएका हुन्। प्रधानमन्त्री ओलीको निर्देशन अनुसार प्राडा कोइरालालाई प्रहरीले बालुवाटार पुर्याए पनि अन्य प्रतिनिधि भने कोरियन एयरबाट क्यानडा उडेका छन्। उनीहरु क्यानडामा हुने संस्कृत सम्मेलनमा सहभागी हुनेछन्। क्यानडा जान लागेका अर्का प्रतिनिधि उपप्रध्यापक केशव कोइरालाले प्रधानमन्त्रीको ठाडो निर्देशनमा उपकुलपति कोइरालालाई क्यानडा जान रोक लगाइएको बताए। प्रधानमन्त्रीको निर्देशनपछि कोइरालालाई फिर्ता गरिएको हो। क्यानडा उडेका प्रतिनिधिले बताए अनुसार यसअघि उपकुलपति कोइरालाले शिक्षा मन्त्रालय र प्रधानमन्त्री कार्यालयलाई १२ दिनअघि नै सबै जानकारी गराएका थिए। तर, प्रधानमन्त्रीले किन अन्तिम समयमा बालुवाटार बोलाए भन्ने विषय खुल्न सकेको छैन। अन्य प्रतिनिधि सरकारी खर्चमा क्यानडा जान लागे पनि उपकुलपति प्राडा कोइराला निजी लगानीमा सम्मेलनमा सहभागी हुन जान लागेको खुलेको छ। विमानस्थल प्रहरी प्रमुख डीआईजी कमलबहादुर जिटीले भने उपकुलपति कोइरालालाई प्रहरीले पक्राउ नगरेको बताए। उहाँलाई प्रधानमन्त्रीबाट बोलावट भएपछि हामीले गाडीमा प्रधानमन्त्री कार्यालयमा पठाइदिएका हौँ,डीआईजी जिटीले भने।"
प्रदेश २ का सांसदलाई प्रधानमन्त्रीको निर्देशन: महिला हिंसामा मिलापत्र नगर्नू,"काठमाडौं : प्रधानमन्त्री केपी शर्मा ओलीले प्रदेश २ का सांसदसँग छलफल गरेका छन्। नेपाल कम्युनिस्ट पार्टी (नेकपा)का अध्यक्षसमेत रहेका प्रधानमन्त्री ओलीसँगको छलफलमा पछिल्ला घटनाक्रम र राजनीतिक विकासका विषयमा कुराकानी भएको छ। आफ्नो क्षेत्रको विकास र समृद्धिमा जोड दिनुपर्ने बताएका प्रधानमन्त्री ओलीले महिला हिंसाका घटनामा मिलापत्र नगर्नसमेत जनप्रतिनिधिलाई निर्देशन दिए। प्रधानमन्त्री ओलीले महिला हिंसा भएका ठाउँमा जनप्रतिनिधिले मिलापत्र गराउन खोज्नु गलत भएको भन्दै यस्तो निर्देशन दिएका हुन्। कहिकतै पनि महिला हिंसाका घटनामा मिलापत्र हुन सक्दैन, प्रधानमन्त्री ओलीले भने, यस्ता मुद्दामा मिलापत्र गराउन खोज्नेलाई पनि कारबाही हुन्छ। ओलीले व्यवस्थापिकाको जिम्मेवारीलाई अनुभूत हुनेगरी अगाडि बढ्नसमेत निर्देश गरे। शक्ति पृथकीकरणको सिद्धान्त अनुसार सबै अंग जिम्मेवार हुन्, प्रधानमन्त्री ओलीले सांसदसँग भने, आफ्नोआफ्नो क्षेत्राधिकारमा सिमति हुनुपर्छ र सबै अंगको मर्यादामा हामी सबै बस्नुपर्छ। ओलीले प्रदेशको विकाश र समृद्धिका लागि जगबाटै सुधार गर्नु पर्नेमा जोड दिए। ओलीले विकास, समृद्धि, शिक्षा, स्वास्थ्य, सामाजिक सुधार गर्नुपर्नेमा बताए। प्रदेश २ को विकासमा देखिएका समस्याको बारेमा आफ्नो धारणा राख्दै प्रधानमन्त्री ओलीले प्रदेश २ को स्वरुप फेर्नका लागि सांसद नै लाग्नुपर्ने जोड दिए। छलफलमा नेकपा प्रदेश २ का सांसदसँगै नेताहरु सुवासचन्द्र नेम्वाङ, देव गुरुङ,मातृका यादवलगायत सहभागी थिए।"
विधान संशोधन गर्न राजपा राजनीतिक समितिको बैठक,काठमाडौं : पार्टीको विधान संशोधन तथा संसदीय दलको विधान पारित गर्न राष्ट्रिय जनता पार्टीको राजनीतिक समितिको बैठक जारी छ। काठमाडौंको बबरमहलस्थित पार्टी कार्यालयमा जारी बैठक महाधिवेशनका लागि पार्टी विधान संशोधन तथा संसदीय दलको विधान पारित गर्ने विषयमा केन्द्रित रहेको राजपाका महासचिव केशव झाले जानकारी दिए। महासचिव झाका अनुसार बैठकले महाधिवेशनको स्थान समेत तोक्ने तयारी छ। दुवै विधानका सम्बन्धमा राजनीतिक समितिका सदस्यहरूले धारणा राखिसकेका छन्। अध्यक्ष मण्डलका ६ जना नेताले धारणा राखेपछि विधान पारित हुनेछ। राजपाले पार्टीको महाधिवेशन आउँदो वैशाख पहिलो साता गर्ने यस अगाडि नै निर्णय गरिसकेको छ। संसदीय दलको विधान संशोधन नहुँदा प्रतिनिधिसभाको पहिलो अधिवेशन बसेको ४ महिना बितिसक्दा समेत राजपाले संसदीय दलको नेता छान्न सकेको छैन। अध्यक्ष मण्डलका संयोजक महन्थ ठाकुर र राजेन्द्र महतो दुबैले संसदीय दलको नेतामा दावी गरेपछि नेता छान्न सकस पैदा भएको हो। संसदीय दलको नेता चयन सम्बन्धी विधानको मस्यौदा पारित भएपछि मात्रै दलको नेता छनोट हुने बाटो खुल्ने छ।
पूर्वराजा ज्ञानेन्द्रको जन्मदिन नेपालगन्जमा,"नेपालगन्ज : पूर्वराजा ज्ञानेन्द्र शाहले शनिबार ७२औं जन्मदिन नेपालगन्जमा मनाएका छन् । पूर्वराजा शाहले बिहान ८ बजे नेपालगन्जको बागेश्वरी मन्दिरमा पूजा गरेका थिए । झन्डै आधा घण्टा उनको पूजा चलेको थियो । बागेश्वरी पुगेका शाहलाई भेट्न मन्दिर परिसरमै शुभेच्छुकको ओइरो लागेको थियो । उनले विहानदेखि दिउँसोसम्म गरी साढे तीन घण्टा कारकाँदोस्थित चार तारे होटल सोल्टीमा शुभेच्छुकसँग जन्मदिन मनाएका थिए । होटलमा विहान १० बजेदेखि १ः३० सम्म शुभेच्छुकलाई शुभकामना दिने समय मिलाइएको थियो । शुभकामना दिन पूर्वमन्त्री जगत गौचन लगायतका दरबारका निकटका व्यक्तिहरुको टोली काठमाडौंबाट नेपालगन्ज आएको थियो । नेपालगन्ज उपमहानगरपालिकाका प्रमुख डाधवल शम्शेर राणाले पनि पूर्वराजा ज्ञानेन्द्रलाई बधाई तथा शुभकामना दिएका थिए । राष्ट्रिय प्रजातन्त्र पार्टीका केन्द्रीय सदस्य ऋषिराज देवकोटाका अनुसार पूर्वराजाको जन्मदिनमा राजधानीमा देखिने अधिकांश व्यक्ति नेपालगन्ज आएका छन् । बुधबार पूर्वराजा ज्ञानेन्द्र पत्नी कोमल, बुहारी हिमानी नातिनातिनासमेत सपरिवार विमानबाट नेपालगन्ज आएका हुन् । छोरा पारस भने गाडीबाट आएका थिए । शाहको जन्म दिन मनाउन नेपालगन्ज२ का भुवनकृष्ण श्रेष्ठको संयोजकत्वमा नागरिक मूल समारोह समिति र विभिन्न उपसमितिहरु नै गठन गरिएको थियो ।"
कर्मचारी उमेरहद ६० वर्ष बनाउन लविङ,"काठमाडौं : निजामती कर्मचारीको उमेरहद ५८ वर्षबाट बढाएर ६० वर्ष बनाउन अर्थ मन्त्रालयका उच्च अधिकारीले लविङ गरेका छन्। उमेरहद ६० वर्ष बनाउँदा निजामती प्रशासनमा दुई वर्षसम्म भर्ना प्रक्रिया रोकिने र लोक सेवाको परीक्षा दिने तयारीमा रहेका युवापुस्तामा वितृष्णा आउन सक्ने खतरा देखिए पनि अर्थले उमेरहद ६० वर्ष बनाउन सरकार समक्ष लविङ गरेको हो। संघीय मामिला तथा सामान्य प्रशासन मन्त्रालयले उमेरहद हालकै ५८ वर्ष कायम राख्नुपर्ने प्रस्तावसहित संघीय निजामती सेवाको विधेयक सहमतिका लागि अर्थ मन्त्रालयमा पठाएको थियो। अर्थले उमेरहद ६० वर्ष बनाउनु पर्ने रायसहितको परामर्श दिएको छ। अर्थले कर्मचारीको उमेर हद ६० बनाउनु पर्नेलगायत विभिन्न १२ बुँदे सर्त राख्दै विधेयकलाई अघि बढाउन सहमति प्रदान गरेको छ। विधेयकमाथि अर्थका उच्च अधिकारीसँग छलफल गर्दा अधिकांशले उमेरहद ६० वर्ष बनाउन नहुनेमा जोड दिएका थिए। तर, मन्त्रालयले सामान्य प्रशासनलाई सहमति दिँदा उमेर हद ६० वर्ष बनाउने गरी सहमति दिएको भन्दै मन्त्रालयका अधिकांश अधिकारीले असन्तुष्टि व्यक्त गरेका छन्। अर्थ मन्त्रालयका प्रवक्ता झक्कप्रसाद आचार्यले निजामती विधेयकलाई अघि बढाउन सहमति दिइएको भएपनि के कस्ता परामर्श दिइयो भन्नेमा आफू अनविज्ञ रहेको बताए। अर्थले उमेरहद ६० वर्ष बनाउनु पर्नेको आधार समेत खुलाएको छ। सरकारमाथि थपिँदै गएको निवृत्तीभरणको बोझ, औषत् आयुमा भएको बृद्धि, सबै सेवा तहमा देखिएको अवकाशित उमेरको विविधता र प्रदेश तथा स्थानीय तहको नया संरचनामा अनुभवी कर्मचारीको आवश्यकता समेतलाई दृष्टिगत गरी अनिवार्य अवकाश उमेर ६० वर्ष बनाउनु पर्ने आधार अर्थले पेश गरेको छ। विधेयकमा अर्थ मन्त्रालयले आफू अनुकूल हुने गरी नेपाल राजश्व सेवा गठन गरी सोहीअन्तर्गत आन्तरिक राजश्व तथा भन्सार प्रशासन समूह गठन गर्न समेत प्रस्ताव गरेको छ। अर्थले आर्थिक भार घटाउने गरी कर्मचारी जुनसुकै उमेरमा सेवानिवृत्त भए पनि ६० वर्ष उमेर पुगेपछि मात्रै पेन्सन दिनुपर्ने प्रस्ताव गरेको छ। हाल कर्मचारीहरू जुनसुकै उमेरमा अवकाश पाएपनि अवकाश पाउनासाथ पेन्सन लिँदै आएका छन्। यसैगरी निजामती कर्मचारीका दम्पत्ती नै सरकारी सेवाको निवृत्तिभरणमा रहेको तर एकजनाको मृत्यु भएको अवस्थामा, जिवित अवकाशित कर्मचारीले एकजनाको निवृत्तिभरण छनौट गरी उपभोग गर्न पाउने तर दोहोरो सुविधा नपाउने व्यवस्था गर्न समेत परामर्श दिएको छ। निवृत्तिभरण वृद्धिमा प्रस्तावित सुरु अंकको तीन चौथाईको सटा दुई तिहाई गर्न समेत अर्थले परामर्श दिएको छ। यस्तै अवकाशित सुविधा वापत्को रकममा आयकर नलाग्ने भन्ने व्यवस्था हटाएर प्रचलित आयकर लाग्ने व्यवस्था गर्न समेत अर्थले भनेको छ। हाल वितरण हुने निवृत्तिभरणका लागि पनि छुट्टै अवकाश कोष खडा गरी कार्यान्वयन गर्ने, अन्तरसेवा प्रतियोगितात्मक परीक्षा १० प्रतिशत राख्ने, आन्तरिक प्रतियोगिताको २० प्रतिशत हटाउने र ज्येष्ठताद्वारा ९० प्रतिशत पदपूर्ति गर्ने व्यवस्था गर्न समेत सामान्यलाई अर्थले परामर्श दिएको छ।"
नियमावली टुंगो लागेपछि मात्र नेकपाको सांगठनिक एकीकरण,"काठमाडौं : नेपाल कम्युनिस्ट पार्टी (नेकपा)को नियमावलीले अन्तिम रुप पाएपछि मात्र सांगठनिक एकता हुने भएको छ। प्रधानमन्त्री निवास बालुवाटारमा शनिबार बिहान बसेको पार्टी सचिवालयको बैठकले प्रस्तावित नियमावलीलाई असार २६ गतेभित्र अन्तिम टुंगो लगाउने गरी तीन सदस्यीय कार्यदल गठन गरेको छ। पार्टी स्थायी समिति बैठकले दिएको सुझावका आधारमा परिमार्जनसहित नियमावलीलाई अन्तिम रुप दिन नेता बामदेव गौतम, गृहमन्त्री रामबहादुर थापा बादल र महासचिव विष्णु पौडेल सदस्य रहेको कार्यदल गठन भएको प्रवक्ता नारायणकाजी श्रेष्ठले अन्नपूर्ण अनलाइनलाई जानकारी दिए। प्राप्त सुझावलाई समेटेर नियमावली तीन दिन भित्रमा अन्तिम रुपम दिने कार्यभार कार्यदललाई दिइएको छ, प्रवक्ता श्रेष्ठले भने। कार्यदलले नियमावलीलाई पूर्णता दिएपछि पार्टी सचिवालय बैठकले अनुमोदन गर्नेछ। नियमावली अनुमोदनका लागि मंगलबार सचिवालय बैठक बोलाइएको छ। सचिवालय बैठकले अनुमोदन गरेपछि नियमावली प्रकाशनका लागि पठाइने छ। असार २६ गते नियमावलीले पूर्णता पाएपछि पार्टीको सांगठनिक एकीकरणको प्रक्रिया सुरु हुन्छ, नेता श्रेष्ठले भने। जेठ ३ गते तत्कालीन नेकपा (एमाले) र माओवादी केन्द्रबीच एकता घाषणा हुँदा तीन महिनाभित्र सबै तहको एकता गर्ने बताइएको थियो। यद्यपी अहिलेसम्म नियमावली नबन्दा केन्द्रमा एकता भए पनि प्रदेश र स्थानीय तहमा पार्टी एकता हुन सकेको छैन।"
निर्णय उल्टाएर सरकारले मुडभेड निम्त्याउँदै छ : देउवा,"रामेछाप : नेपाली कांग्रेसका सभापति एवं पूर्वप्रधानमन्त्री शेरबहादुर देउवाले आफ्नो सरकारले गरेका निर्णय उल्टाएर केपी ओली नेतृत्वको वर्तमान सरकारले मुडभेड निम्त्याउन खोजेको बताएका छन् । प्रेस युनियन रामेछापले सदरमुकाम मन्थलीमा आयोजना गरेको पत्रकार भेटघाटमा बोल्दै देउवाले सरकार प्रजातान्त्रिक मान्यतालाई कुल्चिएर निरंकुशतातर्फ उन्मुख भइरहेको आरोप समेत लगाए । देउवाले शान्तिपूर्ण विरोध प्रदर्शन गर्न समेत रोक लगाउने गरी सरकार उत्रिनु निरंकुशताको बाटोमा लागेको बताए । विगतमा आप्नो सरकारले गरेका राजनीतिक नियुक्ति उल्टाउने कार्य आपूलाई कुनै हालतमा स्विकार्य नहुने देउवाले बताए । सरकार हरेक क्षेत्रलाई नियन्त्रण र कब्जा गर्ने हिसाबले उत्रिएको बताउँदै भने, यसको कांग्रेसले कडा प्रतिवाद गर्ने छ । फरक प्रसंगमा बोल्दै देउवाले वर्तमान सरकार भारत र चीनसँग लम्पसार परेर उत्रिएको बताए । उनले चीनबाट नेपालमा रेल आउने कुरा सपना मात्रै भएको बताउँदै त्यो पूरा नहुने बताए । सभापति देउवाले नेपाली कांग्रेसभित्र अब कुनै गुट नहुने दाबी गरे । उनले कांग्रेस भित्रको गुट अन्त गर्नका लागि आपू खटिरहेको बताए । अब कांग्रेस एक ढिक्का भएर अघि बढ्ने छ, उनले भने ।"
देउवा सरकारका नियुक्ति खारेपछि नयाँका लागि दौडधूप,"काठमाडौ : अघिल्लो सरकारले गरेका झण्डै चार दर्जन राजनीतिक नियुक्ति खारेजीमा परेसँगै रिक्त पदमा पुग्न दौडधूप सुरु भएको छ। महत्वपूर्ण र आकर्षक नियुक्ति लिन सत्तारुढ दल निकटस्थहरू सक्रिय देखिएको प्रधानमन्त्री तथा मन्त्रिपरिषद् कार्यालय स्रोतले बतायो। मन्त्रिपरिषद् कार्यालयले शुक्रबारै २० वटा मन्त्रालय र मातहत निकायलाई पत्राचार गरी राजनीतिक नियुक्ति खारेजीको निर्णय तत्काल कार्यान्वयन गर्न निर्देशन दिएको छ। निर्देशनसँगै मन्त्रालयहरूले खारेजीमा परेका पदाधिकारीलाई अवकाश पत्र थमाउने तयारी थालिसकेका छन्। सरकारले शुक्रबारै राष्ट्रिय पुनर्निर्माण प्राधिकरणमा प्रमुख कार्यकारी अधिकृत युवराज भुसाल पदमुक्त भएको पत्र पठाइसकिएको जानकारी दिएको छ। सरकारले रिक्त पदमा भनसुनका आधारमा आफूनिकटलाई नियुक्ति दिनुभन्दा दक्ष र योग्य व्यक्तिलाई लैजानुपर्नेमा विज्ञहरूले आग्रह गरेका छन्। योग्य व्यक्तिलाई पाखा लगाउने र निकटस्थलाई नै शासन सञ्चालनमा लैजाने प्रवृत्तिले संघीय शासन प्रणालीलाई नै विकृत बनाउन सक्ने भन्दै उनीहरूले चिन्ता व्यक्त गरेका छन्। राजनीतिशास्त्रका प्राध्यापक कृष्ण खनालले राज्यका महत्वपूर्ण अंगमा आफ्ना आसेपासे नभएर मुलुकका निम्ति महत्वपूर्ण योगदान दिन सक्ने खुबी भएका व्यक्ति लैजानुपर्ने बताए। मुलुकलाई साँच्चै आर्थिक समृद्धि र विकासमा अघि बढाउने हो भने निश्चित मापदण्ड बनाएर योग्य व्यक्ति खोजीखोजी ल्याउन सक्नुपर्छ, प्राध्यापक खनालले भने, संघीय शासनमा पनि हिजोजस्तै प्रवृत्ति हावी भयो भने त्यसले यो प्रणालीलाई नै विकृत बनाउन सक्छ, यसतर्फ गम्भीरतापूर्वक सोच्न जरुरी छ। साँच्चै आर्थिक समृद्धिमा जाने हो भने निश्चित मापदण्ड बनाएर योग्य व्यक्ति खोजीखोजी ल्याउन सक्नुपर्छः प्रा कृष्ण खनाल। राजनीतिक नियुक्ति खोज्नेहरूको आउजाउ सिंहदरबारस्थित प्रधानमन्त्री कार्यालयदेखि बालुवाटारको निजी आवाससम्म बढ्न थालेको छ। नियुक्तिका लागि लबिङ गर्नेहरूको घुइँचो बढ्न थालेको प्रधानमन्त्रीको स्वकीय सचिवालयका एक अधिकारीले बताए। पुल्चोकस्थित मन्त्रीनिवासमा पनि नियुक्ति माग्न जानेको संख्या बढेको उनले बताए। पूर्वमुख्यसचिव दामोदरप्रसाद गौतमले प्रधानमन्त्री र मन्त्रीको स्वकीय सचिवालयमा जो बसे पनि सार्वजनिक संस्थानजस्ता महत्वपूर्ण निकायमा योग्यताक्रम (मेरिट्स)का आधारमा व्यक्ति लैजानुपर्ने बताए। हामीकहाँ नियुक्ति पाउन योग्य होइन, नेताको नजिक र स्वार्थसमूहभित्र पर्ने खुबी चाहिन्छ, यस्तो चरित्र देखापर्नु दुःखद र चिन्ताको विषय हो। तत्कालीन प्रधानमन्त्री डा बाबुुराम भट्टराईको समयमा विभिन्न संस्थानमा हुने राजनीतिक नियुक्तिलाई पारदर्शी र योग्यताक्रमका आधारमा गर्ने बनाउन सार्वजनिक संस्थान निर्देशन बोर्ड नामक निकायमार्फत योग्यताक्रम परीक्षण गरी नियुक्ति दिलाउने व्यवस्था गरिएको थियो। अहिले त्यो पद्धति निस्क्रिय जस्तै छ। कानुन न्याय तथा संसदीय मामिला मन्त्री शेरबहादुर तामाङले हिजोको सरकारले विकृति निम्ताउने गरी नियुक्ति गरेको तर आफूहरूले त्यस्तो विकृति नदोहोर्याउने दाबी गरे। हिजोको सरकारले देशको होइन, आफ्ना आसेपासेको हित हुने गरी नियुक्ति गरेको थियो, अब त्यस्तो समस्या आउँदैन, मन्त्री तामाङले भने। पूर्वसचिव एवं प्रशासनविद् शारदाप्रसाद त्रितालले नियुक्तिहरू निकटस्थलाई जागिर खुवाउने थलो भएको दाबी गरे। उनले भने, वर्तमान सरकारले निश्चित मापदण्ड बनाएर योग्य र दक्ष व्यक्तिलाई ती निकायमा ल्याउने परिपाटी र प्रणालीको विकास गर्न सक्नुपर्छ। कहाँ कहाँ छ आकर्षण ? राष्ट्रिय पुनर्निर्माण प्राधिकरणमा अर्बांैको बजेट छ। प्राधिकरणका प्रमुख कार्यकारी अधिकृतको नेतृत्वमा सो बजेटको परिचालन गर्न सकिने र कैयौंलाई जागिर खुवाउन सकिने भएकाले यो एउटा आकर्षक पद हो। यसैगरी दूरसञ्चार प्राधिकरण पनि अर्को आकर्षण निकाय हो। अर्बौंको बजेट परिचालन गर्न सकिने र मातहतका निकायमा धेरैलाई जागिर खुवाउन सकिने अवस्था छ। गुठी संस्थान, बौद्ध क्षेत्र विकास समिति, राप्ती स्वास्थ्य, विज्ञान प्रतिष्ठान, नेपाल स्टक एक्सचेञ्ज, बौद्धनाथ क्षेत्र विकास समिति, चलचित्र विकास बोर्ड, कर्जा सुरक्षा निगम, घरेलु साना उद्योग विकास समिति, बृहत्तर जनकपुर क्षेत्र विकास परिषद्, राष्ट्रिय सहकारी बोर्ड, राष्ट्रिय परीक्षा बोर्ड, खानेपानी संस्थान, राष्ट्रिय युवा परिषद्, नगर विकास समितिअन्तर्गतका पदहरू पनि आकर्षक मानिन्छन्। यी सबैजसो निकायका नियुक्तिमा छुट्टै सचिवालय र गाडीसहितको सुविधा हुन्छ।"
चीनसँग पारवाहान सम्झौता : नेपाली टोली चीन जाँदै,"काठमाडौं : चीन सरकारसँगको व्यापार तथा पारवहान सम्झौता अघि बढाउन उद्योग, वाणिज्य तथा आपूर्ति मन्त्रालयका सचिव चन्द्रकुमार घिमिरे नेतृत्वको टोली आइतबार चीन प्रस्थान गर्दैछ। टोलीमा परराष्ट्र, अर्थ, कानुन, भौतिक पूर्वाधार तथा यातायत मन्त्रालयका १० अधिकारी सहभागी हुनेछन्। प्रधानमन्त्री केपी ओलीको असार ५ देखि भएको ६ दिने चीन भ्रमणमा पारवाहन सम्झौता हुने बताइए पनि पूर्णता पाएको थिएन। प्रोटोकलमा हस्ताक्षर गर्न नसकेको भन्दै ओलीको आलोचनासमेत भएको थियो। मन्त्रिपरिषद्को बिहीबार बसेको बैठकले वाणिज्य मन्त्रालयका सचिव घिमिरेलाई सम्झौतामा हस्ताक्षर गर्ने अधिकारसहित चीन पठाउने निर्णय गरेको हो। उद्योग मन्त्रालयका प्रवक्ता रविशंकर सौंजुले नेपालले तयार पारेको प्रोटोकल मस्यौदा अध्ययनका लागि चीन पठाइएको र चीनको मस्यौदा वाणिज्य मन्त्रालयले अध्ययन गरिरहेको जानकारी दिए। उनका अनुसार नेपाली पक्ष निरन्तर चिनियाँ पक्षसँग यो विषयमा छलफलमा थियो।हामीले चीन सरकारसँग तेस्रो मुलुकसँग व्यापार गर्न चीनको तीन बन्दरगाह प्रयोग गर्न दिन अनुरोध गरिरहेका छौं, उनले भने। प्रधानमन्त्री ओलीको २०१६ को चीन भ्रमणका क्रममा व्यापार तथा पारवाहन प्रोटोकलमा चिनियाँ पक्षसँग सहमति गरेका थिए। सम्झौताको कार्याविधि नबन्दा सम्झौतामा हस्ताक्षर हुन सकेको थिएन। प्रोटोकलमा हस्ताक्षर भएपछि नेपालले चिनियाँ बन्दरगाहको प्रयोग गर्दै तेस्रो मुलुकसँग व्यापार गर्न सक्नेछ भने भारतसँग नेपालको पारवाहन निरर्भरता घट्ने अनुमान गरिएको छ। अहिले नेपालमा आउने चिनियाँ सामान पनि भारतीय बन्दरगाहको प्रयोग गर्नुपर्ने स्थिति छ। पारवाहन सम्झौता भए नेपालले चिनियाँ बन्दरगाह सहजै प्रयोग गर्न सक्नेछ। यस्तै नेपालचिनियाँ नागरिकले अर्को देशमा सहज रूपमा व्यापार व्यवसाय गर्न पाउने वातावरण निर्माण हुनेछ। पारवाहान सम्झौताका लागि वाणिज्य मन्त्रालयले तयार पारेको मस्यौदामा नेपालमा बीआरआईअन्र्तगत निर्माण हुने परियोजना बैंकिक प्रणालीमार्फत गरिने उल्लेख छ। यस्तै मस्यौदामा दुई देशबीच व्यापार, पारवहान तथा लगानीका क्षेत्रमा समझदारी बढाउन दुई देशबीच अन्तरदेशीय संयन्त्र निर्माण गर्ने कुरा उल्लेख छ।"
गण्डकी प्रदेश पारित,"पोखरा : प्रदेश सभाले प्रदेश ४ को नाम गण्डकी राखेको छ । ५९ सदस्यीय सभामा शुक्रबार सहभागी ५६ मध्ये ५४ सांसदले गण्डकी प्रदेश नामकरणको प्रस्तावलाई पारित गरेका हुन् । सत्तारुढ नेपाल कम्युनिस्ट पार्टी (नेकपा)का सांसद मायानाथ अधिकारीले प्रदेशको नाम गण्डकी राखियोस् भनेर राखेको प्रस्ताव प्रमुख प्रतिपक्ष दल नेपाल कांग्रेसका प्रमुख सचेतक मणिभद्र शर्मा, नेकपाकै सांसद गायत्री गुरुङ र राष्ट्रिय जनमोर्चाका सांसद कृष्ण थापाले समर्थन गरेका थिए । मत विभाजनका आधारमा नामकरणको प्रस्ताव निणयार्थ प्रस्तुत हुँदा नेकपा, कांग्रेस र जनमोर्चाका गरी ५४ सांसदले पक्षमा हस्ताक्षर गरेका थिए भने नयाँ शक्ति पार्टीका २ सांसद हरिशरण आचार्य र धनमाया लामा पोखरेलले मात्रै विपक्षमा हस्ताक्षर गरे । ३ सांसद रहेको जनमोर्चाका टेकबहादुर घर्तीमगर बिरामी परेर संसदमा उपस्थित हुन सकेनन् । नेकपामा ३९ मध्ये सभामुख नेत्रनाथ अधिकारी बिरामी छन् । उनको जिम्मेवारी उपसभामुख सिर्जना शर्माले सम्हालेकी छन् । नेकपाका ३७, कांग्रेसका १५ र जनमोर्चाका २ गरी ५४ सांसदले गण्डकी प्रदेश नामकरणको पक्षमा मतदान गरेका हुन् । नयाँ शक्तिका हरिशरण आचार्यले पेस गरेको प्रदेशको नाम गण्डकी तमुवान राखियोस् भनेर राखेको संशोधन दुईतिहाई मतबाट अस्वीकृत भएको थियो । प्रदेश नामकरणबारे संविधानको धारा २ सय ९५ ले व्यवस्था गरेको छ । उक्त धाराको उपधारामा प्रदेशको नामकरण सम्बन्धित प्रदेश सभाको सम्पूर्ण सदस्य संख्याको दुई तिहाइ बहुमतबाट हुने उल्लेख छ । प्रदेश नामकरण भइसकेपछि मुख्यमन्त्री पृथ्वीसुब्बा गुरुङ र सांसदहरुले गण्डकी प्रदेश लेखेको ब्यानर बेलुनमा उडाएका थिए । त्यसपछि सांसदहरुले खुसीयाली साटासाट गरे । प्रदेश राजधानी र नामंकन समितिले बुझाएको प्रतिवेदनमाथि पहिलो चरणमा राजधानीबारे र दोस्रो चरणमा नामबारे संसदमा छलफल भएको हो । १८ असारको संसदले प्रदेश राजधानी पोखरा तोकिसकेको छ । बिही र शुक्रबार गरी नामकरणमाथिको छलफलमा ३७ जना सांसदले विचार राखे । प्रदेश मुख्यमन्त्रीसमेत रहेका नेकपा संसदीय दलका नेता पृथ्वीसुब्बा गुरुङले राजनीतिक हिसाबले सबैभन्दा उपयुक्त नाम गण्डकी भएको विचार व्यक्त गरे । उनले सामाजिक द्वन्द्व अन्त्यका निम्ति र स्थिरताका लागि गण्डकी नाम चयन गरिएको प्रष्टोक्ति दिए । मुलुकलाई अखण्ड राख्न र जातिवादबाट जोगाउन मुलुक संघीयतामा गएको हो, उनले भने, समग्र जनताको माग सम्बोधन गर्ने हुनाले हाम्रो प्रदेशको नाम गण्डकी भनेका हौं । उनले पहिचान पक्षधरहरुले उठाएको आवाजको सम्मान गर्नुपर्ने र आर्थिक, सामाजिक र राजनीतिक अधिकार उपलब्ध गराएर माग सम्बोधन गर्नुपर्ने विचार राखे । समावेशी राजनीतिक व्यवस्थाले केही माग सम्बोधन गरेको पनि उनको भनाइ थियो । साविक माओवादी केन्द्र संसदीय दलका नेता तथा हालको नेकपाका वरिष्ठ नेता एवं गृहमन्त्री हरिबहादुर चुमानले प्रदेशभित्रको विविध पहिचान हुने गरी गण्डकीका पक्षमा आफ्नो पार्टीले निर्णय गरेको बताए । हाम्रो पहिचानले स्थिरता दिन सक्नुपर्छ, उनले भने, सामाजिक न्यायसहितको समृद्धि दिनुपर्छ । पर्यटन मन्त्री तथा नेकपाका नेता विकास लम्सालले गण्डकी प्रदेश नामकरण गरेरै जाँदा समृद्धि हाँसिल हुने विचार राखे । कांग्रेस संसदीय दलका उपनेता मेखलाल श्रेष्ठ समुदायलाई विभाजन गरेर नदी र खानीहरुमा आँखा लगाउनेहरुलाई जवाफ दिन गण्डकी प्रदेश नामकरण गर्नुपरेको बताए । नेकपाका नेता रामजीप्रसाद बराल जीवनले पहिचानलाई जातिवादी देख्ने दृष्टिकोण एकात्मकताको पराकाष्ठा भएको धारणा राखे । सबै भावना र आस्थालाई सम्मान गरी गण्डकी प्रदेश नामकरण उत्तम देखियो, उनले भने । जनमोर्चाकी पियारी थापाले जातीयताका आधारमा नाम आउन नहुने विचार राखिन् । नेकपाका दीपक कोइरालाले संघीयताको विरोध गर्दै संघीयताकै फल खानु अनैतिक भएको भन्दै कांग्रेसप्रति व्यंग्य गरे । सोही पार्टीकी गायत्री गुरुङले सुखी नेपाली समृद्ध नेपालको उद्देश्य पूरा गर्न साझा पहिचानको नाम गण्डकी रोजिएको बताइन् । छलफलमा सांसदहरु धनमाया लामा पोखरेल, ओमकला गौतम, रोशन गाहा थापा, मनबहादुर गुरुङ, प्रकाशचन्द्र दवाडी, इन्द्रधारा विष्ट, लक्ष्मी सुनार, दीपक चर्तीमगर, पुष्पा केसी भण्डारी, कुमार खड्का लगायतले भाग लिएका थिए । यसैबीच नेकपाको स्थानीय पार्टी कमिटीको एकता कार्यदलका संयोजक तथा अर्थमन्त्री किरण गुरुङले गण्डकी प्रदेश नामकरणको निर्णयलाई स्वागत गर्न पार्टी कमिटीहरुलाई निर्देशन जारी गरेका छन् । विभिन्न जिल्लामा नेकपाले उक्त निर्णयको स्वागत गरिसकेको छ । प्रदेश नामकरणबारे संविधानको धारा २ सय ९५ ले व्यवस्था गरेको छ । उक्त धाराको उपधारामा प्रदेशको नामकरण सम्बन्धित प्रदेश सभाको सम्पूर्ण सदस्य संख्याको दुई तिहाइ बहुमतबाट हुने उल्लेख छ ।  प्रदेशको नाम गण्डकी राख्ने प्रस्ताव पारित भएपछि गण्डकी प्रदेश लेखिएको ब्यानर उडाउँदै मुख्यमन्त्री पृथ्वीसुब्बा गुरुङ र सांसदहरु । तस्बिर ः कृष्णमणि बरालअन्नपूर्ण"
