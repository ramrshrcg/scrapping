शीर्षक,विवरण
संहिताको प्रयोग विवेकपूर्वक,"सर्वोच्च अदालतको फुलकोर्ट बैठकले विवादित नयाँ कानुन मुलुकी फौजदारी र देवानी संहिता कार्यान्वयनमा लैजाने कार्यविधि बनाएको छ। सँगसँगै सर्वोच्चसहित मुलुकभरका अदालत र न्यायाधीकरणमा देवानी र फौजदारी प्रकृतिका झन्डै दुई लाख विचाराधीन मुद्दामा के गर्ने भन्ने अन्योल पनि सकिएको छ। संहितासँगै न्याय निरूपणका विधि र प्रक्रियाका सवालमा प्रत्यक्ष जोडिएका न्यायाधीश, प्रहरी, सरकारी र निजी कानुन व्यवसायी असामञ्जस्यमा थिए। यद्यपि मुलुकी ऐन विस्थापित गरी भदौ १ मा लागू भएको फौजदारी र अपराध संहिताका सवालमा विविध पेसाकर्मीको विरोध यथावत् छ। यी कानुनले अनावश्यक झमेला निम्त्याउन सक्ने आकलनसहित विरोधको स्वर आएका हुन्। अझ कतिपय अवस्थामा कानुनी प्रावधानको दुरुपयोग हुन सक्ने खतरा पनि उत्तिकै छन्। नवनियुक्त प्रधानन्यायाधीश ओमप्रकाश मि श्रको पदबहाली भएसँगै बसेको फुलकोर्टले पुराना मुद्दामा पुरानै कानुन र अबका मुद्दामा संहिताअनुरूप चल्ने निर्णय लिएको छ। नयाँ कानुनको कुनै वाधाअड्चन आइपरेमा गाँठो फुकाउने अधिकार संहिताले नै सर्वोच्च अदालतलाई सुम्पिएको छ। ऐनको कार्यान्वयन गर्दा अदालती कार्यविधि सम्बन्धमा कुनै बाधाअड्चन परेमा सर्वोच्च अदालतको पूर्ण बैठकले त्यस्तो बाधाअड्काउ फुकाउन आवश्यक व्यवस्था गर्न सक्ने प्रावधान संहितामा छ। खासगरी तीन वर्षभन्दा बढी सजाय हुने गम्भीर अपराधमा अदालतमा दोहोरो सुनुवाइ गरेर कसुर र सजायको स्थापित गर्ने विल्कुल नयाँ व्यवस्था छ। अब मुद्दामा पहिलोपटक दोषी हो वा होइन भनी न्यायाधीशबाट ठहयाइनेछ। तीन वर्षभन्दा बढी कैद ठहर भएका मुद्दामा फेरि कति सजाय किट्ने भनी दोस्रोपटक फैसला गर्नुपर्नेछ। संहिताले न्यूनतम सजाय नतोकी अधिकतम सजाय मात्र तय गरेको छ। अब अभियुक्तलाई न्यूनतम सजाय कति तोक्ने भन्नेमा न्यायाधीशले विवेक प्रयोग गर्नुपर्ने हुन्छ। न्यायाधीशको विवेक निर्धारण गर्न विधायिकाले भिन्नै सजाय निर्धारण ऐनको तर्जुमासमेत गरिसकेको अवस्था छ। यसरी संहिताअनुसार कसुरदारलाई बढी वा कम सजाय गर्नुपर्ने आधार र कारणसमेत न्यायाधीशले फैसलामै लेखेर दिनुपर्ने हुन्छ। समाजमा कतिपय जानाजान गम्भीर अपराधी हुन सक्छन् भने कतिपय परिबन्द, अञ्जानवश वा दुर्घटनाले पनि अपराधमा परेका हुन सक्छन्। फैसला दिँदा अपराध गर्दाको परिस्थिति, उसको इतिहास, उमेर, प्रवृत्ति सबै पक्ष केलाउँदै विवेक प्रयोग गरी सजाय ठहर गर्ने गरी न्यायिक निरूपण गर्नुपर्ने हुन्छ। समाजको व्यवहार, कारोबार, आचरण, जन्मदेखि मृत्युसम्मका कामकारबाहीलाई यसले नियमन र निर्देशित हुने अवस्था सिर्जना भएको छ। मुलुकी ऐनमा नभएका तर न्यायालयका केही व्याख्या पनि समावेश भएका कारण कार्यान्वयनमा बडो होसियारी अपनाइनुपर्ने स्थिति छ। संहिताको सही सदुपयोग भएमा हाम्रा कानुन तथा न्याय प्रणालीप्रति रहँदै आएको बाह्य जगत्को आलोचनात्मक दृष्टिकोण मत्थर हुनेछ। राज्यले प्रत्येक नागरिकको जीउज्यानको रक्षा, शान्ति सुव्यवस्था कायम गर्ने, व्यक्ति वा समुदायमा उत्पन्न हुन सक्ने खतरामा सुरक्षासँगै अपराधीलाई दण्डित गर्ने मक्सद राज्यका निकायको हुनुपर्छ। प्रहरीले पनि गहिरो अनुसन्धानबिना मुद्दा चलाउँदैन। जाहेरी पर्नासाथ पक्राउ गर्ने प्रवृत्ति नहोस् भनी छानबिन गर्दा अपराध अनुसन्धानको म्यानुअल बनाउन जरुरी हुन्छ। अपराधको प्रकृतिअनुसार छानबिनमा विज्ञ संलग्न नगराउने हो भने जटिलता निम्तिन सक्छ। चिकित्सक गलत काम छानबिन गर्दा विज्ञ संलग्न अनुसन्धान अधिकृत राखिनुपर्छ। जाहेरी पर्नासाथ प्रहरीले बिनाआधार समाउने र थुन्ने काम अब रोकिनुपर्छ। गलत नियतसाथ या कसैलाई खुसी पार्न पक्राउ गर्ने प्रवृत्ति छ। यस्तो कार्यमा संलग्न प्रहरीलाई कारबाहीको भागीदार बनाइनुपर्छ। पछिल्लो समय संहिताका केही प्रावधानका विषयमा प्रेस, चिकित्सालगायतका क्षेत्रले गम्भीर आपत्ति पनि जनाएको अवस्था छ। संविधानप्रदत्त पेसागत स्वतन्त्रता र मौलिक हकमाथि बन्देज लगाउने हो कि भन्ने जुन खालको संशय छ, यसको सम्बोधनका लागि फेरि पनि व्यापक छलफलमार्फत विधायिकाले आवाजको सुनुवाइमा ढिलाइ गर्नु हुँदैन। कोर्ट ले पनि असाधारण अधिकार क्षेत्रअन्तर्गत नागरिक हकका पक्षमा बाझिएको हदसम्म बदर गर्न सक्नुपर्छ। संहिता न्यायाधीश, अनुसन्धानकर्मी र कानुन व्यवसायी सबैका लागि नौलो भएका कारण पनि अभ्यास र प्रयोगमा अवश्य होसियार र सतर्कता चाहिन्छ।"
सांसदहरु भन्छन् : गृहमन्त्रीको चित्तबुझ्दो जवाफ आएन,"काठमाडौं : सांसदहरुले प्रतिनिधिसभा बैठकमा गृहमन्त्री रामबहादुर थापा बादलले दिएको जवाफ चित्तबुझ्दो नआएको बताएका छन् । गृहमन्त्रीको जवाफपछि प्रश्न गर्दै सांसदहरुले मन्त्री थापाले सन्तोषजनक जवाफ दिन नसकेको बताए । सांसद राजेन्द्रप्रसाद लिंगदेनले निर्मला पन्त बलात्कारपछि हत्या अनुसन्धानमा सरकार अलमलिनु अचम्म भएको बताए । प्रारम्भीक अनुसन्धानकर्ताहरुलाई खास अभियुक्त थाहा छ, उनीहरुमाथि नै छानबिन गर्नुपर्छ उनले भने । सांसद पार्वती डिसी चौधरीले गृहमन्त्रीले गोलमटोल तरिकाले जवाफ दिएको भन्दै छानबिन बम दिदीबहिनीको घरबाटै हुनुपर्ने तर त्यसो नभएको बताइन् । संसद बालकृष्ण खाँडले निर्मला पन्तको बलात्कार विषयमा सरकारले अनुसन्धान र कारवाही नगरेको बताए । संसाद सुजाता परियारले मन्त्री थापाले दिएको जवाफमा विश्वास लाग्न नसकेको बताइन् । वास्तविक अपराधी पत्ता लागिसक्दा पनि कानुनी कठगरामा नल्याइनु सरकारको गैरजिममेवारी हो । उनले भनिन्, कहिलेसम्म हत्यारा पत्ता लाग्छ ? सांसद दिलेन्द्रप्रसाद बडुले छानबिन समितिका सदस्यलाई धम्काउने व्यक्तिबाटै अनुसन्धान गर्नुपर्ने बताए । सांसद राजकिशोर यादवले यो देशमा सरकार नभएको, गृहप्रशासन नभएको आरोप लगाए । जताततै बलात्कार र बलात्कारपछि हत्या बढेको तर सरकारले अपराधीलाई कारवाही गर्न नसकेको बताए । कञ्चनपुकी १३ वर्षीय निर्मला पन्तको हत्यारालाई कानुनी दायरामा ल्याउनुका सट्टा गृहमन्त्री थापाले गोलमटोल जवाफ दिएको उनले आरोप लगाए । सांसद चन्द्रा चौधरीले ५१ दिनसम्म बलात्कारी पत्ता लगाउन नसक्ने सरकारको गैरजिम्मेवारीपन भएको बताइन् । सांसद लक्ष्मणलाल कर्णले बर्दियामा हिरासतमा रोग लागेर मृत्यु भएको कुरा शंकास्पद भएको बताए । पोस्टमार्टम भएको कुरा पनि मन्त्रीको जवाफमा नआएको भन्दै हिरासतमा मृत्युप्रकरणबारे छानबिन गर्न माग गरे। सांसद मीनबहादुर विश्वकर्मले निर्मला पन्तको बलात्कारपछि राज्य र प्रहरी प्रशासन र राजनीतिक दलका ठूला व्यक्तिहरुले प्रमाण नष्ट गर्दै गएको र त्यसमा गृहप्रशासन मुकदर्शक भएको बताए । सांसद प्रेम सुवालले राति नौ बजे छोरी हराएको खबर गर्दा वेवास्ता गर्ने प्रहरी र बम दिदीबहिनीमाथि प्रस्टरुपमा छानिबन हुन नसकेको बताए । सांसद दुर्गा पौडेलले बम दिदीबहिनीमाथि अनुसन्धान प्रायाप्त नभएको बताइन् । सांसद सञ्जय गौतमले गृहमन्त्री रामबहादुर थापा बादलको चित्त बुझ्दो जवाफ नआएको बताए । संसाद वृन्दा पाण्डेले जनप्रतिनिधि नै हिंसा र अपराधमा लागेको बताइन् ।"
पार्टीले अनावश्यक दबाब दिएको भन्दै वीरगन्जका मेयरले दिए राजीनामा,"वीरगन्ज : वीरगन्ज महानगरपालिकाका मेयर विजय कुमार सरावगी र उनको दल संघीय समाजवादी फोरम नेपालका नेताहरु बीचको विवाद उत्कर्षमा पुगको छ । महानगरपालिकाको काममा पार्टीका नेता कार्यकर्ताबाट अनावश्यक दबाब आएकोले दबाबमा रहेर काम गर्न नसक्ने भन्दै मेयर सरावगीले फोरम नेपालबाट राजीनामा दिएपछि विवाद छताछुल्ल भएको हो । गत असोज ३ मा भएको स्थानीय तहको निर्वाचनमा सरावगी, फोरम नेपालबाटै चुनाव लडेर मेयरमा निर्वाचित भएका थिए । उद्योगपति घरानाका सरावगी, २०७३ सालको चैतमा फोरम नेपालमा प्रवेश गरेका थिए । पार्टी प्रवेश गरेपछि फोरम नेपालले सरावगीलाई प्रदेश २ को कोषाध्यक्षको जिम्मेवारी दिएएको थियो । तर डेढ महिना पहिले केन्द्रीय अध्यक्ष उपेन्द्र यादवले प्रदेश २ को कोषाध्यक्षबाट सरावगीलाई हटाएर कोषाध्यक्षको जिम्मेवारी उषा यादवलाई दिए। पछिल्लो समय सरावगी फोरमका साधरण सदस्य मात्र थिए । मेयर सरावगीले बिहीबार सामाजिक सञ्जाल ह्वाट्सअप मार्फत राजीनामा पत्र , फोरम नेपालका केन्द्रीय अध्यक्ष उपेन्द्र यादव र केन्द्रीय सदस्य मोहनलाल चौधरीलाई बुझाएका छन् । एकदुई दिनमा पार्टी नेतृत्वलाई भेटेरै पनि राजीनामा पत्र बुझाउने तयारी सरावगीले गरेका छन् । तर शुक्रबार बिहान अन्नपूर्णसँगको कुराकानीमा भने मेयर सरावगीले राजीनामाका विषयमा खुलेर गरेनन् । महानगरको काम गर्ने क्रममा पार्टीका केही नेता कार्यकर्ताबाट निरन्तर असहयोग भइरहेको छ, मेयरले यो गरेन त्यो गरेन भनेर अनावश्यक दबाब पनि आइरहेको छ, सरावगीले भने, यहि विषयमा पार्टी भित्र आफना असन्तुष्टिहरु राखेको छु, अब पार्टी नेतृत्वले जे निर्णय गर्छ त्यो स्वीकार्छु । सरावगीले पार्टीबाट अनावश्यक दबाब आइरहेकाले दबाबमा रहेर काम गर्न सक्ने अवस्था नरहेको पनि बताए । आफू पार्टीको मात्र नभइ सम्पूर्ण नगरबासीको मेयर भएकाले कानुन, प्रकृया मिचेर नजाने अडानमा दृढ रहँदा पार्टीबाट अनावश्यक दबाब र तनाव आइरहेकाले काम गर्न समस्या भइरहेको सरावगीले गुनासो गरे ।स मेयर सरावगी निकटका फोरम नेपालका एक स्थानीयले नेताले भने मेयर सरावगीको भनाई उधृत गर्दै मैले सवरागीले राजीनामा पत्र ह्वाट्स अपमा केन्द्रीय अध्यक्ष उपेन्द्र यादव र केन्द्रीय सदस्य मोहनलाल चौधरीलाई पठाएको जानकारी दिए । केन्द्रीय सदस्य चौधरी अहिले वीरगन्ज बाहिर रहेकाले उनीआएपछि, सवरागीले राजीनामा पत्रको सक्कल बुझाउने तायरी गरेको सवरागी निकट एक फोरम नेताले बताए । गत बुधबार बसेको फोरम नेपालको नगर कार्यसमितिको बैठकले मेयर सरावगीले अहिलेसम्म गरेका काम पार्टीको नीति र सिद्धान्तविपरित रहेको भन्दै चार बुदे ध्यानाकर्षण पत्र बुझाउने निर्णय गरेको थियो । त्यही ध्यानाकर्षण पत्र बुझाउन नगर कार्यसमितिले समय माग्दा मेयर सरावगीले समय नदिएपछि विवाद झन चुलिएको हो । मेयर सरावगीको काम र गतिविधीको समीक्षा गर्न बुधबार नगर कार्य समितिको बैठक बसेको थियो , फोरम नेपालको नगर कार्य समितिका अध्यक्ष इश्वर यादवले भने , बैठकले मेयर सरावगीको अहिले सम्मको काम पार्टी र नगरवासीको हितमा नरहेको भन्दै चार बुदे ध्यानाकर्षण पत्र बुझाउने निर्णय गरयो , तर मेयर साब ले समय नै दिनु एन । नगर अध्यक्ष यादवका अनुसार , नगर कार्य समितिले निर्णय गरेको चार बुदे ध्यानाकर्षण पत्रमा ११ महिनाको अवधीमा महानगरपालिकाबाट भएका विकासका कार्य तथा योजनाको नगरवासीले अनूभूती गर्न नपाएको , भएका विकास निर्माण कामहरु कहा कहा भयो , कसरी भयो भन्ने विषयमा पार्टीलाइ कुनै जानकारी नगराइएको, पार्टीको सल्लाह बेगर महानगरपालिकाको विभिन्न शाखामा कर्मचारी नियुक्त गरिएको र पार्टीको हित विपरितमा काम गर्ने जो कोहीलाइ पनि पार्टीले माफ नगर्ने बुदाहरु उल्लेख छन् । फोरम नेपालका पर्सा जिल्ला अध्यक्ष प्रदीप यादवले भने मेयर सरावगीले पार्टीबाट राजीनामा दिएको आधिकारीक जानकारी आफुलाइ नभएको बताए । मेयर सरावगीले पार्टीबाट राजनीनामा दिएको हल्ला मैले पनि सुनेको छु , तर म जिल्ला अध्यक्ष हु , मैले राजीनामाको आधिकारीक पत्र पाएको छैन । फोरम नपालबाटै चुनाव लडेर मेयर बनेका सरावगीको काम र गतिविधी भने पार्टीको हितमा नरहेको अध्यक्ष यादवले बताए । महानगरपालिकाका विकास निर्माणका टेण्डर र कर्मचारी नियुक्तीमा आफना आसेपासेलाइ मात्र राखेको उनले आरोप लगाए । सरावगी फोरमको मतबाट मेयर बनेका हुन् , तर अहिले आएर उनले फोरमको मतको कदर गरेका छैनन् , अध्यक्ष यादवले भने , मेयर सरावगी पार्टीको सल्लाह र निर्देशनमा चलेका छैनन् , साच्चै भन्ने हो भने सरावगीले मधेस आन्दोलनसंग गद्धारी गरेका छन् । फोरम नेपालको श्रोतका अनुसार , केहि महिना यता फोरम नेपालका अध्यक्ष प्रदीप्प यादव र केन्द्रिय अध्यक्ष उपेन्द्र यादव दुवैसंग मेयर सरावगीको सम्बन्ध चिसिएको छ । पार्टीको जिल्ला र केन्द्रीय नेतृत्वले पार्टी नीति र निर्देशनमा काम गर्न गरेको आग्रहलाइ मेयर सरावगीले वास्ता नगरेका कारण दुवै नेतासंग मेयर सरावगीको सम्बन्ध राम्रो नरहेको फोरम श्रोतले जनाएको छ ।"
माफियासँग सरकारको अवैध सम्बन्ध : केसी,"धनगढी : राष्ट्रिय जनमोर्चाका अध्यक्ष तथा पूर्व उपप्रधानमन्त्री चित्रबहादुर केसीले सरकारको माफियासँगको सम्बन्धका कारण अहिले देशभरी नै हत्या, हिंसा र बलात्कार बढेको आरोप लगाएका छन् । प्रगतीशील पत्रकार संघले शुक्रबार धनगढीमा आयोजना गरेको पत्रकार सम्मेलनमा बोल्दै नेता केसीले यस्तो आरोप लगाएका हुन् । सरकारको माफिया, तस्कर र ठेकेदारहरुसँग अवैध सम्बन्ध छ, त्यसैले उसले अहिले केही गर्न नसकिरहेको हो नेता केसीले भने । दुई तिहाईको सरकारमा रहेका दलहरुले सबैभन्दा पहिला आफूले संरक्षण दिएर राखेका तस्कर, माफिया र ठेकेदारहरुलाई तह लगाउन सक्नु पर्यो । उनले सरकार टिकाउने हो र अबको पाँच वर्ष स्थायी रुपमा सरकार चलाउने हो भने सत्तामा रहेका दलहरुले यो कार्य आफैबाट सुरु गर्नुपर्ने बताए । सरकार टिकाउने हो भने आफैभित्र रहेका तस्कर, माफिया र ठकेदारलाई तह लगाउनुस्, हैन भने सरकार धेरै दिन चल्दैन उनले ठोकुवा गरे । उनले ११ महिनामा सरकारले कायापलट गर्न नसक्ने भएपनि सक्ने कम पनि गर्न नसकेको आरोप लगाए । एकजना नाबालिकाका बलात्कारी र हत्यारालाई त सरकारले पक्राउ गर्न सकेको छैन भने जनताले सरकारले देश बनाउछ भनेर कसरी विश्वास गर्ने ? उनले भने । देशमा हत्या, हिंसा बलात्कारका घटना नियन्त्रण गरेर जनताको सुरक्षामा सरकार असफल उन्मुख भइरहेको छ । उनले नेपालमा इतिहासकै शक्तिशाली सरकार रहेकाले जनताले यसबाट धेरै आशा गरेको बताए । तर जनताको आशा पछिल्लो छोटो समयमै निरासामा बदलिएको छ, सरकारकै तथ्यांक अनुसार दैनिक ४ जना महिला बलात्कारको सिकार भइरहेका छन् । जनतामा देखिएको उत्साह घटिरहेको छ उनले भने । उनले सरकारले बलात्कारी, हत्यारालाई पक्राउ गर्न नसक्नु भनेको उनीहरुको राजनीतिक पहुँच कति रहेछ भनेर प्रमाणित भएको बताए । यत्रो शक्तिशाली सरकारले हत्यारा पक्रिन सकेन भने उनीहरुको कति ठुलो पकड रहेछ सरकारभित्र भन्ने कुरा छरपष्ट भएन ? केसीले प्रश्न गरे । संघीयताको सुरुदेखि नै विरोध गर्दै आएका नेता केसीले एक वर्षमै संघीयताका बारेमा जनताले धेरै कुरा बुझिसकेको बताए । एक सिंगो नेपालको विकास नभइरहेका बेला सातसात नेपाल (सात प्रदेश)को विकास कसरी हुन्छ ? उनले प्रतिप्रश्न गरे । नेता केसीले आर्थिक अभावले संघीय ब्यवस्था डाँमाडोल हुने बताए । मैले तिथिमिति तोक्न त सक्दैन, तर नेपालमा संघीयता दिगो हुदै हुदैन उनले भने । संघीयता नेपाली जनता र नेपाली नेताको चाहना अनुसार नआएको दाबी गर्दै उनले भने विदेशी इसारमा आएको र नेपालका लागि स्वीटेबल नहुने व्यवस्था कसरी दिगो हुन्छ ? एक फरक प्रसंगमा नेता केसीले नेकपाका नेता पुष्पकमल दाहालको भारत भ्रमणदेखि नै नेपालका बारेमा अर्को खिचडी पाक्न सुरु भएको बताए । नेपालमा सरकार बन्छ, तर ओहदाको प्रमाणपत्र बुझाउन भारत जानुपर्छ, यो कुरा सबैलाई थाहा छ, प्रचण्डको भारत भ्रमण पनि नयाँ खिचडी पकाउन हो उनले भने ।"
दुर्गमका विश्वविद्यालयको सभा प्रधानमन्त्री निवासमा,"काठमाडौं : उपत्यका बाहिर स्थापना गरिएका विश्वविद्यालयको सभा प्रायः राजधानीमा हुने गरेका छन्। राजधानीमा भएकामध्ये पनि अधिकांशको सभा प्रधानमन्त्रीको सरकारी निवास बालुवाटारमा हुँदै आएका छन्। यस्ता सभालाई विश्वविद्यालयको समग्र शैक्षिक, प्रशासनिक तथा अन्य नीतिगत सुधारका लागि छलफल गरेर आवश्यक निर्णय गर्ने अवसर मानिन्छ। प्रधानमन्त्री निवासमै सम्पन्न हुने गरी पनि व्यस्त समय देखाउँदै सभाषद्हरू वहस र अन्तक्र्रियामा भाग लिन पर्याप्त समय नदिइ टुंग्याउने गरिएको छ। चितवन रामपुरस्थित कृषि तथा वन विश्वविद्यालयको वार्षिक सभा शुक्रबार प्रधानमन्त्री निवास बालुवाटरामा हुने भएको छ। सभामा गत वर्षको खर्च अनुमोदन, चालु आर्थिक वर्षको बजेट पारित तथा धुमुर्ससुन्तली फाउण्डेशनले निर्माण गर्न लागेको क्रिकेड स्टेडियमका लागि विश्वविद्यालय मातहतमा रहेको बीस बिघा जग्गा प्रदान गर्नेलगायतका एजेण्डा तोकिएको छ। विश्वविद्यालयका एक सभाषद्ले भने, सभामा उठाउनुपर्ने विषयहरू प्रशस्त छन्। तर हामीलाई बोल्ने समय नै दिँइदैन। प्रधानमन्त्री पनि व्यस्त हुने भएकाले सभाको अन्तक्र्रियामा बसिरहन भ्याउँदैनन्। उपकुलपतिलगायतका पदाधिकारीले वर्षभरि गरेका खराब कामका बारेमा पनि हामीले आवाज उठाउन पाउनुपर्यो नि। सुर्खेतस्थित मध्यपश्चिमाञ्चल विश्वविद्यालयको सभा पनि साउन १० गते तथा लुम्बिनीमा केन्द्रीय कार्यालय रहेको लुम्बिनी बौद्ध विश्वविद्यालयको सभा पनि साउन तेस्रो साता प्रधानमन्त्री निवास बालुवाटारमै सम्पन्न भएको थियो। कञ्चनपुरस्थित सुदरपश्चिमाञ्चल विश्वविद्यालयको सभा पनि भदौ ३१ गते प्रधानमन्त्री निवास बालुवाटारमै तोकिएको उपकुलपति भुषण श्रेष्ठले जानकारी दिइन्। अहिले मुलुकभर ११ वटा विश्वविद्यालय सञ्चालनमा छन्। ती सबै विश्वविद्यालयका कुलपति प्रधानमन्त्री रहने कानुनी व्यवस्था छ। सभा बोलाउनेबाहेक विश्वविद्यालयको कार्यकारी प्रमुखको भूमिकामा भने उपकुलपति रहन्छन्। सभाको मिति, स्थान र समय तोक्न सम्बन्धित विश्वविद्यालयले कुलपति समक्ष निवेदन दिनुपर्ने व्यवस्था छ। कुलपतिले तोके अनुसारकै स्थान, समय र मितिमा सभा बस्नुपर्ने हुन्छ। एउटा विश्वविद्यालयमा दुई दर्जनदेखि चार दर्जनसम्म सभाषद्हरू हुन्छन्। प्रधानमन्त्रीले तोकेकै स्थानमा ती सबै सभाषद्हरू उपस्थित हुँदा समय र खर्च समेत बढ्ने गरेको छ। सुदुरपश्चिम विश्वविद्यालयकी उपकुलपति भुषण श्रेष्ठले भनिन्, कुलपतिज्यूले तोक्नुभएको स्थानमा सभा गर्नुपर्ने कानुनी व्यवस्था छ। हामीलाई त कञ्चनपुरमै कार्यक्रम गर्न पाएको भए आनन्द आउँथ्यो नी। शिक्षाविद् विद्यानाथ कोइरालाले विश्वविद्यालयका कुलपति प्रधानमन्त्री रहने व्यवस्था नै अनुयपुक्त रहेकोले यस्तो समस्या आएको बताउँछन्। राजनीतिज्ञ भन्दा प्राज्ञिक व्यक्तिलाई कुलपति बनाउने हो भने यो समस्या आउँदैन कोइरालाले भने।"
राष्ट्रिय अखण्डविरुद्व बोल्नेको राहदानी खोसिने,काठमाडौं : राष्ट्रिय अखण्डविरुद्व बोल्ने जोकोहीको राहदानी खोसिने भएको छ । अब बन्ने कानुनमा राष्ट्रिय अखण्डतामा आँच आउने गरी कोही बोलेमा त्यसको राहदानी खारेज गरिनेगरी कानुन बन्न लागेको हो। प्रतिनिधिसभाको अन्तर्राष्ट्रिय सम्बन्ध समितिमा राहदानी सम्बन्धी कानुनलाई संशोधन र एकीकरण गर्न बनेको विधेयकमाथि दवावार छलफलका क्रममा सांसदहरुले उक्त कानुन बनाउन सुझाव दिएका हुन् । शुक्रबार बिहान भएको बैठकमा सांसद भीम रावले राष्ट्रियतामा आँच आउने अभिव्यक्ति दिनेको राहदानी खोसिनेगरी कानुन बनाउन माग गरे । उनले राहदानी सम्बन्धी कानुन संशोधन गरी देशविरुद्व बोल्नेको राहदानी खारेज आवश्यक भएको बताएका थिए। सो अवसरमा समितिको सभापति जेष्ठ सदस्य माधवकुमार नेपालले पनि काडाईकासाथ उक्त कानुन कार्यान्वयन गरिने बताए । परराष्ट्र मन्त्री प्रदीप ज्ञवालीले सांसदहरुको सल्लाह र सुझावका आधारमा कानुन संशोधन गरिने प्रतिवद्वता व्यक्त गरे।
धनाढ्य कर्मचारी युनियन,"काठमाडौ : कर्मचारीका ट्रेड युनियनहरू प्रशासन क्षेत्रमा शक्तिशाली मात्रै होइनन्, आर्थिक हिसाबले धनाढ्य समेत छन्। राजधानीको मुटु बबरमहलमा चार युनियनका साढे पाँच तलासम्मका भवन छन्। तत्कालीन एमालेनिकट नेपाल निजामती कर्मचारी संगठनको सिंहदरबार दक्षिण गेटनजिकै एक रोपनी जग्गामा फैलिएको झन्डै साढे दुई करोडको ४ तले भवन छ। संगठनको विभिन्न बैंकमा २२ लाख ब्यालेन्स छ। तत्कालीन एमालेनिकट नेपाल निजामती कर्मचारी संगठनको भवन । तस्बिरः अन्नपूर्ण तत्कालीन माओवादी केन्द्रनिकट नेपाल राष्ट्रिय कर्मचारी संगठनको बबरमहल क्षेत्रमा नै झन्डै १ रोपनीमा बनेको १ करोड २५ लाखको ४ तले भवन छ। कांग्रेसनिकट नेपाल निजामती कर्मचारी युनियन (संघ) को बबरमहल वन परिसरमा झन्डै एक करोडको दुईतले भवन छ। युनियनले साढे तीन तलाको भवन बनाउने योजना राखेको छ। बबरमहलको वन परिसरभित्रै मधेसी दलनिकट नेपाल मधेसी निजामती कर्मचारी मञ्चको करोडौं मूल्यको साढे पाँचतले भवन छ। यो मञ्चले नियमविपरीत आफ्नो भवनमा राष्ट्रिय जनता पार्टीलाई भाडामा लगाइरहेको छ। दलनिकट चार संगठनलाई सरकारले २०६८ सालमा भोगाधिकारसहित ११ रोपनी जमिन उपलब्ध गराएको थियो। आधिकारिक ट्रेड युनियनको भने आफ्नो जग्गा र घर छैन। उसलाई सरकारले सिंहदरबारभित्रै एउटा कोठा दिएर राखेको छ। दलनिकट युनियन उच्च तहका राजनीतिक नेतृत्व, प्रशासकदेखि ठेकेदारहरूसम्म पहुँच र प्रभाव राख्छन्। आकर्षक ठाउँमा निकटका कर्मचारी सरुवा गर्ने तथा उनीहरूसँग नियमित मासिक रकम असुल्ने गरेको युनियन नेतृत्वमाथि आरोप छ। युनियन नेताहरू भने आम्दानीको स्रोत खुलाउन चाहँदैनन्। तत्कालीन माओवादी केन्द्रनिकट नेपाल राष्ट्रिय कर्मचारी संगठनको भवन । तस्बिरः अन्नपूर्ण करोडौंको भवन बनाउँदा उनीहरूले ठेकेदारसँग लाखौ रूपैया चन्दा लिने गरेको बताइन्छ। ट्रेड युनियनका नेताहरूले युनियनको लेखापरीक्षण नियमित गर्ने गरिएकाले पारदर्शी बनाइएको दाबी गरेका छन्। कर्मचारीबाट उठाइने लेबी, शुभचिन्तकको सहयोग र चाडपर्वमा खेलाइने चिट्ठालाई उनीहरूले आम्दानीको मुख्य स्रोत बताउने गरेका छन्। एमालेनिकट संगठनले झन्डै ३५ हजार कर्मचारी आफ्नो संगठनमा आबद्ध रहेको दाबी गरेको छ। अध्यक्ष देवकोटाले संगठनको मुख्य आम्दानी नै लेबी र चिट्ठा कार्यक्रम भएको बताए। उनले भने, संगठनको सबै आम्दानी र खर्च हामीले सार्वजनिक गर्ने गरेका छौँ। कांगे्रसनिकट युनियनको नाममा ५ लाखभन्दा बढी ब्यालेन्स रहे पनि युनियन अध्यक्ष गोपाल पोखरेलले स्रोत खुलाउन चाहेनन्। बैंक ब्यालेन्स कति छ हेर्नुपर्छ, याद भएन, उनले भने। युनियनमा २५ देखि ३० हजार कर्मचारी रहेको उनको दाबी छ। शुभचिन्तकहरूको सहयोग र कर्मचारीको लेबी तथा चिट्ठामार्फत आर्थिक जोहो गरेर भवन बनाइएको उनले बताए। कांग्रेसनिकट नेपाल निजामती कर्मचारी युनियन (संघ) को भवन । तस्बिर : अन्नपूर्ण मधेसी निजामती कर्मचारी मञ्चका अध्यक्ष भूमिश्वर चौधरीले कर्मचारीबाट पैसा उठाएर पाँचतले भवन बनाएको बताए। उनले बैंक ब्यालेन्स खुलाउन चाहेनन्। तत्कालीन माओवादीनिकट राष्ट्रिय कर्मचारी संगठनका अध्यक्ष हरि रावलले प्रशासक र युनियन दुवै पक्ष सच्चिएर अघि बढ्नु पर्ने आवश्यकता औंल्याए। रावलले चिट्ठा कार्यक्रम, वनभोजबाट उठाइएको सहयोग तथा शुभचिन्तकको मायाका कारण भवन बनाउन सकिएको बताए। दलनिकट युनियन रहने संकेत प्रस्तावित विधेयकमा दलनिकट युनियन नरहने प्रस्ताव रहे पनि निजामति दिवसका दिन प्रधानमन्त्री केपी ओलीले ती यथावत् रहने बताए। विकृति बढेको निष्कर्षसहित संघीय मामिला तथा सामान्य प्रशासन मन्त्रालयले आधिकारिकबाहेक सबै ट्रेड युनियन खारेजीको प्रस्ताव गरेको थियो। विधेयक मन्त्रिपरिषद्मा पुगेको छ। नयाँ ऐनमा खारेजीको प्रस्ताव अघि बढेपछि सबै दलसम्बद्ध टेड युनियन त्यसविरुद्ध एकीकृत आन्दोलन थाल्दै आएका थिए। प्रधानमन्त्रीले युनियन रहने बताएपछि उनीहरूको सबै आन्दोलन रोकिएको छ। दलनिकट कर्मचारीले नेकपाका अध्यक्षद्वय प्रधानमन्त्री ओली, पुष्पकमल दाहाल, कांग्रेस सभापति शेरबहादुर देउवा, ठूलाठूला नेता, मन्त्रीकहाँ पुगेर लबिङ गर्दै आएका थिए। जनप्रशासनका प्राध्यापक केशव पाण्डेले ट्रेड युनियनहरू पारदर्शी बन्न नसकेकाले विवादमा पर्दै आएको बताए। उनीहरू सुशासनमैत्री हुनुपर्ने आवश्यकता पाण्डले औंल्याए। संघीय मामिला तथा सामान्य प्रशासन मन्त्रालयका प्रवक्ता सुरेश अधिकारीले ट्रेड युनियनहरू आमूल रूपमा सच्चिएर सिर्जनात्मक बन्नुपर्ने बताए। सरुवामुखीभन्दा पनि उनीहरू पारदर्शी र जनताप्रति जवाफदेही बन्नुपर्छ, अधिकारीले भने। एमालेनिकट कर्मचारी संगठनका अध्यक्ष केदारप्रसाद देवकोटाले ट्रेड युनियन बचाउन आफूहरूले लबिङ गरेको स्वीकारे। उनले विगतका विवादास्पद गतिविधिबाट पाठ सिक्दै ट्रेड युनियनलाई सुशासनमैत्री बनाइने दाबी गरे।"
"जनप्रतिनिधिको दोहोरो चरित्र : बाहिर तलबविरुद्ध आन्दोलन, भित्र तलब माग","परासी : नगरपालिकाले गरेको कर वृद्धि र नगर सदस्यलाई दिइने तलब भत्ताको विरोध गर्दै राष्ट्रिय प्रजातन्त्र पार्टी (प्रजातान्त्रिक)ले शुक्रबार पश्चिम नवलपरासीको रामग्राम नगरपालिका अगाडी प्रदर्शन गर्यो। प्रदर्शनमा पार्टीबाट निर्वाचित वडाअध्यक्ष र सदस्यले समेत त्यसको चर्को विरोधगर्दै नाराबाजी गरे। जग्गा र विभिन्न शीर्षकमा लगाएको कर, नगरपालिकालाई मार पर्ने गरी सदस्यलाई समेत तलब भत्ता दिने व्यवस्था खारेजी हुनुपर्नेलगायत विभिन्न ९ बुँदे माग राखेर उनीहरुले विरोध प्रदर्शन गरेका हुन्। पार्टीका केन्द्रीय महामन्त्री धु्रबबहादुर प्रधानले अगुवाई गरेको बिरोध प्रदर्शनसँगै ज्ञापनपत्र बुझाउन पार्टीका नगर अध्यक्ष रामभवन यादवसँगै जनप्रतिनिधि नगरप्रमुख नरेन्द्रकुमार गुप्ताको कार्य कक्षमा पुगे। सबैले आफ्ना माग पूरा गर्न नगरप्रमुख गुप्तासँग माग गरे। ज्ञापनपत्र बुझाए पश्चात अन्य सबै बाहिर निस्केपनि पार्टीबाट सहभागी वडासदस्य सीतारानी थरुनी र अञ्जु दर्जी बिक भने नगरप्रमुख गुप्ता सामु पुगेर आफूहरुको तलब कहिले पाइन्छ भनेर प्रश्न गरे। नगरप्रमुख गुप्ताले भने, तपाईहरु तलब भत्ता खारेज हुनुपर्छ भन्दै नाराबाजीसहित ज्ञापनपत्र बुझाउन आउनु हुन्छ अनि कहिले पाइन्छ भनेर पनि सोध्नु हुन्छ, यो दोहोरो चरित्र भएन र ? गुप्ताको प्रश्न सोधेपछि दुवै सद वाक्क न बक्क भए। गुप्ताले उनीहरुलाई दोहराउँदै भने, कि तपाईहरु पार्टीबाट उक्त माग खारेज गर्नु पर्यो भनेर भन्नुस् होईन भने बिरोध पनि गर्ने अनि छिटो रकम पठाई दिनुस् भनेर दबाब दिने ? यो त मिलेन। उक्त पार्टीबाट नगरपालिकामा तीन जना वडाअध्यक्षसहित ९ जना सदस्यमा निर्वाचित भएका छन्। उनीहरुसँबै नगरपालिकाकै विरुद्धमा भएको विरोध कार्यक्रममा सहभागी थिए। कर वृद्धि भएको गुनासा र विरोध हुन थालेपछि नगरपालिकाले कार्यपालिकाको बैठकबाट कर परिमार्जन गर्ने निर्णय गरिसकेको छ। कर परिमार्जन गर्नका लागि कार्यपालिकाको बैठकबाट निर्णय भइसकेको र कुन कुन शीर्षकमा परिमार्जन गर्ने भन्ने बारे राजनीतिक दलसँग छलफलको तयारी गरिएको गुप्ताले बताए।"
संसदमा गृहमन्त्री : निर्मला हत्याकाण्डका दोषी छिट्टै कठघरामा,"काठमाडौं : गृहमन्त्री रामबहादुर थापा बादलले बलात्कार र महिला हिंसा नियन्त्रण गर्न सरकारले शून्य सहनशीलता अपनाउने बताएका छन् । प्रतिनिधिसभा बैठकमा निर्मला पन्तको बलात्कारपछि हत्या प्रकारणबारे जवाफ दिँदै गृहमन्त्री थापाले उच्चस्तरीय छानबिन समिति गठन गरेर हत्याबारे छिटोभन्दा छिटो सत्यतथ्य बाहिर ल्याउने बताए । कानुनी कारबाहीका सिलसिलामा लापरवाही भएको पाइए जोकोहीलाई पनि दण्डित गर्ने उनले प्रतिवद्वता व्यक्त गरेका छन् । गृमन्त्री थापाले भने, निर्मला हत्याबारे अनुसन्धान जारी छ,घटनाको सत्यतथ्य छानबिन गरी न्याय दिलाउने कार्यमा सरकार क्रियाशील छ।' छानबिन समितिका एकजना सदस्यले अलग भएको घोषणा गरेपनि उनले राजीनामा नदिएको र उनको सुरक्षाको ग्यारेन्टी सरकारले गर्ने प्रतिवद्वतापश्चात समितिमा फर्किसकेको उनले जानकारी दिए । निर्मला हत्याबारे सदन मात्र नभई आम जनताको माग पनि भएकाले निर्मला हत्याबारे सरकार अत्यन्तै गम्भीर भएको गृहमन्त्री थापाले बताए। गृहमन्त्री थापाले बर्दियाका हिरासतमा मृत्यु यातनाले नभई स्वभाविक मृत्यु भएको बताए । मन्त्री थापाले संसदमा पत्रकार राजु बस्नेत र रोल्पाको एक युवक हत्यालगायतको बारेमा जवाफ दिएका छन् । मन्त्री थापाले सांसदहरुले उठाएका सबै विषयको जवाफ दिएका हुन् ।"
सुरक्षित मातृत्व तथा प्रजनन स्वास्थ्य अधिकार विधेयक पारित,"काठमाडौं : सुरक्षित मातृत्व तथा प्रजनन स्वास्थ्य अधिकार विधेयक, २०७५ सर्वसम्मतिले पारित भएको छ। विधेयक पारित गरियोस् भनी उपप्रधानमन्त्री एवं स्वास्थ्य तथा जनसंख्या मन्त्री उपेन्द्र यादवले प्रतिनिधिसभाको शुक्रबारको बैठकमा प्रस्ताव पेश गरेका थिए। यस अघि मन्त्री यादवले शिक्षा तथा स्वास्थ्य समितिको प्रतिवेदनसहितको सुरक्षित मातृत्व तथा प्रजनन स्वास्थ्य अधिकार विधेयक, २०७५ माथि छलफल गरियोस् भनी प्रस्ताव प्रस्तुत गरेका थिए। सांसद प्रेम सुवाल र दुर्गा पौडेलले छलफलमा भाग लिएक। उनीहरुले गर्भपतनको अधिकार आमालाई हुनुपर्ने, एक वर्ष बिदा नलिनेले के गर्ने भन्ने व्यवस्था हुनुपर्नेलगायत विषयमा ध्यानाकर्षण गराएका थिए। समितिले संशोधन गरेको सो विधेयकको दफा एकदेखि १२ सम्मको संशोधनलाई अङ्ग बनाउने प्रस्ताव पनि सर्वसम्मतिले पारित भएको छ। यसैगरी विधेयकको दफा दुईदेखि ३७ सम्मका संशोधन पनि सर्वसम्मति पारित भएको छ। विधेयकको नाम र प्रस्तावना पनि सर्वसम्मतिले पारित भएको छ। रासस"
