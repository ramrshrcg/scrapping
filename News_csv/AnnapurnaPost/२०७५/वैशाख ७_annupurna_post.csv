शीर्षक,विवरण
समायोजनमा ढिलाइ,"स्थानीय तहको निर्वाचन भएको ११ महिना भइसक्यो । स्थानीय सरकारहरूले आफ्नो बजेट तर्जुमा गरी विकास निर्माण सुरु गरिसकेको हुनुपथ्र्यो । तर अहिलेसम्म पनि आवश्यक कर्मचारी नपुग्दा स्थानीय सरकारहरू न्यूनतम सेवा, सुविधा पनि प्रभावकारी ढंगले प्रवाह गर्न सकिरहेका छैनन् । सरकारले निजामती सेवाअन्तर्गत रहेका कर्मचारीको समायोजन गर्न ढिलाइ गर्दा स्थानीय तहमा आवश्यक कर्मचारी आपूर्ति हुन नसकेको हो । स्थानीय तहमा ५७ हजार तीन सय ५४ कर्मचारी आवश्यक छन्, जसमध्ये अहिले करिब २८ हजार कर्मचारी मात्र स्थानीय तहमा खटेका छन् । अर्थात् स्थानीय तहमा अझै २९ हजार कर्मचारीको खाँचो छ । यसैबीच स्थानीय तहमा जान इच्छुक कर्मचारीसँग सरकारले निवेदनको माग गरेको छ । जबकि यसअघि स्थानीय तहमा खटाइएका सयौं कर्मचारी कार्यालयमा नपुगी फर्केको गुनासो आइसकेको छ । यो सबै दृश्यले सरकार कर्मचारीलाई चाहेको ठाउँमा खटाउन कमजोर भइरहेको देखिएको छ । यो गम्भीर विषय हो । कर्मचारीतन्त्रलाई संरचना र जिम्मेवारीका आधारमा स्थायी सरकार भनिएको हो । यद्यपि ऊ न सरकारको समानान्तर हो, न त सरकारसरह वैधानिकता प्राप्त नै । सार्वभौमसत्तासम्पन्न जनताबाट आवधिक निर्वाचनमार्पत सार्वभौमिकता ग्रहण गरेकाले सरकारले वैधानिकता प्राप्त गरेको हो । त्यो वैधानिकताको एउटै कर्तव्य जनताका चाहना कार्यरूपमा व्यक्त गर्नु हो । कर्मचारीतन्त्र जनताप्रदत्त एजेन्डालाई कार्यमा मुर्तीकरण गर्ने निकाय मात्र हो । त्यसैले पनि उसलाई राष्ट्रसेवक भनिएको हो । नेपाली सन्दर्भमा भने कर्मचारीतन्त्र पटकपटक विवादमा पर्ने गरेको छ । कर्मचारीतन्त्र नामले राष्ट्रसेवक भए पनि राष्ट्रसेवक हुन नसकेको जनगुनासो मिथ्या पनि होइन । निजामती सेवा नियमावलीले हरेक कर्मचारी खटाइएको ठाउँमा जानुपर्ने बाध्यात्मक बन्दोबस्त गरेको छ । तर यसअघि खटाइएका कर्मचारी सम्बन्धित कार्य क्षेत्रमा नगएर स्थापित विधिविधानको उल्लंघन गरेका छन् । सरकारले खटाएको स्थानमा गएर राज्यले तोकेको कामकारबाही पूरा गर्नु कर्मचारीको कर्तव्य हो । कर्मचारीतन्त्र राज्यसम्म जनताको निरन्तर पहुँचको माध्यम हो । विडम्बना, स्थापित मान्यताअनुसार कर्मचारीतन्त्रले काम नगर्दा जनता तहसम्म राज्यको उपस्थिति कमजोर भइरहेको छ । समायोजनमा जाने कर्मचारीसँग राज्यले निवेदन माग्नु आफैंमा गलत नहुन सक्छ । कर्मचारी समायोजन ऐन, २०७४ ले कर्मचारी समायोजनको आधार तोकेको छ । उक्त ऐनको दफा १ को उपदफा १ ले कार्यरत पदको ज्येष्ठता, कर्मचारीले रोजेको संघ, प्रदेश वा स्थानीय तह र हालको स्थायी बसोवासको ठेगानाका आधारमा समायोजन गर्ने व्यवस्था गरेको छ । यस अर्थमा ऐनले नै कर्मचारीलाई ठूलो सहुलियत प्रदान गरेको छ । राज्यले सेवा, सुविधा र सहुलियत प्रदान गर्दागर्दै पनि कर्मचारी खटाइएको ठाउँमा जान तयार नहुनु विडम्बना मात्र होइन, निन्दनीय पनि हो । कर्मचारीतन्त्र राज्यप्रति बफादार नहुने हो भने राज्ययन्त्र नै असफल हुने सम्भावना आउँछ । त्यसैले कर्मचारीलाई पुरस्कार र दण्डको नीतिअनुसार खटाउन राज्य जिम्मेवार हुन जरुरी छ । कर्मचारीतन्त्रलाई खटाउने मामिलामा राज्य बलियो बन्न नसकेका कारण भने सहज अनुमानभित्रको विषय हो । कर्मचारीतन्त्रमा दलीयकरण व्यापक भएको धेरैपटक उजागर भएको विषय हो । खासगरी कर्मचारीतन्त्रभित्र रहेका ट्रेड युनियनहरूले पेसागत हक, हित उठाउनुसम्म जायज हुन्थ्यो होला । तर युनियनको आडमा कर्मचारीतन्त्र नै राज्यमाथी हावी भइदिने पटकपटकको अभ्यासले राज्ययन्त्र बलियो बन्न सकेको छैन । परिणामतः राज्यको सबैभन्दा बलियो उपस्थिति हुने स्थानीय तहमा कर्मचारी नै पुगिरहेका छैनन् । कर्मचारीतन्त्रले राज्यको संरचना र कार्य प्रणाली फेरिएको महुसस गर्न ढिलाइ गर्न हुन्न । राष्ट्रसेवकको काम कुनै पनि हालतमा राष्ट्रको सेवा गर्ने हो । संविधानले नै व्याख्या गरेअनुसार राष्ट्र भनेको जनता हो । जनताको सेवा गर्ने सन्दर्भमा आनाकानी गर्ने कुनै पनि कर्मचारीलाई सुहाउने विषय होइन । त्यस्तै कर्मचारीलाई तुरुन्त दरबन्दी तोकी समायोजनमा खटाउन राज्यले अब पनि ढिलाइ गर्नु हुँदैन ।"
"एमाले पोलिट ब्युरो र केन्द्रीय समिति बैठक स्थगित, विवादित विषयमा दुर्इ अध्यक्षबीच छलफल","काठमाडौं : पार्टी एकताका विवादित विषयमा एमाले अध्यक्ष तथा प्रधानमन्त्री केपी ओली र माओवादी केन्द्रका अध्यक्ष पुष्पकमल दाहालले बिहीबार छलफल गरेका छन्। ओली र दाहालबीच बिहीबार प्रधानमन्त्रीको सरकारी निवास बालुवाटारमा तीन घण्टा लामो छलफल भएको हो। एकता संयोजन समितिले दुई अध्यक्षलाई विवादित विषय टुंगो लगाउन दिएको जिम्मेवारीअनुसार दुई नेता छलफलमा बसेका हुन्। एमालेमाओवादीबीचको पार्टी एकता वैशाख ९ मा गर्ने सैद्धान्तिक सहमति भए पनि दुई पार्टीबीच केही विषयमा अझै सहमति हुन बाँकी छ। विवादित विषय यथावत् रहँदा पार्टी एकता घोषणा पर सर्ने देखिएको छ। दुई शीर्ष नेताको छलफल नमिलेका विषयमा सहमति जुटाउने उद्देश्यका साथ भएको हो, माओवादी अध्यक्ष दाहालका प्रेस सल्लाहकार विष्णु सापकोटाले भेटबारे जानकारी दिँदै भने। उनले पनि दुई अध्यक्षले प्रारम्भिक छलफल मात्रै सुरु गरेको जनाएर उनीहरूबीच भएको छलफलबारे विस्तृत विवरण दिएनन्। अध्यक्षले ओलीसँग नमिलेका विषयमा सहमतिको प्रयासका लागि प्रारम्भिक छलफल सुरु भएको बताउनुभयो, दाहाललाई उद्धृत गर्दै सापकोटाले अन्नपूर्णसँग भने। प्रधानमन्त्री ओलीको निजी सचिवालयले पनि बिहीबार दुई अध्यक्षबीचको छलफल प्रारम्भ मात्र भएकोले विवादित विषयमा कुरा मिलिनसकेको जनाएको छ। दुई पार्टीबीचमा एकीकृत पार्टीको संगठनको आकार, चुनाव चिह्न, जनयुद्ध शब्दको प्रयोग र दुई अध्यक्षबीच एकलेअर्काेलाई हेर्ने दृष्टिकोणमा कुरा मिलिसकेको छैन। एमाले पक्षले माओवादी अध्यक्ष दाहालले पार्टी एकता महाधिवेशनबाट आफूलाई अध्यक्ष बनाउनुपर्ने ग्यारेन्टी अहिले नै खोजेका कारण एकतामा सकस आएको बताउँदै आएको छ। यी दुई पार्टीका बीचमा ७ फागुनको समझदारीमा एकताको महाधिवशेनबाट आपसी सहमतिमा नेतृत्व चयन गर्ने उल्लेख थियो। माओवादी अध्यक्ष दाहालले केन्द्रमा बराबरी र अन्यमा संगठनात्मक आधारमा संगठन बनाउनुपर्ने, जनयुद्ध शब्द राजनीतिक तथा विधान प्रतिवेदनमा समेटिनुपर्ने र चुनाव चिह्न सूर्यभित्र हँसियाहथौडा राख्नुपर्ने मत राख्दै आएका छन्। दाहालले दुई अध्यक्ष रहने र आलोपालो बैठकको अध्यक्षता गर्ने विषयमा पनि दुवैको कार्यकारी भूमिकाको खोजी गरिरहेका थिए। तर, दाहालको प्रस्तावलाई एमालेले संगठनमा प्रतिशत नहुने, जनयुद्ध शब्दको विषयमा माओवादी जनयुद्ध भनेर लेख्न सकिने, चुनाव चिह्न सूर्य राखेर जानुपर्ने बताउँदै आएको थियो। एमाले पोलिट ब्युरो र केन्द्रीय समिति बैठक स्थगित काठमाडौं : पार्टी एकतालाई अनुमोदन गर्न भन्दै एमालेले बिहीबार डाकेको पोलिट ब्युरो र शुक्रबारको केन्द्रीय समितिको बैठक अनिश्चितकालका लागि स्थगित गरेको छ। एमाले अध्यक्ष केपी ओली र माओवादी अध्यक्ष पुष्पकमल दाहालबीच बिहीबार बिहानको वार्ता सकारात्मक नभएपछि पोलिट ब्युरो र केन्द्रीय समितिको बैठक स्थगित गरिएको हो। स्रोतले अन्नपूर्णसँग भन्यो, बिहीबार बिहानको वार्ता निर्णायक हुन नसक्दा पोलिट ब्युरो र केन्द्रीय समितिको बैठक स्थगित गरिएको हो। एक पोलिट ब्युरो सदस्यले आफ्नो नाम उल्लेख नगर्ने सर्तमा भने, सतहमा आएका मुद्दाबाहेक अन्य विषयमा पनि सहमति खोज्नुपर्ने हुन सक्छ। त्यसैले कम्युनिस्ट पार्टी स्थापना दिवस वैशाख ९ गतेको पूर्वनिर्धारित तिथिअनुसार एकता घोषणा गर्न सकिएन। उनले भने, सतहमा आएका मुद्दाबाहेक अन्य विषय भन्नाले माओवादीतर्फको प्रतिनिधित्व सुनिश्चित नभएको अवस्थामा पार्टी विभाजनसम्मको संवैधानिक प्रावधानमा केन्द्रित हुनु हो। एकीकृत पार्टी विभाजन हुन ४० प्रतिशत केन्द्रीय नेतृत्व विभाजन कर्तासँग हुनुपर्ने संवैधानिक प्रावधान छ। माओवादी नेता अग्निप्रसाद सापकोटा मुख्य रूपमा संगठनमा रहने सदस्यको संख्या, जनयुद्ध र चुनाव चिह्नका विषयमा कुरा नमिलेको बताउँछन्। उनले भने, यी मुद्दामा केही दिनभित्रै सहमति भए मजुदर दिवसका दिन पार्टी एकता हुन्छ। एमाले सचिव भीम आचार्यले अन्तःस्करणदेखिकै एकता गरौं भन्ने भावनाले एकतामा ढिलाइ भएको हुन सक्ने बताए। पोलिट ब्युरो सदस्य गंगालाल तुलाधरले अनेकताका पक्षधरबीचको द्वन्द्व प्रमुख हुन सक्ने बताए। पोलिट ब्युरो सदस्य प्रकाश ज्वालाले एकतामा कुनै प्रकारको आशंका नगर्न आग्रह गरेका छन्। उनले भने, कतिपय प्रत्यक्ष र कतिपय अप्रत्यक्ष विषय छलफलबाट टुंगोमा पुग्न बाँकी रहेकोले वैशाख ९ गते हुन नसकेको हो।"
"कांग्रेस बैठक स्थगित, अर्को बैठक वैशाख ९ गते",काठमाडौं : नेपाली कांग्रेसको शुक्रबारका लागि तोकिएको केन्द्रीय कार्य समितिको बैठक बस्दै नबसी स्थगित भएको छ । पार्टी केन्द्रीय कार्यालय सानेपामा शुक्रबार बस्ने भनिएको बैठक अधिकांश नेता केन्द्रीय राजधानी बाहिर भएकाले स्थगित गरिएको पार्टी कार्यालयका मुख्य सचिव कृष्ष्णप्रसाद पौडेलले जानकारी दिए । अर्को बैठक वैशाख ९ गते बिहान ११ बजेका लागि तोकिएको उनले जानकारी दिए । गत चैत ९ गतेदेखि सुरु भएको केन्द्रीय समिति बैठक चैत १६ गते पार्टीेका नेता खुमबहादुर खड्काको निधनमा स्थगित गरिएपछि बैठक वैशाख ७ गते बिहान ११ बजेका लागि निर्धारण गरिएको थियो । त्रिभुवन अन्तर्राष्ट्रिय विमानस्थलको अवरोधले काठमाडौँ उपत्यका बाहिर रहेका नेताहरु आज राजधानी आउन नसकेपछि बैठक स्थगित गर्नुपरेको पार्टी कार्यालयले जनाएको छ । त्रिभुवन विमानस्थलमा गएराति मालिन्दो एयरको विमान उडानका क्रममा चिप्लिएर धावनमार्गबाट बाहिर गएपछि विमानस्थल केही समयका लागि बन्द भएको थियो । कांग्रेसका वरिष्ठ नेता रामचन्द्र पौडेललगायत केन्द्रीय सदस्यहरु पार्टीका विभिन्न कार्यक्रमका लागि उपत्यका बाहिर छन् । यसअघिको बैठकमा केन्द्रीय सदस्यहरुले पार्टी नेतृत्वको कार्यशैलीका कारण निर्वाचनमा पार्टीले हार व्यहोर्नु परेको सम्बन्धमा पक्ष विपक्षमा तर्क राखेका थिए । गत मंसिर १० र २१ गते दुई चरणमा भएको प्रतिनिधि र प्रदेशसभा सदस्य निर्वाचनमा कांग्रेसले नराम्र्रो हार व्यहोरेको थियो । रासस
स्थापना दिवसकै दिन फुट्यो राजपा नेपाल,"यादवको नेतृत्वमा नयाँ पार्टी काठमाडौं: राष्ट्रिय जनता पार्टी नेपाल (राजपा) स्थापना दिवसकै दिन फुटेको छ । राजपा नेपालका उपाध्यक्ष अशोक कुमार यादवको नेतृत्वमा पदाधिकारी र केन्द्रीय सदस्यहरुले राष्ट्रिय जनता पार्टी (लोकतान्त्रिक) घोषणा गरेका छन् । शुक्रबार पत्रकार सम्मेलन गर्दै उनीहरुले राजपा (लोकतान्त्रिक) नामको नयाँ पार्टी घोषणा गरेका हुन् । उक्त पार्टीको महाधिवेशन नहुन्जेलका लागि ११ सदस्यीय तदर्थ समिति गठन गरिएको छ । तदर्थ समितिको संयोजकमा अशोक कुमार यादव, सहसंयोजकमा रीतेश कुमार सिंह, कोषाध्यक्षमा मधुमाया यादव, महासचिवमा सुवासचन्द्र बिराजी, महासचिवमा जीवन साह, सचिवहरुमा साधना यादव र लक्की शर्मा, प्रवक्तामा दीपेन्द्र यादव तथा केन्द्रीय तदर्थ समिति सदस्यमा धर्मराज गुप्ता, विपना आचार्य र शम्भु पण्डित छन् । मधेस आन्दोलनमा निर्दोष मधेसी जनताले ज्यान गुमाए, तर यसको फाइदा र उपलब्धि अहिलेको राजपा नेपालका अध्यक्ष मण्डलका ६ जना र उनीहरुका परिवारले मात्रै लिइरहेका छन्', संयोजक यादवले ०६२६३ को मधेस आन्दोलनमा ६३ जनाले सहादत प्राप्त भएको बताउँदै भने, 'संविधान संशोधनको विषयमा उनीहरुले कुनै भूमिका खेल्नै सकेनन् ।' मधेसी जनताको मुल एजेण्डा संविधान संशोधनमा कुनै भूमिका नखेली सत्ताका लागि मात्रै हतार गरेकोले आफूहरुले बाध्य भएर पार्टी फुटाएको संयोजक यादवले बताए । अध्यक्ष मण्डलका ६ जना सदस्यहरुले मुद्दा नै बिर्सजन गर्नुभयो, उहाँहरुले मधेशको मुख्य मुद्दालाई नै तिलाञ्जली दिनुभयो', उनले भने, 'यो जनताप्रतिको धोका र गद्दारी हो । कार्यक्रममा बोल्दै सहसंयोजक रीतेश कुमार सिंहले आफूहरुले पद नपाएर पार्टी नफुटाएको स्पष्ट पारे । विगतमा के भयो ? हामीलाई थाहा भएन, तर अहिले पनि हामी राम्रै पदमा थियौं', उनले भने, 'उहाँहरुको शैली गलत थियो, जुन एजेण्डाका लागि आन्दोलन भयो, त्यसमा उहाँहरुले कुनै काम गर्नुभएन। राजपा नेपालका अध्यक्ष मण्डलहरुले राष्ट्रियताविरुद्ध गतिविधि गर्दै आएको आरोप सिंहले लगाए । 'उनीहरुबाट राष्ट्रियतामाथि खतरा देखेकोले हामीले बाध्य भएर पार्टी फुटाएका हौं', उनले भने । आफूहरुले घोषणा गरेको नयाँ पार्टीको मुख्य एजेण्डा राष्ट्रियतासहितको लोकतन्त्र र समाजवाद भएको उनले स्पष्ट पारे । निर्वाचन आयोगको नियम अनुसार पार्टी गठन भएको एक वर्षभित्रै महाधिवेशन गर्नुपर्ने व्यवस्था रहेकोले सोही अनुसार आगामी एकदेखि डेढ वर्षभित्रै महाधिवेशन गर्ने उक्त पार्टीले जनाएको छ । उनीहरुले निकालेको विज्ञप्ती अनुसार राजपा नेपालको विभिन्न पदाधिकारीसहित ३३ जनाले पद बहिष्कार गरेका छन् । हतारमा पार्टी फुटाउनु परेकाले समय अभावका कारण अन्य नेताहरु जिल्लाबाट आउने क्रम जारी रहेको उनीहरुको दाबी छ ।"
विवेकशीलसाझा भन्छ: माइतीघरमा विरोध गर्न नदिएर सरकारले लोकतन्त्र खोस्न खोज्यो,"काठमाडौँ: विवेकशीलसाझा पार्टीले राजधानीका विभिन्न स्थानलाई निषेधित क्षेत्र तोकेर सरकारले नागरिकको शान्तिपूर्ण विरोध गर्न पाउने अधिकार खोस्न खोजेको आरोप लगाएको छ। गृह मन्त्रालयको निर्देशनमा हालै जिल्ला प्रशासन कार्यालय काठमाडौंले राजधानीका ७ स्थानमा मात्र विरोध प्रदर्शन र सार्वजनिक कार्यक्रमका लागि खुला भनेर तोकेकोमा विवेकशीलसाझा आपत्ति जनाएको हो । 'सरकारको यस निर्णयले शान्तिपूर्णरुपमा आयोजना गरिने जनप्रदर्शन कार्यक्रमलाई कमजोर पार्ने गरी लगभग पुरै सहरलाई निषेधित क्षेत्र का रूपमा अर्थ्याएको हाम्रो बुझाई छ', पार्टीले भनेको छ, ' नेपालको संविधान २०७२ को धारा १७ ले व्यवस्था गरेको स्वतन्त्रताको हकको बिरुद्ध हुनेगरी आएको यो निर्णय लोकतन्त्रको मर्म विपरित छ ।' यसले सरकारलाई जिम्मेवार र जवाफदेही बनाउने माध्यमका रूपमा शालीन एवम् भद्र विरोधलाई अपनाउनेलाई चिन्तित तुल्याएको छ। 'प्रधानमन्त्रीले नयाँ वर्षको उपलक्ष्यमा देशबासीका नाममा राराबाट गरेको आफ्नो सम्बोधनमार्फत लोकतन्त्रप्रति पूर्ण प्रतिबद्धता जनाएको २४ घण्टा नबित्दै आएको यस निर्णयले सरकारको विश्वसनीयतामा गम्भीर प्रश्न खडा गरेको छ', विवेकशीलसाझाले भनेको छ । विवेकशील साझाले आफू अहिंसात्मक एवं भद्र जनप्रदर्शनमा विश्वास गर्न जनाउँदै आफ्ना अभियान सञ्चालन गर्दा सर्वसाधारण नागरिकलाई कुनै असुविधा नपुगोस् भन्ने तर्फ सजग रहिआएको उल्लेख गरेको छ। 'पछिल्ला समयमा कयौं भद्र आन्दोलनहरुको प्रतिक बनेको माइतीघर मण्डलालाई समेत निषेधित क्षेत्रमा पार्ने गरी आएको यस निर्णयलाई अविलम्ब फिर्ता लिन हामी सरकार समक्ष जोडदार माग गर्दछौं', विवेकशील साझाले भनेको छ। यो पार्टीले सरकारी निर्णयलाई नागरिक समाजको आवाज मुखरित हुने स्थानलाई खुम्च्याउने कोशिश भनेको छ । उसले सरकारी निर्णय अनुचित रहेको जनाउँदै यसविरुद्ध एकताबद्ध हुन राजनीतिक दल, स्वतन्त्र बुद्धिजीवी लगायतमा अपिल पनि गरेको छ।"
प्रधानमन्त्री ओली र प्रचण्डबीच दुई घण्टा लामो वार्ता,"काठमाडौं : बिहीबार बालुवाटारमा दुई घण्टाबढी गोप्य वार्ता गरेका प्रधानमन्त्री केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच शुक्रबार पनि दुई घण्टाबढी गोप्य वार्ता भएको छ। एमाले अध्यक्ष समेत रहेका प्रधानमन्त्री ओली र प्रचण्डको वार्तामा पार्टी एकता र कार्यदलले बुझाएका प्रतिवेदनमाथि गम्भीर छलफल भएको प्रचण्डको सचिवालयले जनाएको छ। बिहीबारको बैठकलाई पूर्ण गोप्य राखेको भए पनि शुक्रबारको बैठकबारे भने प्रचण्डको ट्विटरबाट जानकारी गराइएको छ। दुई अध्यक्षको बैठक पार्टी एकता सम्बन्धी प्रतिवेदनमाथि सौहार्दपूर्ण छलफल भएको प्रचण्डले बताएका छन् । दुवै अध्यक्षबीच सोहार्दपूर्ण छलफल भयो, प्रचण्डले ट्विटरमा भनेका छन्, छलफललाई भोलि पनि निरन्तरता दिइने छ। नेकपा (माओवादी केन्द्र)का अध्यक्ष प्रचण्ड र नेकपा एमालेका अध्यक्ष तथा प्रधानमन्त्री केपी शर्मा ओलीबीच दुबै पार्टीका कार्यदलले बुझाएको पार्टी एकता सम्बन्धी प्रतिवेदनमाथि आजको छलफल सकिएको छ । दुबै अध्यक्षहरुबीच आज सौहार्दपूर्ण छलफल भयो । छलफललाई भोलि पनि निरन्तरता दिइने छ ।   ()  ,"
परराष्ट्रमन्त्रीले सुझाए नेपालचीन सहकार्यका पाँच क्षेत्र,"काठमाडौं : चीन भ्रमणमा रहेका परराष्ट्रमन्त्री प्रदीप ज्ञवालीले दुई देशको तीव्र आर्थिक विकासका लागि सामूहिक सहकार्यमा जोड दिएका छन् । दुई देशले सहकार्यका क्षेत्र पहिचान गरेर सामूहिक रूपमा काम गर्नुपर्नेमा जोड दिए । बिहीबार चाइना रिफर्म फोरमले बेइजिङमा २१ औं शताब्दीमा नेपालचीन सम्बन्धबारे आयोजना गरेको अन्तक्र्रिया कार्यक्रममा मन्त्री ज्ञवालीले दुवै देशको विकासका लागि सहकार्य गर्नुपर्ने पाँच क्षेत्र सुझाए । उनले भने, दुवै देशले अब सामूहिक सहकार्यका क्षेत्र पहिचान गरेर काम गर्नु आवश्यक छ । मन्त्री ज्ञवालीले यातायात र कनेक्टिभिटी, कृषि, उद्योग र प्रविधि हस्तान्तरण, मानवीय सम्भावना, प्राकृतिक स्रोत र वातावरणका साथै व्यापार र लगानीमा दुवै देशले सहकार्य गर्नुपर्ने खाँचो औंल्याए । दुई वर्षअघि प्रधानमन्त्री केपी शर्मा ओलीले चीनसँग सहज पहुँचका लागि यातायातमा जोड दिएको उल्लेख गर्दै मन्त्री ज्ञवालीले भने, विश्वको दोस्रो ठूलो अर्थतन्त्रसँग पूर्वाधार अभावका कारण व्यापार, उद्योग र जनताजनताबीचको सम्बन्धमा कठिनाइ भएको महसुस नेपालले गरेको हो । त्यसैले नेपाल रेल, सडक, ऊर्जा, दूरसञ्चार, हवाईमार्गबाट चीन हुँदै अन्तर्राष्ट्रिय जगतसँग जोडिन चाहन्छ । उनले चीनसँगको सहज यातायात पहुँचले नेपालको आर्थिक विकासमा महत्वपूर्ण योगदान दिने बताउँदै हिमालय वारपार बहुआयामिक यातायात सञ्जालमा दुवै देशबीच सहमति भएको बताए । ज्ञवालीले नेपालको दुईतिहाइ जनसंख्या कृषिमा निर्भर रहे पनि कृषिमा परनिर्भरता रहेको बताए । उनले कृषिसम्बन्धी चिनियाँ प्रविधि र अनुभव नेपालका लागि महत्वपूर्ण हुने उल्लेख गरे । यस्तै, नेपालका करिब तीन करोड जनताले आफ्नै जीवनकालमा समृद्धिको सपना देखेको उनले बताए, नेपालमा आधाभन्दा बढी युवा संख्या छ । तिनको परिचालनमार्पत देशलाई समृद्धितर्फ लैजान सकिन्छ । १ यातायात र कनेक्टिभिटी २ कृषि, उद्योग र प्रविधि, ३ मानवीय सम्भावना ४ प्राकृतिक स्रोत र वातावरण ५ लगानी र व्यापार नेपालमा ८३ हजार मेगावाट विद्युत उत्पादन क्षमता भए पनि अहिलेसम्म यसको एक प्रतिशतमात्र उत्पादन गर्न सकिएको जनाउँदै मन्त्री ज्ञवालीले जलस्रोतमा चिनियाँ लगानीका लागि आग्रह गरे । यस्तै, नेपालको प्राकृतिक सौन्दर्य, साहसिक खेल र जडीबुटीका क्षेत्रमा पनि दुई देशबीच सहकार्य गर्न सकिनेमा जोड दिए । चीनको महत्वाकांक्षी परियोजना बेल्ट एन्ड रोड इनिसियटिभ(बीआरआई)मार्फत पनि दुई देशबीच लगानीका विभिन्न क्षेत्रहरू उदाउने मन्त्री ज्ञवालीले उल्लेख गरे । उनले भने, नेपालमा लगानी वातावरण छ र आर्थिक उदारीकरणको नीति हामीले अख्तियार गरेका छौं । उनले अगाडि थपे, व्यापार विकासको इन्जिन हो र लगानी इन्जिनको मोटर । चीन नेपालको असल मित्र परराष्ट्रमन्त्री ज्ञवालीले चीन नेपालको असल र विश्वासिलो मित्र रहेको बताए, भूकम्पका बेला चीनले गरेको सहयोगले चीन नेपालको साच्चिकैको विश्वासिलो मित्र भएको पुष्टि भयो । नेपाली जनता आवश्यक परेका बेला चीनको साथमा रहन्छन र अन्तर्राष्टिय फोरममा पनि नेपालले चीनलाई साथ दिन्छ । नेपालको आन्तरिक राजनीतिमा हस्तक्षेप नगर्ने चीन नीतिको मन्त्री ज्ञवालीले प्रशंसा गरे, भूगोल, जनसंख्या र विकासले देशदेशको सम्बन्धलाई निर्धारण गर्दैन । यो त सामूहिक सम्मान र समान सार्वभौमत्ताले निर्धारण गर्छ। चीन नेपालबीचको आपसी विश्वास, समान बुझाइ, आपसी सद्भाव, सहयोग र एकअर्काको चासोप्रति संवेदनशीलताले हामीबीचको सम्बन्ध पुष्टि गर्छ । मन्त्री ज्ञवालीले नेपाली भूमिमा चीनविरुद्ध हुने कुनै पनि गतिविधि हुन नदिने बताउँदै एक चीन नीतिको पक्षमा नेपाल सदैव रहने प्रतिबद्धता दोहोर्याए । सन् १९५५ मा औपचारिक रूपमा कूटनीतिक सम्बन्ध स्थापना हुनुभन्दा धेरै अघिदेखि नै नेपाल चीनबीच जनस्तरमा सम्बन्ध रहेको उनले उल्लेख गरे । आर्थिक समृद्धि केन्द्रमा मन्त्री ज्ञवालीले नेपाल लामो संक्रमणपछि राजनीतिक स्थायित्वतर्फ आएको उल्लेख गर्दै अब सरकारले आर्थिक विकासलाई केन्द्रमा राखेको बताए । उनले सरकारले समृद्ध नेपाल, खुसी नेपालीको नीति लिएको भन्दै यसलाई केन्द्रमा राखेर काम गरिरहेको जानकारी दिए । सन् २०२२ सम्म अतिकम विकसित मुलुकबाट विकासशील मुलुक र २०३० सम्म मध्यम आय भएको मुलुक बन्ने नेपालको लक्ष्य प्राप्तिका लागि स्पष्ट दृष्टिकोण र तीव्र गति आवश्यक रहेको ज्ञवालीले बताए । उनले भने, नेपालको समृद्धि र विकासका लागि चीनको सहयोग आवश्यक हुन्छ । हामी चीनको समृद्धिबाट लाभ लिन चाहन्छौं । चीनको पाँचदिने भ्रमणमा रहेका परराष्ट्रमन्त्री ज्ञवाली नेतृत्वको नेपाली प्रतिनिधिमण्डल शनिबार स्वदेश फर्कनेछ । बुधबार मन्त्री ज्ञवालीले चीनका उपराष्ट्रपति र विदेशमन्त्रीसँग भेटवार्ता गरेका थिए । नेपालमा निर्वाचनपछि बनेको सकारका तर्फबाट यो नै पहिलो उच्चस्तरीय चीन भ्रमण हो ।"
धर्म परिवर्तन गराए देश निकाला,"काठमाडौं : सरकारले धर्म परिवर्तन गराउन चाहने व्यक्ति वा संस्थालाई निरुत्साहित गर्ने कठोर नीति ल्याउन लागेको छ ।विदेशी तथा गैरसरकारी संस्थाहरूले धर्म परिवर्तनमा संलग्न भएको गुनासो आइरहेकै बेला सरकारले यस्ता गतिविधि निरुत्साहनका लागि संस्थाको सम्बन्धन एवं दर्ता खारेज गर्ने कानुन ल्याउन लागेको छ । यस्ता कार्यमा संलग्नहरूलाई नेपालबाटै फिर्ता गर्ने तयारी सरकारको छ । नेपालमा कार्यरत झण्डै दुई सय ५० भन्दा बढी अन्तर्राष्ट्रिय गैरसरकारी संस्था र तिनका पदाधिकारीमाथि कडाइ गर्दै राष्ट्रिय सदाचार नीति ल्याउन लागिएको हो । प्रधानमन्त्री तथा मन्त्रिपरिषद् कार्यालयले राष्ट्रिय सदाचार नीतिको मस्यौदा तयार पारिरहेको छ । प्रधानमन्त्री कार्यालयका प्रवक्ता सहसचिव विनोदबहादुर कुँवरले सार्वजनिक निकाय, निजी क्षेत्र, राष्ट्रिय तथा अन्तर्राष्ट्रिय गैरसरकारी क्षेत्रलगायतलाई नैतिकवान् बनाउन राष्ट्रिय सदाचार नीति ल्याउन लागिएको जानकारी दिए । राष्ट्रिय सदाचार नीतिलाई छिट्टै मन्त्रिपरिषद्बाट स्वीकृत गराउने योजना प्रधानमन्त्री कार्यालयको छ । पूर्वकानुनसचिव एवं सदाचार नीतिका मस्यौदाकार मोहन बञ्जाडेले आईएनजीओहरूले सहयोगका नाममा धर्म परिवर्तन गराउने खतरनाक काम गरिरहेको आरोप लगाए । यो हाम्रो धर्म र सभ्यता नष्ट गराउने दुष्प्रयास हो । धर्म परिवर्तन गराउन खोज्ने तत्वलाई कडाइ नगर्ने हो भने मुलुकले गम्भीर खाले समस्या भोग्नुपर्छ, बञ्जाडेले भने । नेपालको संविधान र फौजदारी कानुनमा पनि धर्म परिवर्तन गराउनेलाई कडा कारवाही गर्ने प्रावधान छ । संविधान र कानुनी व्यवस्थाको पालना गराउन नसक्ने हो त्यस्ता कानुनी प्रावधानको अर्थ रहँदैन, बञ्जाडेले भने । प्रधानमन्त्री तथा मन्त्रिपरिषद् कार्यालयका सचिव केदारबहादुर अधिकारीले कुनै पनि एनजीओले नेपालमा धर्म प्रचारप्रसार गर्न नपाउने स्पष्ट पार्दै भने, गर्छ भने त्यो संविधान र कानुनविपरीत काम हो र उनीहरूलाई कानुनको दायरामा ल्याउनुपर्छ । महत्वपूर्ण प्रावधान  धर्म परिवर्तन गराएको पाइए सम्बन्धन तथा दर्ता खारेज  आईएनजीओ र पदाधिकारीलाई नेपालबाट फिर्ता गरिने  धर्म परिवर्तन नगराउने शपथपत्रमा हस्ताक्षर गर्नुपर्ने  विगतमा बाइबल वितरण गर्ने आईएनजीओलाई सहज सम्बन्धन  आईएनजीओको संख्या दुई सय ५० भन्दा बढी  आईएनजीओमा संलग्न विदेशीलाई ट्रयाक रेकर्ड हेरेर मात्रै अनुमति दिने  कानुन निर्माण, नीति निर्माणमा पक्षपोषण गर्न वा दबाब सिर्जना गर्न निषेध अहिले सदाचार नीतिको मस्यौदामा पनि हामीले यसको प्रस्ताव गरेका छौं । समाज कल्याण परिषद् र महिला, बालबालिका तथा ज्येष्ठ नागरिक मन्त्रालयले विगतमा त्यस्ता एनजीओलाई किन सम्बन्धन दिए छानबिन गर्नुपर्छ । प्रधानमन्त्री कार्यालयले उनीहरूलाई पटक पटक ध्यानाकर्षण गराउँदै आएको छ, सचिव अधिकारीले भने । अहिले पनि आईएनजीओहरूले धर्म परिवर्तन गराउँदै हिँडिरहेका खबरहरू आइरहेका छन््, उनले भने, सरकारले वास्तविकता पत्ता लगाई त्यस्ता आईएनजीओलाई कानुनको दायरामा ल्याउनुपर्छ । धर्म परिवर्तन गराउने प्रस्ताव लिएर नेपाल भित्रिएका एनजीओलाई काम गर्न दिनु राष्ट्रमाथिको बेइमानी हो । समाज कल्याण परिषद् सञ्चालक समितिका सदस्य गोकर्ण भट्ट विगतमा समाज कल्याण परिषद्बाट बाइबल बाँड्ने उद्देश्यले आएका आईएनजीओलाई सरासर सम्बन्धन दिएर संविधानको मर्मलाई कुल्चने काम भएको प्रतिक्रिया दिएका छन् । यस्तो प्रवृत्ति पूर्ण रूपमा बन्द हुनुपर्छ । अहिले प्रधानमन्त्री कार्यालयले पनि त्यसमा कडाइ गर्न परिषद्लाई निर्देशन दिएकाले परिषद्ले पनि केही कडाइ गर्दै आएको छ, उनले भने । सदाचार नीतिको मस्यौदामा धर्म परिवर्तन गराउने कार्य कानुनतः दण्डनीय भएकाले विदेशी व्यक्ति वा संस्थाले प्रत्यक्ष वा परोक्ष रूपमा धर्म परिवर्तन नगर्नेनगराउने शपथपत्रमा हस्ताक्षर गर्नुपर्ने प्रावधान राखिएको छ । यो प्रावधानमा हस्ताक्षर गरेपछि पनि यसमा संलग्न रहेको पाइए सम्बन्धन खारेज गरी नेपालबाट फिर्ता गर्ने व्यवस्था गरिएको छ । समाज कल्याण परिषद्सँग सम्बन्धन प्राप्त गरी झण्डै दुई सय ५० वटा अन्तर्राष्ट्रिय गैरसरकारी संस्थाले नेपालमा विभिन्न क्षेत्रमा क्रियाशील छन् । ती संघ संस्थामध्ये केहीले परिषद्मा सम्बन्धनका लागि प्रस्ताव पेस गर्दा बाइबल वितरण गर्ने भनी स्पष्टै लेखेको थिए । पहिला मनपर्दी सम्बन्धन दिँदा अन्तर्राष्ट्रिय गैरसरकारी संस्थालाई धर्म परिवर्तन गराउने कार्यमा प्रचार गर्न सहज भएको हो । प्रधानमन्त्री कार्यालयले धर्म प्रचार गर्ने अभिप्रायले आउने त्यस्ता आईएनजीओलाई कडाइ गर्न समाज कल्याण परिषद्लाई पत्राचार गरेपछि परिषद्ले केही कडाइ गर्दै आएको छ । प्रधानमन्त्री कार्यालयले लागु गर्ने तयारी गरेको सदाचार नीतिमा दूतावास वा विदेशी धार्मिक संस्थाको सहयोगीको रूपमा वा तिनको न्यारेटिभका लागि काम गर्नेको सम्बन्धन वा दर्ता खारेज गर्ने, आईएनजीओमा काम गर्न आउने विदेशीलाई व्यक्तिगत विवरण (ट्रयाक रेकर्ड) हेरेर मात्रै अनुमति दिने, नेपालको हितविपरीत काम गर्ने, कानुन उल्लंघन गर्नेको सम्बन्धन वा दर्ता खारेज गर्ने, नवीकरण गर्नुपर्ने म्याद नाघेको मितिले तीन महिनापछि खारेज हुने, आईएनजीओमा कार्यरत विदेशी व्यक्ति तीन वर्षभन्दा बढी अवधि नेपालमा सो हैसियतमा रहन नपाउने व्यवस्था गरिएको छ । यसैगरी सदाचार नीतिमा सबै एनजीओले आफ्नो वार्षिक कार्यक्रम र बजेट स्पष्ट गरी अर्थ मन्त्रालयमा निवेदन दिने र अर्थ मन्त्रालयबाट स्वीकृतप्राप्त भएपछि मात्रै नेपालमा खर्च गर्न पाउने व्यवस्था गर्ने, आफ्नो मूल विधान र नेपालमा आबद्ध हुँदा तोकिएको सर्तको उल्लंघन गर्न नपाउने, संस्थाले गरेको करयोग्य खर्चलाई करको दायरामा ल्याउनुपर्ने, लेखापरीक्षण प्रतिवेदन पेस गर्नुपर्ने, नेपालभित्र कुनै पनि प्रायोजनका लागि रकम संकलन गर्न नपाउने अनिवार्य व्यवस्था गरिएको छ । यसैगरी सदाचार नीतिअनुसार अब आईएनजीओहरूले नेपालमा कानुन निर्माण, नीति निर्माणजस्ता विषयमा पक्षपोषण गर्न वा दबाब सिर्जना गर्न पाउने छैनन् भने नेपालविरुद्ध अवाञ्छित लाञ्छना लगाउन, हीन वा द्वेष भावना पैदा गराउन वा घृणा सामग्री तयार गरी आफ्नो देशमा पठाउन वा प्रचार गर्न पाउने छैनन् । अब आईएनजीओहरूले आफैं सीधै परियोजना सञ्चालन गर्न नपाउने, नेपाल सरकारको अनुमतिबेगर कुनै प्रतिवेदन सीधै आफ्नो देशमा पठाउन नपाउने, नेपालको सभ्यता, संस्कृति, सामाजिक सम्बन्ध र सद्भावविपरीत काम गर्न नपाउने, आफ्नो मुलुकका धार्मिक सामाजिक र अन्य एजेन्डामा झुकाव वा लागु गर्न नपाउने कडा व्यवस्था गरिने प्रधानमन्त्री तथा मन्त्रिपरिषद् कार्यालयले जनाएको छ ।"
