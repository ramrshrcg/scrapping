शीर्षक,विवरण
प्रतिवेदन कार्यान्वयन गर,"नेपालको विदेश नीति निर्माण र सञ्चालनबारे पटकपटक बहस र छलफल हुने गरेको छ। एक सार्वभौम देशले अन्तर्राष्ट्रिय सम्बन्धलाई आफ्नो राष्ट्रिय हितअनुकूल बनाउन विदेश नीति तर्जुमा गरेको हुन्छ। परिवर्तित सन्दर्भमा राज्यको विदेश नीति परिवर्तन गर्ने प्रचलन छ। आन्तरिक राजनीतिक संरचनामा हुने उल्लेखनीय परिवर्तनले पनि विदेश नीतिमा परिवर्तनको माग गर्दछ। २०६३ को परिवर्तनसँगै आन्तरिक राजनीतिक संरचनामा उल्लेखनीय परिवर्तन आयो। राजनीतिक संरचनामा आएको परिवर्तनसँगै विदेश नीतिमा परिवर्तनको आवश्यकताबोध भएकाले यसबीचमा विभिन्न सरकारले पटकपटक विदेश नीति निर्माणमा सहयोग गर्न कार्यदल बनाई प्रतिवेदन प्रस्तुत गर्न लगायो, तर अहिलेसम्म कुनै पनि प्रतिवेदन कार्यान्वयन हुन सकेका छैनन्। नयाँ विदेश नीति निर्माण गर्न पटकपटक तयार गरिएका प्रतिवेदन कार्यान्वयनमै नआई थन्काउनुले सत्ता सञ्चालकहरूको अदूरदर्शिता र गैरजिम्मेवार प्रवृत्ति देखाएको छ। २०६३ सालको परिवर्तनपछि बनेका विभिन्न सरकारले मात्र विदेश नीति निर्माण र सञ्चालन सम्बन्धमा ६ वटा कार्यदल गठन गरी प्रतिवेदन तयार गर्न लगाएका छन्। तीमध्ये कूटनीतिक आचारसंहितासमेत छ। परिवर्तनपछिका यी १२ वर्षमा नेपालको विदेश नीति पटकपटक परीक्षणमा परेको छ। विभिन्न मोडहरूमा नेपालको विदेश नीति के हो भनेर प्रश्न पनि उठ्ने गरेको छ। एकातिर यी वर्षमा दुई निकट छिमेकी उच्च महत्वाकांक्षाका साथ आइरहेका छन्। साथसाथै विश्वका अन्य शक्तिशाली देशहरू पनि महत्वाकांक्षाका साथ उदाइरहेका छन्। विश्व परिवेशमा आइरहेका उथलपुथलकारी परिवर्तनका बीचमा नयाँ राजनीतिक यात्राको मार्गचित्र कोर्दै गरेको देशले सन्तुलित विदेश नीति अपनाउन आवश्यक छ। संक्रमणकालीन अवस्थामा वैदेशिक चासो र चलखेल बढी हुने सम्भावनालाई कुनै पनि सार्वभौम मुलुकले नकार्न सक्दैनन्। यसबीचमा नेपालको आन्तरिक राजनीतिमा पनि विदेशी चासो अनावश्यक रूपसम्म पर्ने गरेको चर्चा नचलेको पनि होइन। शान्ति प्रक्रिया र संविधानसभालाई तात्विक निष्कर्षमा पुर्याउँदै गर्दा र संक्रमणकाललाई स्थिरतामा फेर्दै गर्दा पटकपटक सतहमा आउने गरी विदेशी चासो देखिएकै हुन्। विडम्बना, पटकपटकको सरकारले फरकफरक विदेश नीति लिएको अनुभूत भइरह्यो। यस दौरान उठेको अर्को महत्वपूर्ण प्रश्न कूटनीतिक मर्यादाको पनि थियो। कूटनीतिक शिष्टाचार उल्लंघन हुने गरी राजनीतिक व्यक्तिहरूले भ्रमण र भेट गर्ने गरेको समाचार पटकपटक दोहोरिरह्यो। त्यस्तै कूटनीतिक मर्यादा उल्लंघन हुने गरी विदेशी दूतहरूले भेट र संवाद गर्ने गरेको घटनासमेत देखियो। यस्तै कारणले नै एउटा ठोस विदेश नीति र परिपक्व कूटनीतिक आचारसंहिताको आवश्यकता अनुभूत भएको थियो। त्यही अनुभूतिको अभिव्यक्ति थिए विभिन्न सरकारले निर्माण गरेका कार्यदल। तर कार्यदलको निर्माण र तिनले तयार गर्ने प्रतिवेदन आफैंमा उपलब्धि होइनन्। ती उपलब्धिका लागि थालिने पहिलो पाइला मात्र हुन्। कार्यान्वयनमा नआउँदासम्म प्रतिवेदनहरू निर्जीव हुन्छन्। तिनको सार्थक कार्यान्वयनले मात्र जीवन पाउने हुन्। तर पटकपटक बनेका सरकारहरूले प्रतिवेदनलाई केवल देखावटीका रूपमा प्रयोग गरे। तयार प्रतिवेदनलाई कार्यान्वयनमा नल्याउनुलाई केवल संयोगसँग जोड्न मिल्दैन। पटकपटक गरिने उपेक्षा नियतसँग पनि जोडिन्छ। उपेक्षाकै कारण कार्यान्वयनमा नआउनुलाई संक्रमणकाल बहाना बन्न सक्दैन। पटकपटक दोहोरिरहेका उपेक्षाले हालसम्मका सरकार ठोस विदेश नीति र परिपक्व कूटनीतिक शिष्टाचार निर्माण गर्न तत्पर थिएनन् भन्ने संकेत गर्दछ। संक्रमणकाल अब अन्त्य भइसकेको छ। नयाँ संविधानअनुसार राज्यका सबै तहको निर्माण पनि भइसकेको छ। आर्थिक समृद्धि र विकासको नारा लिएको स्थिर सरकारले आफ्नो लक्ष्य हासिल गर्न ठोस विदेश नीति निर्माण एवं सञ्चालन आवश्यक छ। वर्तमान सरकार नयाँ इतिहास निर्माणको अभिभारा बोकेको सरकार हो। त्यसैले कूटनीतिक शिष्टाचार र मर्यादा पनि कायम गर्न जरुरी छ। त्यसका लागि कूटनीतिक आचारसंहिता निर्माणमा ढिलाइ गर्नु हुन्न।"
ओली सरकार आफ्नै कारणले ढल्छः नेता बलायर,"डोटीः नेपाली कांग्रेसका केन्द्रीय सदस्य तथा पूर्वमन्त्री बीरबहादुर बलायरले भारतीय प्रधानमन्त्री नरेन्द्र मोदीको नेपाल भ्रमणले राष्ट्रिय स्वाधिनतामाथि प्रहार भएको बताएका छन् । मोदीको नेपाल भ्रमणका क्रममा बर्दी र हतियारसहितका भारतीय सेनाहरु नेपाली भूमिमा आउनु दुर्भाग्य भएको बलायरले बताए । नेपाल प्रेस युनियन डोटीद्वारा सोमवार आयोजित पत्रकार सम्मेलनमा बोल्दै नेता बलायरले यस्तो बताएका हुन् । नाकाबन्दीको बेला भारतको विरोध गरेर जनमत जुटाएका केपी ओलीबाट मैले यस्तो आश गरेको थिइनँ, उनले भने यसले ओलीको राष्ट्रबादमाथि प्रश्न उठाएको छ । भारतले लगाएको नाकावन्दीबारे नेपाली कांग्रेसले लामो समयपछि आधिकारिक धारणा सार्वजनिक गरेको बताउँदै उनले भने, मोदीको भ्रमणका क्रममा भएको यो प्रवृत्तिले सरकारको राष्ट्रियताप्रतिको व्यवहार प्रष्ट भएको छ । पार्टी एकताले कांग्रेस हर्षित बलायरले नेकपा एमाले र नेकपा माओवादी एकीकरणले कांग्रेस हर्षित भएको बताए । यो एकीकरणले नेपालको राजनीति धु्रवीकरण हुने संकेत दिएको छ नेता बलाएरले भने, यसलाई कांग्रेसले सकारात्मक रुपमालिएको छ । उनले लामो समयदेखिको अस्थिर राजनीति अन्त्य हुने बिश्वास पनि व्यक्त गरे । अब ओली नेतृत्वको सरकारलाई अरु कसैले पनि ढलाउन सक्दैन, यो सरकार शक्तिशाली बनेको छ बलायरले भने, यदि यो सरकार ढल्छ भने आफ्नै कारणले मात्र ढल्छ । देशमा राजनीतिक स्थिरता हुनुपर्ने कांग्रेसको पनि चहाना भएको बलाएरले बताए । कांग्रेस अस्थिर राजनीतिको इतिहास फेरि नदोहोरियोस् भन्ने चाहान्छ, उनले भने । बलायरले सरकार संविधान र प्रजातान्त्रिक मूल्यमान्यताअनुसार चले नेपाली कांग्रेसले सहयोग गर्ने बताए । जनताले पत्याउने खालकाकार्यक्रमहरु जो ले गर्छ उसैलाई जनताले समर्थन गर्छन सरकारले कामगर्नु पर्ने वताउँदै बलाएरले भने अवबोलेर मात्रै हुँदैन, काम गरेर देखाउनु पर्छ । जनताले अव भाषण होईन नगदखोजेको बलायरले बताए ।"
"वाम सरकारमा जाँदै फोरम, राजपाले के गर्ला ?","काठमाडौँ: संघीय समाजवादी फोरम नेपाल केन्द्रीय सरकारमा समावेश हुने भएको छ । सरकारलाई समर्थन दिएको करिब सय दिनपछि फोरमले सरकारमा जाने निर्णय गरेको हो । फोरमले सरकारमा जानका लागि सोमबार बालुवटारमा नेपाल कम्युनिस्ट पार्टीसँग दुई बुँदे सहमतिमा हस्ताक्षर गरेको हो । नेपाल कम्युनिस्ट पार्टीका अध्यक्षद्धय केपी शर्मा ओली र पुष्पकमल दाहाल 'प्रचण्ड'सँग फोरम नेपालका अध्यक्ष उपेन्द्र यादवले दुई बुँदे सहमति गरेका हुन् । सहमति अनुसार अब केही दिनमै फोरम सरकारमा समावेश हुने छ । सत्तापक्ष र फोरम नेपालबीच भएको सहमति अनुसार सरकार संविधान संशोधन गर्न तयार भएको छ । संविधान संशोधनसँग सम्बन्धित विषयहरू देश र जनताको पक्षमा आपसी सहमतिका आधारमा संविधान संशोधन गरी सम्बोधन गरिने सहमतिपत्रमा उल्लेख छ । सरकारद्वारा गर्न सकिने कामहरू सरकारको नीति तथा कार्यक्रममा समावेश गरिने र फोरम नेपाल सरकारमा सामेल हुने उल्लेख गरिएको छ । सर्त संविधान संशोधन फोरम नेपालका महासचिव रामसहाय यादव संविधान संशोधन संशोधन हुने विषयमा सहमति भएपछि फोरम सरकारमा जाने निर्णयमा पुगेको बताउँछन । उनले संविधान संशोधन गर्ने विषयमा हस्ताक्षर भइसकेकाले आपसी छलफल गरी छिट्टै सरकारमा जाने बताए । 'संविधान संशोधनका विषयमा हस्ताक्षर भइसक्यो', फोरम महासचिव यादव भन्छन्, 'अब आपसी छलफलपछि फोरम सरकारमा सामेल हुन्छ ।' राजपा के गर्छ ? फोरम सरकारमा जाने भएपछि राष्ट्रिय जनता पार्टी नेपालबारे प्रश्न उठेको छ । उसले पनि सरकारलाई समर्थन गरिसेको छ । राजपा नेपाल भने अब सरकार के गर्छ त ? त्यो पार्टीले अहिलेसम्म संसदीय दलका नेता समेत चुन्न नसक्दा समस्यामा परेको छ। यता संविधान संशोधनका विषयमा फोरम र सरकारबीच हस्ताक्षर भइसकेको छ । त्यसअघि सरकारमा जाने विषयमा फोरम नेपालले निर्णय गरेलगत्तै राजपाले पनि निर्णय गरेको थियो । फोरमलाई प्राथमिकता सरकारले पनि राजपालाई भन्दा फोरम बढी महत्व दिएको देखिन्छ । सरकारमा जाने विषयमा पनि अब राजपा तातिन्छ की ब्याक हुन्छ ? केन्द्रीय सरकारमा २५ जनाभन्दा बढीको मन्त्रिपरिषद् बनाउन नपाइने संबैधानिक व्यवस्था छ । अहिले २२ सदस्यीय मन्त्रिपरिषद छ । समर्थन गरेको करिब सय दिनपछि संघीय समाजवादी फोरम सरकारमा जान लाग्दा संसदीय दलको नेता समेत छान्न नसकेको राजपा अलमलमा परेको छ । यसअघि नेपाल भ्रमणमा आएका भारतीय विदेश मन्त्री सुष्मा स्वराज र प्रधानमन्त्री नरेन्द्र मोदीले पनि फोरमलाई पहिलो प्राथमिकता दिएका थिए । दुवै भारतीय नेताले फोरम अध्यक्ष उपेन्द्र यादवसँग एकल वार्ता गरे भने राजपाका नेताहरुलाई सामूहिक भेट दिएका थिए । फोरमबाट ३ जना मन्त्री भएपछि त्यो कोटा पनि सकिन्छ । त्यसपछि राजपालाई थप धर्मसंकट छ । सरकारमा जान्छु भन्दा पनि कसरी समावेश गर्ने भन्नेमा प्रधानमन्त्री केपी शर्मा ओलीलाई समेत समस्या पर्ने अवस्था छ । सरकारमा जान तयार: झा राजपाका प्रवक्ता केशव झा संविधान संशोधनमा सरकारले प्रतिबद्धता जनाए सरकारमा जान कुनै आपत्ति नहुने बताउँछन् । संशोधनमा प्रतिबद्धता भएमा हामीलाई सरकारमा जान कुनै आपत्ति छैन, उनले भने। नेपाल कम्युनिस्ट पार्टीसँग पछिल्लो समयमा सरकारमा जाने विषयमा कुराकानी नभएको उनले बताए । हामीसँग कुनै कुराकानी भएको छैन,उनले अगाडि भने । पहिले माग पुरा होस उता राजपाका नेता लक्ष्मणलाल कर्ण माग पूरा नभएपछि मात्रै सरकारमा जाने बताउँछन । हाम्रो बटमलाइन संविधान संशोधन हो', उनले भने, 'संविधान संशोधन नभएसम्म राजपा सरकारमा जाँदैन । प्रतिनिधि सभामा फोरम नेपालले प्रत्यक्षमा १० र समानुपातिकमा ६ गरी १६ सिट जितेको छ । राजपाले प्रत्यक्षमा ११ सिट र समानुपातिकमा ६ गरी १७ सिट जितेको छ । सम्बन्धित समाचार: नेकपा र फोरमबीच दुई बुँदे सहमति, फोरम सरकारमा सामेल हुने"
"'कांग्रेस प्रतिपक्ष जस्तो हुनै सकेन, देउवाले झन् कम्जोर बनाए'","काठमाडौँ: नेपाली काग्रेसका केन्द्रीय सदस्य डा शेखर कोइरालाले संघीय संसदमा आफ्नो पार्टीले सशक्त प्रतिपक्षको भूमिका निर्वाह गर्न नसकेको बताएका छन् । सरकारको नीति तथा कार्यक्रममा कांग्रेस मौन बसेपछि डा कोइरालाले गृहनगर विराटनगर आएर पछिल्लो अभिव्यक्ति दिएका हुन् । कोइरालाले सोमवार गुराँस पुस्तकालको ४८ औँ स्थापना दिवसमा भने, 'सरकारको नीति तथा कार्यक्रममा कांग्रेसले समर्थन या विरोध गर्नुपर्थ्यो । मौन बस्नु दुर्भाग्य हो, यसले लोकतन्त्रलाई कमजोर बनाउँछ । 'कांग्रेस मौन बस्नुले विरोध वा समर्थन के गरेको बुझ्न सकिएन ?' कोइरालाले प्रश्न गरे । कांग्रेस सभापति शेरबहादुर देउवाको कार्यशैलीप्रति असन्तुष्ट देखिँदै आएका कोइरालाले पार्टीमा जस्तै संसदमा पनि कांग्रेसको उपस्थिति सभापतिले कमजोर बनाएको टिप्पणी गरे । 'संसदमा प्रतिपक्ष कमजोर बन्दा लोकतन्त्र कमजोर बन्ने खतरा बढ्छ,' कोइरालाले भने, 'कांग्रेसले प्रतिपक्ष जस्तो व्यवहार पनि देखाउन सकेन र काम पनि गर्न सकेन ।' संसदमा कांग्रेसको उपस्थिति न्यून भए पनि भूमिका शसक्त हुनुपर्ने उनको सुझाव थियो । प्रतिपक्षी सशक्त हुन नसक्दा सरकार तानाशाही बन्दै जाने उनको ठोकुवा छ । आफ्नो कार्यकाल अझै ३ वर्ष बाँकी रहेको सार्वजनिक अभिव्क्ति दिँदै हिँडेका सभापति देउवालाई कोइरालाले भने, 'विधान अनुसार निर्वाचित भएका सभापति विधान अनुसार नै १ वर्ष ९ महिनापछि स्वत: हटनु हुनेछ ।' प्रधानमन्त्री केपी शर्मा ओलीका पछिल्ला गतिविधिले लोकतन्त्र गुम्ने त होइन भन्ने काला बादलहरु देखा परिरहेको उनले बताए । 'कांग्रेस सशक्त प्रतिपक्षी बन्न सकेन भने प्राप्त उपल्ब्धि गुमेर जाने खतरा बढन सक्छ', कोइरालाले भने । गणतन्त्र दिवसको अवसरमा माओवादीका पूर्वसभासद् बालकृष्ण ढुंगेललाई आममाफी दिने ओली सरकारको रवैयाले प्राप्त लोकतन्त्र गुम्ने खतर बढेको उनको संकेत थियो । डा कोइरालाले न्यायपालिका दिनानुदिन कम्जोर हुदै गएको पनि बताए ।"
कांग्रेसका शीर्ष नेताबीच घोचपेच,"काठमाडौं : प्रमुख प्रतिपक्षी दल कांग्रेसभित्र चुलिएको गुटगत असन्तुष्टिमाथि दलका शीर्ष नेताहरूबाटै व्यंग्यात्मक घोचपेचका रूपमा अभिव्यक्त भएको छ । पार्टीलाई गतिशील बनाउन नसकेको भन्दै आलोचना झेलिरहेका सभापति शेरबहादुर देउवाले कसैले आफूलाई गेटआउट भन्दैमा पार्टी सभापति नछाड्ने बताएका छन् भने उनी इतर गुटका वरिष्ठ नेता रामचन्द्र पौडेलले मौजुदा अवस्थामा पार्टी नेतृत्वले गल्ति गरेर पार्टी एक हुन नसकेको भनाइ राखेका छन् । कांग्रेसनिकट नेपाल प्रेस युनियनको २७ औं वार्षिकोत्सवमा काठमाडौंमा आइतबार भएको कार्यक्रममा सभापति देउवाले वरिष्ठ नेता रामचन्द्र पौडेल र युवा नेताहरूको नाम नलिई कसैले नेतृत्व छाड्न दबाब दिँदैमा पद नछाड्ने दृढता व्यक्त गरेका हुन् । कार्यक्रममा महामन्त्री डाशशांक कोइरालाले सभापति देउवा र वरिष्ठ नेता रामचन्द्र पौडेललाई एक हुन आग्रह गरेपछि उनले त्यस्तो दृढता व्यक्त गरेका हुन् । महामन्त्री कोइरालाले सभापति देउवा र वरिष्ठ नेता पौडेलले पार्टीभित्र किन गुटबन्दी गरेको प्रश्न गरेका थिए । उनले भने, के कालागि तपाईंहरूबीच मतभेद आएको हो ? सत्ताका लागि कि आपसी भेदभावले ? उनले आफू पार्टीका गुट उपगुट अन्त्य गर्दै कांग्रेस एक ढिक्का पार्ने मिसनमा सक्रिय रहेको दाबीसमेत गरे । महामन्त्री कोइरालापछि मन्तव्य दिएका सभापति देउवाले पार्टी सभापतिका रूपमा आफ्नो चाहना पनि पार्टी एक ढिक्का बनाएर अघि बढ्ने रहेको दाबी गरेका थिए । उनले भने, तर केही सार्थीहरू गेट आउट भन्न थालेका छन् । कसैले गेट आउट भन्दै आफू नेतृत्व नछाड्ने दृढता व्यक्त गर्दै उनले यसअघि आफूले पराजित हुँदा कसैलाई त्यस्ता वचन नलगाएको स्मरण गरे । उनले भने, म पनि दुईदुई पटक महाधिवेशनमा पराजित भएँ, तर कसैलाई गेट आउट भनिनँ । उनले तीन वर्षपछि हुने महाधिवेशनमा आफू पराजित भए पनि सहर्ष स्वीकार गर्ने बताए । महाधिवेशनसम्म यस्तो नगर्नुस्, उनले भने, पार्टीको सवालमा सबै एकजुट भएर अघि बढौं । कांग्रेसले यसपल्ट हारे पनि आगामी निर्वाचनमा जित्ने गरी अघि बढ्न अहिलेदेखि नै सबै आआफ्नो ठाउँबाट खट्नुपर्नेमा उनले जोड दिए । हार्दैमा आत्तिइहाल्नु नपर्ने भन्दै उनले पार्टीमा एकजुट भएर अघि बढ्न जोड दिए । पार्टी बलियो बनाउन हामी एक भएर अघि बढ्न आवश्यक छ, उनले थपे, एमालेमाओवादी एक हुन सक्ने, एउटै पार्टीका हामी किन मिल्न नसक्ने ? अहिलेको आवश्यकता कांग्रेस एकजुट हुने हो । वरिष्ठ नेता पौडेलले आफूले चाहना गर्दैमा पार्टीभित्र सबै एक हुने अवस्था नरहेको जिकिर गरे । उनले भने, चाहना गर्दैमा एकता हुने अवस्था छैन । एकताका लागि ठोस आधार बन्नु पर्यो । उनले पार्टी विधानअनुसार र लोकतान्त्रिक विधिले चल्न नसकेको आरोप लगाए । उनले पार्टीमा आफ्नो फरक धारले पनि कांग्रेसलाई फाइदा नै हुने दाबी गरे । पार्टी एकजुट बनाउन नेताकार्यकर्ताको न्यायपूर्वक, निष्पक्ष र पारदर्शी मूल्यांकन गरे धेरै कुरामा मिलेर अघि बढ्न सकिन्छ, उनले भने । दुई कम्युनिस्ट पार्टीको गठबन्धनले कांग्रेस पराजित भएको पार्टी सभापति देउवाको भनाइमा आफू कहिल्यै सहमत हुन नसक्ने उनको भनाइ थियो । सिद्धान्त विजयी भए पनि चुनावमा कांग्रेस हारेको भन्दै उनले मतदाता आकर्षित गर्न नयाँ कार्ययोजना बनाउन जोड दिए । उपसभापति विमलेन्द्र निधिले वाम घटकको सरकार देशका सबै क्षेत्रमा सिन्डिकेट लगाउन अघि बढेको आरोप लगाए । उनले भने, सरकारको सय दिन हेर्दा चौतर्फी प्रहार गर्न लागेको देखिन्छ । उनले संघीयता र समावेशीतालाई वाम सरकारले सिध्याउन लागेको आरोपसमेत लगाए । उनले प्रेसलाई समेत सरकारले नियन्त्रण गर्न खोजेको आरोप लगाउँदै कांग्रेस त्यसविरुद्ध कडा प्रतिरोध गर्ने चेतावनी पनि दिए । पूर्वसञ्चारमन्त्री कांग्रेस नेता मिनेन्द्र रिजालले वाम सरकारले चिनियाँ मोडलको सञ्चारमाध्यम तयार पार्ने प्रयास गरिरहेको आरोप लगाए । उनले भने, यस्तो हुन सक्दैन । म सञ्चारमन्त्री हुँदा तत्कालीन एमालेका दर्जनौं प्रभावशाली नेताले मलाई तराईका केही एफएम बन्द गर्नु पर्यो भन्दै लिस्ट नै लिएर आउनुभएको थियो, उनले भने, मैले उहाँहरूको प्रस्ताव ठाडै अस्विकार गरें ।"
सर्वोच्च अदालत फैसलामा 'फेल ',"काठमाडौं : मुद्दा फैसलामा ६० प्रतिशत कटाउने लक्ष राखेर न्यायपालिकाको पञ्चबर्षिय रणनीतिक योजना बनाइए पनि डेढ दशको मूल्याङ्कनले सबै भन्दा माथिल्लो तह सर्वोच्च अदालत भने सधैं असफल भएको छ । जिल्ला र पुनरावेदन (हाल उच्च) अदालत भने पछिल्लो समयमा आएर मुस्किलले लक्षमा टेक्न सकेका छन् । मुद्दा फैसलामा सर्वोच्चको यो अवस्थाले छिटोछरितो र न्यायको पहुँचमा चिन्ता थपेको छ । मुद्दामा कम फैसला हुनु भनेको न्यायमा विलम्ब हो । आर्थिक बर्ष २०६१, ०६२ देखि २०६५, ६६ सम्म पहिलो रणनीतिक योजना लागू भएको थियो । त्यसपछि दोस्रो सकिएर अहिले तेस्रो योजना चालु छ । योजना अनुरुप पछिल्लो समयमा आएर जिल्ला र उच्च अदालतले भने मुस्किलले लक्षमा पुगेका छन् । सर्वोच्चको रेकर्ड अनुसार केदारप्रसाद गिरी प्रधानन्यायाधीश रहेका बेला आर्थिक बर्ष २०६४, ६५ मा १८ हजार पाँच सय ६४ मुद्दा हुँदा ३० दशमलव २१ प्रतिशत मुद्दा छिनिएको थियो । यस अवधिमा पुनरावेदनमा ४७ प्रतिशत र जिल्लामा ४६ दशमलव १४ प्रतिशत मात्र सफलता हात लाग्यो । त्यसपछि प्रधानन्यायाधीश अनुपराज शर्माको नेतृत्वको सर्वोच्चमा आव २०६५, ०६६ मा कुल १७ हजार नौ सय ६१ मुद्दा मध्ये ३८ दशमलव ८९ प्रतिशत मात्र सफलता मिल्यो । यो बर्ष पुनरावेदनमा भने ४६ दशमलव २४ प्रतिशत र जिल्लामा ५१ दशमलव ६ प्रतिशत सफलता मिलेको छ । यस्तै रामप्रसाद श्रेष्ठको नेतृत्वको सर्वोच्चले आव ६६, ६७ मा १७ हजार तीन सय ५४ थान मुद्दा हुँदा ४४ दशमलव ४७ प्रतिशत सफलता पाएको देखिन्छ । यो बर्ष पुनरावेदनमा ६३ दशमलव ५७ प्रतिशत र जिल्लामा ५५ दशमलव ९८ प्रतिशत मुद्दाको टुंगो लागेको छ । यता खिलराज रेग्मी नेतृत्वको सर्वोच्चले आर्थिक बर्ष ६७, ६८ मा १७ हजार आठ सय ४२ थान मुद्दा हुँदा ४१ दशमलव ७५ प्रतिशत मात्र फैसला गर्न सक्यो । यस बर्ष पुनरावेदनमा ६३ दशमलव ५४ प्रतिशत र जिल्लामा ५५ दशमलव ७९ प्रतिशत लक्ष हासिल भएको छ । यता रेग्मी नेतृत्वकै सर्वोच्चले आव ६८, ६९ मा आएर १९ हजार ५३ मुद्दा हुँदा ३३ दशमलव २७ प्रतिशत मात्र प्रगति भएको छ । पुनरावेदनमा ६८ दशमलव २५ प्रतिशत र जिल्लामा ५८ दशमलव १५ प्रतिशत प्रगति भएको छ । त्यसपछिको बर्ष दामोदरप्रसाद शर्मा नेतृत्वको सर्वोच्चले ६९, ७० मा २० हजार आठ सय ११ थान मुद्दा हुँदा सर्वोच्चमा २० दशमलव ९५ प्रतिशत मुद्दा छिन्यो । यो बर्ष इतिहासमै सबै भन्दा निरासाको बर्षमा दरिएको छ । रेग्मी सरकारमा गएपछि न्यायालयमा संक्रमणकाल शुरु भयो र सर्वोच्चमा समयमै रिक्त न्यायाधीश पदमा नियुक्ति हुन सकेन । यो बर्ष पुनरावेदनमा भने ६१ दशमलव ९८ प्रतिशत र जिल्लामा ५५ दशमलव ४४ प्रतिशत फैसला भयो । पहिलो रणनीतिक योजनाको आखिरी बर्ष ७०,७१ मा रामकुमार प्रसाद साह नेतृत्वको सर्वोच्चमा २४ हजार सात सय ३५ मुद्दा हुँदा २४ दशमलव चार प्रतिशत मुद्दाको टुंगो लागेको थियो । यता पुनरावेदनमा भने ६९ दशमलव ४६ र जिल्लामा भने ६१ दशमलव ५१ प्रतिशत सफलता प्राप्त भएको छ । कल्याण श्रेष्ठको नेतृत्वकालमा मुद्दा किनारामा केही प्रगति देखिए पनि लक्षमा पुग्न भने सर्वोच्च असफल नै रह्यो । श्रेष्ठ स्वयम् रणनीतिक योजनाका थिङ ट्याङ्क मानिन्छन् । उनको कार्यकाल आव ७१,७२ मा कुल मुद्दा २८ हजार दुई सय ७५ हुँदा सर्वोच्चमा २२ दशमलव ८० प्रतिशत मात्र सफलता हासिल भएको छ । यो बर्ष पुनरावेदनको लक्ष ७२ दशमलव २८ प्रतिशत र जिल्लामा ६५ दशमलव ८१ प्रतिशतमा उक्लिएको छ । यसपछि सुशिला कार्की नेतृत्वको सर्वोच्चले ७२,७३ मा ३५ हजार एक सय ६९ मुद्दामा ३१ दशमलव ७८ प्रतिशत सफलता पाएको छ । यो बर्ष पुनरावेदनले ६३ दशमलव ११ र जिल्लाले ६२ दशमलव ३६ प्रतिशत सफलता हासिल गरेको छ । गोपाल पराजुली नेतृत्वमा आएपछिको सबै भन्दा पछिल्लो प्रतिवेदनको अवस्था अनुसार आव ७३, ७४ मा ३४ हजार तीन सय ५३ थान मुद्दा हुँदा ३२ दशमलव ९५ प्रतिशत मात्र लक्ष हासिल भएको छ । उच्च अदालत (तत्कालिन पुनरावेदन) ले भने ६२ दशमलव ८३ प्रतिशत र जिल्लाले ६७ दशमलव ८३ प्रतिशत सफलता पाएका छन् । योजनाको शुरु बर्ष २०६१, ०६२ मा ३१ दशमलव ४३ प्रतिशत, ०६२, ०६३ मा ३६ दशमलव ५६ प्रतिशत, ०६३, ०६४ मा ३१ दशमलव ९२ प्रतिशत मात्र सफलता हासिल भएको अभिलेखबाट देखिन्छ । यता सर्वोच्चले भने आफ्ना बार्षिक प्रतिवेदनहरुमा न्यायाधीश र जनशिक्त अभाव, कम बजेट, साधन, स्रोत र प्रविधिको कारण दर्शाउँदै आएको छ । समग्रमा हेर्दा लक्ष्य हासिल भएको अवस्था हो । सर्वोच्चमा भने कमै भएको हो, सर्वोच्चका रजिष्ट्रार महेन्द्रनाथ उपाध्यायले अन्नपूर्ण पोष्टसँग भने, माथिल्लो अदालत भएकाले फैसला गर्दा विषयवस्तुको गम्भिरताले पनि प्रभाव पार्दछ । न्यायाधीशको कमी, वहश लम्विने, सूचनाप्रविधि जस्ता कारणले पनि मुद्दामा प्रभाव पर्यो । योजना अनुसार अहिले आएर प्रति न्यायाधीश फछ्र्योट संख्यामा प्रगति भएको छ । उनले ढिला हुनुमा अनेक कारण रहेको बताए ।"
'प्रदेश सरकारलाई डमरु बनाइयो',"पोखरा : मुख्यमन्त्री पृथ्वीसुब्बा गुरुङले प्रदेश सरकारलाई डमरु बनाउन खोजिएको बताएका छन् । आफ्नो सरकारका सय दिनका उपलब्धि सार्वजनिक गर्ने क्रममा आइतबार उनले संघीयता असफल बनाउन पनि खोजिएको समेत सुनाए । हामीलाई डमरु बनाउन खोज्या छ, यता बजायो एउटा पाटो बज्छ, उता बजायो अर्काे पाटो बज्छ, उनले भने, कि त नेपाल सरकार बज्छ, कि त स्थानीय सरकार बज्छ, प्रदेश सरकार कहाँ कहाँ ? हामी त बीचमा छौं । संघीय प्रणाली असफल पार्ने प्रयत्नका बीचमा सरकार सफल पार्न ४ नम्बर प्रदेशले महत्वपूर्ण भूमिका खेलेको उनको भनाइ थियो । आफूहरुलाई डमरु बनाउन खोजिएकै प्रसंगमा मुख्यमन्त्री गुरुङले कोरलापोखरा, पोखरादुम्कीबास द्रुतमार्ग बनाउन सम्भाव्यता अध्ययन गर्न चिनियाँ कम्पनीलाई दिन सहमति माग्दा नेपाल सरकारले अहिलेसम्म नदिएको दुखेसो पोखे । धेरै लगानीकर्ता कुराकानी गर्न आएका छन्, उनले भने, लगानी गर्न पनि सम्भाव्यता गर्नुपयो, नेपाल सरकारले सहमति भयो भन्ने २ शब्द पनि लेखेर पठाएको छैन । विदेशीले लगानी गर्ने ठाउँमा नेपाल सरकारको सहमति चाहिनेमा सहयोग नपाएको उनको भनाइ थियो । अन्तर्राष्ट्रिय स्तरको खेलकुद स्टेडियम बनाउन विदेशी लगानी ल्याउन पनि त्यही अप्ठेरो परेको उनले सुनाए । प्रदेश सरकारले २ वर्षभित्र सबै ठाउँमा आधारभूत खानेपानी पुयाउन राखेको लक्ष्य पूरा गर्न खानेपानी नपुगेका ठाउँहरुको यकिन तथ्यांक लिइसकेको जानकारी पनि उनले दिए । बिजुली नपुगेका गाउँबस्तीमा २ वर्षभित्र बिजुली पुयाउने गरी पनि ठाउँ पहिचान गरेको पनि उनले सुनाए । हाम्रो प्रदेशसँग कतिवटा प्रोजेक्ट छन् भन्ने हामीसँग ठ्याक्कै बैंक छ, कस्तो प्रोजेक्ट र कार्यक्रम बनाएर लैजाने भन्ने कुरामा क्लियर छौं, मुख्यमन्त्री गुरुङले भने । अहिलेसम्मका उपलब्धिका आधारमा सबै प्रदेशभन्दा १ नम्बर भएको दाबी मुख्यमन्त्री पृथ्वीसुब्बा गुरुङले दाबी गरे । हामीलाई चाहिने कानुनी प्रबन्ध गर्न सक्यौं, उनले भने, ७ वटा प्रदेश सरकारले ल्याएका नीति कार्यक्रममध्ये दाबाका साथ भन्छु ४ नम्बर प्रदेशकै सबैभन्दा उत्तम । गत सालको नेपाल सरकारको नीति तथा कार्यक्रम र ४ नम्बर प्रदेशको नीति तथा कार्यक्रम कुनचाहिँ पहिलो भनेर छुट्याउन हम्मेहम्म पर्ने उनको दाबी थियो । हाम्रो विकासको रोडम्यापको झलक नीति र कार्यक्रमले दिएको छ, उनले भने, बजेटले जे कुरालाई प्राथमिकता दिएको छ, बजेट हाम्रो रोडम्यापको प्रारम्भ हो । प्रदेश सरकारमा चाहिने जनशक्ति र संरचनाबारे ४ नम्बरले जे भनेको छ त्यसैलाई नेपाल सरकारले गाइड लाइन मानेको दाबी मुख्यमन्त्री गुरुङले गरेका छन् । हामी प्रदेश सरकारहरुको लिडिङ गरिराछौं, उनले भने, त्यसमा हामीलाई गर्व छ । प्रदेश मन्त्रिपरिषदका प्रवक्तासमेत रहेका भौतिक पूर्वाधार मन्त्री रामशरण बस्नेतले सरकारको सय दिनका उपलब्धि ४१ बुँदामा सार्वजनिक गरेका थिए । उनले आफ्नो आधार स्तम्भको रुपमा विभिन्न कानुन तर्जुमा, नीति, कार्यक्रम र बजेटमार्फत विकासको मार्गचत्र प्रस्तुत गरिसकेको सुनाए । नयाँ संरचना अनुसार आवश्यक भौतिक संरचना, जनशक्ति व्यवस्थापन, आवश्यक नीति तथा कानुन र कार्यविधिको निर्माण गरिएको छ, उनले भने, प्रदेश सरकारको पहिलो अभ्यास, निर्माणाधीन प्रदेशका अस्थायी संरचना, न्यून जनशक्ति, दिशाबोध नभएको संगठन प्रणाली र कार्य संचालनको प्रक्रिया र आधार नहुँदा पनि यसको निर्माण गर्दै प्रदेशलाई अधिकार सम्पन्न र कार्यमूलक बनाउने कार्य प्रारम्भ भएको छ । प्रदेश मन्त्रिपरिषद्को १४ वटा बैठक भई ७५ वटा विषयमा छलफल तथा निर्णय भएको जानकारी मन्त्री बस्नेतले दिए । ७ वटा विधेयक प्रदेश सभाबाट पारित भइसकेको र १० वटा विधेयकको मस्यौदा तयार गरिसकेको पनि उनले सुनाए । प्रदेश नीति तथा योजना आयोगको गठन आदेश स्वीकृत भइसकेको छ, मन्त्री बस्नेतले भने, प्रदेश आकस्मिक कोष सञ्चालन सम्बन्धी विधेयक, स्थानीय तहको कानून तर्जुमा सम्बन्धी विधेयक र प्रदेश दुग्ध विकास बोर्ड सम्बन्धी विधेयक मन्त्रिपरिषद्बाट स्वीकृत भई प्रदेश सभामा पेश हुने चरणमा छ । प्राकृतिक स्रोत दोहन आदि गुनासो सम्बोधन गर्न ३ वटा मन्त्रीस्तरीय समिति गठन भई प्रतिवेदन प्राप्त गरी कार्यान्वयनको लागि सम्बन्धित निकायमा पठाइएको जानकारी मन्त्री बस्नेतले दिए । प्रदेश सञ्चित कोष खडा गरिसकेको, विद्युतीय सुशासन गुरुयोजना निर्माणका लागि आधार पत्रलाई मन्त्रिपरिषद्बाट स्वीकृत गरिएको, प्रदेश विपद् व्यवस्थापन समिति र सुरक्षा समिति गठन गरिसकेको विषयलाई पनि सरकारका उपलब्धिका रुपमा मन्त्रीले सुनाए । प्रदेश स्तरका मन्त्रालयहरुका लागि आवश्यक कार्यालय भवन लगायत सामग्रीको व्यवस्थापन गरिएको उनको भनाइ थियो । प्रादेशिक प्रशासनिक संरचना निर्माणका लागि स्थान पहिचानसहितको प्रतिवेदन मन्त्रिपरिषद्बाट स्वीकृत भइसकेको जानकारी उनले दिए । सरकारले सार्वजनिक गरेको ४१ बुँदे कार्यप्रगति विवरणमा ग्रामीण पर्यटन विकास तथा प्रवद्र्धनका लागि प्रदेशभित्र हाल सञ्चालनमा रहेका होमस्टेको विवरण संकलन भएको पनि उल्लेख छ । सरकारले प्रदेशभर ३ सय पर्यटकीय गाउँ घोषणा गर्ने यसअघि नै सार्वजनिक गरेको थियो । एक स्थानीय तह एक उद्योग ग्राम कार्यक्रमअन्तर्गत उद्योग ग्राम स्थापनाका लागि २६ स्थानीय तहबाट जग्गा पहिचान भएको छ, विवरणमा उल्लेख छ ।"
सरुवा भएकै कर्मचारी जाँदैनन् विमानस्थल अध्यागमन,"काठमाडौं : त्रिवि अध्यागमन कार्यालयले तत्काल कर्मचारी नपठाए दैनिक कार्य सम्पादनमै कठिनाइ हुने भन्दै आइतबार गृहमा पत्राचार गरेको छ । विमानस्थल अध्यागमन कार्यालयले सरुवा भएका १४ जनालाई तत्काल पठाइदिन आग्रह गरेको हो । त्रिवि विमानस्थले जेठ ७ देखि दैनिक २१ घण्टा सेवा सुरु गरिसकेको छ । अध्यागमन कार्यालयले पनि आइतबार देखि २१ घण्टे सेवा सुरु गरेको छ । अध्यागमन कार्यालयले अन्नपूर्ण, कञ्चनजंघा र सगरमाथा समूह छुट्याइ बिहान ६ देखि राति ३ बजेसम्मका लागि कर्मचारी व्यवस्थापन गरेको छ । तीन सिफ्ट सुरु गरे पनि कर्मचारी अभावका कारण अहिले प्रत्येक सिफ्टमा २५ जना मात्र कर्मचारी खटिएका छन् । प्रत्येक सिफ्ट ४० जनाको क्षमता छ । गृहले त्रिवि अध्यागमनमा कर्मचारी नपठाउँदा सेवाग्राहीले दिनहुँ सास्ती व्योहोर्दै आएका छन् । कर्मचारी अभाव हुँदा सेवाग्राहीको लामो लाइन लाग्नु पर्ने तथा कहिले कहीं जहाजसमेत छुट्नबाट पीडित भएकोले कर्मचारी पठाउन अध्यागमनले ताकेता गरेको हो । विमानस्थल अध्यागमनमा १ सय २९ अधिकृतको दरबन्दी छ । हाल ७५ जना मात्र कार्यरत छन् । विभिन्न निकायबाट विमानस्थल अध्यागमनमा सरुवा भएका १४ जना कर्मचारी हाजिर हुन गएका छैनन् । उनीहरू त्रिवि अध्यागमन कार्यालयमा भएको सरुवा रद्द गराउन लबिङमा लागेको स्रोतले दाबी गरेको छ । शक्तिका आडमा गृहले केही कर्मचारीको सरुवा रद्द पनि गरिसेकको छ । पदभार ग्रहण गर्ने वित्तिकै अध्यागमन सुधार गर्ने प्रतिवद्धता जनाएका गृहमन्त्री रामबहादुर थापामाथि कर्मचारी व्यवस्थापन गर्न नसकेको भन्दै आलोचना हुन थालेको छ । मन्त्री बने लगत्तै त्रिवि अध्यागमन कार्यालय अनुगमन गर्न पुगेका गृहमन्त्री थापाले अध्यागमन सुधार्ने प्रतिवद्धता जनाएका थिए । राजनीति पहुँचका आधारमा त्रिवि अध्यागमनबाट कर्मचारीलाई भाटभट अन्यत्र सरुवा गर्ने तर त्यहाँ सरुवा भएकालाई पठाउन उदासिन बनेको गृहमाथि आरोप लागेको छ । विमानस्थल अध्यागमनमा हाजिर हुन नजानेमा राकेश पाण्डे, खडगबहादुर श्रेष्ठ, विमल भट्टराई, जितेन्द्र बलामी, सुनील पौडेल, सञ्जिव निरौला, जनकराज शर्मा, शम्भुप्रसाद यादव, तुलसीप्रसाद दाहाल, कन्हैयाकुमार मि श्र, ईश्वरप्रसाद कलवार, अमरदीप सुनवार, सविना कोइराला र विजय इङनाम छन् । गृहबाट सरुवा भएका कृष्णराज रेग्मी भने आइतबार हाजिर भएका छन् । अध्यागमनमा हाजिर नभएका कर्मचारी राकेश पाण्डे खडग बहादुर श्रेष्ठ विमल भट्टराई जितेन्द्र बलामी सुनील पौडेल सञ्जिव निरौला जनकराज शर्मा शम्भुप्रसाद यादव तुलसीप्रसाद दाहाल कन्हैयाकुमार मि श्र ईश्वरप्रकाश कलवार अमरदिप सुनुवार सविना कोइराला विजय इङनाम"
"नेकपा र फोरमबीच दुई बुँदे सहमति, फोरम सरकारमा सामेल हुने","काठमाडौं : संघीय समाजवादी फोरम, नेपाल संघीय सरकारमा सामेल हुने भएको छ। सत्तारुढ नेपाल कम्युनिस्ट पार्टी (नेकपा) र संघीय समाजवादी फोरम नेपालबीच सोमबार बिहान संविधान संशोधन तथा सरकारमा सहभागिताबारे सहमति भएको हो। प्रधानमन्त्री निवास बालुवाटारमा सोमबार बिहान प्रधानमन्त्री एवं नेकपाका अध्यक्ष केपी शर्मा ओली, नेकपा अध्यक्ष पुष्पकमल दाहाल प्रचण्ड र फोरम नेपालका अध्यक्ष उपेन्द्र यादवबीच संविधान संशोधन र सरकारमा सहभागिताबारे सहमति भएको हो। सत्तापक्ष र फोमर नेपालबीच भएको सहमतिअनुसार सरकार संविधान संशोधन गर्न तयार भएको छ। सहमतिपत्रमा 'संविधान संशोधनसँग सम्बन्धित विषयहरू देश र जनताको पक्षमा आपसी सहमतिका आधारमा संविधान संशोधन गरी सम्बोधन गरिने' उल्लेख छ। 'सरकारद्वारा गर्न सकिने कामहरू सरकारको नीति तथा कार्यक्रममा समावेश गरिने' सहमतिपत्रमा उल्लेख छ। सहमतिको दोस्रो बुँदामा 'संघीय समाजवादी फोरम नेपाल सरकारमा सहभागी हुने' उल्लेख छ। सहमतिपत्र"
राजपाले समर्थन फिर्ता लिए मात्र विश्वासको मत लिनुपर्ने,"जनकपुर : प्रदेश २ का सभामुख सरोज यादवले गठबन्धन दल राजपाले सरकारलाई दिएको समर्थन फिर्ता लिए मात्र मुख्यमन्त्रीले संसद्बाट विश्वासको मत माग्नुपर्ने बताएका छन्। सभामुख यादवले प्रदेशसभाको सबैभन्दा ठूलो दल नेकपाले समर्थन फिर्ता लिए पनि मुख्यमन्त्री लालबाबु राउत नेतृत्वको गठबन्धन तत्काल नढल्ने अन्नपूर्णसँग बताएका हुन्। कानुनतः सरकारबाहिर रहेको दलले समर्थन फिर्ता लिँदा कुनै असर नपर्ने उनको भनाइ छ। राजपाले पनि समर्थन फिर्ता लिएको भए मुख्यमन्त्रीले विश्वासको मत लिनुपथ्र्यो, उनले भने, तर, अहिले त्यो अवस्था छैन। राजपा सरकारमै छ, सम्भवत रहन्छ पनि। उनका अनुसार सरकारमा सहभागी नभएका दलले समर्थन फिर्ता लिँदा विश्वासको मत पनि लिनु नपर्ने व्यवस्था छ। सरकारमा सहभागी राजपाले समर्थन फिर्ता लिएको भए विश्वासको मत लिनुपर्ने आवश्यकता हुन्थ्यो, उनले भने। समर्थन फिर्ता लिएपछि अब नेकपा प्रमुख प्रतिपक्षी बनेको छ। सदनमार्फत सरकारको समर्थन फिर्ता लिएपछि कानुनतः अब नेकपा प्रतिपक्षी दल बनेको प्रदेशसभा सचिवालयले जनाएको छ। सदनमा नेकपाको सदस्य संख्या ३२ छ। अहिलेसम्म प्रमुख प्रतिपक्षीको हैसियत पाएको कांग्रेससँग १९ सांसद छन्। नेकपा ठूलो प्रतिपक्षी दल बनेपछि अब यो हैसियत उसले नै पाउने प्रदेशसभा सचिवालयले जनाएको छ। अब हुने सदनको बैठकमा नेकपालाई प्रमुख प्रतिपक्षी दल बनाउने तयारी सरकारले गरेको उनले सुनाए। कांग्रेस प्रदेशसभा संसदीय दलका नेता रामसरोज यादवले अब नेकपालाई प्रमुख प्रतिपक्षी दल बनाउँदा आपत्ति नहुने बताए। संघीय समाजवादी फोरमका लालबाबु राउतको नेतृत्वमा बनेको गठबन्धन सरकारलाई तत्कालीन एमाले र माओवादी केन्द्रले विश्वासको मत दिएका थिए। भारतीय प्रधानमन्त्री नरेन्द्र मोदीको भ्रमणका बेला विपक्षी दललाई मानमर्दन र बेवास्ता गरेकाले समर्थन फिर्ता लिएको तत्कालीन एमाले प्रदेशसभा संसदीय दलका नेता सत्यनारायण मण्डलले उल्लेख गरेका छन्। प्रदेशसभामा १ सय ७ सिट छ, जसमा फोरमराजपा गठबन्धनसँगै सरकार गठनका लागि आवश्यक संख्या छ। सरकार गठनका लागि ५४ सिटको आवश्यकता पर्छ। गणितीय आधारमा बाँकी सबै दल एक हँुदा पनि सरकार गठनका लागि आवश्यक सिट संख्या अपुग हुने देखिन्छ। नेकपा, कांग्रेस, संघीय समाजवादी पार्टी र स्वतन्त्रको सिट संख्या जोड्दा ५३ मात्र पुग्छ। प्रदेशसभाको आइतबारको बैठकमा राजपा नेता मनीष सुमनले सरकारबाट हालसम्म विभिन्न कमीकमजोरी भएको भन्दै आलोचना गरेका थिए। हामीले सरकारलाई समर्थन दिनुको अर्थ आफ्नो हात बाँधेको होइन, उनले भने, सरकारले जनभावनाअनुरूप काम गर्न सकेन भने हामी पनि सोच्न बाध्य हुनेछौं।"
'छिमेकी सम्बन्ध नयाँ उचाइमा',"काठमाडौं : केपी ओली नेतृत्वको सरकारले आफ्नो सय दिनको उपलब्धि सार्वजनिक गर्दै यस अवधिमा संविधान कार्यान्वयनलाई तीव्रता दिँदै संघीयता कार्यान्वयनको महत्वपूर्ण आधार तय भएको जानकारी दिएको छ । प्रधानमन्त्री तथा मन्त्रिपरिषद् कार्यालयले आइतबार सरकारको सय दिनको उपलब्धि सार्वजनिक गर्दै यसै अवधिमा शान्ति सुरक्षा, स्थायित्व र सामाजिक सद्भाव मजबुत हुँदै गएको तथा छिमेकी मित्रराष्ट्रहरूसँगको सम्बध सौहार्द भएको र नयाँ उचाइमा पुगेको ठहर गरेको छ । सयदिने उपलब्धिमा नेपालका प्रधानमन्त्रीको निमन्त्रणामा भारतीय प्रधानमन्त्री नरेन्द्र मोदीले गरेको भ्रमणबाट आपसी विश्वासमा अभिवृद्धि हुनुका साथै धार्मिक, पर्यटन तथा सांस्कृतिक सम्बन्ध अझ प्रगाढ वनको निष्कर्ष सरकारले निकालेको छ । यसै अवधिमा नेपालचीनबीच दीर्घकालीन रूपमा हिमाल वारपार बहुआयामिक यातायात सञ्जाल निर्माण गर्नेबारे साझा धारणा तय भएको समेत सरकारको सयदिने उपलब्धिमा समेटिएको छ । ओली ०७४ साल ३ फागुनमा प्रधानमन्त्री नियुक्त भएका हुन् । प्रधानमन्त्री तथा मन्त्रिपरिषद् कार्यालयले समृद्ध नेपाल, सुखी नेपालीको दीर्घकालीन उद्देश्यसाथ ओली नेतृत्वको सरकारले कार्य प्रारम्भ गरेको जानकारी दिँदै सय दिनमा उच्च दरको आर्थिक वृद्धि दर हासिल गर्ने, नेपालीको जीवनस्तरमा गुणात्मक सुधार ल्याउने र समग्र विकासलाई समावेशी एवं सामाजिक न्यायमा आधारित बनाउने संकल्पसाथ नवीन कार्य थालनी गरेको दाबी गरेको छ । विकासप्रतिको सोच र प्रक्रिया, सार्वजनिक निकायको कार्यप्रभावकारिता, अर्थतन्त्रको संरचना, सुशासन क्षेत्रमा रूपान्तरण प्रक्रिया सुरु भएको र विकास नीति, रणनीति, कानुन संस्था, जनशक्ति, स्रोतसाधन, सेवा प्रवाह, अनुगमन र मूल्यांकन क्षेत्रमा उत्साहजनक परिवर्तनका संकेत देखा परेको जिकिर सरकारले गरेको छ । यसै अवधिमा सार्वजनिक यातायात क्षेत्रमा रहेको सिन्डिकेट, कार्टेलिङ अन्त्य गरिएको र अन्य क्षेत्रका त्यस्ता गतिविधि रोक्न समन्वयात्मक रूपमा कार्य सञ्चालन भइरहेको जानकारी प्रधानमन्त्री कार्यालयले दिएको छ । सुन तस्करी काण्डको पर्दाफास भई दोषीउपर भइरहेको कारबाहीलाई पनि सरकारले आफ्नो उपलब्धिमा समेटेको छ । सार्वजनिक बिदामा भएको कटौतीलाई पनि उपलब्धि मानिएको छ । सरकारले सय दिनको उपलब्धिमा सरकार गठन भएपछि राष्ट्रपति, उपराष्ट्रपति, प्रतिनिधिसभाका सभामुख र उपसभामुख, राष्ट्रियसभाका अध्यक्ष र उपाध्यक्षको निर्वाचन सम्पन्न भई संविधानबमोजिम निर्वाचनले पूर्णता पाएको जानकारी दिएको छ । सय दिनमा संघीयता कार्यान्वयनअन्तर्गत नेपाल सरकार कार्यविभाजन नियमावली २०७४ स्वीकृत गरी संघीय मन्त्रालयको संख्या ३१ बााट घटाएर २१ कायम गरिएको छ भने कर्मचारी समायोजन नियमावली स्वीकृत गरी संघ, प्रदेश र स्थानीय तहमा राष्ट्रसेवक कर्मचारीलाई समायोजन गर्ने कानुनी आधार तय भएको जनाइएको छ । यसै अवधिमा महान्यायाधिवक्ताको संयोजकत्वमा गठित विधेयक तयारी सहजीकरण समितिले विविध विषयका १५ वटा नमुना कानुन तर्जुमा गरी प्रदेशमा पठाएको छ । यसै अवधिमा संघीयता कार्यान्वयनअन्तर्गत स्थानीय तहमा सेवा प्रवाहसम्बन्धी व्यवस्था २०७४ स्वीकृत गर्दै स्थानीय तहको अन्तरिम संगठन स्वीकृत गरी करिब ५७ हजार ७ सय ६६ दरबन्दी सिर्जना गरिएको छ । प्रधानमन्त्री कार्यालयका अनुसार प्रदेश सरकार गठन भएपछि प्रदेश सरकारको कामकारबाही गर्न तत्कालै १ हजार ६ सय कर्मचारी खटाइएको छ । यसै अवधिमा प्रदेश प्रमुखको कार्यालय, प्रदेश मुख्यमन्त्री र सात मन्त्रालयको व्यवस्थापन गरिएको जनाइएको छ । सय दिनको अवधिमा प्रदेश सरकारका लागि ७ अर्ब १४ करोड र स्थानीय तहका लागि २ खर्ब २५ अर्ब निकासा गरिएको छ । यसै अवधिमा एक स्थानीय तह एक वाणिज्य बैंक नीतिअनुरूप ४ सय २४ स्थानीय तहमा वाणिज्य बैंकको शाखा स्थापना गरिएको बताइएको छ ।सरकारले सार्वजनिक गरेको सय दिनको उपलब्धिअनुसार यसै अवधिमा राष्ट्रिय चिकित्सा शिक्षा अध्यादेश २०७५ लगायत ४ वटा अध्यादेश स्वीकृत भएको छ भने विद्युतीय भुक्तानी प्रणाली कार्यान्वयन गर्न आर्थिक कार्यविधि नियमावली, २०७५ स्वीकृत गरिएको छ । सरकारको सयदिने उपलब्धिमा सार्वजनिक क्षेत्रका अनुत्पादक खर्च नियन्त्रण गर्न नीतिगत मार्गदर्शन २०७५ जारी गरिएको छ जसबाट करिब १५ अर्ब बचत हुने अनुमान सरकारले गरेको छ ।यस अवधिमा कर चुहावट नियन्त्रण गरी सरकारले कुल लक्ष्यको ९८ प्रतिशत राजस्व असुली गर्न सफल भएको दाबी गरिएको छ । यसै अवधिमा राष्ट्रिय गौरवका आयोजनामा स्रोतको कमी हुन नदिने प्रतिबद्धताबमोजिम थप १५ अर्ब २४ करोड रुपैयाँ निकासा गरिएको छ भने सर्वोच्चको आदेशबमोजिम विशाल बजार कम्पनी लिमिटेडको सरकारको नाममा कायम भएको ३ अर्ब ९६ करोड रुपैयाँको सेयर उद्योग तथा आपूर्ति मन्त्रालय, अर्थ मन्त्रालय र महालेखा नियन्त्रकको कार्यालयको नाममा कायम गरिएको उपलब्धिमा समेटिएको छ । यस अवधिमा भारत र नेपाल दुवै देशका प्रधानमन्त्रीबाट ९ सय मेगावाट क्षमताको अरुण तेस्रो जलविद्युत् आयोजना शिलान्यास भएको छ ।स्वास्थ्य बिमाअन्तर्गत २५ जिल्लाका ८० हजार अति विपन्न परिवारको बिमा गरिएको छ । भारतीय प्रधानमन्त्रीको नेपाल भ्रमणपछि दुई मुलुकबीच कृषि, रेलमार्ग, जलमार्ग, ऊर्जा, व्यापार, पारवहन तथा हवाई उड्डयनलगायत सबै विषयमा सकारात्मक परिणाम आउने गरी सम्बोधन गर्ने एवं नेपालमा बर्सेनि हुने डुबान समस्या समाधान गर्न मनसुनअगावै संयुक्त टोली खटाई दीर्घकालीन समाधान पहिल्याउने सहमति भएको पनि सय दिनको उपलब्धिमा उल्लेख छ । यसैगरी वाणिज्य सन्धि, पारवहन सन्धि र रेल सेवा सम्झौताको शीघ्र पुनरवलोकन हुनेसमेत उपलब्धिमा समेटिएको छ । सयदिने उपलब्धिमा प्रधानमन्त्री कार्यालयसहित २१ वटै मन्त्रालय र मातहतका निकायले गरेका उपलब्धिसमेत समेटिएको छ ।"
अब शिक्षा र स्वास्थ्य क्षेत्रको सिन्डिकेट अन्त्य गरिनेछ',काठमाडौं : गृहमन्त्री रामबहादुर थापाले शिक्षा र स्वास्थ्य क्षेत्रमा देखिएको एकाधिकार अब चाँडो अन्त्य हुने बताएका छन । सिंहदरबारस्थित आफ्नो कार्यकक्षमा सोमबार विद्यार्थीसँगको भेटघाटमा उनले शिक्षा र स्वास्थ्य क्षेत्रमा आम नागरिकको सहज पहुँच पुर्याउन तथा यससंग सम्बन्धीत व्यवसायमा संलग्न माफियालाई कारबाही गरी एकाधिकारको अन्त्य गरिने प्रतिबद्धता व्यक्त गरे । यसअघि सरकारले यातायात क्षेत्रको एकाधिकार अन्त्य गरी कम्पनीमा दर्ता गर्नुपर्ने नियम कार्यान्वयन गरेको थियो । पुनःगठित अखिल क्रान्तिकारीका अध्यक्ष आलोक रायमाझी नेतृत्वको प्रतिनिधिमण्डलले शिक्षा र स्वास्थ्य क्षेत्रलाई व्यवस्थित बनाउन माग गर्दै ध्यानाकर्षण गराएपछि मन्त्री थापाले उक्त प्रतिबद्धता व्यक्त गरे ।
