शीर्षक,विवरण
महिनावारीमा विभेद नगर,"महिनावारी हुँदा अपनाउनुपर्ने सरसफाइसम्बन्धी दिवस मे २८ का दिन विश्वभरि मनाइयो। सन् २०१४ देखि मनाउन थालिएको यो दिवसले महिलाहरू महिनावारी हुँदा अपनाउनुपर्ने सरसफाइ र स्वास्थ्य तरिकाका बारेमा प्रभावकारी जनचेतना जगाउने लक्ष्य राखेको छ। यसै वर्षबाट यो दिनलाई नेपालमा पनि राष्ट्रिय मर्यादित महिनावारी दिवस को रूपमा मनाउन थालिएको छ। महिनावारी सरदर पाँच दिन हुने भएकाले अंग्रेजी पात्रोको पाँचौं महिना मे र महिनावारीको चक्र सरदर २८ दिनमा हुने हुनाले सो महिनाको २८ तारिखलाई यस्तो दिवसको रूपमा चयन गरिएको हो। महिनावारी वास्तवमा प्राकृतिक शारीरिक प्रक्रिया हो। महिलाको गर्भाशयको भित्री तहमा मासिक रूपमा जम्मा भएका तन्तुहरू र रगत बाहिर फालिने विशुद्ध प्राकृतिक र महत्वपूर्ण प्रक्रिया यो। यो प्रक्रियाकै कारण प्रजनन सम्भव हुन्छ। त्यसैले महिनावारीलाई मानव र अन्य केही प्राणीमा जीवनचक्र कायम राख्ने महत्वपूर्ण कार्य हो भनी मान्नुपर्छ। प्राकृतिक, स्वाभाविक र महत्वपूर्ण प्रक्रिया भए पनि महिनावारीका बारेमा विश्वका विभिन्न भागमा त्यहाँका संस्कृति र सामाजिक मान्यताअनुसार यसबारेमा विभिन्न धारणा रहेको पाइन्छ। केही संस्कृतिमा महिनावारीलाई सम्मानका दृष्टिले हेरिने भए पनि विश्वका अधिकांश भागमा महिनावारी र महिनावारी भएका महिलालाई अशुद्ध, फोहोर र अपवित्र मान्ने अन्धविश्वास वर्षौंदेखि कायम रहेको पाइन्छ। यसैका आधारमा महिलालाई विभिन्न पारिवारिक, सामाजिक, सांस्कृतिक र धार्मिक कार्यक्रमहरूमा भाग लिन वञ्चित गरिन्छ। नेपालमा पनि यस्तो अन्धविश्वास पाइन्छ। कर्णाली प्रदेशका केही जिल्लामा महिनावारीलाई छाउ भनिन्छ। महिनावारी भएका महिलालाई घरभन्दा पर छाउगोठ बनाएर राख्ने चलन अझै छ। उनीहरूलाई घरमै राख्दा नराम्रा कुरा आइपर्ने अन्धविश्वास छ। घरबाहिर यसरी एक्लै बस्नुपर्दा महिला जाडोले सताइने, विषालु सर्पले टोकेर मृत्युवरण गर्नुपर्ने र असामाजिक चरित्र बोकेका मानिसबाट पनि डराउनुपर्ने अवस्थामा हुन्छन्। छाउगोठमा बस्दा यस्तै विभिन्न कारणले कैंयौ महिलाले ज्यान गुमाइसकेका छन्। अमानवीय र अवैज्ञानिक छाउप्रथा हटाउन सरकारी र गैरसरकारी तहबाट विभिन्न प्रयास भए पनि गहिरो गरी गढेको अन्धविश्वासका कारण यो प्रथा यद्यपि छ। सरकारले २०६४ मै छाउपडी प्रथा उन्मूलन निर्देशिका जारी गरेको छ। महिनावारीको समयमा शरीरमा उत्पन्न हुने हर्मोनमा परिवर्तन हुने हुनाले महिलाले विभिन्न शारीरिक र मानसिक अप्ठेरा झेल्नुपर्छ। महिनावारीलाई नकारात्मक तरिकाले हेरिने भएकाले यस्ता अप्ठेराबारे महिलाहरू खुलेर बोल्न सक्दैनन्। महिनावारीका बेला उक्त प्रक्रियासँग सम्बन्धित सरसफाइका बारेमा विशेष ध्यान दिनुपर्छ। महिनावारीलाई अपवित्र र अशुद्ध मान्दा महिलाहरू यसको सरसफाइका उपाय राम्रोसँग अपनाउन पनि पाउँदैनन्। महिनावारी हुँदा सरसफाइका लागि विभिन्न उपाय पत्ता लागिसकेको सन्दर्भमा महिनावारी र महिनावारी भएकी महिलालाई अपवित्र र अशुद्ध ठानिरहनु जायज हुन सक्दैन। छाउप्रथा र महिनावारी भएका महिलाविरुद्ध हुने विभेदपूर्ण व्यवहारहरू नेपालको संविधानमा व्यवस्था भएका महिलाको हक, सम्मानपूर्वक बाँच्न पाउने हक, स्वतन्त्रताको हक, समानताको हक, छुवाछूत तथा भेदभावविरुद्धको हक, गोपनीयताको हक, शोषणविरुद्धको हक, स्वास्थ्यसम्बन्धी हक, सामाजिक न्यायको हकजस्ता हकका विरुद्ध छ। यसअघि छाउगोठ भत्काउनेलगायत जनचेतना जगाउने विभिन्न क्रियाकलाप सञ्चालन भए पनि महिनावारीका सम्बन्धमा रहेको अन्धविश्वास अझै पनि बलियो छ। महिनावारीका बेलामा अपनाउनुपर्ने सरसफाइका साथै यसका विरुद्धमा रहेको अन्धविश्वास हटाउन अझ सक्रिय, आक्रामक र प्रभावकारी विधिहरूको जरुरी छ। त्यसका लागि सरकारी र गैरसरकारी संयन्त्रहरूलाई परिचालन गरिनुपर्छ। महिनावारीजस्तो महत्वपूर्ण प्राकृृतिक प्रक्रियालाई स्वाभाविक रूपमा लिने प्रवृत्तिको विकास हुन जरुरी छ।"
विद्यार्थी फेल गराउने शिक्षा प्रणाली अपराधी छ : प्रधानमन्त्री ओली,"काठमाडौं : प्रधानमन्त्री केपी शर्मा ओलीले बालबालिकालाई असफल गराएर सरकार र शिक्षा प्रणालीले अपराध गरिरहेको बताएका छन्। बुधबार नेपाल राष्ट्रिय शिक्षक संगठनको १२ औं महाधिवेशनको उद्घाटन गर्दै प्रधानमन्त्री ओलीले शिक्षा प्रणाली अपराधी भएको बताएका हुन् । प्रधानमन्त्री ओलीले हरेक बालबालिकामा फरकफरक क्षमता हुने तर शिक्षाले सैद्धान्तिक ज्ञानलाई मात्र मान्यता दिएर बच्चालाई असफल बनाउँदै ठूलो अन्याय गरेको बताए । असाधरण क्षमता भएका साना नानीलाई हामी फेल बनाएर उनीहरुको हृदयमा बन्चरो हानिरहेका छौं, प्रधानमन्त्री ओलीले भने, ति बच्चा फेल होइन सरकार, शिक्षक, विद्यालय, पाठ्यक्रम र शिक्षा प्रणाली फेल हुँदै छ । बच्चाको क्षमता पहिचान गरेर रुचीको विधामा उनीलाई सिक्ने अवसर प्रदान गर्नुपर्ने ओलीको भनाइ छ । प्रधानमन्त्री ओलीले सरकारी विद्यालयको नतिजा सन्तोषजनक नरहेको स्वीकार गर्दै शिक्षकलाई नतिजा सुधार्नका लागि कक्षा कोठामा प्रविधिको प्रयोग र शिक्षकलाई अध्ययन गर्ने बानी गर्न आग्रह गरे । पढाउन नजान्ने शिक्षक राखेर हुदैन, प्रधानमन्त्री ओलीले भने, सबै शिक्षकले आफूले पढाउने बिषयमा दक्षता हासिल गर्नुहोस् । विषयवस्तुको ज्ञान शिक्षकलाई नै छैन भने कसरी पढाउनुहुन्छ ? अस्थायी शिक्षकका समस्या समाधान गर्न पनि सरकार गम्भीर भएको प्रधानमन्त्री ओलीको भनाइ छ ।"
"वामको बजेटबारे कांग्रेसको प्रतिक्रिया: नारा वायुपंखी घोडाको, गति भने कछुवाको","काठमाडौँ: कानेपाली कांग्रेसले वाम सरकार नेतृत्वको सरकारले ल्याएको बजेटले उसैले जारी गरेको श्वेतपत्रलाई लत्याएको ठहर गरेको छ। मंगलबार ल्याइएको बजेटबारे पार्टीको आधिकारिक धारणा सार्वजनिक गर्न बुधबार आयोजित पत्रकार सम्मेलनमा प्रवक्ता विश्वप्रकाश शर्माले यस्तो भनेका हुन् । पत्रकार सम्मेलनका क्रममा प्रवक्ता शर्माले प्रधानमन्त्री केपी शर्मा ओलीले संसदमा जलमार्गको सपना राति होइन, दिउँसै देखेको भन्दै बताएको कुरा साँझ बजेट जारी हुँदा गायब भएको बताए । प्रवक्ता शर्माले चुल्हा चुल्हामा ग्यास पुर्याउने कुरामा पनि बजेट मौन रहेको भन्दै कटाक्ष गरे । उनले बजेटले श्वेतपत्रलाई खण्डन गरेको पनि जिकिर गरे ।श्वेतपत्रमा कांग्रेसले रित्तो हात ढुकुटी बुझायो भनियो, तर अहिले ८ प्रतिशत आर्थिक वृद्धि गर्ने लक्ष्य राखिएको छ', उनले भने, 'के रित्तो ढुकुटीले ८ प्रतिशत आर्थिक वृद्धि हासिल गर्न सक्छ ?' ८ प्रतिशत आर्थिक वृद्धि गर्ने स्पष्ट कार्ययोजना पनि सरकारले ल्याउन नसकेको भन्दै शर्माले आलोचना गरे । उनले बजेटमा रोजगारी सृजना गर्ने कुरा सकारात्मक भएको बताए । तर रोजगारी सृजना गर्ने कुरामा पनि विरोधभास रहेको उनको तर्क थियो । कांग्रेस प्रवक्ता शर्माले निजी क्षेत्रलाई निरुत्साहित गरेर रोजगारी सृजना गर्ने कुरामा विरोधाभास रहेको जिकिर गरे । के कम्बोडियामा लगानी गर्ने एनआरएनले नेपाल आएर लगानी गर्न सक्छ ? के अब रोजगारीका लागि विदेश जाने कुरा रोकिन्छ ?', उनले प्रश्न गरे, 'प्रधानमन्त्री रोजगारी कार्यक्रम नाम मात्रको छ, त्यसले राजगारी सृजना गर्नै सक्दैन। कृषिको उत्पादन दोब्बर बनाउने कुरा कांग्रेसले सकारात्मक रुपमा लिएको शर्माले बताए । तर कृषिको उत्पादन बढ्ने राष्ट्रिय गौरवका सिक्टा, बबई लगायत आयोजनालाई प्राथमिकता नदिनेले कृषि उत्पादन दोब्बर गर्ने कुरासमेत विरोधभास रहेको बताए । उनले कांग्रेसले विगतमा ल्याए जस्तो नवीनतम कार्यक्रम समेत वाम सरकारले नल्याएको दाबी गरे। 'निर्वाचन क्षेत्र विकास कार्यक्रमलाई फरक ढंगले ल्याएको छ निर्वाचन क्षेत्र विकास कार्यक्रम ल्याउन जरुरी नै थिए', उनले भने, 'घुमाउरो पाराले ल्याइएको छ । यो जरुरी होइन, स्थानीय तह नभएकाले यो कार्यक्रम ल्याइएको थियो । अब यति ठूलो रकम सांसदलाई बाड्नु आवश्यक नै छैन ।' उनले बजेट महत्वाकांक्षी कार्यक्रमसहित आएको बताए । बजेट अस्पष्ट, अन्यौल र परम्परागत कम्युनिस्ट शास्त्रीयरुपमा आएको पनि शर्माले बताए । वायुपंखी नारा तर कछुवाको गतिमा आएको छ', उनले भने, 'आकाशको तारा झारेर राख्छु भन्ने सरकार नीति तथा कार्यक्रममा झर्यो र बजेटमा हरायो । उनले कर बढाउने कुरा गरिए पनि त्यसमा कुनै नवीन कार्यक्रम ल्याउन नसकेको बताए । 'बजेटले व्यापार घाटा बढाउँछ', शर्माले भने, 'सरकारले मुल्यबृद्धि रोक्ने कुनै कार्यक्रम ल्याएन । बजेटपछि मुल्य बृद्धि आकाशिन्छ ।' शर्माले विद्यार्थीहरुले समेत बजेटमा विमति राखेको बताए । उनले शिक्षा क्षेत्रमा २० प्रतिशत छुटयाउनु भन्ने कुरामा गम्भीरता नदेखाएको आरोप लगाए । सन् २०२० मा २० लाख पर्यटक भित्र्याउने कुरामा कुनै ठोस कार्यक्रम नरहेको शर्माको जिकिर थियो। वृद्ध भत्ता ५ हजार बनाउने कुरा चुनावी घोषणा पत्रको कुरा समेत सरकारले बिर्सिएको आरोप लगाउँदै उनले कांग्रेसले ६५ वर्षमा बृद्ध भत्ता दिने कुरा समेत नजरअन्दाज गरिएको बताए ।"
"बालकृष्ण ढुंगेलको मुद्दा राजनीतिक, माफी नियमित प्रक्रिया","भरतपुरः गृहमन्त्री रामबहादुर थापा बादलले सशस्त्र युद्धका समयमा भएको हत्याको घटनामा अदालतबाट दोषी ठहर बालकृष्ण ढुङ्गेललाई नियमित प्रक्रियाबाट रिहा गरिएको बताएका छन् । ढुङ्गेलमाथि हत्याको मुद्दा लगाउने निर्णय गलत भएको बताउँदै उनले कानुनी प्रक्रिया पुरा नहुँदा जेल गएकाले गणतन्त्र दिवसको अवसरमा अरुलाई जस्तै ढुङ्गेललाई पनि रिहा गरेको स्पष्ट पारेका हुन् । बुधवार भरतपुर विमानस्थलमा आयोजित पत्रकार सम्मेलनमा बोल्दै गृहमन्त्री थापाले बालकृष्णले पनि अन्य कैदीले जस्तै ४० प्रतिशत सजाय भुक्तानी गरेको तथा कारागारमा असल चालचलन देखाएकाले गणतन्त्र दिवसको अवसरमा रिहा गरेको बताए । ढुंगेलविरुद्धको मुद्दा राजानैतिक रहेको निचोड सबै दलले निकालेका हुन्, तर सर्वोच्चबाट सजाय भइसकेकाले कानुनी प्रकृया पुरा गर्न समस्या भएको थियो, उनले भने, सर्वाच्चको आदेशपछि र त्यसअगाडि ४० प्रतिशत सजाय काटिसकेकाले माफी दिइएको हो । मन्त्री थापाले फरक प्रसंगमा पूर्वाधार निमार्णबाट मात्रै देशको समृद्धि सम्भव रहेको भन्दै बजेटले त्यसलाई सम्बोधन गरेको बताए । मन्त्री थापाले सरकारले ल्याएको बजेट विकास, समृद्धि र सुशासनप्रति लक्षित रहेको दावी गरेका छन् । पाँच वर्ष भित्र देशमा ठोस पूर्वाधार तयार गर्ने सरकारको योजनामा बजेट केन्द्रित रहेको उनले बताए । विकास, समृद्धि र सुशासनका लागि बजेट केन्द्रित छ, थापाले भने, पाँच वर्षमा विकासको ठोस पूर्वाधार तयार गर्ने गरी बजेट आएको छ । उनले देशमा विखण्डनकारी गतिविधिमा सक्रिय भएकालाई मूल प्रवाहमा ल्याउने सरकारको नीति रहेको बताउँदै त्यसलाई अटेर गरे निस्तेज पार्ने समेत बताए ।"
कांग्रेस बचाउन केबी गुरुङको देशव्यापी अभियान,"सचित राई काठमाडौं : कांग्रेस नेता कुलबहादुर गुरुङले पार्टीलाई पहिलेजस्तै मजबुत बनाउने भन्दै अभियान थालेका छन्। चुनावमा टिकट वितरणलगायत कामप्रति पार्टी सभापति शेरबहादुर देउवाप्रति असन्तुष्ट बनेका नेता गुरुङ अहिले देशव्यापी अभियानमा जुटेका हुन्। अहिले कांग्रेस कार्यकर्ताको गला अवरुद्ध भएको मैले देखेको छु। मैले अहिले पुराना कांग्रेस नेताहरूमा निराशा पाएको छु। तरुण पुस्तामा विद्रोहको भावना पाएको छु, बीपी विचार राष्ट्रिय समाजका अध्यक्षसमेत रहेका उनले बुधबार काठमाडौंमा केही पत्रकारसँग भने, स्थानीय, प्रदेश र संघीय निर्वाचनमा कांग्रेसको नराम्रो पराजय भयो। हारको जिम्मेवारी कांग्रेस केन्द्रीय कार्यसमितिले लियो तर ती कारण के के हुन् ? जनता जान्न चाहन्छन्। कांग्रेस नेतृत्वले हारको कारण भन्न नसकिरहेको आरोप उनले लगाए। कांग्रेस किन आज प्रभावकारी प्रतिपक्ष रहेन ? सरकारविरुद्ध अविश्वास प्रस्ताव राख्ने संख्या र हैसियत पनि छैन भने सदनमा हाम्रो भूमिका के होला ?, उनले भने, जुन दिन कांग्रेस समाप्त हुन्छ, त्यो दिन प्रजातन्त्र पनि समाप्त हुन्छ, राष्ट्रियता पनि समाप्त हुन्छ, कांग्रेस त्यही बाटोतिर गइरहेको छ। उनले कांग्रेसलाई पहिलेकै अवस्थामा फर्काउन सकिन्छ भनेर अभियानमा लागेको सुनाए। के कांग्रेस गणतन्त्र स्थापना र धर्मनिरपेक्ष मुलुक बनाउन प्रयोग मात्र भएको हो ?, उनले प्रश्न गरे, होइन भने किन कांग्रेसबाहेक दल एक हुनुपयो ? यी र यस्तै गम्भीर प्रश्नहरू उठेका छन्। पार्टीको केन्द्रीय कार्यसमिति बैठकमा आफ्नो धारणा जाहेर गरेर अभियान थालिएको समाजका सहअध्यक्ष गोविन्दराज जोशीको भनाइ छ। उनका अनुसार कांग्रेस केन्द्रले चुनावमा पराजयको जिम्मेवारी लिए पनि किन पराजय भोग्नुपयो भन्ने प्रश्न उब्जिएको छ। यसका लागि सातै प्रदेशमा भेला गर्न थालिएको उनले सुनाए। प्रदेश ४ मा हाम्रो भेला सम्पन्न भइसकेको छ, उनले भने, प्रदेश ३ को भेला जेठ १८ गते हुँदै छ, विराटनगर र जनकपुर भेलाको मिति चाँडै टुंगो लाग्नेछ। समाज पार्टीमा गुटका रूपमा नरहेको दाबी नेता विनयध्वज चन्दले गरे। बीपी विचार र सिद्धान्तको पक्षमा वकालत गरिरहेको उल्लेख गर्दै उनले पार्टीमा अहिलेसम्म भागबन्डा नखोजेको सुनाए। जोशीले सत्ताका लागि पार्टी नेतृत्वले सिद्धान्त लत्याएको आरोप लगाउँदै भने, अहिले कांग्रेस किन अछूत भयो ? गम्भीर प्रश्न उब्जिएको छ। गुरुङले चुनावी समीक्षा गर्न वैशाख दोस्रो साता बसेको बैठकमा १३औं महाधिवेशनमा सभापति पदमा देउवालाई गरेको प्रस्ताव फिर्ता लिएको घोषणा गरेका थिए। गम्भीर अवस्थाबाट पार्टीलाई बचाउन आफ्नो उमेरको कुनै परवाह नराखी अझै सक्रिय भूमिका निर्वाह गर्नुपर्ने खाँचो महासुस गरेको उनको भनाइ थियो।"
"नेकपा संसदीय दलको उपनेता नेम्वाङ, गुरुङ सचेतक",काठमाडौं : नेपाल कम्युनिस्ट पार्टी (नेकपा)को संसदीय दलको बैठकले चार नेतालाई जिम्मेवारी तोकेको छ । सुवास नेम्वाङ संसदीय दलको उपनेता बनेका छन् भने देव गुरुङ प्रमुख सचेतक भएका छन् । त्यसैगरी शान्ता चौधरीलाई सचेतकको जिम्मेवारी दिइएको छ । सँगै राष्ट्रियसभा तर्फ नेकपाको दलको नेता दिनानाथ शर्मा बनेका छन् । यसअघि नै संसदीय दलको नेतामा केपी शर्मा ओलीलाई सर्वसम्मत चयन गरेको थियो । नयाँ बानेश्वरस्थित संसद भवनमा अहिले पनि नेकपा संसदीय दलको बैठक जारी छ ।
एकताको छलफलका लागि राप्रपाका तीन नेतालाई जिम्मेवारी,"काठमाडौं : राष्ट्रिय प्रजातन्त्र पार्टीले विचार मिल्ने दलसँग एकताका लागि छलफल अगाडि बढाउने भएको छ । बुधबार बसेको राप्रपा केन्द्रीय कार्य सम्पादन समितिको बैठकले विचार मिल्ने दलसँग एकताका लगि छलफल गर्ने जिम्मेवारी दुई उपाध्यक्ष र महामन्त्रीलाई दिएको हो । नेता मोहन श्रेष्ठका अनुसार विचार मिल्ने दलसाँग एकताको विषयमा छलफल गर्ने जिम्मेवारी उपाध्यक्ष बुद्धिमान तामाङ, टंक ढकाल र महामन्त्री राजेन्द्र लिङ्देनलाई दिइएको हो।"
बजेटप्रति कांग्रेसको शंका : नियन्त्रित अर्थतन्त्रतर्फ सरकार अभिप्रेरित,"काठमाडौं : प्रमुख प्रतिपक्षी दल नेपाली कांग्रेसले बजेट सत्तासिन पार्टीको आफ्नै घोषणापत्र कार्यान्वयन गर्नेभन्दा पनि जनतालाई कर र ऋणको दायित्व बढाउने खालको भनी टिप्पणी गरेको छ । कांग्रेस संसदीय दलको आजको बैठकले सरकारले मंगलबार प्रस्तुत गरेको बजेटका सम्बन्धमा छलफल गर्दै कर र ऋणको भार बढाएकाले उत्पादनशील क्षेत्रमा लगानी बढ्न नसक्ने निष्कर्ष निकालेको हो । बैठकको निर्णयबारे जानकारी गराउँदै मुख्य सचेतक बालकृष्ण खाँणले यसले अन्तर्राष्ट्रिय र राष्ट्रिय लगानीकर्तालाई अभिप्रेरित गर्न नसक्ने बताए ।उत्पादनशील क्षेत्रमा लगानी बढ्न नसक्दा नयाँ रोजगारी खुल्ने देखिएन, उनले भने । कृषि र उत्पादनशील क्षेत्रमा पाँच वर्षमा शतप्रतिशत वृद्धि गर्ने सरकारको प्रतिबद्धताअनुसार उक्त क्षेत्रमा लगानी अपर्याप्त भएको उल्लेख गर्दै मुख्य सचेतक खाँणले बजेटले निजी क्षेत्रलाई पनि प्रोत्साहन गर्न नसकेको टिप्पणी भएको उल्लेख गरे । पर्यटनका सम्बन्धमा पनि सरकारले आवश्यकता अनुसारका कार्यक्रम ल्याउन नसकेको भन्दै पार्टीले आमनेपाली जनताको अपेक्षाअनुसार आर्थिक समृद्धि हुने आशा विपरीत बजेट आएको भनी टिप्पणी गरेको छ । निजी जग्गाको सम्बन्धमा बजेटमा गरिएका व्यवस्थाले नियन्त्रित अर्थतन्त्रतर्फ सरकार अभिप्रेरित भएको कांग्रेसको शंका छ । अर्थमन्त्री डा युवराज खतिवडाले मंगलबार संघीय संसद्को संयुक्त बैठकमा आर्थिक वर्ष २०७५७६ को बजेट प्रस्तुत गरे ।"
प्रधानमन्त्री कार्यालय झनै शक्तिशाली,"काठमाडौं : केन्द्र सरकारले सोमबार ल्याएको आर्थिक वर्ष २०७५७६ को बजेटले प्रधानमन्त्री तथा मन्त्रिपरिषद् कार्यालय र प्रधानमन्त्रीलाई अझै शक्तिशाली बनाएको छ । अर्थमन्त्री डा युवराज खतिवडाले सार्वजनिक गरेको बजेटमा मन्त्रालयगत रूपमा सबैभन्दा बढी रकम प्रधानमन्त्री तथा मन्त्रिपरिषद् कार्यालयका लागि विनियोजन गरिएको छ । आर्थिक वर्ष २०७५७६ को निकायगत बजेटमा प्रधानमन्त्री तथा मन्त्रिपरिषद् कार्यालयलाई १ खर्ब ५६ अर्ब २८ लाख ६२ हजार रुपैयाँ विनियोजन गरिएको छ । २०७४७५ को बजेटमा भने ७७ अर्ब २७ करोड ९३ हजार रुपैयाँ विनियोजन गरिएको थियो । यसअघि राष्ट्रिय अनुसन्धान विभाग, राजस्व अनुसन्धान विभाग, सम्पत्ति शुद्धीकरण विभागलगायत महत्वपूर्ण निकाय प्रधानमन्त्री कार्यालय मातहत ल्याएको थियो । यसैगरी थिंक ट्यांङ्क गठन गर्ने तथा अन्तर्राष्ट्रिय गैरसरकारी निकायको अनुगमन गर्ने जिम्मेवारी पनि कार्यालय मातहत ल्याइएको थियो । सरकारले कार्यसम्पादन नियमावली संशोधन गर्दै प्रधानमन्त्री तथा मन्त्रिपरिषद् कार्यालयलाई रेसिडियल (अवशिष्ट) अधिकारसमेत प्रदान गरेको थियो । कार्यालयले केही समयअघि मात्रै नया संगठन संरचना बनाउदै सयभन्दा बढी कर्मचारीको दरबन्दी थप गरेको थियो । साथै महाशाखा थप गरी तिनको संख्या ११ पुर्याएको थियो । विभिन्न महत्वपूर्ण निकाय प्रधानमन्त्री तथा मन्त्रिपरिषद् कार्यालय मातहत ल्याइएकाले यहाँको बजेट वृद्धि भएको सचिव केदारबहादुर अधिकारीले जानकारी दिए । कार्यविभाजन नियमावलीअनुसार प्रधानमन्त्री तथा मन्त्रिपरिषद् कार्यालयले गर्ने काम ४८ वटा छन् । सरकारले हालै ल्याएको नीति तथा कार्यक्रमलाई व्यावहारिक रूपमा कार्यान्वयन गर्न विभिन्न अनुगमन टोली गठन गरी देशभरि परिचालन गर्ने तयारीसमेत कार्यालयले गरेको छ । प्रधानमन्त्री कार्यालयका प्रवक्ता विनोदबहादुर कुँवरले पनि ठूलाठूला जिम्मेवारी थप भएकाले त्यसअनुसार जिम्मेवारी पूरा गर्न पनि प्रधानमन्त्री कार्यालयको बजेट बढ्नु स्वाभाविक भएको बताए ।"
स्थानीय तहलाई दुई खर्ब ८० अर्ब,"काठमाडौं : सरकारले आगामी आर्थिक वर्षको बजेटमा स्थानीय तहलाई विशेष प्राथमिकतामा राखेको छ । मुलुकभरका सात सय ५३ गाउँपालिका र नगरपालिकाका लागि ८५ अर्ब २० करोड ८७ लाख र चारै प्रकारका अनुदानका लागि एक खर्ब ९६ अर्ब दुई करोड ७१ लाख बजेट विनियोजन गरेको छ । यसबाहेक अप्रत्यक्ष रूपमा संघ र प्रदेशसँगको सहकार्यमा र शिक्षा, स्वास्थ्य, कृषि, यातायात, सिँचाइ, आवास तथा पूर्वाधार, खानेपानी तथा सरसफाइलगायतमा रकम छुट्याइएको छ । संघीय सरकारले चालू आर्थिक वर्षका लागि स्थानीय तहलाई दुई सय २५ अर्ब रुपैयाँ बजेट विनियोजन गरेको थियो । यो अंक कुल बजेटको १७ प्रतिशत थियो । आगामी आव २०७५०७६ का लागि प्रत्यक्ष रूपमा दुई खर्ब ८० अर्बको हाराहारीमा विनियोजन गरेको छ । यो अंक कुल बजेट १३ खर्ब १५ अर्ब १६ करोड १७ लाख रुपैयाँको २१२९ प्रतिशत हुन आउँछ । बजेटमा संविधानअनुरूप पहिलो पटक ससर्त, वित्तीय समानीकरण, समपूरक र विशेषगरी चारवटै अनुदानमा बजेट राखिएको छ । यसमा क्रमशः एक खर्ब नौ अर्ब ८४ करोड ५६ लाख, ८५ अर्ब, पाँच अर्ब र पाँच अर्ब दिएको छ । गत वर्ष वित्तीय र ससर्तमा मात्र राखेको थियो । प्रदेश र स्थानीय तहको शिक्षा, स्वास्थ्य, खानेपानीजस्ता मानव विकास सूचकांक, पूर्वाधार, खर्चको आवश्यकता, राजस्व क्षमता तथा ती तहमा रहेका आर्थिक, सामाजिक र अन्य विभेदसमेतका आधारमा प्रदेश र स्थानीय तहलाई एक खर्ब ३५ अर्ब ५० करोड ७३ लाख वित्तीय समानीकरण अनुदान विनियोजन गरिएको छ । प्रदेश र तहलाई विशिष्ट कार्य गर्न २० अर्ब विशेष अनुदान छुट्याएको छ । मूल्य अभिवृद्धि कर र आन्तरिक उत्पादनबाट संकलन हुने अन्तःशुल्क रकममध्ये प्रदेश र तहलाई एक खर्ब १४ अर्ब २४ करोड विनियोजन गरिएको छ । बजेटअनुसार तहमा स्थानीय पूर्वाधार विकास साझेदारी कार्यक्रम सञ्चालन हुने भएका छन् । यसअन्तर्गत एउटा निर्वाचन क्षेत्रमा तीन वर्षमा सम्पन्न हुने गरी सडक, खानेपानी, सिँचाइ र नदी नियन्त्रणसम्बन्धी बढीमा पाँचवटा आयोजना सञ्चालन गरिनेछ । यसका लागि प्रत्येक निर्वाचन क्षेत्रमा चार करोडका दरले बजेट विनियोजन गरिएको छ । तीन वर्षभित्र सम्भाव्य सबै ठाउँमा झोलुंगे पुल निर्माण सक्ने गरी आगामी आवका लागि तीन अर्ब ११ करोड ४० लाख छुट्याइएको छ । सरकारले स्थानीय तहको समेत लागत साझेदारीमा गाउँपालिका र नगरपालिकाका साथै वडा कार्यालयको प्रशासकीय भवन निर्माण गर्न जिल्ला समन्वय समितिको खातामा हाल निष्क्रिय रहेका विभिन्न कोष उपयोग गर्ने भएको छ । सरकारले साविकको सीमाक्षेत्र विकास कार्यक्रमका लागि दुई अर्ब ३ करोड ६ लाख रुपैयाँ छुट्याएको छ । सरकारले पहिलो चरणमा मुलुकभरका एक हजार दुई सय वडामा स्वास्थ्य संस्था स्थापनाका लागि चार अर्ब अनुदान व्यवस्था गरेको छ । जनता आवासका अतिरिक्त गरिबीको रेखामुनि रहेका घरपरिवारले आफैं सुरक्षित आवास निर्माण गर्न चाहे जस्तापाता र काठ आदिका लागि ५० हजार अनुदान दिने भएको छ । सुरक्षित नागरिक आवास कार्यक्रम ल्याई खरको छाना भएका परिवारलाई जस्तापातामुनि ल्याइने भएको छ । सरकारले समृद्ध नेपाल सुखी नेपाली बनाउने दीर्घकालीन उद्देश्यअनुरूप आर्थिक सामाजिक विकासको मौलिक ढाँचा अघि बढाएको छ । ग्रामीण विद्युतीकरणका लागि पाँच अर्ब छ । वित्त व्यवस्थापनविज्ञ डा खिमलाल देवकोटाले प्रदेश र स्थानीय तह दुवैलाई अधिकारसम्पन्न बनाउने गरी प्रभावकारी र मर्यादा बढाउने खालको आएको टिप्पणी गरे । मन्त्रालयका सचिव दिनेश थपलियाले तहमा ठूला परियोजनालाई प्राथमिकता दिएको, स्थानीय पूर्वाधारमा केन्द्रित रहेको र सबै बजेट संघ, प्रदेश र तहको सहकारितामा कार्यान्वयन गर्ने गरी आएको बताए । तहमा गएको अनुदानसमेत विभिन्न शीर्षकमा व्याख्या गरिएको छ, यसले तहको प्राथमिकता प्रस्ट हुन्छ, उनले भने ।"
'बजेट कर्मकाण्डी',"काठमाडौं : राष्ट्रिय जनता पार्टी नेपालका अध्यक्ष मण्डलका सदस्य राजकिशोर यादवले २०७५७६ को बजेटले कुनै उत्साह थप्न नसकेको बताएका छन् । केपी ओली नेतृत्वको सरकारले गफ र सपना धेरै बाँडेको थियो तर बजे सो अनुसारको आएन, राजपा नेता यादवले भने, बजेटले जनताको मन जित्न सकेन । उनले बजेट कर्मकाण्डी मात्रै भएको आरोप लगाए । अब त केही हुन्छ कि भन्ने आशा थियो । तर हात्ती आयो हात्ती आयो फुस्सा । यो बजेट कर्मकाण्डी मात्रै हो , यादवले भने । बहुमत सहितको स्थिर सरकारले ल्याएको बजेट विगतकै सरकारले ल्याएजस्तो भएको उनको जिकिर छ । यादवले भने,यो सरकार गफै दिएर खाने रैछ भन्ने प्रमाणित भयो । प्रधानमन्त्री केपी शर्मा ओली र अर्थमन्त्री युवराज खतिवडाबीच नै तालमेल नमिलेका कारण बजेट स्तरीय बन्न नसकेको आशंका यादवले व्यक्त गरे । 'आक्रामक र आयतन बढ्नुपथ्र्यो , प्राथमिकता किटान गर्नुपथ्र्यो , उत्पादन ताकेर वृद्धिदरको लक्ष्य राख्नुपथ्र्यो तर कुनै पनि योजनाको आधार नै छैन,यादवले भने । प्रदेश र स्थानीय सरकारलाई बजेटले प्राथमिकता दिन नसकेको भन्दै उनले आपत्ति जनाएका छन् ।"
कांग्रेस संसदीय दलको बैठकमा बजेट समीक्षा,काठमाडौं : नेपाली कांग्रेस संसदीय दलको बैठकमा बजेट समीक्षा भएको छ । बुधबार बिहन सुरु भएको बैठकमा सरकारले मंगलबार सार्वजनिक गरेको बजेटबारे समीक्षा गरेको हो। कांग्रेसका प्रमुख सचेतक बालकृष्ण खाँडले बैठकमा बजेटबारे छलफल भइरहेके बताए । 'छलफलपश्चात बजेटबारे कांग्रेसको आधिकारिक धारणा अउने छ' उनले भने । सिंहदरबारमा बैठक अहिले पनि जारी रहेको छ। सरकारले आव २०७५र७६ को १३ खर्ब १५ अर्ब १६ करोडको बजेट ल्याएको छ।
बजेटबारे कांग्रेसको यस्तो प्रतिक्रिया,"काठमाडौं : अर्थमन्त्री डा युवराज खतिवडाले संघीय संसद्मा आव २०७५०७६ को बजेट प्रस्तुत गरिरहँदा प्रमुख प्रतिपक्षी दल कांग्रेसका केही नेता बजेटको समीक्षा गरिरहेका थिए । कांग्रेसका एक नेताको घरमा बसेर बजेट भाषणको प्रत्यक्ष प्रसारण हेर्दै उनीहरू अर्थविद्सँग बजेटबारे छलफल गरिरहेका थिए । कांग्रेसका सहमहामन्त्री डाप्रकाशशरण महत, प्रवक्ता विश्वप्रकाश शर्मा, पूर्वअर्थराज्यमन्त्री उदयशम्शेर राणा, राष्ट्रिय योजना आयोगका पूर्वउपाध्यक्षहरू डाजगदीशचन्द्र पोखरेल र डागोविन्द पोखरेल तथा अर्थविद्हरू डापोषराज पाण्डे, डाविश्व पौडेललगायत समीक्षामा सहभागी थिए । उनीहरूको प्रारम्भिक निचोड थियो, बजेटको आकार ठीक छ तर बजेटले ठोस रूपमा कुनै पनि क्षेत्र समेटेन । बजेटले फेरि सपनामात्र बाँडेको छ । बजेटबारे कांग्रेस प्रवक्ता शर्माले भने, चुनावताका मतदातामाझ बाँडेका सपना, चुनावी घोषणापत्र, सरकारले जारी गरेको नीति तथा कार्यक्रम र बजेटबीच कुनै तादाम्यता देखिँदैन । चुनावताका मतदातामाझ बाँडेका सपना, चुनावी घोषणापत्र, सरकारले जारी गरेको नीति तथा कार्यक्रम र बजेटबीच कुनै तादाम्यता देखिँदैन । परिणाममा बजेट हात्ती आयो फुस्सा भएको छ । विश्वप्रकाश शर्मा, प्रवक्ता, कांग्रेस परिणाममा बजेट हात्ती आयो फुस्सा भएको छ । उनले जस्तै सहमहामन्त्री महतले पनि चुनावी घोषणापत्रमा उल्लेखित पपुलिस्ट कार्यक्रम बजेटमा नसमेटिएको उल्लेख गर्दै भने, वृद्धभत्ता बढाउने कुरा कहाँ गयो, कृषि उत्पादन दोब्बर बनाउने र २ वर्षमा पर्यटन आगमन २० लाख पुर्याउने कुनै आधार छैन, अनि उद्यमशीलताका लागि ७ लाख रुपैयाँ ऋण दिने कुरा कार्यकर्तालाई बाँड्नेबाहेक अरु केही होइन । निजगढ अन्तर्राष्ट्रिय विमानस्थल निर्माणबारे ठोस योजना नआएको, संघीयता बलियो बनाउनभन्दा फेरि केन्द्रलाई नै जोड दिइएको, निजी क्षेत्र निरुत्साहित गरेको कांग्रेस नेताहरूको निष्कर्ष छ । पूर्वअर्थराज्यमन्त्री राणाले बजेट विगतकै निरन्तरता मात्र भएको टिप्पणी गरे । उनले भने, बजेटमा नयाँ विषय खासै केही छैनन्, आफ्नै चुनावी घोषणापत्रमा समेटिएका विषय पनि छुटेका छन्, निजी क्षेत्र र लगानीकर्ता निरुत्साहित बनाइएको छ । राष्ट्रिय योजना आयोगका पूर्वउपाध्यक्ष डागोविन्दराज पोखरेलले चुनावी घोषणा पत्रमा महत्वाकांक्षी योजनाहरू राखे पनि बजेटले ती विषय नछोएको दाबी गरे । उनले भने, हिजो मतदाता झुक्याउनकै लागि महत्वाकांक्षी घोषणापत्र बनाइएको थियो तर ती धेरै विषयमा बजेट मौन छ । निजी क्षेत्र निरुत्साहित बनाउने बजेटले कसरी समृद्धि ल्याउला ?"
"बढेन कर्मचारीको तलब, पेन्सनको व्यवस्था परिवर्तन","काठमाडौं : सरकारले निजामती कर्मचारीको महँगी भत्ता दोब्बर पारेको छ । यसअघि मासिक १ हजार रुपैयाँ रहेको महँगी भत्ता बढाएर २ हजार पुर्याएको छ । महँगी भत्ता वृद्धि भएपछि यो शीर्षकमा वार्षिक वार्षिक ९ अर्ब १२ करोड ७१ लाख रुपैयाँ खर्च हुने अर्थ मन्त्रालयले जनाएको छ । यसअघि महँगी भत्तामा वार्षिक झण्डै ४ अर्ब खर्च हुने गरेको थियो । यसैगरी निजामती, शिक्षक र स्वास्थ्य सेवाका कर्मचारीको पोसाक भत्ता ७ हजार ५ सयबाट बढाएर वार्षिक १० हजार रुपैयाँ बनाएको छ । अब पोसाक भत्तामा वार्षिक ४ अर्ब १३ करोड ८९ लाख रुपैयाँ खर्च हुनेछ । यसअघि यो शीर्षकमा ३ अर्ब १८ करोड रुपैयाँ खर्च हुने गरेको थियो । हाल निजामती, शिक्षक, सुरक्षाकर्मी, तथा सार्वजनिक संस्थानसमेत गरी ४ लाख ५० हजारभन्दा बढी कर्मचारी छन् । कर्मचारीको तलब बढाइएको छैन भने तलब सुविधा पुनरवलोकनका लागि अध्ययन गरी सुझाव दिन उच्चस्तरीय तलब आयोग गठन गरिने भएको छ । अर्थमन्त्री डायुवराज खतिवडाले मंगलबार आव २०७५०७६ को बजेट सार्वजनिक गर्दै कर्मचारीको महँगी भत्ता दोब्बर पारेका हुन् । कर्मचारीको सावधिक जीवन बिमा १ लाख रुपैयाँबाट बढाएर २ लाख बनाइएको छ । स्थानीय भत्ता १ अर्ब ४९ करोड, फिल्ड भत्तामा १ करोड ८६ लाख तथा अन्य भत्तामा ३ अर्ब ४७ करोड १५ लाख रुपैयाँ छुट्याइएको छ । बिमा प्रिमियमको ५० प्रतिशत सरकारले र ५० प्रतिशत सम्बन्धित कर्मचारीले बेहोर्ने व्यवस्था गरिएको छ । कर्मचारी सरुवा, पुरस्कार, सजाय, वृत्ति विकास र क्षमता अभिवृद्धिका अवसरलाई कार्यसम्पादनमा आधारित बनाएर निवृत्तिभरणको दायित्व कम गर्न कर्मचारीको अवकाश र निवृत्तिभरणको उमेर निर्धारण, सेवाका सर्त तथा सुविधासमेत अध्ययन गरी सुझाव दिन सरकारले उच्चस्तरीय कार्यदल गठन गर्ने भएको छ । साउनदेखि योगदानमा आधारित पेन्सन प्रणाली कर्मचारीलाई पेन्सन वितरण गर्न कठिन भएपछि सरकारले आगामी साउन १ देखि योगदानमा आधारित पेन्सन प्रणाली लागू गर्ने भएको छ । अब कर्मचारीले पाउने पेन्सनमा ऊ आफैंले पनि योगदान गर्नुपर्ने भएको हो । २०७५ साउन १ देखि नियुक्त हुने कर्मचारीका लागि योगदानमा आधारित पेन्सन प्रणाली लागू हुने छ । अर्थ मन्त्रालयले त्यसअघि नियुक्त कर्मचारीको हकमा पुरानै पेन्सन प्रणाली लागू हुने जनाएको छ । आगामी १ साउनदेखि नियुक्त हुने कर्मचारीको तलबबाट १० प्रतिशत रकम काटेर त्यसमा १० प्रतिशत रकम सरकारले थपेर छुट्टै कोष खडा गरिने र सो कोषबाट कर्मचारीलाई पेन्सन दिइनेछ । अर्थका अनुसार अहिले पेन्सनमा वार्षिक ४५ करोड रुपैयाँभन्दा धेरै खर्च हुने गरेको छ । पेन्सनको साटो योगदानमा आधारित पेन्सन प्रणाली लागू नगरे आगामी ८ वर्षभित्र पेन्सनमा वार्षिक १ खर्ब २५ अर्ब रुपैयाँ खर्च हुने र पेन्सन वितरण गर्न नसक्ने अवस्था आउनसक्ने भएकाले योगदानमा आधारित पेन्सन प्रणाली लागू गरिएको अर्थले जनाएको छ ।"
प्रधानमन्त्री कार्यालय झन शक्तिशाली,"काठमाडौं : केन्द्र सरकारले सोमबार ल्याएको आर्थिक वर्ष २०७५७६ को बजेटले प्रधानमन्त्री तथा मन्त्रिपरिषद् कार्यालय र प्रधानमन्त्रीलाई अझै शक्तिशाली बनाएको छ। अर्थमन्त्री डा युवराज खतिवडाले सार्वजनिक गरेको बजेटमा मन्त्रालयगत रूपमा सबैभन्दा बढी रकम प्रधानमन्त्री तथा मन्त्रिपरिषद् कार्यालयका लागि विनियोजन गरिएको छ। आर्थिक वर्ष २०७५७६ को निकायगत बजेटमा प्रधानमन्त्री तथा मन्त्रिपरिषद् कार्यालयलाई १ खर्ब ५६ अर्ब २८ लाख ६२ हजार रुपैयाँ विनियोजन गरिएको छ। २०७४७५ को बजेटमा भने ७७ अर्ब २७ करोड ९३ हजार रुपैयाँ विनियोजन गरिएको थियो। यसअघि राष्ट्रिय अनुसन्धान विभाग, राजस्व अनुसन्धान विभाग, सम्पत्ति शुद्धीकरण विभागलगायत महत्वपूर्ण निकाय प्रधानमन्त्री कार्यालय मातहत ल्याएको थियो। यसैगरी थिंक ट्यांङ्क गठन गर्ने तथा अन्तर्राष्ट्रिय गैरसरकारी निकायको अनुगमन गर्ने जिम्मेवारी पनि कार्यालय मातहत ल्याइएको थियो। सरकारले कार्यसम्पादन नियमावली संशोधन गर्दै प्रधानमन्त्री तथा मन्त्रिपरिषद् कार्यालयलाई रेसिडियल (अवशिष्ट) अधिकारसमेत प्रदान गरेको थियो। कार्यालयले केही समयअघि मात्रै नया संगठन संरचना बनाउदै सयभन्दा बढी कर्मचारीको दरबन्दी थप गरेको थियो। साथै महाशाखा थप गरी तिनको संख्या ११ पुर्याएको थियो। विभिन्न महŒवपूर्ण निकाय प्रधानमन्त्री तथा मन्त्रिपरिषद् कार्यालय मातहत ल्याइएकाले यहाँको बजेट वृद्धि भएको सचिव केदारबहादुर अधिकारीले जानकारी दिए। कार्यविभाजन नियमावलीअनुसार प्रधानमन्त्री तथा मन्त्रिपरिषद् कार्यालयले गर्ने काम ४८ वटा छन्। सरकारले हालै ल्याएको नीति तथा कार्यक्रमलाई व्यावहारिक रूपमा कार्यान्वयन गर्न विभिन्न अनुगमन टोली गठन गरी देशभरि परिचालन गर्ने तयारीसमेत कार्यालयले गरेको छ। प्रधानमन्त्री कार्यालयका प्रवक्ता विनोदबहादुर कुँवरले पनि ठूलाठूला जिम्मेवारी थप भएकाले त्यसअनुसार जिम्मेवारी पूरा गर्न पनि प्रधानमन्त्री कार्यालयको बजेट बढ्नु स्वाभाविक भएको बताए।"
बजेटले पूर्वलाई लाभ,"इटहरी : सरकारले मंगलबार ल्याएको आगामी आर्थिक वर्ष २०७५७६ को बजेटबाट पूर्वले औसत लाभ लिने देखिएको छ। अन्य क्षेत्रभन्दा प्रदेश १ का केही सम्भावना र योजना सरकारले किटेरै बजेटमा समावेश गरेको छ। कृषि, पर्यटन र उद्योगका क्षेत्र बजेटमा समेटिएका छन्। त्यसमा पनि निजी क्षेत्रले गरिरहेकै प्रयासलाई सरकारले सहयोग गर्ने कार्यक्रम बजेट वक्तव्यमा समेटिएको छ। सरकारले कोसी नदीमा जलमार्ग यातायात सञ्चालनको सम्भाव्यता अध्ययन सम्पन्न गर्ने लक्ष्य लिएको छ। केही समययता मात्र सप्तकोसीमा मोटरबोट सञ्चालनमा ल्याइएको छ। निजी क्षेत्रबाट सञ्चालनमा ल्याएको मोटरबोटले भोजपुरबाट चतरासम्म यात्रुलाई सेवा दिइरहेको छ। बजेटमै समेटिएपछि कोसीमा मोटरबोट सञ्चालनले थप प्राथमिकता पाउने देखिएको छ। सप्तकोसीबाट भारतसम्मै जल यातायात सञ्चालन गर्ने चर्चासमेत चलिरहँदा बजेट भाषणमा सप्तकोसी नदीमा जलमार्ग यातायात सम्भावना अध्ययनको प्रसंगले महŒव पाएको छ। सरकारले सबै प्रदेशमा न्यूनतम एक प्रदेश रंगशाला स्थापना गर्ने नीति लिएको छ। सुनसरीको इटहरीमा स्थापित इटहरी रंगशालामा दर्जनभन्दा बढी खेलका लागि पूर्वाधार निर्माण द्रुत गतिमा भइरहेको छ। केही वर्षअघि रंगशाला सुनसरीमा बनाउने भनेर बजेट भाषणमा उल्लेख भएपछि धरान र इटहरीबीच विवाद भएको थियो। तर, धरान रंगशालाभन्दा इटहरी रंगशालामा भौतिक विकास बढी भइरहेकाले यो रंगशालाले प्रदेश रंगशालाको मान्यता पाउने आशा पलाएको इटहरीवासीको भनाइ छ। सरकारले चिया, कफी, अलैंची, सुपारी, आलु, केरा तथा कागतीको उन्नत बीउ र बिरुवामा अनुदान दिने भएको छ। पूर्व क्षेत्र त्यसमा पनि इलाम र पहाडी जिल्लाहरू अलैंची, चिया उत्पादनका लागि देशमै प्रसिद्ध छन्। त्यसैले पूर्वका इलाम, झापा, तेह्रथुमलगायत जिल्लाले लाभ लिने देखिन्छ। सरकारले सम्भाव्य वन क्षेत्रमा प्राकृतिक चिडियाखाना र पर्यटकीय मार्ग निर्माण गर्ने योजना बनाएको छ। पूर्वी तराईका सुनसरी, मोरङ, झापा जिल्लामा सिमसार छन्। स्थानीय वन क्षेत्रसँग नजिक रहेका सिमसारलाई पर्यटकीय क्षेत्रका रूपमा विकास गरिएको छ। सुनसरीको इटहरीस्थित तालतलैया, मोरङका बेतना, हसिना, झापाको जामुनखाडीजस्ता क्षेत्र निजी तहकै प्रयासमा व्यवस्थित भइरहेका छन्। सरकारको यो नीतिबाट यी क्षेत्रले पनि लाभ लिने देखिएको छ। सरकारले चिनी, औषधि, फलामे डन्डी, काठ, सिमेन्टलगायत आधारभूत निर्माण सामग्रीका कम्तीमा एक दर्जन वस्तुमा आत्मनिर्भर हुन उत्पादनलाई आधारभूत संरक्षण दिने घोषणा गरेको छ। सुनसरीमोरङ औद्योगिक करिडोरका दर्जनौं उद्योगले यसबाट लाभ लिन सक्छन्। धरानमा रहेको औषधि उद्योगले पनि यो नीतिबाट लाभ लिने देखिएको छ। सरकारले दुई वर्षभित्र २० लाख पर्यटक भिœयाउन भिजिट नेपाल २०२० अभियान सञ्चालन गर्ने भएको छ। यस्तै, कम्तीमा एक सयवटा नयाँ पर्यटकीय गन्तव्य पहिचान गरी विकास र प्रवद्र्धन गर्ने नीतिसमेत छ। पूर्वमा पर्यटकीय क्षेत्रको पहिचान र विकासका लागि निजी क्षेत्र पनि कम्मर कसेर लागिपरेका बेला सरकारको यो नीतिले सहयोग पुग्ने विश्वास पूर्वका पर्यटन व्यवसायीले व्यक्त गरेका छन्। सरकारले विराटनगर विमानस्थललाई क्षेत्रीय विमानस्थलमा स्तरोन्नति गरी छिमेकी मुलुकसम्म उडान सुरु गर्ने नीति लिएको छ। यसले विराटनगरवासीलाई उत्साहित बनाएको छ। यो नीतिसँगै छिमेकी मुलुकका विभिन्न विमानस्थलसँग सोझो सम्पर्क स्थापित गर्न पूर्वका यात्रुलाई सहज हुने देखिन्छ। सरकारले तमोरचिसाङ, सुनकोसीमरिन, सुनकोसीकमललगायत नदी पथान्तरण आयोजनाको सम्भाव्यता अध्ययन गर्ने भएको छ। एक प्रदेशमा एक बहुउद्देश्यीय जलविद्युत् आयोजना सञ्चालन गरिने र त्यसका लागि पूर्वमा तमोर नदीको सम्भाव्यता अध्ययन गरिने भएको छ। यसैगरी दुहबीबाट पूर्णिमासम्म प्रसारण लाइनको डीपीआर तयार गर्ने योजना छ। यसले पूर्वलाई जलविद्युत्मा आत्मनिर्भर बन्न सहयोग गर्ने देखिन्छ। प्रदेश १ का मुख्यमन्त्री शेरधन राईले पनि पूर्वमा जलविद्युत्को व्यापक सम्भावना रहेको र प्रदेश १ को आर्थिक आधार नै जलविद्युत् बन्ने बताउँदै आएका छन्। किमांथाकाबाट रानी सडकको मुख्य कार्य सम्पन्न गर्ने योजना पनि बजेट भाषणमा परेको छ। यसले चीन र भारत जोड्ने पूर्वको सेतुका रूपमा व्याख्या गरिएको कोसी राजमार्ग विस्तारको काम अझ द्रुत गतिमा हुने विश्वास गरिएको छ। सातै प्रदेशमा एकएक सरकारी चिकित्साशास्त्र अध्ययन प्रतिष्ठान रहने गरी थप संस्था खोल्ने प्रक्रिया अघि बढाइने योजना बजेटमा छ। स्वास्थ्य विज्ञान प्रतिष्ठानहरूलाई व्यवस्थित र प्रभावकारी बनाउन स्वास्थ्य विज्ञान प्रतिष्ठानसम्बन्धी एकीकृत ऐन ल्याइने जनाइएको छ। यसले पूर्वका स्वास्थ्य प्रतिष्ठानहरूलाई अझ व्यवस्थित बनाउने र त्यसमा सरकारको स्वामित्व र जिम्मेवारी बढाउने देखिएको छ। सरकारले आयुर्वेदिक औषधिको अनुसन्धान तथा विकास गर्न आयुर्वेद शिक्षा प्रदान गर्न विदुषी योगमाया आयुर्वेद विश्वविद्यालय स्थापना गर्न १० करोड बजेट विनियोजन गरेको छ। विश्वविद्यालय कहाँ बन्ने भने उल्लेख छैन। तर, योगमाया भोजपुरकी भएकाले त्यहीं नै विश्वविद्यालय बन्ने आशा भोजपुरवासीले गरेका छन्। सुनसरीको चतरामा आ श्रम बनाएका कृष्णदासजी महाराजले पनि आयुर्वेदको विकासका लागि विश्वविद्यालय सञ्चालन गर्न पहल गर्दै आएका छन्। उनले यो विषयमा अवधारणापत्र नै बनाएर जग्गा उपलब्ध गराए देश, विदेशको सहयोग लिएर विश्वविद्यालय बनाउने योजना बनाएका छन्। त्यसैले बजेटमा आएको यो योजना सुनसरीकेन्द्रित भएको अनुमान गरिएको छ। प्रत्येक प्रदेशमा एक ज्येष्ठ नागरिक आरोग्य आ श्रम बनाउने घोषणा गरिएको छ। स्थानीय तहहरूमा कृषिज्ञान केन्द्र स्थापना गर्ने नीति सरकारले लिएको छ। यस्तै, प्रत्येक प्रदेशमा एक जैविक विषादी प्रयोगशाला स्थापना गरिने भएको छ। जडीबुटी प्रशोधन केन्द्रसमेत स्थापना गर्ने योजना छ। कृषिमा आधारित प्रदेश १ का बासिन्दाले यस्तो योजनाबाट लाभ लिन सक्ने देखिएको छ।"
समृद्धि हुँदै समाजवादको यात्रा,"काठमाडौँ : प्रधानमन्त्री केपी शर्मा ओलीले नेपालमा शान्तिपूर्ण प्रतिस्पर्धाका आधारमा कम्युनिष्ट पार्टीको अगुवाइमा समाजवादको आधार तय हुँदै गएको बताएका छन्। विश्व सर्वहारा वर्गका नेता कार्ल माक्र्सको जन्म द्विशतवार्षिकीका अवसरमा नेपाल कम्युनिष्ट पार्टी र नेकपा (मसाल) ले आयोजना गरेको 'माक्र्सवाद र समाजवाद' विषयक दुई दिने अन्तर्राष्ट्रिय सम्मेलनको बुधबार उद्घाटन गर्दै प्रधानमन्त्रीले माक्र्सवादको मार्गदर्शनमा नेपालमा कम्युनिष्ट पार्टीको अगुवाइमा समाजवादको आधार तय हुँदै गएको बताएका हुन्। नेपाल कम्युनिष्ट पार्टीका अध्यक्षसमेत रहेका प्रधानमन्त्री ओलीले नेकपा (एमाले) र नेकपा (माओवादी केन्द्र) बीचको ऐतिहासिक एकताबाट निर्मित नेकपाले राजनीतिक स्थिरता, आर्थिक समृद्धि, सामाजिक न्याय र समानता कायमसहित समाजवादतर्फको यात्रा तय हुने बताए। उनले जनताको बहुदलीय जनवादले कम्युनिष्ट आन्दोलनलाई दिएको लोकप्रियता र वैधता तथा माओवादी जनयुद्धले दिएको राजनीतिक चेतनाको जगमा जनताको सर्वोच्चतालाई स्वीकार गर्दै समृद्ध नेपाल, सुखी नेपालीको सपना पूरा गर्न सरकारले कार्यक्रम अघि बढाएको धारणा व्यक्त गरे। प्रधानमन्त्री ओलीले भने, 'नेकपाले सामान्तवाद र साम्राज्यवादको विरोध गर्दै लोकतान्त्रिक आन्दोलनमा सफलता हासिल गरी अब श्रमिक वर्गको चाहनालाई पूरा गर्न समृद्ध समाजवादी यात्राका लागि बाटो तय गर्नेछ ।' विश्व पूँजीवादले नवउदारवादलाई नियन्त्रण गर्न नसकी संकटमा परिरहेको सन्दर्भमा समाजवादी यात्राको विकल्प नभएको तर कम्युनिष्टहरुले सामाजिक र राष्ट्रिय परिवेशका आधारमा माक्र्सवादको सिर्जनात्मक प्रयोग गर्न सक्नुपर्नेमा उनले जोड दिए। प्रधानमन्त्री ओलीले माक्र्सवादको प्रभावका कारण सामाजिक न्याय, समानता, स्वतन्त्रता र प्रबन्धमा विश्वमा सकारात्मक प्रभाव परेको तथा एक्काइसौं शताब्दीमा पनि माक्र्सवाद उत्तिकै सामयिक विज्ञानका रुपमा रहेको बताए। सही रणनीतिसहित समाजवादतर्फ : प्रचण्ड नेकपाका अध्यक्ष पुष्पकमल दाहाल 'प्रचण्ड' ले नेकपाले हासिल गरेको नेपालमा हालैको निर्वाचनको जनमत र त्यसपछि दुई ठूला कम्युनिष्ट पार्टीबीच भएको एकता सही रणनीतिका साथ जनवादको प्रयोग गर्दै समाजवादको आधार तय गर्न अग्रसर रहेको बताएका छन्। उनले जनताको चाहना बमोजिम स्थिरता र सुशासनका लागि अहिलेको सरकारले काम गर्दै पार्टीभित्र र बाहिरको लोकतन्त्रमा सुधार गरेर समाजवादको यात्रामा जानुपर्नेमा जोड दिए। अध्यक्ष दाहालले भने, 'माक्र्सवाद एक विज्ञान हो, यसलाई आफ्ना राष्ट्रिय परिवेशका सन्दर्भमा प्रयोग गरेर समाजवादको यात्रामा अगाडि जान नसकिए जनताको चाहनालाई पूरा गर्न नसकिने विश्व इतिहासका सिकाइलाई आत्मसात् गरेर सजगताका साथ अघि बढ्न आवश्यक छ।' 'जनवादलाई बुझ्ने र ग्रहण गर्ने सन्दर्भमा हामीले सरकार र अन्तरपार्टीभित्रको प्रणालीलाई अपनाउन थालेका छौँ,' उनले भने, 'नेपाली कम्युनिष्ट आन्दोलनका सशस्त्र र शान्तिपूर्ण आन्दोलनले सकारात्मक परिवर्तनका साथै समावेशी लोकतान्त्रिक संघीय गणतन्त्रका साथ समाजवाद उन्मुख संविधान दिलाउनु विश्वका लागि पनि एक सन्देश हो।' नेकपाका वरिष्ठ नेता एवं सम्मेलन आयोजक समितिका संयोजक माधवकुमार नेपालले विश्वका सबै कम्युनिष्ट र समाजवादी तथा विरोधी धारमासमेत माक्र्सवादलाई समाज विज्ञानको दर्शनका रुपमा लिएको बताउँदै अहिले पनि सो दर्शन उत्तिकै सामयिक रहेको बताए। नेपालमा शक्तिशाली कम्युनिष्ट पार्टीको नेतृत्वका सरकार रहेको सन्दर्भमा कम्युनिष्ट र समाजवादी आन्दोलनका विश्व अनुभव आदानप्रदान गर्न सम्मेलन उपयोगी हुने बताउँदै उनले श्रमिक वर्गको मुक्ति र सामाजिक समृद्धिका लागि माक्र्सवाद बाहेक अर्को दर्शन नभएको धारणा व्यक्त गरे। राष्ट्रिय जनमोर्चाका अध्यक्ष चित्रबहादुर केसीले उग्रपन्थी र दक्षिणपन्थी दुबै माक्र्सवादका लागि हानिकारक भएको उल्लेख गर्दै उत्पादनका साधनमा स्वामित्व विस्तार नगरी समाजवादमा जान नसक्ने बताए। रासस"
बजेटमा वीरगन्जको असन्तुष्टि,"वीरगन्ज : आगामी आर्थिक वर्ष २०७५७६ को बजेट आर्थिक एवं औद्योगिक नगरी वीरगन्जका लागि निराशाजनक रहेको टिप्पणी भएको छ । संघीय संसद्को संयुक्त बैठकमा मंगलबार अर्थमन्त्री डा युवराज खतिवडाले प्रस्तुत गरेको १३ खर्ब १५ अर्बको आयव्ययको विवरणसहितको बजेटप्रति यहाँका सरोकारवालाले निराशा व्यक्त गरेका हुन् । वीरगन्जका उद्योगीव्यापारी, शिक्षाविद्, विभिन्न दलका नेता, अर्थसम्बन्धी जानकारले बजेट वीरगन्जका सन्दर्भमा शून्य बराबर रहेको बताएका छन् । प्रदेश २ को एक मात्र महानगरपालिकाका साथै मुलुककै ठूलो औद्योगिक क्षेत्र र कुल राजस्वको आधाभन्दा बढी हिस्सा (झन्डै ५४ प्रतिशत) वीरगन्जले नै संकलन गर्दै आएको छ । तर, केन्द्रको बजेटमा वीरगन्जबारे एक शब्द पनि उल्लेख नहुँदा निराश बनाएको स्थानीयले बताएका छन् । निर्माणाधीन ठूला लगानीका वीरगन्जपथलैया ६ लेन सडक, पेट्रोलियम पाइपलाइनजस्ता राष्ट्रिय गौरवका आयोजना, वर्षौंदेखि प्रस्तावित वीरगन्ज विश्वविद्यालयलगायत विषय बजेटमा उल्लेख नगरेर सरकारले वीरगन्जलाई विभेदमा पारेको उनीहरूको गुनासो छ । अहिलेका अर्थमन्त्री अर्थतन्त्र बुझेका व्यक्ति हुनुहुन्छ, त्यसैले आर्थिक नगरी वीरगन्जका लागि बजेटमा केही न केही महŒवाकांक्षी योजना आउँछ भन्ने अपेक्षा हामीले गरेका थियौं, वीरगन्ज उद्योग वाणिज्य संघका अध्यक्ष ओमप्रकाश शर्माले भने, तर, यो बजेट वीरगन्जका लागि जिरो नै छ । बजेटमा रक्सौलवीरगन्जकाठमाडौं रेलमार्गको डीपीआर तयार पार्ने, प्रस्तावित निजगढ अन्तर्राष्ट्रिय विमानस्थल र हुलाकी राजमार्गको विषय समावेश गरिए पनि त्यसका लागि के कति बजेट विनियोजन भएको छ भनेर स्पष्ट उल्लेख नगरिएको अध्यक्ष शर्माले बताए । उद्योगी अशोक वैद्यले पनि बजेट वीरगन्जका सन्दर्भमा मौन रहेको टिप्पणी गरे । पहिलो पटक बनेको स्थिर सरकारले ल्याएको बजेटमा वीरगन्जले धेरै अपेक्षा गरेको उल्लेख गर्दै उनले भने, बजेटमा वीरगन्जको जुन अपेक्षा थियो त्यो त्यो पूरा भएन । बजेटमा वीरगन्जका लागि केही पनि छैन । वीरगन्जका लागि बजेटमा केही महत्वकांक्षी योजना आउँछ भन्ने अपेक्षा थियो । तर, यो बजेट वीरगन्जका लागि जिरो नै छ । ओमप्रकाश शर्मा, अध्यक्ष, वीरगन्ज उद्योग वाणिज्य संघ वीरगन्जका सिमेन्ट उद्योगले क्लिंकर आयातमा महिनौंदेखि समस्या खेपिरहेको र यसबारे सरकारसँग पटकपटक छलफल गरिएको उनले बताए । क्लिंकर आयातमा देखिएको समस्या बजेटमार्फत सम्बोधन होला भनेर हामी आशावादी थियौ तर हाम्रो त्यो आशा पनि निराशामा बदलियो, उनले भने । मुलुकको अर्थतन्त्र धान्ने यहाँको औद्योगिक क्षेत्रका विषयमा बजेटमा योजना समावेश नहुनुले उद्योगीव्यापारीलाई दुःखी बनाएको वैद्यले बताए । विशेष आर्थिक क्षेत्र (सेज) वर्षौंदेखि अलपत्र रहेको विषयमा सरकार जानकार भए पनि बजेटमा यसबारे एक शब्द पनि समावेश नहुनु झनै दुर्भाग्यपूर्ण भएको उनले सुनाए । ठाकुरराम बहुमुखी क्याम्पसका प्रा डा इन्दुशंकर मि श्रले बजेटलाई पुरानो इतिहासको एक कहानीको संज्ञा दिए । यसअघिका सरकारले जसरी बजेट ल्याउँथे, अहिलेको सरकारले पनि त्यस्तै बजेट मात्र ल्याएको छ, उनले भने, नयाँ बजेटमा कुनै ताŒिवक भिन्नता वा नयाँपन केही छैन । अर्थमन्त्री खतिवडाले बजेटमा सुझाव लिन एक महिनाअघि यहाँ आएका बेला वीरगन्ज निराश हुने अवस्था नआउने बताएको स्मरण गर्दै उनले भने, तर, मंगलबार उनै अर्थमन्त्रीले ल्याएको बजेटमा वीरगन्जबारे एक शब्द पनि आएन, यो बजेटले वीरगन्जलाई विभेद गरेको छ । वीरगन्जलाई गरिएको विभेदले प्रदेश २ कै विकासमा नकारात्मक असर पुग्ने तर्क उनले गरे । बजेटप्रति विभिन्न दलका नेता पनि असन्तुष्ट देखिएका छन् । सरकारले बजेटमा वीरगन्जलाई अन्याय गरेको राजपा महासचिव शिव पटेलले बताए । यहाँ राष्ट्रिय गौरवका आयोजना बजेट अभावमा अलपत्र छन्, यसबारे एकसुको पनि रकम छुट्याएको पाइएन, उनले भने, धेरै नभए पनि एकदुईवटा महŒवाकांक्षी योजना सरकारले वीरगन्जमा ल्याउँछ भन्ने अपेक्षा थियो तर व्यर्थै भयो । उनका अनुसार प्रदेश २ को राजधानी जनकपुरमा बनाएपछि असन्तुष्ट वीरगन्जवासीले बजेटमा केही ठूला योजनाको आशा गरेका थिए । भने, तर, बजेटले वीरगन्जका लागि कुनै ठोस योजना नदिएकाले यहाँका बासिन्दा झनै दुखित र पीडित बनेका छन् ।"
बूढीगण्डकी आयोजना फेरि गेजुवालार्इ दिने खेल,"काठमाडौं : सरकारमा सहभागी भएका र बाहिरिएका दलहरुबीच पेचिलो राजनीतिक मुद्दा बनेको बूढीगण्डकी पुनः बेचिने सम्भावना बढेको छ । अर्थमन्त्री डा युवराज खतिवडाले मंगलबार संघीय संसदमा प्रस्तुत गरेको बजेटमा बूढीगण्डकी कुन मोडालिटीमा बनाउने भन्ने उल्लेख छैन । । बजेटको बुँदा नं १४४ मा बूढीगण्डकी जलविद्युत् आयोजनाको मुआब्जा वितरण सम्पन्न गरी निर्माण प्रक्रिया अघि बढाइने मात्र उल्लेख भएको तर बोलपत्र वा प्रतिस्पर्धामार्फत भन्ने शब्द नभएकाले पुरानै कम्पनीलाई पहिलेकै ढर्रामा दिन खोजिएको अर्थ लगाइएको छ । जबकी ऊर्जा, जलस्रोत तथा सिंचाइ मन्त्रालयले गत वैशाख २५ गते जारी गरेको ऊर्जा, जलस्रोत तथा सिंचाइ क्षेत्रको वर्तमान अवस्था र मार्गचित्र (श्वेतपत्र) को बुँदा नं ४६ मा बूढीगण्डकी जलाशययुक्त आयोजना निर्माणका लागि आगामी आर्थिक वर्षभित्र बोलपत्र प्रक्रिया सुरु गरिने घोषणा गरेको थियो । सरकारले गत जेठ ११ गते संघीय संसदमार्पत सार्वजनिक गरेको नीति तथा कार्यक्रममा पनि बूढीगण्डकीका सन्दर्भमा प्रतिस्पर्धा शब्द परेको छैन । नीति तथा कार्यक्रम लगत्तै आएको बजेटमा पनि मन्त्रालयले सार्वजनिक गरिको कटिबद्धतालाई हटाएको छ । नीति तथा कार्यक्रमको बुँदा नं १६ मा राष्ट्रिय गौरवको बूढीगण्डकी जलविद्युत् आयोजनालगायतका पहिचान भएका जलाशययुक्त आयोजनाको निर्माण कार्य अघि बढाइने उल्लेख गरेर बोलपत्र वा प्रतिस्पर्धा भन्ने शब्द हटाइएको थियो । बजेटमा निर्माण अघि बढाइने र मुआब्जा वितरण कार्य सम्पन्न गरिने मात्र उल्लेख छ । प्रधानमन्त्री केपी शर्मा ओली र उनका सहयात्री पुष्पकमल दाहालले बूढगण्डकी गेजुवालाई नै दिइनेछ भनेर घोषणा गर्दै आएका थिए । प्रधानमन्त्रीको उक्त उद्घोषलाई सार्थकता दिने गरी मन्त्रालयले तय गरेको मार्गचित्र (श्वेतपत्र) विपरीत बजेटमा उल्लेख हुनुले ऊर्जा क्षेत्रमा तरंग ल्याएको हो । तत्कालीन माओवादी केन्द्रतर्फबाट ऊर्जा मन्त्री भएका जनार्दन शर्माले उनको सरकारले राजीनामा दिएको भोलिपल्ट १२०० मेगावाटको जलाशययुक्त बूढीगण्डकी चिनियाँ कम्पनी गेजुवालाई बिनाप्रतिस्पर्धा दिने कागजमा हस्ताक्षर गरेका थिए । शर्माले बिनाहैसियत र सार्वजनिक खरिद ऐनविपरीत बिनाप्रतिस्पर्धा विवादास्पद कम्पनीलाई दिएको भनी आलोचना भएको थियो । तत्कालीन व्यवस्थापिका संसदको कृषि तथा जलस्रोत र लेखा समितिको संयुक्त बैठकले बूढीगण्डकी गेजुवालाई दिने निर्णय खारेज गर्न सरकारलाई निर्देशन दिएको थियो । उक्त संयुक्त समितिको निर्देशनपश्चात् तत्कालीन शेरबहादुर देउवाको सरकारले बूढीगण्डकीको विवादास्पद सम्झौता खारेज गरी स्वदेशी लगानीमा निर्माण गर्ने उद्घोष गरेको थियो । त्यतिबेलाको राष्ट्रिय योजना आयोगका उपाध्यक्ष डा स्वर्णिम वाग्लेको संयोजकत्वमा गठित कार्यदलले बूढीगण्डकी स्वदेशी लगानीमा निर्माण गर्न सकिने खाकासहित सरकारलाई प्रतिवेदन बुझाएको थियो । उक्त प्रतिवेदनका आधारमा अघिल्लो सरकारले मन्त्रिपरिषद्बाट बूढीगण्डकी स्वदेशी लगानीमा निर्माण गर्ने निर्णय गरेको थियो । सोही निर्णयका आधारमा सार्वजनिक खरिद ऐन बमोजिम विवादरहित ढंगले प्रतिस्पर्धा गराएर बूढीगण्डकी निर्माण गर्न उद्घोष ऊर्जा तथा जलस्रोत मन्त्री वर्षमान पुनले गरेका थिए । पुनको उक्त प्रतिबद्धता र मार्गचित्रविपरीत अर्थ मन्त्री डा खतिवडाले जग्गा अधिग्रहण, पुनर्वास तथा पुनःस्थापनासम्बन्धी कार्यलाई द्रुत गतिमा अगाडि बढाइने भन्दै प्रतिस्पर्धा भन्ने शब्द हटाएपछि विगतमा प्रधानमन्त्री ओलीले गरेको प्रतिबद्धता पूरा हुन लागेको रुपमा लिइएको छ । प्रधानमन्त्री र खतिवडा मिलेर केही सुरसार गरे कि भन्ने आशंका छ, समितिका एक सदस्यले मंगलबार अन्नपूर्णसित भने । यता नेपाली लगानीमा निर्माण नै हुन नसक्ने पश्चिम सेती भने स्वदेशी लगानीमा बनाइने भनेर अर्थमन्त्रीले बजेटमार्पत घोषणा गरेका छन् । जबकी चीनको थ्रीगर्जेजजस्तो विश्वकै ठूलो कम्पनीले समेत आयोजनामा लगानी गर्न अयोग्य भन्दै पछि हटेको अवस्थामा सरकारले स्वदेशी लगानीमा निर्माण गर्ने घोषणा गरेको छ । थ्री गर्जेजले पश्चिम सेतीबाट पछि हट्ने आशयको पत्राचार लगानी बोर्डलाई गरेपछि उक्त बोर्डले प्रधानमन्त्री कार्यालयका सचिव महेन्द्रमान गुरुङको संयोजकत्वमा एक समिति गठन गरेको थियो । समितिले थ्री गर्जेजसित भएको सम्झौता खारेज गर्ने वा अन्य उपाय अपनाउने आशयको प्रतिवेदन बोर्डलाई बुझाइसकेको छ । बोर्डले उक्त प्रतिवेदनउपर औपचारिक निर्णय गर्नुअघि नै डा खतिवडाको बजेटले पश्चिम सेती थ्री गर्जेजबाट झिकी आफ्नै लगानीमा बनाउने उद्घोष गर्यो ।"
