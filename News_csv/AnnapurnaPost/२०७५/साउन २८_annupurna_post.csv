शीर्षक,विवरण
आर्थिक सहायतामा बेथिति,"मन्त्रिपरिषद्का हरेकजसो बैठकको निर्णय सूचीमा एउटा विषय सामेल हुने गरेको छ, देहायका व्यक्तिहरूलाई आर्थिक सहायता उपलब्ध गराउने। मन्त्रिपरिषद्को निर्णयमा पर्ने नियमित क्रियाकलाप हो यो। सरकारी ढुकुटीबाट जथाभावी रकम वितरण गर्ने प्रवृत्तिविरुद्ध अख्तियार दुरुपयोग अनुसन्धान आयोग, महालेखा परीक्षक हुँदै संसद्कै सार्वजनिक लेखा समितिले पटकपटक प्रश्न उब्जाए पनि रोकिएको छैन, बरु बढ्दो छ। दुईतिहाइ बहुमत सरकार बनेयता मन्त्रिपरिषद्का निर्णय हेर्ने हो भने आर्थिक सहायता उपलब्ध गराउने विषय यथावत् छन्। सरकारी रकम लिनेमा व्यक्ति मात्र होइन, संघसंस्थाकै सूची बढ्दो छ। व्यक्तिका हकमा उपचार खर्चका नाममा रकम उपलब्ध गराएको देखिन्छ भने संघसंस्थालाई केका निम्ति दिएको हो, खुलाएको पाइँदैन। हो, ठूलो रोग लागेमा आमनेपालीसँग उपचार खर्च जुटाउने हैसियत छैन। उपचारको अभावमा अकालमा ज्यान गुमाउनुपर्छ। तर सत्तारुढ दलका नेता र तिनका निकट पात्रहरूले सामान्य रोगनिम्ति पनि ठूलो परिमाणमा राज्यकोषबाट औषधोपचार सुविधा लिने गर्छन्। कहाँसम्म भने कुरुवाका निम्ति समेत ढुकुटीमै दाग लगाउँछन्। संविधानतः सबै नागरिक समानताका दृष्टिमा समान हुन्छन्। तर यो गहनता संविधानको सौन्दर्यमा सीमित छ। किनभने राज्यको ढुकुटी पहुँचवालाका निम्ति मात्रै खुला छ। सामान्य नागरिकको शासकीय वृत्तका पात्रसम्म पहुँच हुँदैन र अकालमै जीवन गुमाउनुपर्छ। मन्त्रिपरिषद्को निर्णयमा आर्थिक सहायता दिँदा रोग खुलाउने प्रचलन छैन, जसले कतै रोग नलागीकन पहुँचका आधारमा राज्यबाट ठूलो परिमाणमा पैसा लिइरहेका त छैनन् भन्ने स्वाभाविक शंका उत्पन्न गराउँछ। कतिपयका हकमा जनही यति लाख उल्लेख गरिन्छ, अर्थात् त्यति बराबर खर्च लाग्ने कस्तो रोग हो देखाइँदैन। पछिल्ला समयमा ठूला रोगका हकमा निःशुल्क उपचारको समेत व्यवस्था छ। त्यसकारण मन्त्रिपरिषद्को निर्णयमा रोग र उपचार खर्च जुटाउन सक्ने या नसक्ने हैसियत खुलाउनुपर्छ। विगतमा राज्यका उपचार सुविधा लिने पात्रका अनुहार हेर्ने हो भने पदीय दुरुपयोग गरी अकूत सम्पत्ति आर्जन गर्ने मात्र होइन कि अख्तियारबाट अभियोग खेप्नेहरूसमेत छन्। एकातिर अख्तियारले अकूत सम्पत्ति मुद्दा लगाउने, अर्कोतिर सरकारले औषधि खर्च उपलब्ध गराएको दुर्भाग्यपूर्ण दृश्य नागरिकले देख्नुपरेको छ। यस्ता दृश्यले नागरिकको भावनामा चोट पुर्याउँछ भन्ने सामान्य ख्यालसमेत शासकीय वृत्तबाट भएको पाइँदैन। राज्यको ढुकुटी भनेको नागरिकले तिरेको कर हो। कर औचित्यपूर्ण काममा मात्र खर्चनुपर्छ। सरकारी कार्यविधिमा राष्ट्रिय जीवनका महत्वपूर्ण व्यक्तित्व र विपन्न नागरिकलाई उपचार खर्च उपलब्ध गराउन सक्ने व्यवस्था छ, जसमा तोकिएको दर भन्नेसमेत छ। तर सरकार आफैंले बनाएको कार्यविधिको परिधिमा बसेको पाइँदैन। मन्त्रिपरिषद्को निर्णयले प्रतिव्यक्ति बढीमा पाँच लाख रुपैयाँ उपचार खर्च दिन सक्ने व्यवस्था छ। तर मन्त्रिपरिषद्का पछिल्ला निर्णय हेर्ने हो भने १५ लाख रुपैयाँसम्म उपलब्ध गराएको देखिन्छ। अघिल्लो वर्ष औषधोपचार शीर्षकमा विनियोजित बजेटभन्दा ७७ प्रतिशत बढी रकम सरकारले खर्च गर्यो, जसप्रति महालेखा परीक्षक असन्तुष्टि जनाउँदै स्वीकृत कार्यविधि पालना गर्न सम्झाउन बाध्य भयो। सार्वजनिक सम्पत्ति जथाभावी बाँड्ने दुर्भाग्यपूर्ण दृश्य बन्द हुनैपर्छ। यतिखेर करको दर अत्यासलाग्दो गरी वृृद्धि भएको छ। आमनागरिकले संघीय सरकार, प्रदेश र स्थानीय सरकारलाई तेहेरो कर बुझाउनुपरेको छ। अस्वाभाविक कर वृद्धिले आममानिसलाई आक्रोशित तुल्याउँदै गरेको अवस्थामा अचाक्ली सरकारी फजुल खर्च भइरहेको दृश्यले नागरिकमा विद्रोह उत्पन्न गराउने खतरा छ। सरकारी स्रोतसाधन आफ्नो सुविधा र अनुकूलतामा वितरण गर्ने होइन कि आमनागरिकको भलाइमा खर्चनुपर्छ। त्यसमाथि मन्त्रिपरिषद्बाट अपारदर्शी ढंगले रकम वितरण हुुनु रहस्यमय छ। किनभने मन्त्रिपरिषद्बाट भएका निर्णयहरू नीतिगत सवाल भित्र पर्छन्। त्यसमा अख्तियार दुरुपयोग अनुसन्धान आयोगले छानबिन गर्न पाउँदैन भने अदालतले पनि कुनै आदेश दिन सक्दैन। छानबिनको दायराबाहिर पार्न आर्थिक सवाल जोडिएका विषयलाई मन्त्रिपरिषद्बाटै निर्णय गराउने प्रवृत्ति मौलाएको छ। राज्यको ढुकुटीबाट रकम लिने र दिने पात्रहरू छानबिनमा पर्नुपर्छ र अनुचित ढंगबाट ढुकुटीको रकम दिने र लिनेलाई कारबाहीको फन्दामा पारिनुपर्छ। त्यसनिम्ति आर्थिक मामला जोडिएका विषय नीतिगत निर्णयभित्र पार्ने बद्मासी खेल पनि रोकिनुपर्छ।"
"राजपा नेतृत्वलाई प्रमको आश्वासन : 'हामीले भनेको अदालत मान्दैन, प्रयास गर्छु'","काठमाडौं : प्रधानमन्त्री केपी ओलीले मधेस मुद्दा सम्बोधन गर्न आफू प्रतिवद्ध रहेको बताएका छन्। आफ्ना निर्णय अदालतले उल्ट्याउने जोखिम भए पनि सक्दो प्रयास गर्ने उनले आश्वासन दिए। मधेस आन्दोनलका क्रममा तपाईंहरूविरुद्ध लागेको मुद्दा फिर्ता, संविधान संशोधन लगायतका माग पूरा गर्छु' राष्ट्रिय जनता पार्टीका अध्यक्ष महन्थ ठाकुर, अध्यक्ष मण्डलका नेताहरू राजेन्द्र महतो, शरतसिंह भण्डारी, महेन्द्रराय यादव र अनिलकुमार झासँग आइतबार भएको भेटमा उनले भने, 'तपाईंहरूबाट सरकारलाई सहयोग र समर्थनको अपेक्षा गर्नुको कारण संघीयताको कार्यान्वयन नै हो। प्रधानमन्त्रीले सरकार गठनका बेला भएका तीन बुँदे सहमति र सात बुँदे मागको कार्यान्वयमा सरकार सकारात्मक रहेको बताए। प्रधानमन्त्रीलाई उद्धृत गर्दै स्रोतले भन्यो, म यहाँबाट आश्वासन दिने, अदालतमा कार्यान्वयन नहुने हुँदा मुद्दा फिर्तामा अहिल्यै यसै भन्न सक्दिनँ', उनले भने, 'तपाईँहरूले देखि हाल्नु भयो अघिल्लो सरकारका कतिपय नीति निर्णय गलत भएको भन्दै मेरो मन्त्रीपरिषद्ले गरेको निर्णय उल्टाउँदै सरकारलाई अप्ठ्यारोमा पारेको छ। तै पनि म अदालतबाट मुद्दा फिर्ता गराउने प्रयास गर्छु। राजापले प्रधानमन्त्री ओलीसँग समय मागेको पाँच दिनपछि आइतबार राति भएको वार्ता सकारात्मक भएको जानकारी अध्यक्ष मण्डलका नेता शरत्सिंह भण्डारीले दिए। उनले प्रधानमन्त्रीको भनाई उद्धृत गर्दै भने, तपाईँहरूको सहयोग र समर्थनको अपेक्षमा सरकार छ। सरकारको उद्देश्य मुलुकमा संघीयताको कार्यान्वयन र आर्थिक सम्वृद्धि नै हो। राजपाले कैलाली क्षेत्र नं १ बाट निर्वाचित सांसद रेशम चौधरी र सामाजिक व्यवस्था राज्यमन्त्री अभिराम शर्मा लगायतका नेतालाई मुद्दा लगाइएको स्मरण गराएका थिए। राजपा अध्यक्ष मण्डलका नेता अनिलकुमार झाले प्रधानमन्त्रीबाट विगत झैँ आश्वासन आएको तर कार्यान्वयन नभएसम्म सकारात्मक भन्न नसक्ने बताए। झाले भने, ओलीजीबाट धेरै पटक यस्तो आश्वासन आइरहेको छ। उहाँले मधेस र मधेसीको समस्या र मागलाई बुझ्न सकेको जस्तो लागेन। राजपा नेपालले साउन ३ गते प्रधानमन्त्री ओलीलाई ज्ञापनपत्र बुझाउँदै संविधान संशोधन, सांसद चौधरीलाई सांसद पदको शपथ गराउन, नेताहरूमाथि लगाइएका मुद्दा फिर्ता लिने लगायत सरकार गठनका बेला भएका सहमति कार्यान्वयनको माग गरेको थियो।"
विप्लवका प्रवक्ता विश्वकर्माको थुनामुक्तिका लागि रिट,"काठमाडौं : नेत्रविक्रम चन्द नेतृत्वको नेपाल कम्युनिस्ट पार्टीका प्रवक्ता खड्गबहादुर विश्वकर्मासहित तीनजनालाई गैरकानुनी थुनामा राखेको दाबीसहित आइतबार सर्वोच्च अदालतमा रिट निवेदन दायर भएको छ। विश्वकर्मासहित थुनामा राखिएका कालिकोट जिल्ला कालिका गाउँपालिका६ का हरिचन्द्र आचार्य र कपिलवस्तु बाणगंगा नगरपालिका४ का मनबहादुर श्रेष्ठका हकमा वन्दीप्रत्यक्षीकरण रिट दायर भएको हो। आचार्य उक्त पार्टीका कार्यकर्ता र श्रेष्ठ यातायात व्यवसायी रहेको रिटमा उल्लेख छ। उनीहरूको थुनामुक्तिको माग राखेर बुढानिलकण्ठ नगरपालिका४ का नरेन्द्रबहादुर विश्वकर्माले रिट दिएका हुन्। निवेदक खड्गबहादुरका छोरा हुन्। सुरुमा प्रहरी प्रभाग चाल्नाखेलमा राखिएकोमा अहिले बन्दीको अवस्थाबारे जानकारी हुन नसकेको दाबी निवेदकको छ। गृहमन्त्री रामबहादुर थापा, प्रहरी प्रधान कार्यालय, काठमाडौं जिल्ला अदालत र महानगरीय प्रहरी परिसर टेकुलाई विपक्षी बनाएर रिट दर्ता गरिएको छ। रिटमा बन्दीलाई यातना दिएर राखिएको र परिवारका सदस्यलाईसमेत भेटघाट गर्न नदिएको उल्लेख छ। सर्वोच्च प्रशासनका अनुसार रिटमा सोमबार सुनुवाइ हुनेछ। यता काठमाडौं जिल्ला अदालतले आइतबार नै यी तीनजना वन्दीलाई थप तीन दिन थुनामा राख्न अनुमती दिएको छ। चन्दा ऐन, २०३० अनुसार मुद्दा चलाउने तयारीका लागि विश्वकर्मालाई थुना अनुमती लिइएको हो। उनीहरुमाथि अनुसन्धान नसकिएको भन्दै महानगरीय प्रहरी परिसर काठमाडौंले भने थप १५ दिन म्याद थप गर्न माग गरेको थियो। यसअघि पनि पाँच दिनसम्म थुनामा राखिसकिएको छ। प्रहरीले प्रकाण्डसहित तीनजनालाई साउन २२ गते चाल्नाखेलबाट पक्राउ गरेको थियो।"
प्रकाण्डलाई ४८ घण्टाभित्र उपस्थित गराउन सर्वोच्चको आदेश,काठमाडौँ: जबरजस्ती चन्दा असुलेको अभियोगमा पक्राउ परेका नेत्रविक्रम चन्द विप्लव नेतृत्वको नेकपाका प्रवक्ता खड्गबहादुर विश्वकर्मा 'प्रकाण्ड' लाई उपस्थित गराउन सर्वोच्च अदालतले आदेश दिएको छ । पक्राउ परेका प्रकाण्डसहित हकमा नरेन्द्रबहादुर विश्वकर्माले गृहमन्त्रालयलाई विपक्षी बनाउँदै दर्ता गरेको बन्दी प्रत्यक्षीकरण रिटमाथि सुनुवाइ गर्दै सर्वोच्चले ४८ घण्टाभित्र हाजिर गराउन आदेश दिएको हो । रिटमाथि सुनुवाइ गर्दै कायम मुकायम प्रधानन्यायाधीश ओमप्रकाश मिश्रले महान्यायाधीवक्तको कार्यालयमार्फत् ४८ घण्टाभित्र बन्दीसहित अदालतमा उपस्थित गराउन आदेश दिएका हुन् । विप्लवका प्रवक्ता प्रकाण्डको घरमा टाँसियो पक्राउ पुर्जी प्रकाण्डमाथि सात करोड चन्दा असुलेको अभियोग प्रकाण्ड प्रकरणमा नेकपा नेताकै चेतावनी: दुला भित्रको सर्पसँग नजिस्केको राम्रो विप्लवका प्रवक्ता प्रकाण्ड थप तीन दिन थुनामा
प्रधानमन्त्रीका पाँच महिनाका उपलब्धी : ९० तुइन प्रतिस्थापन,"काठमाडौं : नेपालभर ९० स्थानमा तुइन प्रतिस्थापन गरिएको छ । प्रधानमन्त्री शर्मा ओलीकाे पहिलो प्रधानमन्त्रीकाल तुइन मुक्त गर्ने घोषणालाई कार्यान्वयन गर्दै ती तुइन विस्थापित गरी झोलुङ्गे पुल निर्माण गरिएको हो । आलीले पाँच महिनाको उपलब्धी सार्वजनिक गर्दै कूल १८७ स्थानमा तुइन रहेकोमा ४४ स्थानमा तुइन विस्थापनका लागि झोलुङ्गे पुल निर्माणधीन अवस्थामा रहेको जानकारी गराएका छन् । सार्वजनिक गरेको उपलब्धीमा बाँकी १६ स्थानका तुइन प्राविधिक रुपमा विस्थापन गर्न नसकिने जनाइएको छ भने २२ स्थानका विस्थापन गर्न नपर्ने, १० वटा दोहोरिएको र ५ वटा तुइन भारतीय सीमा नदीमा रहेकाले भारतको अनुमति लिनु पर्ने अवस्था रहेको उल्लेख गरिएको छ ।"
सरकारको प्रगतिबारे कांग्रेसको टिप्पणी : काम भन्दा हल्लै बढी,"काठमाडौँ: नेपाली कांग्रेसका प्रवक्ता विश्वप्रकाश शर्माले सरकारले पाँच महिने उपलब्धी सार्वजनिक गर्नु स्वाभाविक भएको बताएका छन् । सरकारको पाँच महिने कामलाई अर्धवार्षिक परीक्षाको संज्ञा दिँदै यो अवधिलाई बहुमतको सरकारले उर्वर ढंगले सदुपयोग गर्न नसकेको दाबी गरे । उमंगले नाँच्ने बेला होइन यो ओली सरकारको, बरु सरकार चुकेको विषयमा गम्भीर ढंगले चिन्तन र आत्मसमीक्षा गर्नुपर्ने भएको छ, उनले अन्नपूर्णसँग भने, सिन्डिकेट पनि अधुरै रह्यो, होहल्लामात्र बढी भयो । समृद्धिको मानक भनिएको रेलको न सर्भे, न डिपिआर न लगानी कसले गर्ने भन्ने स्पष्ट भएको छ । ३३ किलो सुन तस्करीमा सरकारकै एक मन्त्रीले ठुला माछा फेला पार्न बाँकी छन् भने पनि अझैसम्म नागरिकले देख्न नपाएको प्रवक्ता शर्माको भनाई छ । राष्ट्रियताकै सवालमा प्रधानमन्त्री हुनुअघि र मोदी आउँदाका सन्दर्भले कमजोरी पुष्टि गरिसकेको छ, उनले थपे, अनावश्यक बखेडा झिकेर चिकित्सा शिक्षा विधेयकको लफडाले एक महिना गलफत्तीमै बित्यो, बंगलादेशका विद्यार्थीबारे गलत अभिव्यक्ति दिएर एक मन्त्रीले राजीनामै दिनुपर्यो । प्रवक्ता शर्माले सरकारले मूल्यवृद्धि र लोकतन्त्रमा विपक्षीले गर्ने प्रदर्शन आदिमा पनि सही भूमिका निभाउन नसकेको आरोप लगाए ।"
राष्ट्रियसभामा चार विधेयक पेश,"काठमाडौं : राष्ट्रियसभाको आजको बैठकमा विभिन्न विषयका चार विधेयक पेश भएको छ। पेश भएका विधेयकमा मुलुकी संहितासम्बन्धी केही नेपाल ऐनलाई संशोधन गर्ने विधेयक, २०७५, अपाङ्गता भएका व्यक्तिको अधिकारसम्बन्धी (पहिलो संशोधन) विधेयक, २०७५, वातावरण संरक्षण (पहिलो संशोधन) विधेयक, २०७५ र संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण (पहिलो संशोधन) विधेयक, २०७५ हुन्। कानुन, न्याय तथा संसदीय मामिलामन्त्री भानुभक्त ढकालले मुलुकी संहितासम्बन्धी केही नेपाल ऐनलाई संशोधन गर्ने विधेयक, २०७५ पेश गर्नुभयो। महिला, बालबालिका तथा ज्येष्ठ नागरिकमन्त्री थममाया थापाले अपाङ्गता भएका व्यक्तिको अधिकारसम्बन्धी (पहिलो संशोधन) विधेयक, २०७५ पेश गरे। वन तथा वातावरणमन्त्री शक्तिबहादुर बस्नेतले वातावरण संरक्षण (पहिलो संशोधन) विधेयक, २०७५, र संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण (पहिलो संशोधन) विधेयक, २०७५ पेश गरे। विधेयक प्रस्तुत भएपछि बैठक १० मिनेटका लागि स्थगित भएको छ।"
केरुङकाठमाडौं रेलवे निर्माणसम्बन्धी द्विपक्षीय वार्ता हुँदै,"काठमाडौं : केरुङकाठमाडौं रेल सञ्चालनका लागि नेपाल र चीनबीच सचिवस्तरीय द्विपक्षीय वार्ता हुने भएको छ। चिनियाँ पक्षले रेलवे निर्माणका लागि वैशाखमा केरुङसम्म आई गरेको अध्ययन प्रतिवेदनमा केन्द्रित रहेर वार्ता हुन लागेको रेल विभागका प्रवक्ता प्रकाशभक्त उपाध्यायले जानकारी दिए। चीनको सियाङ प्रान्तमा वार्ता हुनेछ। त्यसका लागि भौतिक पूर्वाधार तथा यातायात मन्त्रालयका सचिव मधुसूदन अधिकारीले नेपालका तर्फबाट प्रतिनिधित्व गर्दै छन्। उनी नेतृत्वको टोली भदौ २ गते त्यसतर्फ प्रस्थान गर्दै छ। चिनियाँ पक्ष रेल सम्भाव्यताबारे अध्ययन सकेर जेठ १२ गते फर्किएको थियो। गत असारमा प्रधानमन्त्री केपी ओलीले गरेको चीन भ्रमणका अवसरमा चिनियाँ पक्षले तयार पारेको प्रतिवेदन दुवै देशका प्रतिनिधिबीच संयुक्त छलफलमा आइसकेको छैन। त्यसैले रेल सञ्चालन सम्भव छछैन, कसरी बनाउने, लागत कति लाग्नेलगायत डिटेल प्रोजेक्टमा अझै सहमति हुन सकेको छैन। तर दुवै देशका मन्त्रीबीच भने सैद्धान्तिक सहमति भइसकेको छ। सहमतिपत्रमा भौतिक पूर्वाधार तथा यातायातमन्त्री रघुवीर महासेठ र चीनका तर्फबाट यातायातमन्त्री ली सावपेङले हस्ताक्षर गरेका थिए। सहमतिपत्रमा चिनियाँ पक्षले नेपाली पक्षसँगको निकट समन्वय र परामर्शमा चिनियाँ अनुदान सहायतामा प्रारम्भिक अध्ययन गर्ने उल्लेख छ। तर प्रारम्भिक अध्ययन प्रतिवेदन तयार पार्न नेपाली पक्षको भूमिका उल्लेख्य नरहेको रेल विभागका अधिकारी बताउँछन्। नेपालले प्रारम्भिक अध्ययन प्रतिवेदन तयार गर्न खासै भूमिका खेलेको छैन। नयाँ वर्षको सुरुवातसँगै चिनियाँ पक्ष प्रारम्भिक अध्ययन गर्न नेपाल आउँदा फिल्डमा सहयोग गर्नेबाहेक हाम्रो भूमिका छैन, ती अधिकारीले भने। सहमतिपत्रमा नेपाली पक्षले चाहे चिनियाँ पक्षसँगको परामर्शमा परियोजनासँग सम्बन्धित विज्ञ तेस्रो देशबाट मगाउन सकिने उल्लेख छ। तर पनि प्रारम्भिक अध्ययन चिनियाँ पक्षको लगानी र चिनियाँ पक्षकै जनशक्तिले गरेका छन्। यसमा धेरै चासो नदिनु नेपाल सरकारको लापरवाही भएको भौतिक पूर्वाधारविज्ञ सूर्यराज आचार्यको भनाइ छ। कुनै पनि देशमा दुईपक्षीय परियोजनासम्बन्धी अध्ययन एकपक्षीय रूपमा हुँदैन, उनले भने, रेलमार्ग निर्माणको विषयमा नेपाल सरकार चुकेको छ। प्रारम्भिक अध्ययन प्रतिवेदनमाथि छलफल गर्न चीन जाने टोलीले चिनियाँ अध्ययनमा सहमति जनाउने मात्रै होइन, आवश्यक परे नेपाली पक्षको हित हुने गरी विकल्प दिन पनि सक्नुपर्छ।"
मन्त्रालयभित्रै कर्मचारी नेता उपसचिवमाथि जाइलागेपछि,"काठमाडौं : कर्मचारी सरुवाको विषयलाई लिएर नेपाल निजामती कर्मचारी संगठनका उपाध्यक्ष जीवन भण्डारीले मन्त्रालयभित्रै उपसचिवलाई हातपातको प्रयास गरेका छन्। संघीय मामिला तथा सामान्य प्रशासन मन्त्रालयका कर्मचारी प्रशासन शाखाका उपसचिव ऋषि आचार्यलाई उनले यस्तो प्रयास गरेका हुन्। कुटपिटमा उत्रिएका भण्डारी शिक्षा विभागका अधिकृत हुन्। आफूनिकटका केही कर्मचारीको सरुवाको सूची लिएर भण्डारी आइतबार दिउँसो ४ बजे संघीय मामिला तथा सामान्य प्रशासन मन्त्रालयको कर्मचारी प्रशासन शाखामा पुगेका थिए। उनले शाखामा रहेका उपसचिव आचार्यलाई मैले दिएको कर्मचारीको सरुवाको सूचीअनुसार किन कर्मचारी सरुवा नगरेको भन्दै प्रश्न गरेका थिए। जवाफमा उपसचिव आचार्यले ती सूचीअनुसारका सरुवा प्रक्रियामै रहेको र केही समय लाग्ने बताएपछि भण्डारी आचार्यमाथि जाइलागेको प्रत्यक्षदर्शी अन्य कर्मचारीले बताएका छन्। भण्डारीले आचार्यमाथि हातपातको प्रयास गर्दै कुर्सीटेबल तोडफोड गरेको प्रत्यक्षदर्शीले बताए। भण्डारीले आचार्यमाथि कुर्सी प्रहार गर्न खोजेपछि अर्का कर्मचारी नेता आरसी अधिकारीले रोकेका थिए। भण्डारीले कोठामा रहेका गमलासमेत फुटाएका छन्। घटनापछि मन्त्रालय प्रशासनले प्रहरीलाई बोलाएको थियो। तर प्रहरी घटनास्थल पुग्नुअघि नै भण्डारी त्यहाँबाट बाहिरिइसकेका थिए। घटनापछि मन्त्रालयको प्रशासन शाखाका सबै कर्मचारी काम गर्न नसक्ने भन्दै सचिव दिनेशकुमार थपलियासमक्ष पुगेका थिए। थपलियाले आक्रमण गर्न खोज्ने कर्मचारीमाथि कारबाही हुने बताएका छन्। संघीय मामिला तथा सामान्य प्रशासनमन्त्री लालबाबु पण्डितले पनि मन्त्रालयभित्र आतंक मच्चाउने कर्मचारीलाई कारबाही गर्न मन्त्रालयको प्रशासनिक नेतृत्वलाई निर्देशन दिइसकेका छन्। भण्डारीले भने समान्य प्रशासन मन्त्रालयले कर्मचारी सरुवामा देखाएको गलत रवैयाविरुद्ध आफूले खबरदारी मात्रै गरेको र कसैमाथि हातपात नगरेको दाबी गरेका छन्। कर्मचारीमाथि कुटपिट गर्ने, गालीबेइज्जती गर्ने र बद्नाम गराउने भन्ने संगठनको कुनै नीति नरहेको स्पष्ट पार्दै आइतबारको घटनामाथि संगठनले छानबिन गर्ने संगठनका अध्यक्ष केदारप्रसाद देवकोटाले बताए।"
राज्यकोषबाट धमाधम रकम बाडिँदै,"काठमाडौं : सरकारले मापदण्ड र आधारबिनै आफू निकटकालाई राज्यकोषबाट करोडांै रुपैयाँ आर्थिक सहायता वितरण गरेको छ। ३ लाखदेखि २० लाख रुपैयाँसम्म सहायता वितरण गरिएको छ। आर्थिक सहायता कार्यविधिमा ५ लाखभन्दा बढी दिन पाइँदैन। मन्त्रालयगत तहबाट वितरण भएका रमम भने यसमा समावेश छैन। मन्त्रालयहरूले आफूनिकटका संस्थालाई दुई करोडभन्दा बढी रकम वितरण गरेका छन्। राज्यकोषबाट चार करोडभन्दा बढी रकम वितरण भइसकेको प्रधानमन्त्री तथा मन्त्रिपरिषद् कार्यालयले जनाएको छ। पूर्ववर्ती शेरबहादुर देउवा नेतृत्वको सरकारले नौ महिनामा २९ करोड रुपैयाँ सहायता वितरण गर्दा सर्वत्र आलोचित भएको थियो। वर्तमान सरकारले पनि त्यही शृंखला दोहोयाएको छ। महालेखा परीक्षक कार्यालयले कार्यविधिबाहिर गएर रकम वितरण गरेको भन्दै सरकारलाई सचेत गराएको थियो। प्रधानमन्त्रीका मुख्य सल्लाहकार विष्णु रिमालले आर्थिक सहायता दिने कार्य अब पूर्ण रूपमा नियन्त्रण गरिने दाबी गरे। गृह मन्त्रालय र स्वास्थ्य मन्त्रालयको प्रस्तावमा गम्भीर बिरामी भएकालाई केही रकम दिइएको हो। अब प्रधानमन्त्रीले रोक्न निर्देशन दिइसक्नुभएको छ। मुख्य सल्लाहकार रिमालले आगामी मन्त्रिपरिषद् बैठकदेखि आर्थिक सहायता दिने क्रम रोकिने विश्वास व्यक्त गरे। प्रधानमन्त्रीको निर्देशनअनुसार आर्थिक सहायता प्रस्ताव नल्याउन गृह मन्त्रालय र स्वास्थ्य मन्त्रालयलाई जानकारी गराइसकिएको छ, रिमालले भने। हाल गृह मन्त्रालयको प्रस्तावमा आर्थिक सहायता वितरण हुँदै आएको छ। आर्थिक सहायता माग्नेहरूले प्रधानमन्त्री तथा मन्त्रिपरिषद् कार्यालय तथा गृह मन्त्रालयमा निवेदन दिने गरेका छन्। प्रधानमन्त्रीको सचिवालय तथा प्रधानमन्त्री कार्यालयमा दर्ता भएका आर्थिक सहायताका निवेदन सबै गृह मन्त्रालयमै पठाउने गरिएको छ। प्रधानमन्त्री तथा मन्त्रिपरिषद् कार्यालयका सचिव केदारबहादुर अधिकारीले गृहको प्रस्तावमा आर्थिक सहायता र स्वास्थ्य मन्त्रालयको प्रस्तावमा विपन्न तथा बिरामी नागरिकलाई रोगको प्रकृति हेरेर सहयोग गर्ने गरिएको जानकारी दिए। गृह मन्त्रालयमार्फत आउने आर्थिक सहायताको प्रस्तावमा बढी सोर्सफोर्स चल्ने गरेको पाइएको छ। पछिल्लो समय १४ साउनमा बसेको मन्त्रिपरिषद् बैठकले पोखराकी रश्मि आचार्यलाई ७ लाख र ओखलढुुंगाका आशा राईलाई ५ लाख वितरण गरेको छ। मन्त्रिपरिषद् बैठकको निर्णयमा उनीहरूलाई आर्थिक सहायता वितरण गरिएको उल्लेख गरिए पनि के भएको र के आधारमा आर्थिक सहायता वितरण गरिएको हो भन्नेबारेमा केही खुलाइएको छैन। यसैगरी मन्त्रिपरिषद्को साउन १० को निर्णयबाट लमजुङका डम्बरी बोहोरा, बर्दियाकी सुस्मिता नेपाली र मकवानपुरका मदन रिमाललाई ५५ लाख तथा नवलपरासीका गोविन्द चौधरी, महात्तरीका केदारनाथ पाठकलाई ३३ लाख तथा दैलेखका हर्क शाहीलाइ ३३ लाख रुपैयाँ वितरण गरिएको प्रधानमन्त्री कार्यालयले जानकारी दिएको छ। उनीहरूले पनि रकम के कारणले प्राप्त गरेको भन्नेबारे केही खुलाइएको छैन। प्रधानमन्त्री तथा मन्त्रिपरिषद् कार्यालयका अनुसार पछिल्लो पाँच महिनाको अवधिमा चार करोडभन्दा बढी रकम वितरण गरिएको हो। स्वास्थ्य मन्त्रालयले कडा रोग लागेका विपन्न नागरिकलाई बढीमा ५ लाख रुपैयाँसम्म दिन सक्ने व्यवस्थासहित विपन्न नागरिक औषधोपचार कोष निर्देशिका लागू गर्दै आएको छ। तर सरकारले आर्थिक सहायता दिँदा यो निर्देशिकाको पालनासमेत गरेको छैन। आफूखुसी तोकादेशका आधारमा रकम वितरण हुँदै आएको गृह मन्त्रालय स्रोतले जानकारी दिएको छ। गृह मन्त्रालय स्रोतका अनुसार उच्च राजनीतिक पहुच पुगेकाहरूले यसरी आर्थिक सहायता पाउँदै आएका छन्। गरिब विपन्न, अशक्त र कुनै पहुँच नभएका नागरिक बरु उपचार नपाएर मर्न विवश हुन्छन्। तर उनीहरूले उपचार खर्चबापत सुको रकम पनि पाउँदैनन्, गृहका एक अधिकारीले भने। ती अधिकारीका अनुसार त्यस्ता विपन्न नागरिकलाई नै आर्थिक सहायता दिने गरी गृह मन्त्रालयले बनाएको नागरिक राहत क्षतिपूर्ति तथा आर्थिक सहायतासम्बन्धी कार्यविधिको खिल्ली उडाउँदै गृह मन्त्रालय र प्रधानमन्त्री तथा मन्त्रिपरिषद् कार्यालयले उच्च, सम्भ्रान्त र राजनीति पहुच पुगेकाहरूलाई लाखौं रूपैयाँ बाँड्दै आएको हो। सरकारले स्वास्थ्य मन्त्रालयको प्रस्तावमा धुर्मुससुन्तली फाउन्डेसनलाई वीर अस्पताल सरसफाइबापत ६२ लाख ८६ हजार दिने निर्णय गरेको छ भने मोदनाथ प्र िश्रत, वासुदेव त्रिपाठी, निरञ्जन चापागार्इं र मञ्जु काँचुलीलाई आजीवन भत्ता दिलाउनका लागि ४५ लाख २५ हजार रुपैयाँ दिने निर्णय गरेको छ। कार्यविधिमा के छ ? सरकारले २०६६ सालमा बनाएको नागरिक राहत क्षतिपुर्ति तथा आर्थिक सहायतासम्बन्धी कार्यविधिमा अशक्त, गरिब र विपन्न नागरिकलाई सरकारले आर्थिक सहायता दिन सक्ने व्यवस्था गरिएको छ। त्यसरी आर्थिक सहायता दिँदा गम्भीर बिरामी परेका र उपचार गर्न सक्ने हैसियत नभएका नागरिकलाई मात्रै आर्थिक सहायता दिनुपर्ने कार्यविधिमा उल्लेख छ। आर्थिक सहायता दिनुपूर्व औचित्यसमेत पुस्ट्याइँ हुनुपर्छ। प्रधानमन्त्री तथा मन्त्रिपरिषद् कार्यालय र गृह मन्त्रालयका अधिकारीहरूका अनुसार कार्यविधिको मर्म राम्रो भए पनि राजनीतिक नेतृत्वले कार्यविधिलाई कुल्चँदै आफूनिकटका कार्यकर्ता, आसेपासे र आफन्तलाई बिरामीको बहानामा लाखौं रूपैयाँ वितरण गर्ने गरेका छन्। रकम पाउनेहरू इन्दिरा तिम्सिना, तनहुँ ७ लाख अखिल नेपाल कवडी संघ  १५ लाख युवा संघ नेपाल  २५ लाख टेकनाथ रिजाल  १० लाख भम्पा राई, झापा  १० लाख अमिषा बस्नेत, झापा २० लाख देवीप्रसाद बराल, झापा  ३ लाख लक्ष्मीप्रसाद सुहाङ, पाचथर  १ लाख  रविन सुनुवार  ३ लाख अनुप खिमिङ ताप्लेजुङ ३ लाख ताराहाङ लिम्बू ताप्लेजुङ ३ लाख डिलबहादुर नेपाली, पूर्वसांसद  ५ लाख हरिशरण लामिछानेका परिवारलाई  १० लाख जुगल सुब्बा धरान  ५ लाख भिमाङ तेम्बे इलामा  १२ लाख नरेन्द्रराज पोख्रेल धनगढी  ६ लाख खगेन्द्र चुडाल झापा  १५ लाख श्रीचन्द्र शर्मा हेटौंडा  १० लाख मन्त्री मातृका यादव ५ लाखभन्दा बढी वैद्यनाथ धाम अछाम  २० लाख लब प्रधान, विराटनगर  १० लाख विश्वेश्वरा दाहाल  ७ लाख महन्थ ठाकुरलाई भारतमा लागेको सबै उपचार खर्च बेहोरेको  धुर्मुसससुन्तली फान्डेशन  ६९ लाख ८६ हजार मोदनाथ प्रश्रित, वासुदेव त्रिपाठी, निरञ्जन चापागार्इं र मञ्जु काँचुलीलाई आजीवन भत्ताका लागि ४५ लाख २५ हजार दिने निर्णय"
बिमस्टेक सम्मेलनका लागि धमाधम सडक टालटुल गरिँदै,"ललितपुर : आगामी भदौ १४ र १५ गते हुने बिमस्टेक सम्मेलनका लागि ललितपुर महानगरभित्रका सडक धमाधम टालटुल पार्न थालिएको छ। डिभिजन सडक कार्यालय ललितपुरले वर्षाको प्रवाह नगरी खाल्डाखुल्डीरहित सडक बनाउन काम गरिरहेको छ। सार्क सम्मेलनका लागि तीनकुने, बानेश्वर, माइतीघरलगायतका सडकमा कालोपत्र गर्दै रंगरोगन र बिरुवा रोपिए जसरी नै महानगरका सडक मर्मत सम्भारको काम भइरहेको छ। बिमस्टेक सम्मेलनमा आउने भीआइपी आवतजावत गर्ने सडकमा टालटुल गर्न थालिएको हो। टालटुलको काम सकिएपछि सडकमा रंगरोगनसमेत गरिने डिभिजन सडक कार्यालयले जनाएको छ। डिभिजन सडक कार्यालयका डिभिजनप्रमुख प्रकाशचन्द्र भण्डारीले ललितपुरका चारपाँचवटा रुट मात्रै मर्मत सम्भार गर्नुपर्ने बताए। बागमती पुलदेखी एकान्तकुना, पुल्चोक, मंगलबजार, राजदूतावास वरिपरि, झम्सीखेल, शशिभवन जाने सडकलगायत प्राथमिकतामा छन्। भीआइपी आवतजावत गर्ने सडकलाई इन्ट्याकमा राख्ने काम भइरहेको छ, भण्डारीले अन्नपूर्णसँग भने। खाल्डाखुल्डी र भ्वाङ नपरून् भनेर मर्मतसंभार भएको भनाइ भण्डारीको छ। मुख्य सडकमा निरन्तर तीन दिनसम्म काम गरी खाल्डाखुल्डी टालटुल पारिएको भण्डारीले बताए। यतिबेला सडकका दायाँबायाँ फुटपाथमा रंगरोगन लगाउने र खाल्डाखुल्डीरहित बनाउने काम भइरहेको छ, उनले भने। डिभिजन सडक कार्यालयले चैतवैशाखमा सडक मर्मत, मनसुनसकिए पछि असोजमा तथा तेस्रो चरणमा जहाँ समस्या आउँछ त्यहाँ काम गर्ने योजना बनाएको छ। भण्डारीले भने, मुलुकमा यति ठूलो सम्मेलन हुन गइरहेकाले मनसुनको ख्याल नगरी काम भएको हो। आफ्नो घर जस्तो भए पनि पाहुना आउँदैछन् भन्ने थाहा पाएपछि सफा गर्नु ठूलो कुरा होइन। काममा अवरोध नहोस भन्ने अभिप्रायले पानी परेर चिसो भएको ठाउँमा इमल्सन (चिसो अलकत्रा) प्रयोग गर्ने गरिएको छ। यद्यपी सो काम सुख्खा याममा गरे जस्तो नहुन सक्छ उनले भने। अरू बेला मनसुनमा ग्राभेल गरेर टालटुल गर्ने गरिन्थ्यो। तर यतिबेला मौसम हेरेर चिसो अलकत्रा लगाएर काम भइरहेको छ। बिमिस्टेक सम्मेलनका लागि भनेर छट्टै बजेट नआएको सडक कार्यालयले जनाएको छ।"
