शीर्षक,विवरण
सन्त्रास बढाउँदै सरकार,"थाइल्यान्ड जाँदै गरेका पूर्व माओवादी लडाकु लेनिन विष्टलाई विमानस्थबाटै फर्काएको घटनाले आश्चर्यचकित तुल्याएको मात्र छैन कि सशंकित बनाएको छ। तिनी सशस्त्र संघर्षमा सहभागी गराइएका बालसैनिकबारे एक कार्यक्रममा भाग लिन जाँदै थिए। कामविशेषले विदेश भ्रमणमा जान लागेका नागरिकलाई उनको मानव अधिकारसमेत उल्लंघन हुने गरी बिनासूचना राहदानी रद्द गरिदिनु राज्यको स्वेच्छाचारी चरित्र हो। नागरिकले सहज हिँड्डुल गर्न पाउने संवैधानिक अधिकार कुण्ठित तुल्याएको छ। यसले दुईतिहाईको अंकगणितीय जनमतलाई निरंकुशता अभ्यासको अधिकार मानेको हो कि भन्ने प्रश्न गर्ने मैदान उपलब्ध भएको छ। यो प्रश्न केवल एक घटनालाई लिएर गरिएको होइन, पछिल्लो समय सत्ताले देखाउँदै आएको प्रवृत्तिलाई ध्यानमा राखेरै गरिएको हो। नेपाल संस्कृत विश्वविद्यालयका उपकुलपतिको भ्रमण रद्द गरी उनलाई प्रधानमन्त्री निवासमा बिनाकारण कुराई बेइज्जती गरिएको घटनासँगै सत्ताका प्रवृत्तिमाथि प्रश्न उठ्न सुरु गरेको हो। त्यससँगै डाक्टरहरूलाई मन्त्रालयमा बोलाई हप्कीदप्की गरिएको घटनाबाट सरकार झनै शंकाको घेरामा परेको हो। सरकारको यस्तो रबैयाले कतै सरकार राणा र पञ्चायतकालीन शासनकै मनोमानी अभ्यासको सिको गर्दै त छैन ? शंका उब्जेका छन्। त्यो कालखण्डमा सत्ताको अनुमति नलिई हिँडेका नागरिकलाई विमानस्थलबाट फर्काइन्थ्यो। आफूखुसी हिँडेका नागरिकलाई बिनाकारण धरपकड र पक्राउ गर्ने गरेको दृश्य पञ्चायत र शाही कालमा देखिन्थ्यो। यस सरकारले पनि त्यही दृश्य दोहोर्याइरहँदा उसको प्रवृत्तिमाथि शंका त उब्जेको छ नै, साथसाथै सरकारले आम जनतामा सन्त्राससमेत पैदा गरेको छ। विष्टलाई दिइएको पत्रमा थाइल्यान्डमा भाग लिन जान थालेको कार्यक्रमबारे कुनै स्वीकृति नलिएकाले अनुमति नदिइएको जनाइएको छ। के अब कोही पनि नागरिकले कुनै पनि देशमा कुनै पनि कार्यक्रममा भाग लिन जानुपूर्व सरकारको अनुमति लिन आवश्यक पर्ने हो ? के यो क्रियाकलापले संवैधानिक र मानव अधिकारको ठाडो उल्लंघन गर्दैन ? मानव अधिकारको घोषणापत्र, नागरिक र राजनीतिक अधिकारसम्बन्धी अन्तर्राष्ट्रिय महासन्धि र नेपालको संविधान स्वंयले हरेक नागरिकलाई शान्तिपूर्ण सभासम्मेलनमा भाग लिने अधिकार दिएका छन्। अब सरकार त्यो अधिकार खोस्न उद्यत् भएकै हो ? विष्ट र उपकुलपति विमानस्थलबाट फर्काइनुको घटनालाई व्यक्तिविशेषको घटनाका रूपमा सीमित गर्ने गल्ती गर्नु हुन्न। अब सत्तालाई बेलैमा खबरदारी नगरिँदा अनेकखाले दुष्परिणाम देखा पर्न सक्छ। यो व्यक्तिविशेषविरुद्धको घटना नभई सत्ताले देखाएको प्रवृत्ति हो। यो प्रवृत्ति विप्लव समूहका नेता खड्गबहादुर विश्वकर्मा प्रकाण्ड को घटनामा पनि देखिन्छ। सर्वोच्च अदालतले रिहा गर्ने आदेश दिइसकिएका प्रकाण्डलाई अदालतपरिसरमा राष्ट्रिय मानव अधिकारका आयुक्तको जिपबाट थुती दुईपटक गिरफ्तार गरी कानुनी शासनको ठाडो उल्लंघन भएको छ। सरकारले आपूलाई अधिकार आएको उजुरीका आधारमा आवश्यक कानुनी प्रक्रियाअनुसार अनुसन्धान र मुद्दा प्रक्रिया अगाडि बढाउन सक्छ। तर त्यसमा रिहाइको आदेश जारी भइसकेपछि फेरि अदालतपरिसरबाटै पक्राउ गर्नु भनेको अदालतको अवज्ञा हो र कानुनी शासनको ठाडो उल्लंघन पनि। यी सबै घटनासँग गृहमन्त्री प्रत्यक्ष जोडिएका छन्। प्रश्न उठेको छ यी सबै घटना केवल गृहमन्त्रीको तजविजीमा मात्र भएका हुन् वा सिंगो सरकार नै योजनाबद्ध ढंगले लागिपरेको छ ? यसको सरकारबाट स्पष्टीकरण आउनु जरुरी छ। कारण जस्तोसुकै देखाइएको भए पनि र आशय जस्तोसुकै भए पनि सरकारका पछिल्ला अभ्यास कुनै पनि कोणबाट संविधान र लोकतन्त्रसम्मत् छैनन्। त्यसमाथि बन्देजका तमाम सूचीहरू भएका संहिताले अर्को भय उत्पन्न गरेको छ। समष्टिमा नेपाली समाज फेरि राज्यसिर्जित सन्त्रास बेहोर्दैछ। सरकारको आदेशबिना भ्रमण गर्न नपाइने, सरकारी अधिकारी र नेताहरूलाई लक्षित गरेर व्यंग्य गर्न नपाइने, अदालतपरिसरबाट धरपकडको शैलीमा गिरफ्तार हुनेजस्ता घटनाले नागरिक अधिकार कुण्ठित भएका छन्। आमजनताले स्थायित्व र संक्रमण अन्त्यका लागि दुईतिहाइको सरकारको चाहना राखेका हुन्। सत्तासीनहरूका लागि मनोमानी गर्न होइन। तर सरकारको गतिविधिले दुईतिहाइ मतलाई मनोमानी अभ्यासका रूपमा बुझेको देखिन्छ। त्यो मानसिकता अन्त्य नभए सरकारकै लागि प्रत्युत्पादक हुन सक्छ।"
माधव नेपाल भन्छन् : बलात्कारीलाई सीधै गोली ठोक्नुपर्छ,"काठमाडौँ : सत्तारुढ दल नेपाल कम्युनिष्ट पार्टी (नेकपा) का वरिष्ठ नेता माधवकुमार नेपालले बलात्कारीलाई कठोर भन्दा कठोर सजाय दिनुपर्ने बताएका छन् । उनले सोमबार राजधानीमा आयोजित एक पत्रिकाको तेस्रो वार्षिकोत्सव समारोहलाई सम्बोधन गर्दै बलात्कारीलाई सीधै गोली ठोक्नुपर्ने बताएका हुन् । 'बलात्कारीलाई सीधै गोली ठोक्नुपर्छ', उनले अगाडि भने, 'जोसुकै होस, बलात्कारीलाई उन्मुक्ति दिनैहुँदैन, सीधै गोली ठोक्ने व्यवस्था गर्नुपर्छ ।पूर्व प्रधानमन्त्री नेपालले नेपालको संविधान विश्वमै उत्कृष्ट रहेको पनि उल्लेख गरे । उनले संविधानको कार्यान्वयनका लागि सबै जुट्नुपर्नेमा पनि जोड दिए । अर्को प्रसंगमा नेता नेपालले नेकपा अध्यक्ष केपी शर्मा ओली नेतृत्वको सरकारको काम र गति सुस्त रहेको उल्लेख गरे । सरकार अहिले पनि सुस्त देखिएको छ', उने भनेअब विकास निर्माणलगायत सुशासन दिलाउनेगरि काम गर्नुपर्छ । ठेकेदारलाई कारबाही गरौँ नेता नेपालले विकास निर्माणको काममा चरम लापरवाही भइरहेको बताउँदै अब चुप बस्न नहुने उल्लेख गरे । विकास निर्माणमा ठेकेदारले चरम लापरवाही गर्ने गरेको बताउँदै उनले कडा कानून नहुँदा गलत गर्नेहरु ठाडो शिर बनाएर हिँडिरहेको बताए । रौतहटमा भएको डुङ्गा दुर्घटनाको प्रसङ्गबारे पनि उनले बोले । 'पाँच वर्षअघि बोलपत्र भएर पनि आजसम्म पुल नबन्दा जिल्लावासी जोखिमपूर्ण यात्रा गर्न बाध्य छन्', उनले भने, 'पुल नबनाउने ठेकेदारलाई अब कडा कारवाही गर्नुपर्छ ।' भ्रष्टाचार नियन्त्रणका लागि अख्तियार दुरुपयोग अनुसन्धान आयोगले प्रभावकारी काम गर्न नसकेको पनि उनले बताए । नेता नेपालले भ्रष्टाचारसम्बन्धी कडा कानून ल्याउनुपर्ने जरुरी भएको पनि उल्लेख गरे ।"
प्रदेश १ का मुख्यमन्त्रीको राजीनामा माग्दै लिम्बुवान समर्थकको धर्ना,"विराटनगर: प्रदेश नम्बर १ को नाम लिम्बुवान राख्नुपर्ने माग गर्दै लिम्बुवान समर्थकहरुले विराटनगरमाा प्रदर्शन गरेका छन् । विभिन्न जिल्लाबाट आएका उनीहरुले एक नम्बर प्रदेश सभाको सचिवालय अगाडि प्रदर्शन गर्दै मुख्यमन्त्री शेरधन राईको राजीनामासमेत माग गरेका छन् । करिब १० वटा गाडीमा विराटनगर ओर्लिएका लिम्बुवान समर्थकहरु बजारमा मार्चपास गर्दै अस्पताल रोड पुगेका थिए । सुरक्षाकर्मीहरुले उनीहरुलाई अस्पताल मोडमै रोकेका छन् । प्रदर्शनमा सहभागीहरुले प्रदेश एकको नाम लिम्बुवान राख्नुपर्ने, बढ्दो महँगी रोक्नुपर्ने र कर्मचारीले समेत नटेर्ने मुख्यमन्त्री शेरधन राईले राजीनामा दिनुपर्ने माग गरेका छ्न । यसअघि किरात राईहरुले प्रदेश १ को नाम किरात राख्नुपर्ने माग गर्दै आएका थिए । प्रदेश १ को नाम सगरमाथा, कोशी या किरातमध्ये एक राख्नेबारेमा चर्चा चलिरहेका बेला लिम्बुवानको माग पनि अघि आएको हो ।"
"रामचन्द्रको आरोप : ठुला घोटाला गर्दै सरकार, संघीयता पनि खारेज गर्न खोज्दैछ","काठमाडौँ : नेपाली कांग्रेसका वरिष्ठ नेता रामचन्द्र पौडेलले कम्युनिष्ट पार्टी नेतृत्वको सरकारले स्थानीय तहका अधिकार खोस्न र संघीयता खारेज गर्ने बाटोमा लागेको आरोप लगाएका छन् । पार्टीको केन्द्रीय नीति तथा प्रशिक्षण प्रतिष्ठानले नगर प्रमुख र उपप्रमुखहरुबीच गरेको अन्तरसम्वाद कार्यक्रममा उनले यस्तो भनेका हुन् । पौडेलले केन्द्र सरकारले संविधान विपरित स्थानीय तहका अधिकार खोस्न लागेको जिकिर पनि गरेका छन् । 'वर्तमान सरकार पक्षपाती भएको छ । स्थानीय तहको अधिकारमा केन्द्रले ठाडै हस्तक्षेप गरिरहेको छ', उनले भने, 'केन्द्र सरकारले स्थानीय तहका अधिकारमा हस्तक्षेप गर्न गर्न पाउँदैन । यो सरकारले संघीयताको कार्यान्वयन गर्नेमा शंका छ । संघीयता कम्युनिष्टको सत्तामा पर्दैन । कम्युनिष्ट सिद्धान्त भनेको जनवादी केन्द्रीयतामा आधारित हुन्छ ।' नेता पौडेलले केन्द्र सरकारले वित्तीय आयोग बनाउन नसक्दा अहिले करको लफडा भइरहेको बताए । वित्तीय आयोग नबनाउनु केन्द्र सरकारको कमजोरी रहेको पनि पौडेलले जिकिर गरे । उनले स्थानीय तहका जनप्रतिनिधिले पार्टीको भविष्यलाई अझै बलियो बनाउने गरी काम गर्नुपर्नेमा पनि जोड दिए । 'जनताको मतले तपाईँहरु यहाँ हुनुहुन्छ । तपाईहरुको कामसँग पार्टीको भविष्य पनि जोडिएको छ', उनले भने, 'अहिले हामी धेरै कमजोर अवस्थामा छौँ । अब तपाईहरुले काम गरेर पार्टीलाई माथि ल्याउनु आवश्यक भइसकेको छ । स्थानीय तहमा भ्रष्टाचार बढेको गुनासोको पनि ख्याल गर्दै काम गर्नुहोला ।' पौडेलले केपी ओली नेतृत्वको सरकारले ठुला भ्रष्टाचार गर्न लागेको बताउँदै यस विषयलाई आमनागरिकसम्म लानुपर्ने उल्लेख गरे । 'अहिलेको सरकारले ठुला घोटाला गरिरहेको छ। त्यसलाई स्थानीय तहले उठाउन जरुरी छ', उनले भने, 'नेपाल वायूसेवा निगमको वाइड बडी किन्दा भएको घोटालालाई तलसम्म लानुपर्छ । यसमा तपाईँहरुले भूमिका खेल्नुपर्छ ।'"
प्रकाण्डलाई रिहा नगरे खोसेर लाने विप्लवका नेताको चेतावनी,"कालिकोट: नेत्रविक्रम चन्द विप्लव नेतृत्वको नेपाल कम्युनिष्ट पार्टीका प्रवक्ता खड्गबहादुर विश्वकर्मालाई रिहा गर्न माग गर्दै कालिकोटामा जुलुस निकालिएको छ । उनको गृहजिल्ला कालिकोटको माल्कोटमा स्थानीयबासी सडकमा उत्रिएका हुन् । सरकारले झुटो मुद्दा लगाएर नेकपाका पार्टी प्रवक्ता प्रकाण्डलाई बाराम्बार पक्राउ गरेको भन्दै नेकपा कालिकोटका नेता कार्यकर्ताले प्रदर्शन गरेका हुन् । नरहरिनाथ गाँउपालिका६ माल्कोटमा जन्मेका विश्वकर्मालाई झुटा मुद्दा लगाएर सरकारले पक्राउ गरी अन्याय गरेको भन्दै नेकपाका नेता तथा कार्यकर्ता र स्थानीयबासी प्रदर्शनमा उत्रिएका छन् । नेकपाका पोलिटब्यूरो सदस्य तथा कर्णाली ब्यूरो ईन्चार्ज एटम बिसीको नेतृत्वमा कर्णाली ब्यूरो सदस्य कर्णबहादुर भण्डारी, जिल्ला सेक्रेटरी मनिलाल ऐडी रणदीप लगायत नेता कार्यकर्ताले प्लेकार्डसहित प्रदर्शन गरे । विरोध प्रदर्शनपछि माल्कोटमा आयोजित कोणसभा कार्यक्रममा नेकपाका कर्णाली ब्यूरो ईन्चार्ज एटम बिसीले प्रकाण्डलाई बाराम्बार पक्राउ गरेर मुलुकलाई द्वन्द्वमा फसाउन खोजेको आरोप लगाउँदै तत्काल रिहा नगरे कडा प्रतिबाद गर्ने बताए । उनले संघर्षका कार्यक्रमलाई बेवास्ता गरी सरकारले प्रकाण्डलाई रिहा नगरे जनताको भेलले खोसेर ल्याउने चेतावनी पनि दिए । हामी क्रान्ति गरिरहेका छौँ, युद्ध गर्ने सोचमा छैनौँ, उनले भने, तर राज्यले आफूहरुलाई युद्ध गर्न बाध्य पार्दैछ ।"
दलनिकट ट्रेड युनियन कति शक्तिशाली,"काठमाडौं : दल निकट ट्रेड युनियनको लगातारको लबिङ र दवाबपछि अब बन्ने नयाँ कानुनमा पनि ट्रेड युनियन रहने निश्चित भएको छ। नेकपा, कांग्रेस, र मधेसी दलनिकट ट्रेड युनियनले सरकारका सबै निकायलाई तीब्र दवाब दिँदै आएका थिए। अन्तिममा आएर उनीहरूले कानुन न्याय तथा संसदीय मामिला मन्त्रालयलाई प्रयोग गरी ट्रेड युनियन राख्ने वातावरण बनाउन सफल भएका छन्। कानुन मन्त्रालय स्रोतका अनुसार केही दिन अघिमात्रै नेकपा निकट ट्रेड युनियनका अधिकांश नेताहरू कानुनमन्त्री भानुभक्त ढकालकहाँ पुगी तीब्र दवाब दिएका थिए। उनीहरू मन्त्रीलाई बधाई दिन गएको बहाना पार्दै ट्रेड युनियनको लबिङ गर्न गएको मन्त्रालय स्रोतले जानकारी दिएको छ। मन्त्रीलाई दवाब दिएको केही दिनभित्रै कानुन मन्त्रालयले ट्रेड युनियन राख्नु पर्ने सहितको सुझाव सामान्य प्रशासन मन्त्रालयलाई पठाएको हो। यसअघि ट्रेड युनियनका नेताहरूले प्रधानमन्त्री केपी ओली, नेकपाका अध्यक्ष पुष्पकमल दाहाल, संघीय मामिला तथा सामान्य प्रशासनमन्त्री लालबाबु पण्डित तथा अन्य सांसदलाई समेत प्रत्यक्ष र परोक्ष रूपमा दवाब दिँदै आएका थिए। नेकपानिकट नेपाल निजामती कर्मचारी संगठनका अध्यक्ष केदारप्रसाद देवकोटाले आफूहरूले ट्रेड युनियन राख्नु पर्ने पक्षमा सशक्त दवाब दिएको स्वीकारे। कानुनअनुसार दर्ता भएका युनियनहरू खारेज गर्नु हुन्न भन्ने हाम्रो दवाब हो, हाम्रा माग र दवाबले सकारात्मक परिणाम ल्याएको छ, देवकोटाले भने। नेकपानिकट (तत्कालीन माओवादी) राष्ट्रिय कर्मचारी संगठनका अध्यक्ष हरि रावलले पनि युनियन राख्नका लागि आफूहरूले दिएको दवाबलाई स्वाभाविक रूपमा लिनु पर्ने बताए। संघीय मामिला र सामान्य प्रशासन मन्त्रालयले एक वर्ष लगाएर तयार पारेको संघीय निजामती सेवा ऐनको विधेयकमा ट्रेड युनियन खारेजीको प्रस्ताव गरिएको थियो। तर कानुन मन्त्रालयले ट्रेड युनियन राख्ने सहितको सुझाव दिँदै सामान्य प्रशासनलाई पत्र पठाएपछि ट्रेड युनियन रहने भएको हो। कानुन मन्त्रालयका प्रवक्ता रमेश ढकालले भने मन्त्रालयले कानुनसम्मत रूपमा ट्रेड युनियन राख्न परामर्श दिएको दाबी गरे। हामीले ट्रेड युनियनहरू कानुनसम्मत रूपमा दर्ता भएकाले खारेज गर्न नहुने सुझाव दिएका हौं, कुनै दवाबका कारण होइन, उनले भने। यसअघि सामान्य प्रशासन मन्त्रालयले ट्रेड युनियनहरू खारेज गर्ने प्रस्ताव गरेपछि युनियनका नेताहरू आतंकित हुँदै आएका थिए। तत्कालीन एमालेनिकट नेपाल निजामती कर्मचारी संगठन, कांग्रेसनिकट नेपाल निजामती कर्मचारी युनियन (संघ), तत्कालीन माओवादीनिकट राष्ट्रिय कर्मचारी संगठन (निजामती), मधेसी कर्मचारी मञ्चको राजधानीमा करोडौं मूल्यका घरजग्गा छन्। सरकारले ट्रेड युनियन खारेजीसँगै ती सबै भवनलाई राष्ट्रियकरण गर्ने योजना बनाएको थियो। संघीय शासन प्रणालीमा पनि ती युनियनहरू यथावत् रहने भएपछि युनियनका नेताहरू फुरुंग बनेका छन्। युनियनका नेतामाथि कर्मचारी हकहितमा भन्दा पनि सरुवा, बढुवाको धन्दामा लागी आर्थिक चलखेल गर्ने गरेको आरोप लाग्दै आएको छ। आफ्नो स्वार्थ पूर्ति नहुँदा युनियनका नेताहरू उपल्ला तहका कर्मचारीमाथि हातपातमा उत्रने गरेकोमा आलोचित हुँदै आएका छन्। आधिकारिक ट्रेड युनियनका अध्यक्ष पुण्यप्रसाद ढकालले अब युनियनमा आमूल सुधार जरुरी रहेको बताए। युनियन रहनु सुखद् हो तर अब धेरै सच्चिनुपर्छ, उनले भने।"
बिम्स्टेक सम्मेलन : रेल र सडक सञ्जालमा जोड,"काठमाडौं : बहुक्षेत्रीय प्राविधिक तथा आर्थिक सहयोगका लागि बंगालको खाडी राष्ट्रहरूको प्रयास (बिम्स्टेक) सम्मेलन सडक र रेल सञ्जालमा बढी केन्द्रित हुने भएको छ । अध्यक्ष एवं आयोजक मुलुक नेपालले सदस्य मुलुकबीच रेल, सडक पहुच र सिधा हवाई सम्पर्क हुनुपर्नेमा जोड दिन लागेको हो । गत वर्ष साउनमा काठमाडौंमा सम्पन्न १५ औं परराष्ट्रमन्त्री स्तरीय बैठकमा पारित भएका एजेन्डामा कनेक्टिभिटी प्रमुख थियो । त्यही निर्णयमा अडेर नेपालले सडक र रेल सञ्जालमा बढी जोड दिँदैछ । बिम्स्टेक शिखर सम्मेलनमा यातायात पारवहन सहजतामा सम्झौता मात्र होइन, त्यसको प्रोटोकलको तयारीमा पनि नेपाल जुटेको हो । बिहीबार सुरु हुने शिखर सम्मेलनले १५ औं मन्त्रीस्तरीय बैठकको निर्णय एकत्रित गरी राष्ट्र तथा सरकार प्रमुखबाट अनुमोदन गराउन सदस्य राष्ट्रहरू तयार भएका हुन् । बिम्स्टेकले स्थापनाकालदेखि आर्थिक सहकार्यमा जोड गरेको भएपनि त्यसमा प्रभाव राख्ने भारतले भने यसलाई दक्षिण एसियाली क्षेत्रीय सहयोग संगठन (सार्क)कै मोडलमा विकास गर्न लागेको परराष्ट्र अधिकारीहरूको धारणा छ । सार्कले नछोएको विषय छैन तर ती कार्यावन्यनमा यातायात तथा पारवहन सम्झौता गरेर काम अघि बढाउने भनिए पनि त्यसले मूर्त रूप पाउन सकेको छैन । स्थापनादेखि यो विषय अघि बढेको थियो । स्थापनाको २१ वर्ष बितिसकेको भएपनि यसमा कुनै काम अघि बढेको छैन । सार्कमा झैं यसमा पनि भएका सहमति कार्यावन्यनमा आउन सकेका छैनन्, सम्मेलनमा सक्रिय परराष्ट्र उच्च अधिकारीले भने, हामी कार्यावन्यनमा नआएको विषय केलाएर अघि बढेका छौं । १४ बाट बढेर १६ भएको क्लस्टरलाई ५ मा झारेर विषयगत ढंगले काम गर्न थालेका छौं । परियोजनाहरूलाई मूर्त रूप दिन बिम्स्टेक कोषको परिकल्पना अघि बढाएको परराष्ट्रमन्त्री प्रदीप ज्ञवालीले बताए । यस क्षेत्रको गरिबी अन्त्यका लागि गरिनुपर्ने आधार प्रस्तुत गर्ने र जलवायु परिवर्तनले ल्याएको असरको विषयमा बहस चलाउने नेपालको तयारी छ । यस्ता विषयमा सम्झौता हुने तर त्यसका कार्यान्वयनका आधार तय नहुने पुरानो परम्परा छ । यस पटको सम्मेलनमा भने प्रोटोकलसहित नै छलफल भएर सके सम्मेलनमै नसके तुरुन्तै समिति बनाएर त्यसको जिम्मामा प्रोटोकल तय गरिने बताइएको छ । बिम्स्टेकमा पनि सार्कमा झंै युरोपेली महासंघ (ईयू)कै मोडेल जोडेर त्यसमा आफ्नो आधार तयार गर्न लागिएको हो । परराष्ट्र सचिव शंकर बैरागीको अध्यक्षतामा सचिवस्तरीय बैठकमा छुट्टै कार्यदल बसेर प्रोटोकल तय गर्ने विषयमा छलफल भइरहेको छ । भूमार्गबाट सबै मुलुक जोड्ने गरी तयार गरिएको प्रोटोकल मस्यौदामा सदस्य मुलुकले पेपर बहस गरिरहेका छन् । प्राविधिक र प्रशासकमार्फत छलफल भइरहे पनि यसले अझै मूर्त रूप पाएको छैन । नेपाल आफूजस्तो भूपेरिवेष्ठित मुलुकलाई अन्य सदस्य मुलुकमार्फत जोड्न बढी सक्रिय भएको हो । यो सम्झौता भएमा नेपालले अन्य मुलुकको भूभागमा निःशुल्क वा अत्यन्त कम शुल्कमा सडक मार्ग उपयोग गर्न पाउने छ । यसमा भुटान र नेपालले विशेष जोड दिएका छन् भने श्रीलंका र बंगलादेशले साथ दिएको एक अधिकारीले बताए । यस्तो प्रोटोकलमा वार्षिक सवारी कोटा दिनेछ । उक्त कोटामा पर्यटक र मालवाहकलाई छुट्याउने छ । सम्मेलनमा सबै सदस्य मुलुकले आतंकवाद, उग्रवाद तथा अन्य अपराध नियन्त्रणसम्बन्धी क्षेत्रीय अभिसन्धि र समान धारणासम्बन्धी सम्झौतामा हस्ताक्षर र अनुमोदन गर्ने तयारी पनि छ । उक्त अभिसन्धि तथा सम्झौता शिखर सम्मेलनले पारित गरेपछि त्यसमा सघन सहकार्य हुने बताइएको छ । व्यापार प्रवद्र्धनका लागि बिम्स्टेक खुला व्यापार सम्झौता जतिसक्दो छिटो गर्ने सहमति भएपनि त्यसले कुनै गति पाउन सकेको छैन । प्रविधि हस्तान्तरण, व्यापार सहजीकरणलाई अन्तिम रूप दिंदै सम्मेलन सम्पन्न गर्ने तयारी सरकारको रहेको परराष्ट्रमन्त्री ज्ञवालीले स्पष्ट पारे । उनका अनुसार पाचवटा क्षेत्रमा केन्द्रित रहेर बैठक सञ्चालन हुनेछ । कनेक्टिभिटी, गरिबी निवारण, व्यापार तथा लगानी, जलविद्युत् र जलवायु परिवर्तनसम्बन्धी एजेन्डामा छलफल हुनेछ । रिट्रिट पनि सोल्टी होटलमै बिम्मस्टेक शिखर सम्मेलनको तयारीमा जुटेको सरकारले अन्तत रिट्रिट पनि सोल्टी वा हायत होटलमै गर्ने तयारी गरेको छ । यसको अन्तिम टुंगो सोमबार लाग्नेछ । सम्मेलनको तीन दिनअघि परराष्ट्र मन्त्रालयले सडकको कारण देखाएर सम्मेलन गर्ने होटलमै रिट्रिट गर्ने आन्तरिक सर्कुलर गरेको छ । सम्मेलन सकिने दिन १५ गते बिहान रिट्रिट हुनेछ । सम्मेलनमा सहभागी हुने राष्ट्र वा सरकार प्रमुखलाई आयोजकका तर्फबाट दिइने रिट्रिट (अनौपचारिक छलफल) मा लैजाने उपयुक्त ठाउँमा पुग्न सडक बाधक भएपछि सरकार त्यस्तो निर्णयमा पुगेको हो । गोकर्ण रिसोर्ट, नगरकोट र चन्द्रगिरीको विकल्पबारे छलफल भएको थियो । तर सरकारले टुंगो लगाएको थिएन, एक अधिकारीले भने, तर सबै स्थानमा सडक नै बाधक भए । जोरपाटीको सडक, नगरकोटका लागि खरिपाटी आसपासका सडक र चन्द्रागिरीका लागि कलंकी थानकोट सडक नै बाधक बने । धुलीखेल विकल्प भएपनि अधिकांश राष्ट्र एवं सरकार प्रमुख सार्क शिखर सम्मेलनमै गइसकेका थिए । हायातमा गर्न पनि सकिन्छ, सरकारका सहप्रवक्ता रामबाबु ढकालले रिट्रिटबारे टुंगो लागिनसकेको बताउँदै भने, रिट्रिट हुन्छ तर कहा हुन्छ भन्न सकिन्न? भारतीय प्रधानमन्त्रीको आफ्नै मोटर चौथोपटक काठमाडौं यात्रामा आउन लागेका भारतीय प्रधानमन्त्री नरेन्द्र मोदीले आफूले उपयोग गर्ने सवारी साधन दिल्लीबाटै ल्याउने भएका छन् । अरुले भने नेपाल सरकारले उपलब्ध गराउने मोटर स्विकारेका छन् । शिखर सम्मेलनको लागि कतारले उपहारमा दिएको गाडीबाहेक अन्य केही गाडी सरकारले भाडामा लिएको छ । त्यसबाहेक सरकारले नेपाल सरकारसँंग रहेका गाडी पनि उपयोग गर्ने परराष्ट्र अधिकारीले जनाए । मोदीले उपयोग गर्ने गाडी प्लेनमा नेपाल आइपुग्नेछ । त्यस्तै भीभीआईपी सुरक्षा घेरामा नेपाली सेना, सशस्त्र प्रहरी र नेपाल प्रहरी रहने भए पनि भारतीय प्रधानमन्त्री मोदीको हकमा भारतीय सुरक्षा निकायका अधिकारी पनि रहनेछन् । उनीहरूले नेपाली सेनाको संयोजनमा सुरक्षा दिने छन् । लुम्बिनीमा बिम्स्टेक बौद्ध सम्मेलन प्रस्ताव नेपालले लुम्बिनीमा जतिसक्दो छिटो बौद्ध सम्मेलन गर्ने प्रस्तावको तयारी गरेको छ । बिम्स्टेक सदस्य राष्ट्रबीच अन्य कार्यसगै बुद्धिस्ट सर्किट बनाउने तयारीमा नेपालले त्यस्तो प्रस्ताव गर्न लागेको हो । बुद्ध धर्म र शान्ति प्रवद्र्धन गर्न नेपालले त्यस्तो निर्णय लिन लागेको हो । प्रस्तावलाई अन्य सदस्यले साथ दिएमा लुम्बिनीमा अर्को वर्ष बौद्ध सम्मेलन गर्ने तयारी अघि बढ्नेछ । उक्त सम्मेलनले नेपालको शान्ति प्रक्रिया र त्यसका लागि विकासको बाटो तथा पर्यटन प्रवद्र्धन हुने बताइएको छ । सम्मेलनमा नेपाललाई श्रीलंका, म्यानमार र थाइल्यान्डले साथ दिने भइसकेका छन् । भुटान र बंगलादेश पनि सकारात्मक देखिएकाले भारतको निर्णयमै सम्मेलन निर्भर गर्ने एक अधिकारीले बताए । बौद्ध सम्मेलनको विषय सुझावका रूपमा आएको भन्दै परराष्ट्रले यसलाई बाहिर ल्याएको छैन ।"
सरकारसँग वार्तामा बस्न विप्लव सकारात्मक,"काठमाडौं : नेत्रविक्रम चन्द (विप्लव) नेतृत्वको नेकपाले सरकारले वार्ताका लागि औपचारिक आग्रह गरे वार्तामा बस्न सकारात्मक संकेत देखाएको छ । सरकारले नेकपा नेता सोमप्रसाद पाण्डेको नेतृत्वमा विभिन्न समूहसँग वार्ता गर्न ५ सदस्यीय वार्ता टोली गठन गरेपछि चन्द नेतृत्वको पार्टीले त्यस्तो संकेत देखाएको हो । हाम्रो लाइन भनेको वार्ता नै नगर्ने भन्ने होइन, हामी वार्ताका लागि तयार छौं । के सर्तमा, कसरी र किन गर्ने विषयको प्रकृति हेरेर हामी धारणा बनाउँछौं, नेकपा महासचिव चन्द (विप्लव)को सचिवालयमा कार्यरत एक केन्द्रीय सदस्यले भने । उनले वार्ता र संवादका लागि पहिले आफ्नो पार्टीसँग औपचारिक प्रस्ताव गर्नुपर्ने वताए । सरकारले विभिन्न पार्टी, समूहसँग वार्ता गर्न समिति बनाएको हामीले पनि मिडियामार्फत सुनेका छौं तर आधिकारिक केही जानकारी आएको छैन, आए के गर्ने धारणा तय गछौैं, ती नेताले भने । वार्तामा बस्नुअघि सरकारले सार्वजनिक रूपमा खुला वार्ताको आह्वान गर्नुपर्ने, पार्टीलाई आधिकारिक पत्र पठाउनु पर्ने, हिरासतमा रहेका पार्टी प्रवक्तासहित नेताकार्यकर्ता रिहा गरी वार्ताको वातावरण बनाउनुपर्नेमा चन्दको पार्टीले जोड दिएको छ । सरकारले शुक्रबार मन्त्रिपरिषद् बैठकबाट विगतमा छुटेका विभिन्न समूह, संक्रमणकालीन परिवेशमा देखा परेका द्वन्द्वरत समूहसँग वार्ता गर्न उच्चस्तरीय वार्ता टोली गठन गरेको थियो । समितिको संयोजक नेकपाका नेता सोमप्रसाद पाण्डे र नेताहरू सुरेश आलेमगर, ताराकान्त चौधरी, लीला भण्डारी र गृह मन्त्रालयका एक सहसचिव सदस्य छन् । आलेमगर र भण्डारी यसअघि चन्दसँगै सहकार्य गरेका पूर्वमाओवादीका नेता हुन् । सरकारले विगतका सहमति, सम्झौता अध्ययन गरी कार्यान्वयन भए नभएको पहिल्याउने र २०६३ को धारा ७८ बमोजिम गठित राजनीतिक संवाद तथा सहमति समितिसँग वार्ता गरेका समूह, विगतमा छुटेका विभिन्न समूह र संक्रमणकालीन परिवेशमा देखा परेका केही द्वन्द्वरत समूहसँग वार्ता गर्ने अधिकारक्षेत्र तोकेर वार्ता टोली गठन गरेको छ । चन्द नेतृत्वको पार्टीले भने वार्ता टोलीसँग के कति राजनीतिक अधिकार रहको भन्नेमै आशंका गरेको छ । सरकारी वार्ता टोलीका सदस्यहरूको हैसियत हेर्दा टोलीले पाएको अधिकारका विषयमा सुरुमै प्रश्न उब्जिएको छ, ती नेताले भने, वार्ताका लागि नाममात्रको समिति बनाउने र वातावरण नबनाई वार्तामा आएन भनेर दमन गर्ने स्वार्थ अनुरूप पनि आएको हुनसक्छ, यसमा हामी सचेत छौं । चन्द नेतृत्वको पार्टीले भने वार्ताका क्रममा सरकारले तत्कालीन माओवादी र एमालेबीच ०६२ सालमा रोल्पामा भएको समझदारीअनुसार सहमति कार्यान्वयनमा तयार हुनुपर्नेमा जोड गरेको छ । चन्दले त्यसबेला दुई पार्टीबीच सत्ता साझेदारीको सहमति भएको दाबी गर्दै आइरहेका छन् । तत्कालीन नेकपाका अध्यक्ष पुष्पकमल दाहाल, नेताहरू डाबाबुराम भट्टराई, कृष्णबहादुर महरा र आधार इलाका इन्चार्ज रहेका चन्द तथा एमालेका तर्फबाट नेता वामदेव गौतम र युवराज ज्ञवाली सहभागी थिए । त्यसबेला गौतमले माओवादी नेतृत्वसँग गरेको ६ बुँदे सहमति तत्कालीन एमालेभित्र विवादितसमेत भएको थियो । शान्ति सम्झौतामा आएपछि सहमति लत्याएर माओवादीलाई धोका दिएको चन्द पक्षको ठहर छ । त्यसैले उनीहरूले उक्त सहमति कार्यान्वयनको एजेन्डा उठाउँदै ०६९ सालमा मोहन वैद्यको नेतृत्वमा र त्यसपछि २०७२ मा वैद्यसँग पनि पार्टी विभाजन गरी अलग पार्टी गठन गरेका थिए । त्यसयता चन्द नेतृत्वको पार्टीले एकीकृत जनक्रान्तिको कार्यदिशाअन्तर्गत मध्यमवर्गलाई समेत साथ लिएर क्रान्ति गर्ने बताउँदै आएका छन् । उनले सरकारका सबै निकायलाई वैधता नदिइ आफ्नै जनसत्ता, सरकार र अदालत बनाएको दाबी गर्दै आएको छ । पछिल्लो चरण हिंसात्मक घटनामा संलग्न हुन थालेपछि उसका गतिविधिप्रति सरकार कडा रूपमा प्रस्तुत हुन थालेको छ । चन्द स्वयं अहिले भूमिगत छन् भने अन्य कतिपय केन्द्रीय नेता प्रक्राउ परेका छन् । चन्दको पार्टीले आफ्नो केन्द्रीय नेतृत्व कब्जा गर्ने रणनीतिमा सरकार लागेको आशंका पनि गर्न थालेको छ । स्थायी समिति सदस्य तथा प्रवक्ता खड्गबहादुर विश्वकर्मालाई अदालतले रिहा गर्न आदेश दिँदासमेत नछाड्ने र अन्य केन्द्रीय नेता पनि धरपकड गरेको भन्दै सरकारको नियतमा पार्टीले आशंका गरेको छ । रोल्पाको थवाङमा गत वर्ष सम्पन्न महाधिवेशनबाट निर्वाचित केन्द्रीय समिति सदस्यमध्ये सरकारले अहिलेसम्म ९ जना नेता प्रक्राउ गरेको छ । प्रवक्ता विश्वकर्मा (नुवाकोट हिरासत), पोलिटब्युरो सदस्यहरू पदम राई (मोरङ), मोहन कार्की र कृष्ण धमला (काभ्रे)मा हिरासतमा छन् । केन्द्रीय सदस्यहरू किरण राई र दिपेश राई (धरान), आजाद केसी (भक्तपुर), चन्द्र्रबहादुर खड्का (रूपन्देही) र देवनारायण साह (धनुषा)मा हिरासतमा छन् । अरु ५ जना केन्द्रीय सदस्यले भने पार्टी छाडिसकेका छन् । अहिले नेकपाका ४७ जना नेताहरूमात्र भूमिगत छन् ।"
करबारे छलफल गर्दै राजपा,"काठमाडौं : राजपा नेपालले आफूले चुनाव जितेका प्रदेश २ अन्तर्गतका महानगर, उपमहानगर, नपरपालिकाका मेयर, उपमेयर एवं गाउँपालिकाका अध्यक्ष र उपाध्यक्षसँग परामर्श गर्ने भएको छ। राजपा नेतृत्वले सोमबार जनप्रतिनिधिसँग करको दायरा, संघीयता कार्यान्वयन, समसामयिक विषयमा छलफल गर्ने तयारी गरेको हो। स्थानीय तह, प्रदेश सरकार तथा केन्द्र सरकारकातर्फबाट फरक फरक ढंगबाट कर लिने गरिँदा जनआक्रोश देखिएपछि आफूले निर्वाचत जितेको स्थानका प्रतिनिधिसँग राजपाले करका विषयमा छलफल गर्न लागेको हो। हचुवाका भरमा करको दायरा बढाएको भन्दै केन्द्र सरकारलाई राजपाका तहका प्रतिनिधिले संघीयविरोधीको संज्ञा दिएका छन्। करको दायरा बढाउने सिंहदरबारको नीति उसैका लागि आत्माघाती कदम हुने विश्लेषण राजपाकाका निर्वाचित जनप्रतितिधिको छ। उनीहरूले अन्नपूर्णसँग कुराकानी गर्दै भनेका छन्, संघीयता मधेस आन्दोलनको एजेण्डा हो, सरकारको नेतृत्व गरेका केपी ओलीको होइन। संघीयतालाई खतम गर्छुभन्दै सिंहदरबारले कर वृद्धि गर्छ भने त्यो उसैका लागि आत्माघाती हुन्छ। करको दायरा बढाउनु जनमतकै उपहास हो। त्यस्तो कदम चाल्ने सरकार दुई तिहाईको दम्भमा धेरै टिक्दैन पनि उनीहरूको तर्क छ। परामर्शमा स्थानीय तहका प्रतिनिधिले राजपा नेतृत्वलाई संघीयताविरुद्ध कुनै सम्झौता नगर्न सुझाव दिने तयारी गरेका छन्। संघीयता बचाउने जिम्मेवारी राजपाले लिनुपर्ने सुझाव जनप्रतिनिधिले राजपा नेतृत्वलाई दिने तयारी गरेका छन्। मोहत्तरी मटिहानी नगरपालिका प्रमुख हरि मण्डलले स्थानीय तह स्वायत्त भएकोले केन्द्र सरकारले सबै कुरा लागू गर्न नसक्ने बताए। आफ्नो नगरपालिकाले जनतालाई करको बोझमा नराखेको दाबी गर्दै उनले भने, करको हौवा दिएर संघीयता असफल गराउन खोज्ने केन्द्र सरकारको नीति उसैका लागि आत्माघाती हुन सक्छ। मधेस आन्दोलनका एजेण्डाविपरित सरकार उभिएकोतर्फ राजपा नेतृत्वलाई सर्तक रहन आफूले सुझाव दिने तयारी गरेको उनले स्पष्ट पारे। सप्तरी रूपनी गाउँपालिकाका अध्यक्ष हरेराम यादवले प्रजातान्त्रिक आन्दोलनको उपलब्धिका रूपमा हेरिएको संघीयतलाई वर्तमान सरकाले लिने हो भने न्यूनतम एक कार्यकाल स्थानीय निकायलाई सम्पूर्ण बजेट सिंहदरबारले बोहर्नु पर्ने धारणा राखे। उनले भने, जनताको करबाट सञ्चालित सरकारले जनतालाई नै करको बोझ थरेर संघीयताविरुद्ध षड्यन्त्र गरिरहेका छ। संघीयताको अन्त्य हुनु भनेको संविधानको अन्त्य हुनु हो। त्यो भनेको वर्तमान सरकार स्वत समाप्त हुनु हो। संघीयता मेधस आन्दोलनको उपलब्धि भएकोले त्यसलाई बचाउन मधेसीहरू पुनः बलिदान दिन तयार रहेको उनले स्पष्ट पारे। जनकपुर उपमहानगरपालिकाका प्रमुख लालकिशोर झाले स्थानीय, प्रदेश र संघीय सरकारले लगाउने करमा तालमेल गर्नुपर्नेमा जोड दिँदै कर जनतालाई बोझ हुने नभई स्वर्तस्फूर्त रूपमा तिर्ने वातावरण बनाउनुपर्नेमा उल्लेख गरे। उनले भने, करमा राजनीति गर्नु हुँदैन। सरकार र संसद्मा भएका नभएका दलबीचको सर्वदलीय निर्णयबाट निकास खोज्नु पर्छ। सत्तामा हुँदा कर बढाउने र नहुँदा विरोध गर्ने दलहरूका कारण नीतिगत निर्णयमा विरोधाभाष आउने गरेको उनको तर्क थियो। अनावश्यक करबाट जनतालाई मुक्त गर्नु सबै जनप्रतिनिधिको दायित्व रहेको झाले जिकिर गरे। आफूले यही शुक्रबार जनताका पक्षमा देखिने कर नीति ल्याउने जानकारी उनले दिए।"
केन्द्रप्रदेशबीच विवाद बढ्यो,"काठमाडौं : प्रदेश सरकारले दिने सार्वजनिक बिदा संघीय सरकार मातहतका कार्यालयमा लागू नभएपछि प्रदेश सरकार र केन्द्र सरकार बीच अधिकार क्षेत्रलाई लिएर विवाद बढेको छ।प्रदेशभित्र रहेका सबै सरकारी कार्यालयले प्रदेश सरकारको निर्णय मान्नुपर्ने दाबी प्रदेश सरकारको छ भने संघीय सरकार मातहतका कार्यालयले भने प्रदेश सरकारको निर्णय आफूहरूलाई लागू नहुने तर्क गरेका छन् । संविधानको धारा २३२ मा संघ, प्रदेश र स्थानीय तह बीचको सम्बन्ध सहकारिता, सहअस्तित्व र समन्वयको सिद्धान्तमा आधारित हुने उल्लेख छ।तिनै तहलाई एकता र सहकार्यमा बाध्ने संविधानको मूल मर्म पनि यही हो।तर यो मूल मर्म विपरित अहिले संघ र प्रदेश बीच विभिन्न विषयमा विवाद सिर्जना हुन थालेको छ।एक अर्काबीच समन्वयको अभाव हुँदा विवाद चुलिँदो छ । यही विवादको एउटा श्रृंखला सार्वजनिक बिदा बनेको छ।प्रदेश सरकारले दिएका सार्वजनिक बिदाहरू संघ मातहतका कार्यालयमा लागू नभएपछि प्रदेश र संघबीच विवाद बढ्न थालेको हो । आइतबार यो विषयले उत्कर्ष रुप लियो।प्रदेश २ का आन्तरिक मामिलामन्त्री ज्ञानेन्द्र यादवले रक्षा बन्धनका अवसरमा आफूहरूले दिएको बिदा संघीय कार्यालयले नमानेको भन्दै जनकपुरस्थित नेपाल राष्ट्र बैंकमा तालाबन्दी नै गरे।मन्त्री यादवले संघीयता कार्यान्यवनमा केन्द्र सरकार उदासिन बन्दै गएकाले यस्तो समस्या आएको बताए।यो समन्वयको भन्दा पनि नियतको समस्या हो मन्त्री यादवले अन्नपूर्णसँग भने प्रदेश सरकारले राजपत्रमा प्रकाशित गरेको बिदा कार्यान्वयन नगर्नु विधिको शासनको उल्लंघन र दण्डहीनताको पराकाष्टा हो । तर केन्द्र सरकारका संघीय मामिला तथा सामान्य प्रशासनमन्त्री लालबाबु पण्डितले सबै पक्ष संविधानको परिधि भित्र बस्नु पर्ने आवश्यकता औंल्याए।कहिले काहीं बुझाइको कमिले यस्तो हुन सक्छ तर यसलाई समयमा नै समाधान गर्नुपर्छ, मन्त्री पण्डितले भने, तिनै तह संविधानको सिमामा रहेर अघि बढ्ने हो भने विवाद आउँदैन् । उनले संघ मातहतका कार्यालयको बिदा अधिकार संघ सरकारकै भएको स्पष्ट पारे । विज्ञका अनुसार संघ र प्रदेश सरकार बीच समन्वयको अभाव, प्रदेशले क्षेत्राधिकार पहिचान गर्न नसक्नु, केन्द्रले समयमा नै समन्वय सम्बन्धित कानुन बनाउन नसक्दा यस्ता समस्या आएका हुन् । यस्तै केन्द्र सरकारले प्रदेश सरकारलाई यस्ता विषयमा समयमा नै बुझाउन नसक्नु, र प्रदेशले आफूलाई सर्वोपरि ठान्ने प्रवृत्तिका कारण समस्या बढेको विज्ञको ठम्याई छ । संघीयता विज्ञ तथा स्थानीय तह निर्धारण आयोगका तत्कालीन अध्यक्ष बालानन्द पौडेलले संघ, प्रदेश र स्थानीय तह बीचको समन्वयका लागि आवश्यक पर्ने कानुन नबन्दा समस्या आएको बताए।संघीय सरकारले छिटो भन्दा छिटो यो कानुन तर्जुमा गर्नुपर्छ, पौडेलले भने । संविधानको धारा २३५ मा संघ, प्रदेश र स्थानीय तहबीच समन्वय कायम गर्न संघीय संसद्ले आवश्यक कानुन बनाउने प्रावधान छ।तर, यो कानुन संविधान लागू भएको तीन वर्षसम्म पनि बन्न सकेको छैन । पौडेलले संघ मातहतका कार्यालय सञ्चालन गर्ने जिम्मेवारी संघ सरकारकै भएको र यसमा प्रदेश सरकारले कुनै किसिमको हस्तक्षेप गर्न नपाउने स्पष्ट पारे।संविधाको धारा २३४ मा संघ, र प्रदेशबीच उत्पन्न विवाद समाधान गर्न प्रधानमन्त्रीको अध्यक्षतामा अन्तरप्रदेश परिषद् रहने व्यवस्था गरिएको छ।परिषद्को बैठक भने हालसम्म बस्न सकेको छैन्।परिषद्का सदस्यमा केन्द्रीय सरकारका गृहमन्त्री, अर्थमन्त्री र सम्बन्धित प्रदेशका मुख्यमन्त्री रहने व्यवस्था छ।पूर्वमुख्यसचिव एवं संघीयताका जानकार डासोमलाल सुवेदीले केन्द्र र प्रदेशको भूमिका प्रस्ट नहुँदा समस्या देखिएको बताउँछन्।उनले भने, केन्द्रको भूमिका र प्रदेशको भूमिका पहिला प्रष्ट हुनुपर्छ।त्यसका आधारमा बिदा दिने व्यवस्था हुनुपर्छ । संघीय सरकारले बिदा सम्बन्धमा स्पष्ट र समान मापदण्ड बनाउन सके यस्तो समस्या नआउने उनको तर्क छ । यसअघि साउन २४ गते प्रदेश १ को सरकारले आदिवासी जनजाति दिवसका अवसरमा दिएको बिदा संघीय कार्यालयमा लागू भएको थिएन्।त्यस्तै इदको अवसरमा प्रदेश १, २ र ५ ले दिएको बिदा पनि संघीय सरकारका कार्यालयले लागू नगरेपछि उनीहरूले आपत्ति जनाएका थिए।प्रदेश १ का मुख्यमन्त्री शेरधन राई र प्रदेश ५ का मुख्यमन्त्री शंकर पोखरेलले प्रधानमन्त्री केपी ओलीलाई भेटेरै असन्तुष्टि जनाएका थिए ।"
करको कुराले संघीयतामा प्रहार,"तेह्रथुम : प्रदेश १ का आर्थिक मामिला तथा योजनामन्त्री इन्द्रबहादुर आङ्बोले जनताको बलिदानबाट घरदैलोमा आएको अधिकार फर्काउने प्रयत्न भए सहेर नबस्ने बताएका छन्। हिजो बलिदान गरेर ल्याएको अधिकार विभिन्न बहानामा फेरि उतै फर्काउने कुरा हामीलाई मान्य छैन, मन्त्री आङ्बोले भने। छथर शुक्रबारेमा आइतबार रत्नदेवी युवा समाजले आयोजना गरेको भलिबल प्रतियोगिता उद्घाटनपछि उनले यस्तो बताएका हुन्। संघीयताको विरोध गर्नेहरू यति बेला प्रदेश सरकारलाई असफल पार्न सल्बलाएको दाबी उनले गरे। तर, हामी आफ्नो कर्तव्य र जिम्मेवारीमा अटल छौं, उनले भने, जनताको बलिदानबाट आएको संघीयताको कार्यभार पूरा गरेरै छाड्नेछौं। करको कुरा उठाएर संघीयतामाथि नै आक्रमण गर्न लागेकाले सचेत रहन पनि उनले आग्रह गरे। सरकारलाई काम गर्न नदिन विभिन्न बखेडा झिक्नेहरू समृद्धिका बाधक भएको आरोप लगाउँदै उनले भने, कुनै पनि बहानामा समृद्धिको यात्रा रोक्न खोज्नेहरूसँग सरकारले सम्झौता गर्दैन। उनले राजनीतिले फाटो ल्याएको समाजलाई जोड्नका लागि खेलकुद नै मुख्य विकल्प भएको पनि बताएका थिए।"
लडाकु शिविर बसेको जग्गामा अब हाइटेक नर्सरी,"सुर्खेत : तत्कालीन माओवादी लडाकुको शिविर बसेको जग्गामा प्रदेश सरकारले अत्याधुनिक हाइटेक नर्सरी स्थापना गर्ने भएको छ । यसअघि माओवादी लडाकुको छैटौं डिभिजन बसेको सुर्खेतको दशरथपुरस्थित जग्गामा नर्सरी स्थापना गर्न लागिएको हो । सेना समायोजन भएपछि लडाकु शिविर बसेको जग्गा अहिले खाली छ । लडाकु शिविरले प्रयोग गरेको उक्त जग्गामा हाइटेक नर्सरी स्थापनाका लागि विज्ञसहितको टोलीले सम्भाव्यता अध्ययन गरेको छ । कर्णालीका मुख्यमन्त्री महेन्द्रबहादुर शाही, कृषि तथा सहकारीमन्त्री विमला केसी र कृषिविद्सहितको टोलीले उक्त स्थानमा आइतबार स्थलगत अध्ययन गरेको हो । ३८ हेक्टर क्षेत्रफल रहेको यही जग्गामा नर्सरी स्थापना गर्दा उपयुक्त हुने अध्ययन टोलीले जनाएको छ । यो जग्गाको नजिकै हाल कृषि अनुसन्धान केन्द्र छ । यसकारण पनि नर्सरी स्थापना गर्न लागिएको प्रदेश सरकारले जनाएको छ । प्रदेश सरकारले बजेट भाषणमार्फत नै यहाँका किसानलाई विभिन्न जातका फलफूल र तरकारीका बेर्ना वितरण गर्ने घोषणा गरिसकेको छ । जसका लागि सरकार आफैंले नर्सरी स्थापना गर्न लागेको हो । दशरथपुरस्थित अध्ययन गरिएको जग्गामा नर्सरी स्थापनाका लागि दुई करोड बजेट विनियोजन गरेको छ । भूमि व्यवस्था, कृषि तथा सहकारीमन्त्री विमला केसीले अब नर्सरी स्थापना सुरु हुने बताइन् । उनले भनिन्, हामीले जग्गाको खोजी गरिरहेका थियौं, पहिला लडाकु शिविर रहेको स्थानको जग्गा नै उपयुक्त देखियो । अब सोही जग्गामै नर्सरी स्थापना गरिनेछ, नर्सरीमा उत्पादन भएको फलफूल र तरकारीका बेर्ना किसानलाई वितरण गर्नेछौं । प्रदेश सरकारले बजेट भाषणमार्फत नै प्रदेशका विभिन्न जिल्लाका किसानलाई उन्नत जातका फलफूल र तरकारीका बिरुवा वितरण गर्ने घोषणा गरेको छ । मुख्यमन्त्री महेन्द्रबहादुर शाहीले दशरथपुरमै नर्सरी स्थापनाका लागि सरकारले काम अगाडि बढाउने बताए । उनले भने, यहाँ शिविर रहँदासम्म मै डिभिजन कमान्डर थिएँ, सेना समायोजनपछि यो जग्गा खाली भयो । अब यसलाई सरकारले उत्पादनमा प्रयोग गर्छ, यहाँ नर्सरी बनाएर किसानको जीवनस्तर उकास्न हामी लाग्नेछौं । कर्णालीको गरिबी अन्त्य गर्न कृषिमा आधुनिकीकरण अनिवार्य भएको उनको भनाइ छ । यसकारण पनि प्रदेश सरकारले कृषिमा उत्पादकत्व बढाउन र किसानको आयआर्जनमा वृद्धि गर्ने कार्यलाई प्राथमिकता दिएको मुख्यमन्त्री शाहीले जनाए । आधुनिक नर्सरी स्थापना गरेर किसानलाई उन्नत जातका फलफूल र तरकारीका बिरुवा वितरण गरिने उनको भनाइ छ । अध्ययन टोलीमा संलग्न कृषिविद्ले यो स्थान नर्सरीका लागि उपयोगी भएको भन्दै नर्सरी स्थापना गर्न सिफारिस गरेका छन् । कर्णालीमा प्रदेश सरकारले सबै निर्वाचन क्षेत्रमा हाइटेक नर्सरी स्थापना गर्ने योजना बनाएको छ । भूमि व्यवस्था, कृषि तथा सहकारी मन्त्रालयले प्रदेशका २४ वटै निर्वाचन क्षेत्रमा हाइटेक नर्सरी स्थापनाको योजना रहेको जनाएको हो । प्रदेश सरकारले यसप्रकारका उच्च प्रविधियुक्त नर्सरी स्थापनाका लागि २४ करोड बजेट विनियोजन गरेको छ । अब हाइटेक नर्सरी स्थापना भएपछि यस क्षेत्रका किसानले आवश्यक बेर्ना पाउनेछन् । नर्सरीमा प्लास्टिकको घरभित्र आवश्यक तापक्रममा बेर्ना उत्पादन गरिने भएकाले जुनसुकै मौसममा पनि फलफूल तथा तरकारीका बेर्ना उत्पादन हुनेछन् । प्रदेश सरकारले हाइटेक नर्सरीमा उत्पादन भएका बेर्ना किसानलाई सहुलियतमा उपलब्ध गराउनेछ ।"
अचाक्ली कर फिर्ता लिन देउवाको आग्रह,"काठमाडौं : प्रमुख प्रतिपक्षी दलका नेता शेरबहादुर देउवाले स्थानीय तहले अचाक्ली कर लगाइरहेको भन्दै करको व्यवहारिक पक्ष अध्ययन गर्न सरकारसँग माग गरेका छन्। संविधान बमोजिमको राष्ट्रिय प्राकृतिक स्रोत तथा वित्त आयोग गठन नगर्दा करमा अराजकता बढेको भन्दै देउवाले उक्त आयोग तत्काल गठन गर्न प्रधानमन्त्रीको ध्यानाकर्षण गरे। प्रतिनिधिसभामा आइतबार विशेष समय लिएर बोल्दै कांग्रेस सभापति समेत रहेका देउवाले भने, स्थानीय तहले लगाइरहेका अचाक्ली करबाट जनताको ढाड सेकिएको छ। कर तिर्नु जिम्मेवार नागरिकको कर्तव्य हो। तर, यो सैद्धान्तिक कुरा गरिरहँदा कर न्यायोचित ढंगले निधारित छ कि छैन र कर तिरे अनुरुपको सुविधा नागरिकले पाउँदैछन कि छैनन् ? भन्ने व्यवहारिक पक्ष बिर्सन मिल्दैन। अतः बढाइएका करहरूको व्यवहारिक वास्तविकता तत्कालै अध्ययन गरी न्यायोचितलाई कायम राख्ने र अचाक्ली करलाई फिर्ता लिइ नागरिक जीवनलाई सहज बनाउन आवश्यक समन्वयका लागि म सरकारलाई आग्रह गर्न चाहन्छु देउवाले भने। संविधानको धारा २५० मा व्यवस्था गरिए बमोजिमको राष्ट्रिय प्राकृतिक स्रोत तथा वित्त आयोग गठन गर्न भएको ढिलाइले अराजकता बढेको उनको तर्क थियो। संवैधानिक परिषद्को सिफारिसमा सम्माननीय राष्ट्रपतिद्वारा गठन हुने यो आयोग गठनका लागि तदारुकता अपनाउन म परिषद्का अध्यक्ष सम्माननीय प्रधानमन्त्रीज्यूलाई आग्रह गर्दछु, देउवाले भने। दोषी जोगाउन राज्य लाग्यो देउवाले कञ्चनपुर घटनामा दोषीलाई जोगाउन राज्य लागेका कारण जनतामा आक्रोश बढेको आरोप लगाए। न्याय मागिररहेका जनतामाथि प्रहरीले गोली चलाएर हत्या गर्नु निन्दनीय भएको देउवाले बताए। राज्यले नै दोषीलाई जोगाउन खोज्दा नागरिकमा आक्रोस बढ्नु र हजारौं नागरिक न्याय माग्न सडकमा ओर्लनु स्वभाविक थियो, देउवाले भने, तर, राज्यले संयमता अपनाउन नसक्दा प्रहरीको गोलीबाट अर्को बालक सन्नी खुनाको मृत्यु भयो, कयौं नागरिक घाइते हुन पुगे। सरकारको यस्तो दमनकारी शैलीको म निन्दा र भत्र्सना गर्दछु। देउवाले आक्रोशित हुँदै भने, एउटी बालिकालाई न्याय माग्दा अर्को बालकले मारिनु पर्ने, यो कस्तो लोकतन्त्रको अभ्यास गराउँदै हुनुहुन्छ प्रधानमन्त्रीज्यू ? कञ्चनपुरमा बलात्कार पछि हत्या गरिएकी बालिका निर्मला पन्त एक प्रतिनिधि पात्र भएको उल्लेख गर्दै देउवाले भने, बलात्कार पश्चात एउटी अवोध बालिकाको हत्या, निन्दनीय मात्रै होइन, जघन्य अपराध हो। देशका अन्य भागमा पनि यही प्रकृतिका घटना बढेको विवरण आइरहेका छन्। यस्ता घटना किन बढिरहेका छन् ? यसलाई कसरी समाप्त गर्न सकिन्छ ? सबै खाले राजनैतिक आग्रह भन्दामाथि उठेर हाम्रा छोरी चेलीको मर्यादा, सुरक्षा र सम्मान अभिवृद्धि गर्न हामी गम्भीर बन्न जरुरी छ। यसका लागि म सबैमा अपिल गर्न चाहन्छु। बालिका पन्त हत्या घटनाको अनुसन्धान प्रक्रियामा भएको ढिलाइ र त्यसमा गासिएका प्रश्नले थप प्रश्न उब्जेको उल्लेख गर्दै देउवाले भने, हामी कस्तो राज्य बनाउन गइरहेका छौं ? दोषीलाई जोगाउन तब स्वयं राज्य लाग्छ, तब निर्दोषले न्याय माग्न कहाँ जाने ? अपराधमा सामेललाई जोगाउन गरिएको प्रयत्न पनि अपराध हो। एउटा निर्दोश नागरिकलाई दोषीका रूपमा किटानी गरेर कारबाही अघि बढाएको विषय अपराधको पराकाष्ठा नै हो। म आग्रह गर्न चाहन्छु सरकार गम्भीर बनोस्। मुलुकी संहितामा संशोधन गर्न माग देउवाले मुलुकी ऐनको परिमार्जित संहितामा देखिएका कमजोरीलाई संशोधन गरेर मात्रै लागू गर्न सरकारको ध्यानाकर्षण गराए। प्रेस स्वतन्त्रतामा असर पुग्ने, चिकित्सकको मर्यादामा आँच पुग्ने र प्रहरी अनुसन्धानलाई असर पुयाउन सक्ने संहिताका केही प्रावधान संशोधनका लागि आवश्यक प्रक्रिया अघि बढाउन देउवाले सरकारसँग माग गरे। न्यायालय नेतृत्वबिहीन नबनाउन आग्रह देउवाले संवैधानिक परिषद्मा आफैं प्रधानन्यायाधीशको नाम प्रस्ताव गर्ने र सुनुवाई समितिबाट अस्वीकृत गर्न लगाउने प्रधानमन्त्रीज्यूको दाहोरो चरित्रको मारमा न्यायालय परेको आरोप लगाए। कार्यपालिका र व्यवस्थापिकाको लाचार छायाँ न्यायालयलाई बनाउने प्रवृत्तिले परम्पराको रूप लिनु हुन्न भनेर मैले गम्भीर विमति राखे, देउवाले भने, तर, न्यायालयलाई नेतृत्व विहीन हुन नदिन हालै पुनः अर्को सर्वसम्मत सिफारिस परिषद्बाट गरेका छौं। सुनुवाई समितिले चाँडै यसलाई टुंगोमा पुयायोस् भन्ने आग्रह गर्दै यस सम्बन्धी आवश्यक कानुन निर्माण गर्न सरकारको तदारुकता लागि आग्रह गर्दछु। देउवाले उखु उत्पादन गर्ने किसानलाई भुक्तानीको व्यवस्था मिलाउन सरकारको ध्यानाकर्षण गराए। पञ्चायतको झल्को : बाबुराम नयाँ शक्ति नेपालका संयोजक डाबाबुराम भट्टराईले नेत्रविक्रम चन्द विप्लव नेतृत्को नेकपाले उठाएका मुद्दालाई राज्यले बुझ्न सक्नुपर्ने बताए। विप्लवले अहिले लिएको बाटोमा म सहमत छैन र हुन पनि सक्दिन, डा भट्टराईले भने, तर उनीहरूले उठाएको मुद्दालाई हामीले र राज्यले पनि बुझ्नुपर्छ। नेकपाका प्रवक्ता खड्गबहादुर विश्वकर्मालाई सरकारले पटक पटक पक्राउ गरेको घटनाले पञ्चायतकालको झल्को दिएको भट्टराईले बताए। प्रकाण्डलाई पटक पटक समात्दै छाड्दै गर्दा पञ्चायतकालको हस्को आयो, भट्टराईले भने, यसरी समाधान निस्कँदैन, उनीहरूसँग राजनीतिक तहमा वार्ता गरेर निकास निकाल्न ढिला गर्नुहुँदैन। टीकापुर घटनाका अभियुक्त रेशम चौधरीलाई संसद्को सपथग्रहण गराउन नसक्नु दुःखद् भएको उनले जिकिर गरे। मौलिक हक सम्बन्धी कानुन बनाउने र मुलुकी ऐन संहिता लागू भएका कारण भदौ महिना मुलुकका लागि विशेष भएको भट्टराईले बताए। मुलुकी ऐन अपराध र फौजदारी संहितालाई युगको आवश्यक्ता अनुसार परिमार्जन र रूपान्तरण गर्नुपर्छ, भट्टराईले भने, मौलिक हक सम्बन्धी विधेयकमा संसदीय समितिले गम्भीर बहस चलाउनुपर्छ। सार्वजनिक स्थानमा फोटो खिच्न नपाउने र त्यस्तो फोटो प्रयोग गर्न नपाउने भन्ने संहिताको व्यवस्थाले प्रेस संकुचन भएको भट्टराईले बताए। एनआरएनलाई पुरानै नागरिकता पूर्वप्रधानमन्त्री समेत रहेका डाभट्टराईले गैर आवासीय नेपाली (एनआरएन) का हकमा उनीहरूले लएको पुरानै नागरिकतालाई निरन्तरता दिनुपर्ने बताए। गैरआवासीय नेपालीलाई राजनीतिक अधिकार नदिने भनी गरिएको व्यवस्थाप्रति भट्टराईले असहमति जनाए। एनआरएनलाई विदेशी अंगिकृत नभनौ, वंशजकै आधारमा नागरिकताको व्यवस्था गरैां, भट्टराईले भने। नेकपाका नेता भीम रावलले कञ्चपुर घटनामा दोषीलाई अविलम्ब कारबाही गर्न ७ नम्बर प्रदेशका २३ जना सांसदले प्रधानमन्त्रीको ध्यानाकर्षण गराएको जनाए।"
