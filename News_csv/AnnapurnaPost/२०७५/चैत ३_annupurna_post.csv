शीर्षक,विवरण
विधि निर्माण थलोमै बेथिति,"विनाशकारी भूकम्प गएको तीन वर्ष बित्दा पनि मुलुककै प्रमुख प्रशासनिक केन्द्र सिंहदबारस्थित दुइटा ऐतिहासिक धरोहरले विकास र समृद्धिको नारालाई गिज्याइरहेका छन्। प्रमुख प्रशासनिक केन्द्र सिंहदरबार र त्यससँगै सय मिटरको दूरीमा रहेको पुरानो प्रतिनिधिसभा भवनका जीर्ण अवस्थाले मुलुकको दुरवस्था जनाइरहेका छन्। २०१६ सालको पहिलो संसद् बैठकदेखि अन्तरिम व्यवस्थापिकासम्मका कैयन् राजनीतिक परिवर्तन र व्यवस्थाको साक्षी बनेको संसद् भवन लामो समयदेखि आफैं थला परेको छ। देशमा सुशासन भएन, विकास भएन भन्दै चर्का नारा र भाषण सुनेको यो धरोहरले आज आफ्नै विषयमा बोल्ने कोही पनि पाएको छैन। पटकपटक सरकार परिवर्तनका साक्षी बन्यो, तर आफ्नै दुर्गति र दुरवस्थाबारे आवाज उठाइदिने कोही पाएको छैन। राजनीतिक रूपमा कतिपयको भर्याङ बन्यो, तर आफैं सहाराविहीन बनेको छ, ऐतिहासिक संसद् भवन। न त सरकारले यसको संरक्षणका लागि कुनै बजेट छुट्ट्याएको छ, न संसद्को नेतृत्वले यसको संरक्षणका लागि ठोस योजना बनाएको छ। जीर्ण अवस्थामा ठिंङ उभिइरहँदा कतैबाट यसको संरक्षणमा पहल नहुनु दुःखद मान्नुपर्छ। गर्लम्म ढल्न नपाओस् भनेर केही थान त्रिपालले छत ढाक्ने कोसिससम्म भएको छ। तर ऐतिहासिक भवनको पुनर्निर्माणका लागि न संसद्ले पहल गरेको छ, न कुनै सांसदले त्यस विषयमा एक मिनेट समय खर्चेका छन्। उल्टै ऐतिहासिक भवन पुराना सामान थन्क्याउने डम्पिङ साइट बनेको छ। राष्ट्रिय सभाको दिगो विकास तथा सुशासन समितिले बिहीबार ऐतिहासिक भवनको ताल्चा फोडेर भित्रसम्मै छिर्ने कोसिस गर्यो। त्यसको दुरवस्थाले साँच्चिकै जोकोहीको मन पनि पोल्नुपर्ने हो। मुलुकको संसदीय इतिहासका लागि योभन्दा लाजमर्दो अरू हुन सक्दैन। हुन त हाम्रो संसदीय इतिहास त्यति लामो छैन। २०१६ सालको पहिलो संसदघि केही संसदीय अभ्यास भएका थिए। तर पहिलो संसद्देखि हालसम्मको संसदीय अभ्यास पनि निरन्तर छैन। कैयन्पटक भत्किँदै आन्दोलनबाट पुनः स्थापित हुँदै आजको अवस्थामा आइपुगेको छ। मुलुकको संसदीय अभ्यासको ऐतिहासिक भवन पनि जोगाउन नसक्ने हो भने संसदीय अभ्यासबारे भावी सन्ततिलाई जानकारी दिने कुनै वस्तु हामीसँग नरहने स्पष्ट छ। कैयन् मुलुकले यस्ता धरोहरको संरक्षण गरेर दुनियाँलाई सिकाउने गर्छन्। तर हामीसँग भएको जिउँदो धरोहर जीवनको अन्तिम क्षणमा पुग्दा पनि कतैबाट सहारा नपाएर छट्पटिइरहेको छ। दोस्रोपटक निर्वाचित भएलगत्तै प्रधानमन्त्री केपी ओलीले एक वर्षभित्र नयाँ संसद् भवन बनाउने घोषणा गरेका थिए। पुलती बगैंचामा रहेको स्थानबाट सेनाले आफ्ना पूर्वाधार हटाउन नमान्दा संसद् भवन निर्माणले गति लिन सकेको छैन। त्यतिबेला संसद्को नेतृत्वले पुरानो भवनलाई संग्रहालयका रूपमा विकास गर्ने घोषणा गर्यो। तर न नयाँ भवन निर्माणले गति लिन सकेको छ, न त पुरानो भवनको जीर्णाेदारको काममा सिन्को भाँचिएको छ। प्रदर्शनीका लागि चीन सरकारले बनाइदिएको अन्तर्राष्ट्रिय सम्मेलन केन्द्रमा संसद् बैठक चलिरहँदा पनि संसद्को नेतृत्व र सरकारमा कुनै पनि अप्ठ्यारो महसुस भएको पाइँदैन। बर्सेनि भाडा तिरेर प्रदर्शनी भवन मा संसद् चलाइन्छ, तर आफूसँंग भएका सम्पदा र सम्पत्तिको संरक्षणमा संसद्को ध्यान छैन। आफ्नै अतुलनीय सम्पत्तिको संरक्षण गर्न नसक्ने संसद्ले अरूलाई विधि निर्माणको पाठ सिकाइरहेको छ। त्यसमाथि संसद् सचिवालयको क्यान्टिनको फोहोरले यसलाई नराम्ररी गिज्याएको छ। विधि निर्माण गर्ने थलो बेथितिमा फस्यो भने सुशासनको कल्पना पनि गर्न सकिन्न। सांसदहरूलाई पक्कै यसको हेक्का हुनुपर्ने हो।"
अख्तियारका असईविरुद्ध दुई मुद्दा,"काठमाडौं : अख्तियार दुरुपयोग अनुसन्धान आयोगको कार्यालय, सुर्खेतमा कार्यरत प्रहरी सहायक निरीक्षक जन्म अधिकारीविरुद्ध मुद्दा दायर गरेको छ। अधिकारीलाई दुई आरोपमा प्रतिवादी बनाएर विशेष अदालतमा मुद्दा दायर गरिएको हो। आयोगमा अनुसन्धान जारी रहेको मुद्दा तामेलीमा राखिदिने सेवाग्राहीसँग एक लाख घुस रकम लिइरहेको अवस्था अख्तियारको टोलीले उनलाई नियन्त्रणमा लिएको थियो। असई अधिकारीले आयोगमा विचाराधीन अवस्थामा रहेको सेवाग्राहीविरुद्ध बाटो ग्रावेल गर्दा अनियमितता गरेको सम्बन्धमा परेको उजूरी कारबाही प्रक्रिया सहजीकरण गरी दिने भनी सेवाग्राहीसँग घुस लिएका थिए। अख्तियारका असई अधिकारीविरुद्ध चार महिनादेखि ६ महिनासम्म कैद र विगो रकम जफतको मागदाबी गरिएको छ। असई अधिकारीले चन्दननाथ उच्च माध्यमिक विद्यालयका शिक्षकविरुद्ध आयोगमा शैक्षिक प्रमाणपत्र सम्बन्धी उजूरी परी अनुसन्धान भइरहेको मुद्दापनि घुस लिएका थिए। अख्तियारका असई अधिकारीले शिक्षकबाट १४ हजार घुस लिएका थिए। असई अधिकारीले आफूले नपाएको ओहोदा पाए भनी अरुलाई विश्वासमा पारी बदनियतपूर्वक आफूले गैरकानूनी तवरबाट फाइदा लिने मनसायले आफू अख्तियार दुरुपयोग अनुसन्धान आयोगको सिनियर प्रहरी निरीक्षक हुँ भनी आफ्नो फेसबुक वालपेपरमा राख्ने र प्रहरी नायव निरीक्षक र प्रहरी निरीक्षक हुँ भनी धक्याउने गरेको पाइएको पनि अख्तियारको आरोप पत्रका उल्लेख छ। घुसलिने सजाय अन्र्तगत तीन महिना कैद र विगो जरिवाना तथा नपाएको ओहदा पाएँ भन्नेलाई सजायमा एक वर्षदेखि दुई वर्षसम्म कैद र पचास हजार रुपैयाँदेखि एक लाख रुपैयाँसम्म जरिवाना मागदाबी गरिएको छ।"
नानीबाबुलाई कसरी प्रतिभावान बनाउने ? पाँच टिप्स मात्र पढ्नुहोस्,"काठमाडौं : प्रायजसो सबै अभिभावक आफ्ना नानीबाबुहरुको भविष्यबारे चिन्तित हुन्छन्।आफ्ना नानीबाबुहरुलाई सही बाटो देखाउन उनीहरु हर प्रयासमा तल्लिन हुन्छन्। नानीबाबुहरुलाई पढाइमा सबल बनाउन वा चनाखो बनाउन अनावश्य दबाब दिनेगर्छन्।तर यसो गर्नु राम्रो होइन।इच्छाविरुद्ध दबाब दिँदा उनीहरुमा पढाइप्रति अरुचि बढेर आउँछ। उनीहरुलाई चनाखो वा जिम्मेवारी बनाउन सानै उमेरदेखि कोशिश गर्नुपर्छ।किनकी सानो उमेरका नानीबाबुहरुको दिमाग छिटो विकसित हुन्छ।संझाएको छिटो बुझ्ने गर्छन्। अभिभावकले नानीबाबुहरुसँग बस्दा होस् वा कुरा गर्दा उनीहरुजस्तै बनिदिनुपर्छ।उनीहरुसँग रमाउने, उनीहरुले सोधेको प्रश्नको जवाफ झर्को नमानी बताइ दिनुपर्छ।यसो गर्दा छिटो बुझ्ने र आमाबाबुप्रति सकारात्मक हुन्छन्।र कामप्रति जिम्मेवार बन्ने बानीको विकास हुँदै जान्छ। तल पाँच टिप्स दिइएका छन् जुन तपाईका नानीबाबुहरुलाई प्रतिभावान बनाउनमा केही सहयोग पुग्नेछ। १ नानीबाबुहरुसँग नियमित कुराकानी गर्नुहोस् : नानीबाबुहरुलाई प्रतिभावान बनाउनमा कुराकानीले विशेष भूमिका खेलेको हुन्छ।नियमित कुराकानीले नानीबाबुहरुसँग नजिक बनाउनुका साथै नानीबाबुहरुमा आत्मविश्वास बढ्छ। नानीबाबुहरु बोल्न थालेदेखि उनीहरुसँग रमाइला कुराकानी गर्ने बानीको विकास गर्नुपर्छ।उनीहरुसँग अंग्रेजी हिन्दी,नेपालीलगायत भाषामा कुराकानी गर्नेहोस्।ताकी उनीहरु बढ्दै गएपछि कुनै पनि भाषाको समस्या नआओस्। २घरमा खुशियाली वातावरण बनाउनुहोस : घरमा नानीबाबुहरुलाई राम्रो वातावर दिनुपर्छ।सुन्दर वातावरणमा हुर्केका नानीबाबुहरु पछि गएर एक जिम्मेवार मात्र नभइ बुद्धिमानी हुन्छन्।नानीबाबुहरुलाई सानैदेखि जिम्मेवारी बन्न दिनुपर्छ।अभिभावकले नियमित उनीहरुसँग खेल्ने, रमाउने गर्नुपर्छ।उनीहरुमा परेको समस्या बुझ्ने कोशिस गर्नुपर्छ।यसो गर्दा उनीहरुमा कामप्रति जिम्मेवारी हुन्छन्। ३ नानीबाबुहरुको उमेरअनुसार खेलौना किन्नुहोस : नानीबाबुहरुका खेलौना किन्दा उनीहरुको उमेरमा ध्यान दिनु आवश्यक हुन्छ।किनकी उमेर अनुसारका खेलौना भएनन् भने यसले नानीबाबुहरुको मानसिक विकासमा असर गर्छ।खेलौनाले बच्चालाई खुसी र दु:खी बनाउने भएकाले उमेरअनुसारका खेलौना दिनुहोस्।यस्तो खेलौना दिनुहोस्, जसले बच्चालाई ज्ञानसम्बन्धि जानकारी देओस्। ४ नानीबाबुलाई नियमित पढाउने गर्नुहोस् : जब नानीबाबुहरु स्कुल जान थाल्छन् उनीहरुलाई किताब पढ,लेख भनेर मात्र दबाब दिनुहुँदैन। उनीहरुसँग बसेर किताब ओल्टाइ पल्ट्याइ गर्ने। उनीहरुलाई नै यो केहो भनेर सोध्ने गर्नुपर्छ। यसो गर्दा उनीहरु हाँसेर उत्तर दिने गर्छन् र पछि प्रश्न सोध्ने गर्छन्। आफूले उत्तर दिँदा कहिले काहीँ गलत भनि दिनुपर्छ। यादहोस् त्यो उक्त प्रश्नको उत्तर नानीहरुलाई थाहा होस्। उनीहरुले त्यसो होइन, यसको उत्तर त यस्तो पो हो भन्दै जिस्काउने गर्छन्। आफूलाई बढी जान्ने भन्ठान्छन्। यसो गर्दा नानीबाबुहरुको नजादिँदो तरिकाले पठाइ अगाडि बढ्छ। कापी किताबका साथसाथै उनीहरुलाई अंग्रजीनेपाली वर्णमाला पढ्न लगाउने,औंला भाँचेर गन्ती गर्न सिकाउने,फलफूल दिँदा सम्बन्धित फलफूलको नाम बताइ दिने, चराचुरुंगी देखाउँदा नाम भनिदिने, घरमा आएका पाहुनाको नामनाता बताइने दिने, घुम्न जाँदा जाँदै गरेको स्थानको नाम र पुगिसकेपछि पुगेको स्थानको नाम बताइदिनुपर्छ।यसो गर्दा नानीबाबुहरुले सबै कुराको जानकारी पाउनुका साथै नयाँनयाँ कुरा सिक्ने मौका पाउँछन्। ५ नकारात्मक सन्देश दिने उपहार नदिनुहोस्: नानीबाबुहरुको जन्मदिनमा हतियार बुझाउने खालका खेलौना भुलेर पनि दिनुहुँदैन।यसले नानीबाबुहरुमा क्रोधको भावना पैदा गर्छ।हतियार बुझाउने खेलौनामा रमाउने बालबालिकाहरु पछि गएर रिसाहाखालका हुनेगर्छ।यस्ता नानीहरुमा सकारात्मकभन्दा पनि नकारात्मक सोचाइ बढ्नेगर्छ। नानीबाबुहरुमा नकारात्मक सोचको विकास हुनेगर्छ।त्यसैले बालबालिकालाई उपहार दिँदा उमेरमा ध्यान दिनुपर्छ।भर्खर स्कुल जान थालेका नानीबाबुहरुलाई ठूला अक्षर भएका किताब,कलम,पेन्सिल,इरेजर,कटर,झोला,कुनै पर्यटकीयस्थल बुझाउने फोटो,कुनै विशेष जनावरको फोटो आदि उपहारको रुपमा दिँदा राम्रो हुन्छ।सम्बन्धित नानीबाबुहरुको फोटो फ्रेममा राखेर उपहारका रुपमा दिँदा उनीहरु धेरै खुसी हुन्छन्।"
लागुऔषधसहित तीनजना पक्राउ,"गाईघाट : उदयपुरको त्रियुगा नगरपालिका क्षेत्रबाट पछिल्लो दुई दिनमा लागुऔषधसहित तीनजनालाई प्रहरीले पक्राउ गरेको छ। प्रहरीले आइतबार दिउँसो त्रिनपा ६ गडमे जंगलबाट प्रतिबन्धित लागुऔषधसहित सिराहाको लाहान नगरपालिका५ का १९ वर्षीय मुस्ताक मिँया र शनिबार त्रिनपा ५ दमौटिका २१ वर्षीय सरोज घिमिरे र २९ वर्षीय देवराज तामाङलाई पक्राउ गरेको हो। प्रहरी चौकी लालपत्ताबाट गस्तिमा खटिएको प्रहरी टोलीले मियाँलाई जंगलको बाटोमा हिँड्दै गरेको अवस्थामा चेकजाँच गर्ने क्रममा डाइजोलोपाम ३७ एम्पुल, लुपिजेसिक ३७ एम्पुल र फेनारागन ३७ एम्पुल बरामद गरेको हो। त्यसैगरी विशेष सुराकीका आधारमा जिल्ला प्रहरी कार्यालयका प्रहरी निरीक्षक अमरप्रसाद गजमेर नेतृत्वको खटिएको टोलीले डाईजेपाम २० एम्पुल, लुफिन २० एम्पुल फनारगन २० एम्पुल र सिरिन्ज १ थान बरामद गरेको हो। प्रहरीले उनीहरुले प्रयोग गरेको स२प६९३९ नम्बरको मोटरसाइकलसमेत बरामद गरेको जनाएको छ। पक्राउ परेका तीनैजनालाई जिल्ला प्रहरी कार्यालयको हिरासतमा राखी थप अनुसन्धान भइरहेको प्रहरी नायव उपरीक्षक डीएसपी मधुकुमार थापाले जानकारी दिए।"
सात करोड भ्रष्टाचार गर्ने लेखा अधिकृतविरुद्ध १५ लाखको अर्को मुद्दा,काठमाडौं : सावा सात करोड भ्रष्टाचार गर्ने कटारी नगरपालिका उदयपुर तथा माई नगरपालिका इलामका तत्कालीन लेखा अधिकृत रविनचन्द्र ढकालविरुद्ध अर्को मुद्दा दायर भएको छ। अख्तियार दुरुपयोग अनुसनधान आयोगले उनीविरुद्ध थप १४ लाख ८९ हजारको विगो दाबी गर्दै विशेष अदालतमा मुद्दा दायर गरेको हो। जिल्ला स्वास्थ्य कार्यालय सोलुखुम्बुमा लेखा अधिकृतको रुपमा कार्यरत रहेको अवधिमा समेत अनियमितता गरेको पाइएपछि थप उनीविरुद्ध अर्को मुद्दा दयार गरिएको अख्तियार प्रवक्ता एवं सहसचिव प्रदीपकुमार कोइरालाले जानकारी दिए। कटारी नगरपालिकाको मूल खाताबाट आफ्नो खातामा ठूलो रकम स्थानान्तरण गरी आफूलगायत विभिन्न व्यक्तिका नाममा रकम निकाली भ्रष्टाचार गरेको आरोपमा गत साउन १८ गते उनीविरुद्ध ७ करोड २३ लाख विगोदाबी गरी मुद्दा दायर गरिएको थियो। उनी हाल विशेष अदालतको आदेशले पुर्पक्षको लागि डिल्लीबजार कारागारको थुनामा छन्।
प्रहरीको भ्यान र मोटरसाइकल ठोक्किँदा ४ घाइते,"बुटवल : रुपन्देहीको मणीग्राममा प्रहरीको गाडी र मोटरसाइकल ठोक्किँदा ४ जना घाइते भएका छन्। बा २ झ ८१०२ नम्बरको इलाका प्रहरी कार्यालय मंगलापुरको पिकअप भ्यान र लु १७ प २४८६ नम्बरको मोटरसाइकल ठोक्किँदा ३ जना प्रहरी र मोटरसाइकल चालक घाइते भएका हुन्। दुर्घटनामा प्रहरी सहायक निरीक्षक केशबहादुर थापा, प्रहरी जवान किशोर जिसी र नुखबहादुर खत्री तथा मोटरसाइकल चालक उमेश यादव घाइते भएका हुन्। मादकपदार्थ सेवन गरी मोटरसाइकल चलाउँदा दुर्घटना भएको इलाका प्रहरी कार्यालय बुटवलका डीएसपी डिलबहादुर मल्लले जानकारी दिए। घाइतेहरुको लुम्बिनी अञ्चल अस्पतालमा उपचार भइरहेको छ।"
सरकारी विद्यालयमा डिजिटल प्रविधिबाट पढाइ,"धुनीवेशी : सिकाइलाई प्रभावकारी बनाउन धादिङका केही विद्यालयमा डिजिटल प्रविधिबाट पढाइ सुरु गरिएको छ। धादिङको धुनीबेसी नगरपालिका४ मा रहेको कालिका आधारभूत विद्यालयमा डिजिटल प्रविधि (ईपाठशाला) बाट शिक्षण गराउन सुरु गरिएको हो। सामुदायिक विद्यालयलाई प्रविधिमैत्री बनाउँदै सिकाइ उपलब्धी दर बढाउन डिजिटल शिक्षण पद्धति सुरु गरिएको विद्यालयले जनाएको छ। सरकारी विद्यालय प्रविधिमैत्री नबनेको र विद्यालयको शिक्षण सिकाइ प्रभावकारी नभएको गुनासो आइरहेका बेला कालिका आधारभूत विद्यालयमा भने सबै कक्षा कोठाको पढाइ डिजिटल प्रविधिबाटै सुरु गरिएको हो। विद्यालयका प्रधानाध्यापक शिवहरि रेग्मीले भने, परम्परागत विधिको शिक्षण सिकाइको नतिजा खासै योग्य नभएका बेला प्रविधिमैत्री सिकाइ प्रयोग गर्ने अवसर मिलेको छ। कम्प्युटर कक्षासँगै डिजिटल प्रविधिसँग जोडिएको पठनपाठन थप प्रभावकारी हुने अपेक्षा छ। डिजिटल अध्यापनका लागि विद्यालयमा २५ वटा ल्यापटप जडान गरिएको छ। ल्यापटप तथा सफ्टवेरको प्रयोग गरी अध्यापन गर्दा विद्यार्थी शिक्षण सिकाइ क्रियाकलापमा उत्साहित भएको प्रधानाध्यपक रेग्मीले बताए। ४ कक्षासम्म पढाइ हुने विद्यालयमा ८५ जना बालबालिका अध्ययनरत छन्। कम्प्युटरमा कक्षा १ देखि कक्षा ४ सम्म अध्यापन गराइन्छ। प्रविधिमा विभिन्न विषयका डिजिटल सिकाइ मोडल विकास गरिएको छ। कम्प्युटर शिक्षणका लागि ५ शिक्षकले डिजिटल लर्निङ तालिम लिएका छन्। विद्यालयमा डिजिटल शैक्षिक साम्रगीसहितको ल्यापटप, ईपाठशाला प्रयोग गर्न उपयुक्त फर्निचर, सर्भर र राउटरसहित आवश्यक नेटवर्कका उपकरण जडान गरिएको छ। साझा शिक्षा ईपाटी, इसीमोड र धादिङ ईंटा उद्योग व्यवसायी संघको संयुक्त पहलमा विद्यालयमा डिजिटल शिक्षण सिकाइ कार्यक्रम सञ्चालन गरिएको हो। समुदायबाट चन्दा उठाएर शिक्षकको तलब व्यवस्थापन गर्नुपर्ने अवस्थामा रहेको सरकारी विद्यालयमा यो खाले प्रविधि एउटा अवसर पनि हो, प्रधानाध्यापक रेग्मीले भने, शिक्षक अनुपस्थित हुँदा पनि विद्यार्थीले आफैँले पढ्न र चलाउन सक्छन्। अडियो भिडियोसहितको शिक्षण सिकाइ प्रविधि स्थापना भएसँगै विद्यालयका विद्यार्थी र शिक्षक खुसी भएका छन्। कक्षा ४ मा पढ्ने विद्यार्थी विनोद विकले भने, किताब भन्दा ल्यापटपमा पढ्न धेरै सजिलो र मजा पनि आउँदो रहेछ। धादिङको धुनीवेशी नगरपालिका क्षेत्रमा धेरै संख्यामा ईंटा उद्योग खुलेका छन्। ईंट्टा उद्योगमा काम गर्ने मजदुरका छोराछोरीको पढाइलाई केन्द्रित गर्दै डिजिटल पढाइ सुरु गरिएको ईसिमोडका मिडिया अफिसर म्याक्सिम श्रेष्ठले बताए। उनले भने, शिक्षक र विद्यार्थीलाई डिजिटल पढाइ र इन्टरनेटसँग जोडेर छिटो छरितो सूचना सन्देश र ज्ञान प्राप्त गर्ने अपेक्षा छ। कालिका विद्यालयमा ३० भन्दा बढी ईंट्टाभट्टमा काम गर्ने मदजुरका बालबालिका अध्ययन गर्छन्। मजदुरका बालबालिकालाई विद्यालयसम्म तान्नको लागि स्थानीय तहले पनि विभिन्न कार्यक्रम सञ्चालन गर्ने गरेका छन्। गत वर्ष धुनीवेशी नगरपालिकाले इट्टाभट्टामै पुगेर विद्यार्थी भर्ना कार्यक्रम सञ्चालन गरेको थियो। धुनीवेशी नगरपालिकामा ३६ वटा विद्यालयबाट पठनपाठन हुँदै आइरहेको छ।"
"धुलो आतंक मच्चिएको भन्दै सडक अवरुद्ध, चार जिल्लाको यातायात प्रभावित","दमौली : भिमाद नगरपालिका ५ मिछुर्लुङका स्थानीयले धुलोको आतंक बढेको भन्दै सडक अवरुद्ध पारेका छन्। तनहुँ र नवलपुर पश्चिम जोड्ने श्रृंगपथमा दैनिक चल्ने टिपर तथा अन्य सवारी साधनले धुलो बढाएको र सडकको स्तर कमजोर भएको भन्दै स्थानीय आन्दोलनमा उत्रिएका हुन्। आन्दोलनमा उत्रिएका स्थानीयले बिहानैदेखि यातायात अवरोध गरेका हुन् । स्थानीय रामबहादुर थापाले दैनिक सयको संख्यामा गुड्ने सवारी साधनले धुलो उडाएको र खराब सडकका कारण दुर्घटनासमेत बढे पछि समस्या समाधानका लागि बाटो बन्द गरेको बताए। बाटोको स्तरोन्नति तथा सवारी साधनको गति नियन्त्रणका लागि पटक पटक दबाब दिए पनि काम नभएकाले बाध्य भएर आन्दोलनमा उत्रनु परेको उनले बताए। श्रृंगपथमा हाल ओटासिलको काम चलिरहेको छ। मना एण्ड जेभीले ओटासिलको काम गरिरहेको छ। तर भिमादबाट सुरु सडकको ओटासिलको काम भने ऋषिङ र घिरिङ गाउँपालिकामा चलिरहेको छ। ऋषिङतर्फको काम करिब सकिएको छ। घिरिङ गाउँपालिकामा पर्ने धारुङदेखि देउरालीसम्मको घिरिङमा पाँच किलोमिटर सडकखण्डमा अहिले ओटासिलको काम भैरहेको छ। भीमादबाट सुरु भएर मिर्छुलुङ हुँदै जाने सडकको अन्य खण्डमा काम भए पनि आफूहरुको तर्फ काम नहुँदा धुलोको समस्या भएको र दुर्घटनाको जोखिमसमेत बढेको स्थानीयको गुनासो छ। आफ्ना माग सम्बोधनका लागि भिमाद नगरपालिकाले भने कुनै सुनुवाई नगरेको थापाले बताए। नगरपालिकाका प्रमुख मेखबहादुर थापाले ठेक्काको अनुगमन र निर्देशनको काम आफ्नो मातहतमा नपर्ने भएकाले केही गर्न नसकिएको बताए।'जिल्ला समन्वय समितिले हेर्नुपर्ने हो,'उनले भने,'हामीले केही गर्न सकेका छैनौं।' जनप्रतिनिधिले माग सम्बोधन गर्न नसकेपनि स्थानीय भने उनीहरुबाटै माग सम्बोधनको बाटो कुरिरहेका छन्।मोटरसाइकल, स्कुल बस र एम्बुलेन्स छाडे पनि अन्य सवारी ठप्प हुँदा मार्ग हुँदै चल्ने तनहुँ, नवलपुर पश्चिम, पाल्पा र स्याङजासम्मको यातायात प्रभावित छ। घटनास्थलमा खटिएका ईलाका प्रहरी कार्यालय भिमादका प्रहरी सहायक निरीक्षक कमल मझकोटीले जनप्रतिनिधिहरु नआएकाले विवाद समाधान गर्न नसकेको बताए। 'स्थानीयले जनप्रतिनिधिबाट समाधान खोजेका छन्,' उनले भने, 'उहाँहरुले पहल नगर्दासम्म सडक खुल्ने अवस्था देखिन्न।' श्रृंगपथमा ओटासिलको जिम्मा पाएको निर्माण कम्पनी मना एण्ड जेभीले समयमा काम नसकेपछि हाल दैनिक जरिवाना तिरिरहेको छ। कम्पनीले हाल थालेको काम आफ्नो क्षेत्रमा प्राथमिकता नदिएपछि स्थानीय रुष्ट बनेका हुन्।"
विराटनगरमा प्रधानमन्त्रीले गरे तरकारी बजारको उद्घाटन,"विराटनगर : प्रदेश१ को अस्थाई राजधानी विराटनगरका उपभोक्तालाई लक्षित गरी निर्माण भएको आधुनिक फलफूल तथा तरकारी थोक बजारको निर्माण सम्पन्न भएको छ। मोरङको कटहरी गाउँपालिका१ स्थित सिगीया खोलाको किनारमा निर्माण भएको सो थोक बजारको आइतबार संघीय सरकारका प्रधानमन्त्री केपी शर्मा ओलीले उद्घाटन गरे। ५ बिगाहा २ धुर क्षेत्रफलमा निर्माण गरिएको कटहरी गाउँपालिका१ स्थित जमटोकीको थोक बजार निर्माणमा १५ करोड ४९ लाख रुपैयाँ खर्च भएको र यो रकम विश्व बैंकबाट प्राप्त भएको कषि तथा पशुपंक्षी विकास मन्त्रालयका सचिव युवकध्वज जिसीले जानकारी दिए। थोक बजारको प्रधानमन्त्री केपी शर्मा ओलीलेले उद्घाटन गर्दै प्रदेश१ का मुख्यमन्त्री शेरधन राईलाई बजारको साँचो हस्तान्तरण गरे। बजार निर्माण काम सात महिनाअघि नै पुरा भएको थियो। तर हस्तान्तरणका लागि प्रधानमन्त्रीको समय अनुकुल नमिलेपछि आइतबार मात्र हस्तान्त्रण भएको हो। कृषि तथा पशुपंक्षी विकास मन्त्रालयअन्तर्गतको तत्कालिन व्यवसायिक कृषि तथा व्यापार आयोजनाले स्थानीय जनप्रिय माध्यमिक विद्यालय कटहरीको ४ विघा २ कठ्ठा २ धुर र १८ कठ्ठा ऐलानी जग्गामा निर्माण गरिएको हो। अव्यवस्थित रुपमा संचालनमा रहेको तरकारी बजारलाई व्यस्थित बनाउन एकीकृत तरकारी तथा फलफूल बजार निर्माणले सहयोग पुर्याउने विश्वास लिएको छ। बजारमा प्रदेश नम्बर १ कै पहिलो स्मार्ट तरकारी तथा फलफूल बजार अन्तराष्ट्रिय मापदण्ड अनुसार भएको बताइएको छ ।बजारको उद्घाटन गर्दे प्रधानमन्त्री ओलीले कृषिको उत्पादन वृद्धि गर्नुपर्नेमा जोड दिए। मुलुक कृषि प्रधान भनिए पनि कृषिको राष्ट्रिय आय योग्दान न्युन भएको बताए। उनले उर्भर भूमि रहेपनि उत्पादन बढाउन नसकेकाले कृषिले राष्ट्रिय आयमा सहयोग पुर्याउन नसकेको बताउँदै भने, 'प्रविधिको प्रयोगले आधुनिक हिसाबले उत्पादन बढाउनुको विकल्प छैन्।' बजारको साँचो देश १का मुख्यमन्त्रीलाई हस्तान्तरण गर्दै प्रधानमन्त्री ओली । उत्पादन बढाएर प्लेनमा तरकारी र फलफूल विदेश पठाएर त्यही प्लेनमा डलर ल्याउनुपर्ने उनले बताए।उनले नेपालको जनता कृषिमा अधारित भएपनि कृषिमा उत्पादन सन्तोसजनक भएकाले कृषि प्रधान नाम मात्रको भएको बताए।'मुलुक हरेक दिन विकास र समृद्धिको बाटो हिँड्न तिव्र रुपमा पाइला बढाइरहेको बताउँदै मुलुकको चाँडै आर्थिक उन्नतिमा कायापलट गर्ने बताए। सरकारले कृषकलाई उत्पादन बढाउन जुनसुकै सहयोग गर्ने तयार रहेकाले व्यवसायिक कृषि गरेर उत्पादन बढाउन आग्रह समेत गरे। सरकारले प्राविधिक,उपकरण र समर्थन मुल्य तोक्नुको साथै थोकमा बिक्री गर्ने बजारको व्यवस्थापन गर्ने तयार रहेको उनको कथन रहेको थियो। सो अवसरमा प्रदेश१का मुख्यमन्त्री शेरधर राईले प्रदेश सरकारलाई बजारको स्वामित्व आएकाले चाँडैनै कार्यविधि र निर्देशिका बनाएर बजारको व्यवस्थित रुपमा सञ्चालन गर्ने बताए। उनले बजारको निर्माणसँगै प्रदेश१मा कृषिको समस्याको रुपमा रहेको बिक्री नहुने तरकारी र फलफूलको समस्या हटेर जाने बताए। बजारमा आधुनिक तरकारी तथा फलफूल बजारमा क्यान्टीन,क्लीनिक, बैंक,किसानलाई आराम कक्ष, प्रशासनिक भवन,शौचालय, पार्किङलगायतका पूर्वाधारहरू रहेको छ । बजारमा थोक बिक्री कक्ष ३८, कृषक बिक्री सेड १, खुद्रा स्टल एक, ३० वटा स्टल कम्तिमा, प्रशासकीय भवन एक, बैंक शाखा, चमेना गृह, सार्वजनिक शौचालय, मेनजेर आवास, कृषक अतिथि गृह, गार्ड आवास, फोहोर संकलन केन्द्र, लोडिङ अनलोडिङ क्षेत्र, डिप ट्युबेल, पानी प्रशोधन केन्द्र तथा पार्किङ क्षेत्रको सुविधा छ। बजारमा किसानले सोझै आफूले उत्पादन गरेको तरकारी तथा फलफूल पनि बिक्रीका लागि ल्याउन सक्ने व्यवस्था गरिएको छ।किसानका लागि १ सय ३८ स्क्वायर मिटरमा खुद्रा पसल राख्ने व्यवस्था मिलाइएको छ। बजार निगरानीका लागि सीसी क्यामेरा समेत जडान गरिने छ। ४४ हजार ९ सय ६६ मेट्रिकटन तरकारी र ८ हजार ७ सय ३ मेट्रिकटन फलफूल बिक्री गर्न सकिने बजारको क्षमता रहेको छ।बजार निर्माणसगै पुर्वका मोरङ, सुनसरी , धनकुटा, झापा जिल्ला सहित प्रदेश १का सप्तरी र सिरहाका तरकारी किसानलाई सहज हुने बताइएको छ।हाल विराटनगरको गुद्रीमा रहेको अव्यवस्थित थोक तथा खुद्रा तरकारी बजारका कारण फोहोर र भीडले शहर अस्त व्यस्त बन्नुको साथै ट्राफिक व्यवस्थानमा समेत कठिनाई हुँदै आएको छ। कटहरी २ स्थित रहेको जनप्रिय माविको ४ विगहा २ धुर र त्यहा रहेको ऐलानी जग्गामा निर्माण भएको सो बजार विद्यालयसँग ५० वर्षका लागि सम्झौता गरिएको जनाएको छ।"
गोरुले हान्दा धनीको मृत्यु,गाईघाट : उदयपुरको कटारी नगरपालिका ५ भोर्लेमा गोरुले हान्दा गोरु धनीको मृत्यु भएको छ। आइतबार दिउँसो गोरु फुकाउने क्रममा गोरुले हानेर घाइते भएका ५० वर्षीय तीर्थबहादुर तामाङको उपचारका लागि विराटनगर लाने क्रममा बाटोमै मृत्यु भएको हो। कटारी अस्पतालमा उपचार सम्भव नभएपछि थप उपचारका लागि विराटनगर लाने क्रममा उनको मृत्यु भएको इलाका प्रहरी कार्यालय कटारीका प्रमुख डीएसपी ध्रुव श्रेष्ठले जानकारी दिए। एक साताअघि कटारी क्षेत्रमै एक बालकलाई अर्को बालकले गोरुको पुच्छरमा बाँधिदिँदा बालकको मृत्यु भएको थियो।
सहयोगको आशामा सुशान्त,"अनौठो सन्नाटा ! बेड नम्बर६६। अंकोलोजी वाड। कान्ति बाल अस्पताल । जहाँ १४ वर्षका सुशान्त शाही एकोहोरो सिलिङतिर हेरिरहेका छन् । 'कस्तो छ तिमीलाई?' नर्सको आवाजले उनको नजर मोडिन्छ । नर्सको जवाफ नफर्काएरै उनको नजर फेरि सिलिङतिरै फर्किन्छ । पाँच वर्षअघि कैलालीको लम्कीबाट काठमाडौं उक्लिँदा सुशान्तको लक्ष्य एउटै थियो। पढ्ने, लेख्ने र ठूलो मान्छे बन्ने। तर, समय निष्ठुरी रहेछ। पढ्दापढ्दै, लेख्दालेख्दै उनलाई खतरनाक रोगले गाँज्यो। ब्लड क्यान्सरले सुशान्तको शरीर दिनहुँ कमजोर भइरहेको छ। आमा पार्वतीले स्कुलमा काम गरेर बल्लतल्त छोराछोरी पढाएकी थिइन्। बुवा पृथ्वी भारतमा मजदुरी गर्थे। छोरालाई ब्लड क्यान्सर भएको थाहा पाएपछि उनी काठमाडौं आएका छन्। पार्वती रातदिन नभनी छोराको हेरचाहमा लागेकी छन्। तर, त्यत्तिले कहाँ पुग्दो रहेछ र? आर्थिक संकटले सुशान्तको उपचारमा समस्या आएको छ। कहिलेकाहीँ पैसा नभएकै कारण छोराको ज्यान जोगाउन सकिन्न कि भनेर पार्वतीको मन भतभती पोल्छ। 'स्कुलमा झाडु लगाएर जसोतसो छोराछोरी पढाएकी थिएँ, दैवले नै नदेखेपछि कस्को के लाग्दो रहेछ र?', पार्वतीले भनिन्,'छोरालाई औषधि गर्न धौधौ परेको छ, ऋण निकालेको अलिकति पैसा पनि सकियो।' राजधानीमा दैनिक गुजारा चलाइरहेकी सुशान्तको परिवारलाई रोगले कहिल्यै छोडेन। केही महिनाअघि मात्र उनकी बहिनीलाई एपेन्डिसाइटिसको अप्रेशन गर्नु परेको थियो। बुवा पृथ्वी पनि क्षयरोग पीडित छन्। आन्दानीको साँधुरो स्रोतले र सुशान्तलाई लागेको भयानक रोगको उपचार गर्न सक्दैन। उपत्यकाका विभिन्न स्कुलकलेजमा अध्ययनरत विद्यार्थीले सुशान्तको उपचार खर्च जुटाइरहेका छन्। आइतबार मात्र एउटा विद्यार्थीको समूहले १ लाख ८ हजार रुपैयाँ सुशान्ताकी आमा पार्वतीलाई बुझायो। विद्यार्थीको समूहले खाजा बेचेर तथा सुशान्त पढ्ने स्कुल नवप्रभात सेकेन्डरीका विद्यार्थीबाट सहयोग रकम उठाएका थिए। सुशान्तलाई डाक्टरले साढे तीनवर्ष अस्पतालमा बेडमा राख्नुपर्छ भनेका छन्। यो अवधिभित्र उनको उपचारका लागि कम्तिमा १० लाख आवश्यक पर्छ। तर, उनका आमाबुवासँग छोरालाई बचाउने जुनुबाहेक अरु केही बाँकी छैन। 'पैसाको साह्रै अफ्ठ्यारो परेको छ, हामी जस्तालाई नै यस्तो रोग लाग्ने लेखेको रैछ' आमा पार्वतीले भनिन्,'आफूले खाने खानानास्ताको पैसा बचाएर छोरालाई उपचार गरिरहेकी छु, कसैले मेरो छोरालाई सहयोग गरे तिनलाई भगवानले सहयोग गर्नेछन्।' सुशान्तलाई सहयोग गर्ने सहयोगि मनहरूले अन्नपूर्ण पोस्टमार्फत् उनकी आमालाई सम्पर्क गर्न अनरोध छ।"
राजधानीमा युथ कनक्लेभ,"काठमाडौं : मंगलबार राजधानीमा काठमाडौं युथ कनक्लेभ २०७५ हुने भएको छ। राजधानीका पाँच शैक्षिक संस्थाले संयुक्त रुपमा कनक्लेभको आयोजना गर्न लागेका हुन्। नेपाल प्रज्ञा प्रतिष्ठानमा हुने कार्यक्रममा युनिभर्सल कलेज, न्यु समिट कलेज, अपोलो इन्टरनेशनल कलेज, काठमाडौं मोडल कलेज र हिमालय कलेज अफ इन्जिनियरिङ कलेज मुख्य आयोजक छन्। स्वदेशकै प्राकृतिक स्रोत र साधनको उपयोग गरेर युवालाई स्वदेशमै केही नविन काम गर्न प्रेरित गर्ने उद्देश्यले कार्यक्रमको आयोजना गर्न लागिएको कनक्लेभका संयोजक राजु टण्डनले जानकारी दिए। कार्यक्रममा १८ देखि २० वर्ष उमेर समूहका तीन हजार युवा युवतीको सहभागिता रहने अपेक्षा गरिएको छ। कार्यक्रममा नेकपाका नेता योगेश भट्टराई, बैंकर अनिलकेशरी शाह, प्रधानमन्त्रीका सूचना प्रविधी सल्लाहका असगर अली, नेपाली क्रिकेट टिमका कप्तान पारस खड्का, मिस नेपाल श्रृङखला खतिवडा, उद्योगपति शौरभ ज्योती, हास्य कलाकार सन्दिप क्षत्री, सिसन बानियाँ लगायतको उपस्थिती रहने आयोजक संस्थामध्यको एक काठमाडौं मोडल कलेजका प्राचार्य सुरेन्द्र सुवेदीले जानकारी दिए।"
सीप सिक्दै कैदीबन्दी,"बेंसीसहर : हिमाली जिल्ला मनाङको कारागारमा रहेका कैदीबन्दीको आयआर्जनका लागि हस्तकलाको सीपपमुलक तालिम सञ्चालन गरिएको छ। तालिम लिएपछि कारागारमा बस्दै आएका कैदीबन्दी सीप विकासतर्फ लाग्ने भएका छन्। उनीहरु बाँस र निगालोबाट निर्माण गरिने सामाग्री बनाउन सिक्दैछन्।घरेलु तथा साना उद्योग विकास समिति कार्यालय, चामे गाउँपालिका र कारागारको संयुक्त आयोजनामा तालिम सञ्चालन गरिएको हो। घरेलु तथा साना उद्योग विकास समिति कार्यालयका प्रमुख प्रदिप न्यौपानेले कैदीबन्दीको सीप विकास गरी आयआर्जनतर्फ अघि बढाउन तालिम सञ्चालन गरिएको बताए। 'कारागारमा बसेका कैदीबन्दीको समय त्यसै खेर गइरहेको छ। यो समयमा उनीहरुलाई सीप दिन सक्यौं भने आम्दानी गर्छ सक्छन्। नराम्रा कुरा सोच्दैनन्। उनीहरुको आचरण सुधार हुँदै जान्छ', न्यौपानेले भने। जिल्ला समन्वय समितिका प्रमुख यज्ञप्रसाद घलेले हस्तकला तालिमले कैदीबन्दीलाई आत्मनिर्भर बनाउन सहयोग गर्ने बताए । उनले भने, 'यहाँ धेरै होटल छन्। पर्यटक आउँछन्। उत्पादित सामाग्री पर्यटकलाई बेच्न सकिन्छ। कतिले होटलमा सजावटको रुपमा राख्छन्। यसबाट रकम आर्जन हुन्छ।' प्रमुख जिल्ला अधिकारी रुद्रनाथ देवकोटाले कैदीबन्दीले सीपमूलक तालिम लिएर आयआर्जनतर्फ लाग्नुपर्ने बताए।'फुर्सदको समयमा सीप सिक्नुपर्छ। हातमा सीप भयो भने कारागारभित्रै पैसा कमाउन सकिन्छ,' उनले भने, 'यसका लागि तालिम सञ्चालन भएको छ। तालिमबाट सिकेर व्यवहारमा उतार्न आवश्यक छ।' मनाङ कारागारका जेलर शैलेन्द्रकुमार चौधरीका अनुसार ४५ दिने बासको हस्तकलासम्बन्धी तालिममा कैदीबन्दीले बाँसबाट मुढा, सजावटका सामान, र्याक निर्माण गर्न सिक्नेछन्। यस्तै निगालोबाट कुर्सी, टेबललगाय बनाउन सिक्नेछन्। तालिममा १५ जना कैदीबन्दी सहभागी छन्। बिहान ८ बजेदेखि बेलुका ५ बजेसम्म कैदीबन्दीले हस्तकलाका सामाग्री बनाउन सिक्दैछन्। यसबाट आयआर्जन र रोजगारको अवसर सिर्जना हुने जेलर चौधरीले बताए।"
बन्दले कहिल्यै नछुने विद्यालय,"भद्रपुर : नेत्रविक्रम चन्द विप्लव नेतृत्वको नेकपाले गत बिहीबार बन्द आह्वान गर्यो। यसको प्रभाव मुलुकभरका विद्यालयमा पर्यो। झापाको भद्रपुर नगरपालिका३ सानोगाउँस्थित मेची आधारभूत विद्यालयमा भने त्यस दिन पूरै पढाइ भयो। विद्यार्थी ४ बजे छुट्टी भएपछि घर फर्किए। विद्यालयमा बन्दकर्ता हौं भन्दै कोही पुगेनन्। शिक्षक र विद्यार्थीले धम्कीपूर्ण व्यवहार पनि खेप्न परेन। मेची नदीपारि भारतीय भूमिसँगै सिमाना जोडिएको गाउँमा रहेको यो विद्यालयमा भयरहित वातावरणमा पठनपाठन भयो। भोलिपल्ट पनि विद्यालयको पठनपाठनमा अवरोध भएन। यसअघि पटकपटका बन्दहडतालमा पनि विद्यालयमा पठपाठन हुँदै आएको छ। सार्वजनिक बिदाबाहेक विद्यालय बन्द हुँदैन। यहाँका अभिभावक र शिक्षकले बन्दहडतालबाट शैक्षिक क्षेत्र चौपट हुने राम्ररी बुझेका छन्। कुनै समूह विद्यालय बन्द गर्नुपर्छ भन्दै आएमा अभिभावक सामूहिक प्रतिकारमा उत्रन्छन्। त्यसमा शिक्षक र विद्यार्थीले साथ दिन्छन्। २०४४ सालदेखि सञ्चालनमा आएको विद्यालय सार्वजनिक बिदाबाहेक बन्द भएको इतिहास छैन, बिहीबार नानी डोर्याउँदै विद्यालयतिर लम्किरहेका अभिभावक धीरेन राजवंशीले भने, विद्यालय बन्द गर्नुपर्छ भन्ने आँट कसैले गर्न सक्दैनन्। शैक्षिक संस्थामा बन्दहडताल गरिँदा बालबालिकाको भविष्य अन्धकारतर्फ धकेलिने उनले बताए। स्थानीय अभिभावक गाउँलाई राज्यले हेपेको गुनासो गर्छन्। राज्यले हेपेको गाउँमा यही एउटा विद्यालय छ। त्यसलाई पनि बन्दहडतालको प्रभाव पर्न दियो भने बालबालिकाको भविष्य बिग्रन्छ, राजवंशीले भने, त्यही भएर बन्दहडतालमा पनि हामी विद्यालय खोल्न तयार हुन्छौं। बन्द आह्वान गरेका दिन विद्यालय बन्द गर्न केही आउँछन् कि भनेर सबै अभिभावक चनाखो भएर बस्छौं। बन्द गर्न कुनै समूह आएमा अभिभावक, शिक्षक र विद्यार्थीले सामूहिक प्रतिकार गरिने भएकाले बन्द गर्न कसैले नसक्ने उनी बताउँछन्। आफ्नो माग पूरा गराउने विषय शैक्षिक क्षेत्रमा ल्याएर लाद्न हुँदैन, उनले भने, त्यसलाई अभिभावक र शिक्षकले राम्ररी बुझेका छौं। विद्यालयका शिक्षक भद्रपुर बजार क्षेत्रकै छन्। उनीहरू बन्दहडतालका दिन मेची तरेर स्कुल जान्छन्। सर र म्याडमलाई बन्दमा कुनै समस्या पर्यो भने हामी जिम्मेवार हुन्छौं भनेर ढाडस दिन्छौं, अभिभावक मीना महतोले भनिन्, त्यही भएर कोही कसैले विद्यालयलाई छुने आँट गर्न सक्दैनन्। शिक्षक एवं अभिभावकको लगाव र मेहनतकै कारण विद्यालयमा सधैं पठनपाठन हुने उनले बताइन्। बन्द भनेर पढाउन नआउने शिक्षकसँग भोलिपल्ट अभिभावक भेला भएर सोधीखोजी गरिन्छ। अभिभावकको कडाइका कारण कुनै शिक्षक विद्यालयमा नआउने सम्भावना छैन, महतोले भनिन्, तपाईंहरू आएर पढाउनुस्, केही भएमा हामी जिम्मा लिन्छौं भनेर अग्रसरता लिएकै कारण पठनपाठनमा असर गर्ने गतिविधि हुँदैनन्। शिक्षक पनि बन्दहडतालको बहानामा घरमा नबस्ने गरेको उनले सुनाइन्। यहाँका अभिभावकको आर्थिक अवस्था कमजोर छ। नानीहरूलाई विद्यालय पठाएपछि सबै ज्यालामजदुरी गर्न जान्छौं, उनले भनिन्, काम गर्न नगए चुलो बाल्न समस्या हुन्छ। सर र म्याडम पनि यहाँको शैक्षिक स्तर उकास्नु पर्छ भनेर मेहनत गरिरहनुभएको छ। यो विद्यालयको स्तर अन्य सुगम भेगका अधिकांश सामुदायिक विद्यालयभन्दा कैयौं गुणा बढी छ। शिक्षक किसान राईले आफूले राम्ररी नपढेकै कारण पछि परेको बुझेर नानीहरूलाई भने पढाउनुपर्छ भन्ने धारणा अभिभावकमा रहेको बताए। अभिभावकले पनि साथ दिनुभएको छ, उनले भने, त्यही भएर कुनै बन्दहडतालले यसलाई प्रभाव पार्न सक्दैन। विद्यालयमा एक सय ३१ जना विद्यार्थी अध्ययनरत छन्। सरकारी बेवास्ताका कारण शिक्षक अभाव हुँदा अनुमति पाए पनि कक्षा ८ सम्मको पठनपाठन भने सञ्चालन हुन सकेको छैन। गाउँ गरिब भएकाले निजी स्रोतबाट पैसा जुटाएर शिक्षक राख्ने सम्भावना नहुँदा कक्षा ८ सम्म पठनपाठन गराउन सकिरहेका छैनौं, उनले भने, सम्बन्धित निकायसँग पटकपटक कुरा राख्दा पनि शिक्षक पदपूर्तिबारे सुनुवाइ भइरहेको छैन। बन्दका दिन विद्यालयमा भेटिएका प्रधानाध्यापक चमकलाल राजवंशीले भने, हाम्रा नानीलाई भने बन्दहडतालले छेक्दैन। न त शिक्षकलाई असर गर्छ। मजदुरी गरेर बाँचेको गाउँमा एक दिन विद्यालय बन्द गरिदिँदा त्यसले नकारात्मक प्रभाव पार्ने उनले बताए। राजवंशीका अनुसार विद्यालय भएको गाउँमा एक सय ३५ घरधुरी छ। त्यहींका नानीहरू खोलासँग युद्ध गरेर पढ्न जान सम्भव नभएकाले उनीहरूको सजिलोका लागि मेचीपारि नै विद्यालय खोलिएको उनी बताउँछन्। विद्यालयमा विद्यार्थीलाई आवश्यक पर्ने आधारभूत सुविधा उपलब्ध छन्। विद्यालयमा व्यवस्थित फर्निचर, १० वटा कम्प्युटर, इन्टरनेट, सफा शौचालय, विभिन्न सजावटका सामग्रीसमेतको व्यवस्था छ। शिक्षक राईका अनुसार चारदेखि सात कक्षासम्मका विद्यार्थीलाई दैनिक एक घन्टा अनिवार्र्य कम्प्युटर सिकाइन्छ। साना नानीलाई अल्मल्याउन सातामा तीन दिन युट्युबबाट जानकारीमूलक भिडियो देखाउने गरिएको छ।"
गर्भवतीलाई निगरानी गर्दै जनप्रतिनिधि,"सुर्खेत : नियमित गर्भ जाँच गराउनु भएको छ ? केही समस्या त देखिएको छैन मेयर उपेन्द्रबहादुर थापा नेतृत्वको जनप्रतिनिधि टोलीले सोध्यो, डाक्टरसँग गर्भ जाँच गराउनु भएको छ ? आइरन चक्की नियमित खाइरहनु भएको छ की छैन ? सुर्खेतको पञ्चपुरी नगरपालिकास्थित बाबियाचौर निवासी आठ महिनाकी गर्भवती सरिता नामजाली सुरुमा त खुल्न सकिनन्। तर टोलीसँगै पुगेका वडाअध्यक्ष होमबहादुर रामजालीले आग्रह गरेपछि सरिताले भनिन्, नियमित डाक्टरसँग गर्भ जाँच गराएकी छु। अहिले खासै समस्या छैन। सरिताको कुरा सुनेपछि जनप्रतिनिधि टोलीले उनकी सासु कौशीला नामजालीलाई बुहारीको ख्याल राख्न र पोषणयुक्त खाना खुवाउन सुझाव दियो। त्यतिमात्र होइन, सरिताको परिवारलाई लिखित प्रतिवद्धता गराएर जनप्रतिनिधि टोली त्यहाँबाट बिदा भयो। गर्भवती अवस्थामा नियमित स्वास्थ्य परीक्षण र पोषणयुक्त खानामा ध्यान नदिएकै कारण महिलाको मृत्यु हुने र जन्मने बालबालिकामा कुपोषण देखिएपछि जनप्रतिनिधि गर्भवती महिलाको निगरानी र रेखदेखमा जुटेका हुन्। पञ्चपुरी नगरपालिकामा जनप्रतिनिधि गर्भवती महिला रहेको घरमै पुगेर निगरानी गर्न थालेका छन्। गर्भावस्थामा महिलाको खानपान र स्याहारमा ध्यान दिन जरुरी छ। नियमित गर्भ जाँच नगराउँदा महिला जोखिममा पर्छन्, मेयर उपेन्द्रबहादुर थापा भन्छन्, आमा र बच्चाको ज्यान जोगाउने दायित्व हाम्रो पनि हो। त्यसैले हामीले घर घरमा पुगेर गर्भवतीको निगरानी गर्न थालेका हौं। स्थानीय सरकार आमा र बच्चाको स्वास्थ्यप्रति संवेदनशील छ। जनप्रतिनिधिसँगै स्थानीय स्वास्थ्यकर्मी, महिला स्ययंसेविका र आमा समूहका सदस्य पनि पुगेर गर्भवती महिलालाई आवश्यक स्वास्थ्य परामर्श दिने गर्छन्। गर्भवतीको घर थाहा पाउन र निगरानीमा सहज होस् भनेर गर्भवती महिला भएको घरमा हरियो झण्डा गाड्ने अभियान सुरु गरिएको छ। गाउँ र टोलमा हरियो झण्डा देख्ने वित्तिकै आफूहरू परामर्श र निगरानीका लागि पुग्ने गरेको पञ्चपरी नगरपालिका५ का अध्यक्ष होमबहादुर रामजालीले बताए। उनले भने, स्वस्थ बच्चा जन्मने वातावरणका लागि हामीले अभियान नै थालेका छौं। गर्भवती र सुत्केरी भएको घरमा हाम्रो विषेश निगरानी भइरहेको छ। आमा र बच्चाको ज्यान जोगाउन र बालबालिकालाई कुपोषणबाट जोगाउन स्थानीय तहले अभियान थालेको हो। अभियानअन्तर्गत गर्भवतीको घरमा हरियो झण्डा र खानपानको उपाय समेटिएका पोस्टर तथा ब्यानर टाँगिएका छन्। यस्तै भर्गवतीको नियमित स्वास्थ्य जाँच गराउने, अस्पतालमा नै सुत्केरी गराउने र सुत्केरीपछि पनि पोषणयुक्त खाना खुवाउने प्रतिवद्धता परिवारका सदस्यलाई गराउन थालिएको छ। यसले गर्भवती र सुत्केरी अवस्थामा आमा र बच्चाको स्याहारमा टेवा पुगेको महिला स्वास्थ्य स्वयंसेविका निर्मला सिंहले बताइन्। जनप्रतिनिधि नै गर्भवती र सुत्केरीको ज्यान जोगाउने अभियानमा सक्रिय भएपछि आफूहरूलाई काम गर्न थप उत्प्रेरणा मिलेको उनको भनाइ छ। एक अध्ययनअनुसार कर्णालीमा ५५ प्रतिशत बालबालिका कुपोषणबाट पीडित छन्।"
अलमलमा नयाँ सहर योजना,"अछाम : नयाँ सहर निर्माण योजनाको स्वामित्व कहिले प्रदेश त कहिले संघीय सरकारको स्वामित्वमा रहने गरेकाले साँफेबगरलाई नयाँ सहर बनाउने योजना अलमलमा छ। प्रदेश सरकारलाई हस्तान्तरण गरिएको साँफेबगर नयाँ सहर योजना फेरि संघीय सरकारले कार्यान्वयन गर्ने भएपछि योजना अलमलमा परेको हो। सुदूरपिश्चम प्रदेशस्थित बैतडीको पाटन र अछामको साँफेबगरमा नयाँ सहर आयोजनाको काम संघीय सरकारले हेर्ने भएको छ। चालु आर्थिक बर्षदेखि प्रदेश सरकारले कार्यान्वन गर्ने गरि नयाँ सहर योजना प्रदेश सरकारलाई हस्तान्तरण गरिएको थियो। जग्गा उपलब्ध नहुँदा र कर्मचारी अभावले सुस्तगतीमा चलिरहेको नयाँ सहरको काममा फेरि अन्यौलमा परेको हो। यस बर्ष योजनाको स्वामीत्व प्रदेश सरकारलाई दिइएकोमा प्रदेशले काम सुरु नगर्दै फेरि संघीय सरकार मातहतमा गएको छ। जसले गर्दा चालु अवस्थामा रहेका काम पनि प्रभावित भएका छन। गत बर्ष टेण्डरमार्फत आयोजनाको काम अन्तर्गत गोरेटो बाटो, ढल निर्माण, खप्तड रोड, शव गृह, आयोजना कार्यालय, जिमराडी सडक निर्माणजस्ता सामान्य काम भइरहेका थिए। यो बर्ष भागेश्वर माझको पिपलदेखि लाङमाटा मन्दिर सडक निर्माण, जयाकोट सडक निर्माण, कोल्डस्टोर र नौलाकोटदेउझालमष्टामाडौं सडक निर्माणका लागि ठेक्कामार्फत काम भइरहेको आयोजना उपप्रमुख रबिन बस्नेतले जानकारी दिए। बस्नेतले साँफेबगर नयाँ सहरको कामसंगै डोटीको सहरी भवन डिभिजन कार्यालय अन्तर्गतका काम पनि हेर्नुेपर्ने भएकाले समस्या भएको बताए। म एक्लैले धेरै ठाउँ हेर्नुे पर्ने भएकाले कार्यालयमा नियमित उपस्थीत हुन सकेको छैन, उनले भने, आयोजना कहिले प्रदेश त कहिले संघीय सरकार मातहत भएकाले काममा अलमल भइरहेको छ। बस्नेतका अनुसार कार्यालयमा ६ जना कर्मचारी मात्र रहेकाले सोचे अनुसार काम हुन नसकेको हो। बसपार्कका लागि आवश्यक २९ रोपनी जग्गा खरिद प्रक्रिया अन्तिम चरणमा पुगे पनि अझै खरिद हुन नसकेको आयोजनाले जनाएको छ। साँफेबगर नगरपालिका३ हाटबजारमा बसपार्कका लागि खरिद गर्ने भनिएको जग्गा स्थानीयले सरकारी भाउमा दिन नमानेपछि जग्गा समस्या आएको हो। योजनाको स्वामित्वका कारण साँफेबगर नयाँ सहर निर्माणमा अन्यौल बढेको साँफेबगर नगरप्रमुख कुलबहादुर कुँवरले जानकारी दिए। कर्मचारी नहुँदा गत बर्ष टेण्डर भएका काम पनि सम्पन्न हुन सकेको छैन, उनले भने, यसपटक थोरै कामको मात्र टेण्डर भएको छ। आयोजनाको काम बेवारिसे अवस्थामा छ। नयाँ सहरमा एक लाख जनसंख्या बसोबास गराउन सक्ने गरी सम्पूर्ण सुविधा र पूर्वाधार निर्माण गरिने र नयाँ सहर निर्माणमा दशकौं लाग्ने देखिएको स्थानीय समाजसेवी रामबहादुर कुवँरले बताए। यस्तै शैलीमा नयाँ सहरको काम हुने हो भने अछामका सबै मानिस सुख सुबिधाको खोजीमा तराई झरिसक्छन्, उनले भने, भइरहेका काम समेत लथालिङ अवस्थामा छन्। साँफेबगर नयाँ सहरका लागि ८० करोड रुपैयाँ बराबरको अनुमान तयार गरी केन्द्र सरकारलाई पेस गरिएको छ। नयाँ सहरमा बहुउद्देश्यीय हल, खेलमैदान, सपिङ कम्पलेक्स, तरकारी, फलफूल संकलन केन्द्र, बसपार्कजस्ता भौतिक पूर्वाधार निर्माण गर्ने योजना छ। आर्थिक विकासको सम्भाव्यता, जमिनको उपलब्धता, जनसंख्या तथा यातायातको सुविधाका आधारमा सरकारले २० वर्षीय गुरुयोजना तयार गरी साँफेबगर र पाटनमा नयाँ सहर विकास गर्ने लक्ष्य राखेको ८ बर्ष भइसकेको छ। सुन्दर साँफेबगर शहरियालाई जरुरी जंगल थेरापी अछामको साँफेबगरमा गुनासो व्यवस्थापन प्रणाली सुरु गाउँ, सहर घुम्न निस्कौं"
अस्पताल नजाँदा सुत्केरीको ज्यान गयो,"कालिकोट : आमा र बच्चाको अवस्था गम्भीर हुँदा पनि घरमै सुत्केरी गराउने प्रयास गर्दा कालिकोटमा एक महिलाको शुक्रबार राती ज्यान गएको छ। नरहरीनाथ गाउँपालिका७ कि २० वर्षिया मीना शाहीको अत्यधिक रक्त श्रापका कारण ज्यान गएको हो। माल्कोट निवासी शाहीलाई सुत्केरी भएको पाँचौ दिनमा अवस्था गभ्मीर भएपछि मात्र अस्पताल लगिएको थियो। सुत्केरी हुनुपहिले उछवस्थित स्वास्थ्य चौकीमा गर्भ जाँच गर्न गएकी मीनालाई त्यहाँकी अनमीले बच्चाको अवस्था ठिक नभएकाले सुत्केरी गराउन जिल्ला अस्पताल जान सुझाव दिएकी थिइन्। तर सल्लाह वेवास्ता गर्दै मीनाले घरमै बच्चा जन्माउने निधो गरेकी थिइन्। उनले यसअघि १६ वर्षको उमेरमा पहिलो सन्तान घरमै जन्माएकी थिइन्। उनले दोस्रो सन्तान मृत जन्माए पनि साल निस्किएन। पाँच दिनसम्म निरन्तर रक्त श्राप भएपछि बेहोस भएकी उनलाई शुक्रबार १२ बजेतिर गाउँका युवाले स्टेचरमा बोकेर जिल्ला अस्पताल पुर्याएका थिए। अवस्था गम्भीर भएकी मीनालाई जिल्ला अस्पतालमा उपचार सम्भव नभएपछि कर्णाली प्रदेश अस्पताल सुर्खेतमा रेफर गरिएको जिल्ला अस्पताल कालिकोटका प्रमुख डा भिष्म पोखरेलले जानकारी दिए। सुर्खेत लैजाँदै गर्दा शुक्रबार राती तीन बजे गुराँसेमा उनको ज्यान गएको हो। सानै उमेरमा दुईवटा बच्चा जन्माउनु, कमजोर शरिर, अत्यधिक रक्त श्राप र समयमै उपचार नपाउँदा मीनाको ज्यान गएको डा पोखरेलले दाबी गरे। ग्रामीण बस्तीमा चेताना अभावले अझै पनि अधिकांश महिला सुत्केरी गराउन अस्पताल जान मान्दैनन्। लामो समयसम्म रोग लुकाउने, अवस्था गम्भीर भएपछि मात्र अस्पताल लाने गरिएकाले धेरै महिनाले ज्यान गुमाउनु परेको छ। यता नरहरीनाथ गाउँपालिका अध्यक्ष धिरबहादुर बिष्टले घरमै सुत्केरी भएर ज्यान गुमाउन नपरोस भनेर विभिन्न सहयोग गरे पनि महिला अँझै स्वास्थ्य संस्थासम्म जान अन्कनाउने गरेको दावी गरे।"
गण्डकी मेडिकल कलेजको ताला खुल्यो,"पोखरा : कलेजले बढी पैसा असुलेको भन्दै आन्दोलित विद्यार्थीले ४५ दिनअघि लगाएको गण्डकी शिक्षण अस्पतालको ताला शनिबार खोलेका छन्। गण्डकी मेडिकल कलेज (जीएमसी)का विद्यार्थीले कलेज सञ्चालकमाथि कानुनी कारबाही प्रक्रिया अघि बढेकाले अस्पतालको ताला खोलेका हुन्। पठनपाठन नियमित गराइदिन माग गर्दै उनीहरुले ताला खोलेका हुन्। प्रमुख जिल्ला अधिकारीलाई सम्बोधन गर्दै सम्पूर्ण विद्यार्थीको नामबाट विज्ञप्ति जारी गरी शनिबार ताला खोलिएको हो। न्यायिक फैसला र नियमनकारी निकायको प्रतिवेदन नआउन्जेल आन्दोलन स्थगित गरेको घोषणा पत्रमा उल्लेख गरिएको छ। उनीहरु माघ १६ देखि आन्दोलनमा थिए। अस्पतालको आकस्मिकबाहेक सेवा ठप्प थियो। आन्दोलनकै क्रममा सन् २०१५ यताको ब्याचका ८६ विद्यार्थीले परीक्षा पनि हापिसकेका छन्। पठनपाठन ठप्प छ। कलेजले सरकारबाट तोकिएभन्दा १५ लाख रुपैयाँ बढी असुलेको आरोपसहित विद्यार्थीले फागुन २१ मा कास्की प्रहरीलाई उजुरी गरेका थिए। त्यसअघि महिना दिनसम्म जुलुश, नाराबाजी र रिलेअनसनसम्मका आन्दोलन गर्दा पनि सुनुवाइ नभएपछि उनीहरुले प्रहरीलाई उजुर गरेका थिए। सम्पत्ति शुद्धीकरण अनुसन्धान विभागमा पनि कलेज सञ्चालकविरुद्ध विद्यार्थीको उजुरी दर्ता छ। फागुन २१ मा उजुरी पर्नासाथ कास्की प्रहरीले कलेज सञ्चालकसमेत रहेका पूर्वसीईओ सन्तोष खनाल र कर्मचारी लक्षमण शर्मालाई पक्रेको छ। उनीहरु प्रहरी नियन्त्रणमै छन्। प्रहरीले ठगीबारे अनुसन्धान जारी राखेको जनाएको छ। कलेज अध्यक्ष खुमा अर्यालले भने २३ फागुनमा पक्राउ पुर्जीविरुद्ध अन्तरिम आदेश माग गर्दै उच्च अदालत पोखरामा रिट हालेका थिए। पुर्जी जारी भएको भोलिपल्टै अर्याल अदालत पुगेका हुन्। अर्यालले आफ्नो रिट निवदेनका पक्षबाट बहस गराउन वरिष्ठ अधिवक्ता शम्भु थापा र रमण श्रेष्ठ, अधिवक्ता पूर्णराज राजवंशी र दीपक पौडेल काठमाडौंबाट डाकेका थिए। उच्च अदालतले उनको माग अनुसार अन्तरिम आदेश जारी नहुने आदेश गरिसकेको छ। त्यसपछि अर्यालसहित ११ जनालाई पक्रन कास्की प्रहरीलाई बाटो खुलेको थियो। तर २९ फागुनमा अदालतले बाटो खोले पनि अझै कास्की प्रहरीले अरुलाई समात्न सकेको छैन। प्रमुख जिल्ला अधिकारी चक्रबहादुर बुढाले छानबिन र अनुसन्धान प्रक्रिया अघि बढिसकेको हुँदा अस्पताल खोल्न विद्यार्थीलाई शुक्रबारै आग्रह गरेका थिए। गण्डकी मेडिकल कलेजद्वारा अवैध असुली गण्डकी मेडिकल कलेजविरुद्ध सम्पत्ति शुद्धीकरण र प्रहरीमा उजुरी गण्डकी मेडिकल कलेजका पूर्व सीईओसहित दुई पक्राउ गण्डकी मेडिकल कलेजका २ जनाविरुद्ध ठगी मुद्दा गण्डकी प्रदेशमा १९० होमस्टलाई १०१० लाख दिइने गण्डकी मेडिकल कलेज सञ्चालकले गुहारे अदालत गण्डकी मेडिकल कलेज सञ्चालकलाई पक्राउ गर्न प्रहरीलाई बाटो खुल्यो शनिबार विद्यार्थीहरु आफैंले प्रजिअलाई जानकारी दिँदै ताला खोलेका हुन्। विद्यार्थी मृत फेला गण्डकी मेडिकल कलेज (जीएमसी) का विद्यार्थी शिशिर केसी शनिबार फेवातालमा मृत फेला परेका छन्। म्याग्दी घर भएका उनको मोबाइल र हेलमेट लगायत सामग्री ताल किनारमा भेटिएको प्रदेश प्रहरी कार्यालयका डीएसपी गोविन्द पुरीले जनाएका छन्। केसी जीएमसीमा चौथो वर्षका विद्यार्थी थिए। उनले मलाई खोज्न यहाँ आउनू भनेर साथीलाई सन्देश पठाएको पनि बताइएको छ। फेवातालको सिरान पामेतिर आफू भएको संकेत उनले गराएका थिए। त्यसैपट्टिको तालको भागमा उनको शव तैरिएको अवस्थामा शनिबार बिहान भेटिएको छ। प्रहरीले उनको मृत्युको कारणबारे अनुसन्धान थालेको जनाएको छ।"
मानव र बाघबीचको द्वन्द चुलिँदै,"गुलरिया : बाघ संरक्षणको काम प्रभावकारी भएपछि मानव र बाघबीच द्वन्द्व बढ्न थालेको छ। नेपालमा पाटेबाघको संख्या बृद्धिसँगै आहारा प्रजातीको कमी, वासस्थान विनास र अतिक्रमणलगायत प्रकृतिमाथी अत्याधिक मानवीय दोहनका कारण मानव र बाघविच द्वन्द चुलिएको हो। पाटेबाघका प्रजाती संरक्षण गर्ने उद्देश्यले सन् २०१० को टाईगर समिटमा बनाइएको ग्लोबल टाइगर रिकभरी प्लानअनुसार सन् २०२२ सम्म विश्वमा बाघको संख्या ६ हजार पुयाउने लक्ष्य राखिएको छ। यस अभियानमा नेपालको पनि सहमत छ। जैविक विविधताका दृष्टिले महत्वपूर्ण मानिने बर्दियामा पुस र माघमा मात्र पाटेबाघ र मानवबीच थुप्रै द्वन्द भएपछि संरक्षण क्षेत्रमा चिन्ता बढ्न थालेको छ। बर्दिया राष्ट्रिय निकुञ्जको कोर एरिया कुवाभारमा पुस महिनामा वा ८ च ३९१८ नम्वरको पिकअप भ्यानले पुर्वपश्चिम राजमार्गमा पाटेबाघलाई ठक्कर दिँदा बाघ घाइते भयो। बर्दिया राष्ट्रिय निकुञ्जका सहायक संरक्षण अधिकृत अशोक भण्डारीले भने, घाइते बाघलाई निकुञ्जमा ल्याई उपचारपछि सामान्य अवस्थामा ल्याएका छौं। साढे एक बर्षअघि सोही क्षेत्रमा बसको ठक्करबाट एउटा पाटेबाघ दुर्घटनामा परेर मरेको थियो। झाडीबाट चियाउँदै दुर्लभ पाटेबाघ। बर्दियाको गेरुवा गाउँपालिका४ स्थित खेतवारीमा जमीन मुनी मृत बाघ गाडीएको अवस्थामा भेटिएको थियो। अनुसन्धानमा बँदेललाई थापिएको विद्युतीय धरापमा परी बाघ मरेको पाइएको थियो। केही बर्षअघि राजापुर र कर्मलामा विद्युतिय धरापमा परि दुई वटा जंगली हात्ती समेत मरेका थिए। मानव र बन्यजन्तुबिचको द्वन्द न्युनीकरण गर्दै दीगो सहअस्तित्व कायम गर्न सरकारले ठोस पहल गर्न नसकेको पीडितको गुनासो छ। बढैयाताल गाउँपालिका२ स्थित सितापुर निवासी ६५ बर्षिय चन्द्रबहादुर शाहीले गहुँ बारीमा लुकेको बाघको आक्रमणमा परी उपचारका क्रममा मृत्यु बरण गरे। तिन वटा डमरु सहित लुकेको बाघले मकै रोपी रहँदा शाहीलाई आक्रमण गरेहो स्थानिय वताउँछन्। सोही निवासी ३० बर्षिय अर्का घाईते विजय वुढाक्षेत्री उपचार पश्चात सामान्य अवस्थामा आए। भारतको कर्तनियाघाट वनविहारबाट बाघ गाउँघर तर्फ आएको अनुमान डिभिजन बन कार्यालय बर्दियाको छ। दुई महिना भित्रका घटनाक्रमबाट पनि बाघ र मानव विच सहअस्तित्व कायम नभएको प्रष्ट देखिन्छ। मानविय अतिक्रमण र दोहनका कारण मानव र लोपोन्मुख बन्यजन्तु बाघ विच द्वन्द बढेको भण्डारीले प्रष्ट्याए। विश्वमा पाईने नौ प्रजातीका बाघहरु मध्ये बाली, जाभान र क्यास्पियन प्रजाती लोप भैसकेका छन्। हाल विश्वका १३ देशमा ६ प्रजातीका पाटेबाघ पाईन्छन्। बाघ अनुगमनको पछिल्लो नतिजा अनुसार नेपालमा सन् २०१३ को तुलनामा ३७ वटा पाटेबाघ बढेका छन्। जसअनुसार चितवनमा घटेर ९३, बर्दियामा बृद्धिभै ८७, बाँकेमा २१, पर्सामा १८ र शुक्लाफाँटामा १६ वटा गरी दुई सय ३५ वटा पाटेबाघ नेपालमा रहेको सरकारी तथ्यांक छ। बाघको संख्या बृद्धि हुँदैजाँदा मानव र यिनिहरु विच सहअस्तित्व कायम गर्न चुनौती थपिदै द्वन्दात्मक अवस्था बढेर गएको भण्डारीले बताए। बाघदूत ! जो बाघको पञ्जाबाट फुत्के र बाघकै संरक्षणमा जुटे जससँग जंगलका बाघ उपचार गर्न आउँथे बाँके निकुञ्जमा पानी अभाव, बाघको आहारा संकटमा बाघलाई डीप बोरिङको पानी !"
कटेरोमा आगलागी हुँदा दोलखामा एकको मृत्यु,"चरिकोट : भूकम्पपछि निर्मित कटेरोमा हुँदा दोलखामा एक जनाको मृत्यु भएको छ। भीमेश्वर नगरपालिका४, ठूलोस्वाँरामा भूकम्पपछि निर्मित कटेरोमा आगलागी हुँदा करिब ५७ वर्षका खड्गप्रसाद चौलागाईंको मृत्यु भएको प्रहरीले जनाएको छ। जस्तापाता र काठद्वारा निर्मित कटेरो गएराति आगलागी हुँदा चौलागाईंको मृत्यु भएको दोलखा प्रहरीका सूचना अधिकारी निरीक्षक प्रदिप महतले जानकारी दिए। कटेरो जलेर पूरै नष्ट हुँदा चौलागाईंको सुतेकै ठाउँमा पूरै जलेर मृत्यु भएको प्रहरी निरीक्षक महतले जानकारी दिए। राति कतिबेला, कसरी आगलागी भएको भन्ने विषयमा एकिन हुन नसकेको प्रहरीले जनाएको छ। नजिकको छरछिमेकसमेतले थाहा नपाएको र आइतबार बिहान ७ बजे ज्वाईं नाता पर्ने नवराजले प्रहरीलाई टेलिफोन गरी जानकारी गराएका थिए। प्रहरीको प्रारम्भिक अनुसन्धानमा बस्तीभन्दा केही माथि मृतक चौलागाईं एकल कटेरामा एक्लै बसोबास गर्ने गरेका थिए। मृतक चौंलागाईको परिवार कटेरोबाट ३० मिटर तल घरमा बस्ने गरेको प्रहरीले जनाएको छ।"
बिजुलीविहीन वडा,"सिरहा : सिरहाको धनगढीमाई नगरपालिकाले स्मार्ट नगर बनाउने घोषणा गर्यो। सोही योजनाअनुसार ठाउँठाउँमा डिजिटल प्रविधि जडान गरियो। विकासको योजना प्रभावकारी रूपमा सञ्चालन गर्ने भनेर भौगोलिक नक्साकंनका लागि ड्रोन क्यामेरा पनि उडाइयो। वडा कार्यालय, विद्यालय, स्वास्थ्य संस्थामा डिजिटल हाजिरी गर्ने प्रविधि जडान गरियो। कार्यालयको गतिविधिमा निगरानी गर्न मेयरले कार्यालयमा जडान गरिएको सीसीटीभीको कनेक्सन आफ्नो मोबाइलसँग जोडे। यही नगरको वाड १४ का बासिन्दाले आधारभूत सुविधा पनि पाउन सकेका छैनन्। बस्तीमा बिजुली नपुग्दा स्थानीयले अन्धकारमा रात बिताउनुपरेको छ। वडाका करिब ८ सय घरपरिवारका जनता सानो सोलारको टुकीको भरमा वर्षौंदेखि रात काटिरहेका छन्। बिजुली नहुँदा सञ्चार पहुँच छैन। विद्यार्थीलाई पठनपाठनमा समस्या छ। गाउँमा मिल चल्दैन। खानेपानी र सिँचाइमा कठिनाइ छ। हाम्रो बिजुली बाल्ने सपना कहिले पूरा हुन्छ, थाहा छैन, अम्बासेका दिलकुमार मगरले भने, बल्ल सात वर्षअगाडि बिजुलीका लागि केही ठाउँमा पोल गाड्यौं। बिजुलीको तार जोडिएको हेर्न पाइएन। स्थानीय बासिन्दाले नेतालाई पटकपटक बिजुली पुयाइदिन अनुरोध गरेको पेजबहादुर ठकुरीले सुनाए। चुनावका बेला नेताहरु भोट माग्न आउँछ, हामीले बिजुली बालिदिनुपयो भन्छौं। उनीहरु हुन्छ भनेर जान्छन्, उनले भने, तर अहिलेसम्म बिजुली बालिदिने कोही नेता पाएनौं। स्थानीय बासिन्दाले पटकपटक ताकेता गरेपछि अहिले पोल र तार जडान भइरहेको विद्युतीकरण उपभोक्ता समितिका जनक परियारले बताए। उनका अनुसार कर्मचौरी र बिहीबारे स्कुलसम्म पोल गाडिएको छ। राईटोल, अमलीटार, कसाईटार, सानो कसाईटार टोलमा पोल पुग्न नसकेको उनले बताए। स्थानीय निर्वाचनपछि नगरपालिकाले यो वडामा विद्युतीकरणका लागि पहिलो आर्थिक वर्षमै २० लाख रुपैयाँ बजेट छुट्याएको थियो। काठको पोल गाडिएको ठाउँमा फेरि सिमेन्टको पोल लगायो। पहिलो आर्थिक वर्षमा केही प्राविधिक कठिनाईका कारण काम गर्न नसकेको धनगढीमाई नगरपालिकाका प्रवक्ता प्रकाश योन्जन बताउँछन्। चालू आर्थिक वर्षमा २० लाख रुपैयाँ बजेट थपेका छौं, उनले भने। लहान नगरपालिकाको वडा नम्बर १५ का बेतहा गाउँ र वडा नम्बर १६ का भसुवा, भमरे, टारे, आरिदमार, बर्दमार, मैनाटार र रुम्जाटार गाउँमा पनि बिजुली पुगेको छैन।"
