शीर्षक,विवरण
खाना सर्किएर मृत्यु,विराटनगर : मोरङको सुन्दरहरैंचा नगरपालिका४ हबेली टोलमा खाना सर्किएर एक जनाको मृत्यु भएको छ। खाना सर्किएर शनिबार स्थानीय ५३ वर्षीय छायादेवी चौधरीको मृत्यु भएको प्रहरीले जनाएको छ। बिहान ९ बजे खान खाने क्रममा सर्किएर बेहोस भएकी चौधरीलाई उपचारका लागि बीपी कोइराला स्वास्थ्य विज्ञान प्रतिष्ठान धरान लगिएको थियो। उपचारकै क्रममा उनको मृत्यु भएको जानकारी प्रहरीले दिएको छ।
महाकाली तर्न डुंगाको भर,"डडेलधुरा : डडेलधुराको जोगबुडा क्षेत्र जोड्न महाकालीमा पुल नहुँदा स्थानीय मर्कामा परेका छन्। जिल्लाको भित्री मधेस क्षेत्र परशुरामधाम र भारतलाई जोड्न महाकालीमा पुल निर्माण नभएकाले डुंगाबाट वारपार गर्नुपरेको स्थानीय पुष्पा विष्टले बताइन्। भारतको उत्तराखण्डमा रहेको पूर्णागिरि धाम र नेपालतर्फको परशुराम धामका पर्यटक जोड्न महाकालीमा पुल आवश्यक रहेको उनले बताइन्। उनी भन्छिन्, छिमेकी मुलुक भारतबाट स्नानका लागि आउने पर्यटक पनि डुंगाकै प्रयोग गरी वारपार गर्छन्। यात्रा सुरक्षित नभएकाले उनीहरूको संख्या बढ्न सकेको छैन। कञ्चनपुरबाट परशुराम स्नानका लागि परिवारसँगै बालबच्चा ल्याएर परशुरामधाम आएका हर्कबहादुर धामीले पनि महाकालीमा पुल नहँदा समस्या भएको बताए। महाकालीमा पुल नहुँदा डुंगा तरेर आउँदा एउटा बच्चा डुंगाबाट महाकालीमा खस्यो, तीन मिटर तलबाट प्रहरीले बच्चालाई नदीबाट उद्धार गर्न सफल भयो र ऊ बाँच्यो, उनले भने। कञ्चनपुरका धार्मिक पर्यटकका लागि टनकपुरको बाटो भएर परशुरामधाम आउन छोटो हुन्छ। स्थानीय नवराज भट्ट भन्छन्, कञ्चनपुरबाट परशुराम क्षेत्र आउन, भारतबाट सहज हुन्छ, महेन्द्रनगरबाट बनवासा सय रुपैयाँ र बनबासाबाट टनकपुरसम्म १५ रुपैयाँ खर्च गरे परशुरामधाम पुग्न सकिन्छ तर महाकालीमा पुल नभएकाले डुंगाको जोखिमपूर्ण यात्रा गर्नुपरेको छ। महाकालीमा पुल निर्माण भए भारतीय धार्मिक पर्यटक र कञ्चनपुरका बासिन्दालाई सुविधा हुने उनले बताए। चुनावका बेला महाकालीको पुल एजेन्डा बन्ने र त्यसपछि हराउने परशुराम नगरपालिका४ का खेमराज जोशीको गुनासो छ। भन्सार नहुँदा व्यवसाय चौपट महाकाली छेउमा रहेको छोटी भन्सार पनि सशस्त्र द्वन्द्वको समयमा विस्थापित भएको छ। छोटी भन्सार कार्यालय पुनःस्थापना हुन नसक्दा डडेलधुराको आधा जनसंख्या भएको भित्री मधेस क्षेत्रका व्यवसायीको व्यापार चौपट भएको छ। परशुराम नगरापालिका५ परीगाउँ, बाङघाट र सिसमझालामा छोटी भन्सार कार्यालय पुनःस्थापना नहुँदा स्थानीयलाई समस्या भएको छ। महाकाली नदीपारि नजिकै भारतको टनकपुर रहे पनि छोटी भन्सार कार्यालय नहुँदा भारतीय सुरक्षाकर्मीले सामान ल्याउन नदिने व्यवसायीले बताएका छन्। जोगबुडा आसपासका व्यापारी कञ्चनपुर, कैलाली हुँदै भीमदत्त पन्त राजमार्ग भएर महँगोमा सामान ल्याउन बाध्य छन्। जोगबुडा क्षेत्रबाट जिल्ला सदरमुकाम अमरगढीभन्दा भारतको टनकपुर नजिक पर्छ। छोटी भन्सार कार्यालयको पुनःस्थापना र पुल मात्रै बनेको भए डडेलधुराको आधा जनसंख्या रहको क्षेत्रको आर्थिक अवस्था सुधार हुने परशुराम नगरपालिका४ का रामबहादुर विष्टले बताए।"
सरस्वती पूजाको तयारीमा लागेका शिक्षकको करेन्ट लागेर मृत्यु,"धनगढी : कैलालीको घोडाघोडी नगरपालिका२, साडेपानीमा करेन्ट लागेर एक शिक्षकको मृत्यु भएको छ। घोडाघोडी२ को दशरथ माध्यमिक विद्यालयका २३ वर्षीय शिक्षक हुकुम जैशीको शनिबार दिउँसो करेन्ट लागेको मृत्यु भएको जिल्ला प्रहरी कार्यालय कैलालीका प्रवक्ता प्रहरी नायव उपरीक्षक हरिबहादुर ओलीले जानकारी दिए। जैशी आइतबार रहेको सरस्वती पूजाको तयारीका लागि हरियो बाँस काट्न गएका थिए। बाँस काटेर तान्दा बासले नाङ्गो तारमा छोएर उनलाई करेन्ट लागेको थियो। करेन्ट लागेर घाइते भएका जैशीलाई उपचारका लागि अस्पताल लैजाने क्रममा बाटोमै मृत्यु भएको प्रहरी नायव उपरीक्षक ओलीले बताए।"
बालक हत्या गर्ने ८ वर्षपछि पक्राउ : सम्पत्ति हडप्न भिनाजुको यस्तो थियो योजना,विराटनगर : मोरङको रंगेली नगरपालिका ४ का १५ वर्षीय बालक उपेन्द्र साहको अपहरणपछि हत्या गरिएको घटनामा संलग्नलाई प्रहरीले घटना भएको ८ वर्षपछि पक्राउ गरेको छ। बालकको अपहरणपछि हत्या गर्ने रंगेली४ का ४० वर्षीय ठेङवा भनिने रमेश मण्डललाई प्रहरीले शुक्रबार राति पक्राउ गरेको हो। बालकको हत्यापछि भारतमा लुकिछिपी बसेका उनलाई गाउँ आएको मौका छोपेर पक्राउ गरिएको इलाका प्रहरी कार्यालय रंगेलीका प्रहरी निरीक्षक कवीन्द्र कार्कीले जानकारी दिए। उनका अनुसार २०६७ साल फागुन ८ गते साँझ अमरलाल साहका छोरा १५ वर्षीय उपेन्द्र बेपत्ता भएका थिए। लामो समयसम्म खोजतलास गर्दा पनि फेला नपरेका बालकको कंकाल बेपत्ता भएको चार वर्षपछि २०७१ कात्तिक १४ गते फेला परेको थियो। प्रनि कार्कीका अनुसार छिमेकी ईनरलाल मण्डलको शौचालयको सेफ्टी ट्याङ्की सफा गर्ने क्रममा कपडासहितको मानव कंकाल फेला परेपछि अनुसन्धान गर्दै जाँदा उक्त कंकाल उपेन्द्रकै भएको पत्ता लागेको थियो। त्यतिबेला बेपत्ता हुँदा लगाएको कपडाका आधारमा मानव कंकाल बालककै भएको खुलेको उनको भनाई छ। आफ्नै भिनाजु ४० वर्षीय शम्भु साहको योजनामा बालकको अपहरणपछि हत्या गरेको अनुसन्धानबाट पत्ता लागेको मोरङ प्रहरीका डीएसपी घनश्याम श्रेष्ठले बताए। उनका अनुसार घटनाको योजना बनाएका भिनाजु शम्भुले रमेशको साथ लिएर बालकको अपहरणपछि हत्या गरेको खुलेको हो। हत्या गरेपछि छिमेकीको सेफ्टी ट्यांकी भित्र शव फ्यालिएको र पछि सफा गर्ने क्रममा कंकाल फेला परेको श्रेष्ठले बताए। ससुरालीको सबै सम्पत्ति आफ्नो बनाउने प्रपञ्च रचेर शम्भुले ससुरालीमा रहेका एउटा मात्रै सालोको हत्याको योजना बनाएको अनुसन्धानका क्रममा खुलेको थियो। शम्भुलाई भने प्रहरीले यस अघि नै पक्राउ गरिसकेको छ। उनी अहिले कारागारमा अदालतले फैसला गरेको २० वर्षे कैद सजाय भुक्तान गरिरहेका छन्। घटनामा संलग्न भए पनि लामो समयदेखि फरार रहेका मण्डललाई समेत अपहरण तथा कर्तव्य ज्यान मुद्दामा उच्च अदालत विराटनगरले २० वर्ष कैद सजायको फैसला सुनाइसकेको छ। मण्डललाई २०७३ साल बैशाख २८ गते जिल्ला अदालत मोरङले एक वर्ष पाँच दिनको मात्रै कैद सजाय सुनाएको थियो। उक्त कैद सजाय भने भुक्तान गरेर उनी जेलमुक्त भएका थिए। पछि उच्च अदालत विराटनगरले २०७४ साल जेठ ३० गते जिल्लाको फैसलालाई उल्टाउँदै मण्डललाई २० वर्षको कैद सजाय सुनाएको थियो। त्यसपछि भने उनी फरार बनेका थिए। प्रनि कार्कीले लामो समयको निरन्तर निगरानी तथा नेपालभारत सीमावर्ती क्षेत्रमा आएको हुन सक्ने सूचनाका आधारमा मण्डललाई पक्राउ गर्न सकिएको हो। पक्राउ परेका मण्डललाई अदालतमा बुझाइने प्रहरीले जनाएको छ। अदालतले उनलाई कैद सजाय भुक्तानका लागि कारागार चलान गर्ने छ। त्यस्तै राहदानी किर्ते मुद्दाकी एक फरार प्रतिवादीलाई पनि प्रहरीले अदालतले दोषी ठहर गरेको सात वर्षपछि पक्राउ गरेको छ। मोरङको धनपालथान गाउँपालिका६ कदमाहकी ४५ वर्षीय प्रमेश्चरीदेवी मण्डललाई पक्राउ गरिएको मोरङ प्रहरीका प्रवक्ता डीएसपी श्रेष्ठले बताए। मण्डललाई जिल्ला अदालत मोरङले २०६८ साल साउन १३ गते एक महिना कैदको फैसला गरेको थियो। कैद फैसलापछि फरार रहेकी उनलाई गाउँबाटै पक्राउ गरिएको प्रहरीले जनाएको छ।
सरस्वती पूजाका लागि मूर्ति भित्र्याइँदै (फोटो फिचर),"जनकपुरधाम : आइतबार हुने सरस्वती पूजाको लागि शनिबार नै मूर्तिमा भित्र्याउन विद्यार्थीलाई भ्याइ नभ्याइ छ। जनकपुरमा सरस्वतीको माटोको मूर्ति बनाएर पूजा गर्ने प्रचलन रहेको छ। विद्यालय, शैक्षिक संस्थान सहित चोक र टोलमा विद्यार्थीहरुको समूहले सरस्वती पूजा आयोजना गर्ने गरेका छन्। पूजाको मुख्य आकर्षण सरस्वतीको मूर्ति नै हुने गर्दछ। त्यसैगरी पंडाल सजावट, साँस्कृतिक कार्यक्रमले पूजाको भव्यतालाई अझैं बढाउने गर्दछ। सरस्वती पूजाका लागि नगरभरि दर्जनौं स्थानमा मूर्तिकारले माटोको मूर्ति बनाउने काम डेढ महिना अगावै सुरु गर्छन्। माटोबाट बनाइएका कलात्मक सरस्वतीका मूर्तिहरु कम्तीमा ३ हजारदेखि ३५ हजारसम्म बिक्रि हुने गरेको मूर्तिकार योगेन्द्र पंडित बताउँछन्। आज मूर्ति भित्र्याएर आइतबार पूजाअर्चना गर्ने र सोमबार जलाशयमा सेलाइने गरिन्छ।"
"१४ एसपी एसएसपीमा बढुवा, २६ डिएसपी एसपीमा बढुवा (सूचीसहित)","काठमाडौँ : लामो समयको अनिश्चिततापछि नेपाल प्रहरीले एसपी र एसएसपीको बढुवासूची सार्वजनिक गरेको छ । प्रहरी प्रधान कार्यालयले १४ जना एसपीलाई एसएसपीमा बढुवा गर्दा २६ जना डिएसपी एसपीमा बढुवा भएका छन् । प्रहरी प्रधान कार्यालयले खाली रहेको वरिष्ठ प्रहरी उपरीक्षक (एसएसपी) मा पदपुर्ति गरेको छ। प्रहरी प्रधान कार्यालय नक्सालमा शनिबार राति गृह सचिव प्रेमकुमार रार्इ र प्रहरी महानिरीक्षक सर्वेन्द्र खनालससहितको बैठकले १४ एसपीलाई एसएसपीमा बढुवा गर्ने निर्णय गरेको हो । एसएसपी बढुवा हुनेहरूमा सन्दीप भण्डारी, टेकप्रसाद राई, उमेशराज जोशी, श्यामलाल ज्ञवाली, गणेश रेग्मी, रामदत्त जोशी, दीपक थापा, मिरा चौधरी, बुद्धिराज गुरुङ, किरण बज्राचार्य, पोषराज पोखरेल, टेकबहादुर तामाङ, वसन्तबहादुर कुवँर र भीम ढकाल रहेका छन् । त्यसैगरी प्रहरी प्रधान कार्यालयले २६ जना प्रहरी नायव उपरीक्षक (डिएसपी) लाई प्रहरी उपरीक्षक (एसपी) मा बढुवा गरेको छ। बढुवामा पर्नेहरूमा रमेश बस्नेत, हिरा पाण्डे, श्यामकृष्ण अधिकारी, नान्तीराज गुरुङ, रवीन्द्र रेग्मी, गोविन्द अधिकारी, कृष्ण प्रसाईं, मेखबहादुर खत्री, विनोद सिलवाल, भीम दाहाल र रमेश थापा रहेका छन्। त्यसैगरी एसपीमा बढुवा हुने अन्यममा प्रकाश रानाभाट, बिमल कँडेल, कमल थापा, जनार्दन जिसी, कृष्ण कोइराला, सन्तोष खड्का, दानबहादुर मल्ल, रञ्जु सिग्देल, अनुप शमशेर राणा, श्याम महतो, कृष्ण पङ्गेनी, हेम थापा, अजय केसी, नवराज अधिकारी र वीरबहादुर बुढामगर रहेका छन् । अब प्रहरीले खाली रहेको एकजना प्रहरी नायव महानिरीक्षकमा बढुवाको टुंगो लगाउन बाँकी छ । काभ्रेमा भएको सवारी दुर्घटनामा ज्यान गुमाएका प्रहरी नायव महानिरीक्षक सुशील भण्डारीको स्थानमा प्रहरी प्रधान प्रधान कार्यालय एकजना एसएसपीलाई बढुवाको तयारी गरेको हो ।"
सप्तरीमा बालिका बलात्कार गर्ने अभियुक्तलाई आठ वर्ष कैद,राजविराज : सरस्वती पूजाबाट घर फर्किरहेकी बालिकालाई बलात्कार गर्ने एक अभियुक्तलाई जिल्ला अदालत सप्तरीले आठ वर्ष कैद सजायको फैसला गरेको छ । गत वर्ष श्रीपञ्चमीको दिन सरस्वती पूजा गरेर घर फर्किँदै गरेकी ११ वर्षीया बालिकालाई बलात्कार गरेका सप्तरीको महदेवा गाउँपालिका२ का ५० वर्षीय रामसुन्दर राउतलाई अदालतले आठ वर्ष कैद सजायको फैसला गरेको हो । सप्तरी जिल्ला अदालतका न्यायाधीश श्रीप्रसाद सञ्जेलको इजलाशले राउतलाई आठ वर्ष कैद सजाय साथै अभियुक्तबाट पीडितलाई ५० हजार क्षतिपूर्ति भराउने फैसला गरेको अदालतका कर्मचारी अशोक महतोले जानकारी दिए । सप्तरीको तिलाठी कोइलाडी गाउँपालिका७ स्थित सार्वजनिक बाटोमा बालिकासँग माटो उठाइदिन सहयोग मागेर अभियुक्तले बलात्कार गरेको बताउँदै पीडितले घटना भएकै दिन जिल्ला प्रहरी कार्यालयमा हुलिया उजुरी दिएकी थिइन् । विद्यालयबाट सरस्वती पूजा गरी घर फर्किरहेकी बालिकालाई ०७४ माघ ८ गते बलात्कार गरेको भन्दै राउतलाई प्रहरीले ०७४ माघ १९ गते पक्राउ गरेको थियो ।
अन्नपूर्णकर्मी गौतमलाई पितृ शोक,नेपालगन्ज : अन्नपूर्ण पोस्ट् दैनिकका वरिष्ठ संवाददाता दिनेश गौतमलाई पितृ शोक परेको छ। गौतमका ७८ वर्षीय पिता नवनिधि गौतमको शुक्रबार राति निधन भएको हो। शनिबार दिउँसो बर्दियाको बबई नदीको भादा घाटमा हिन्दु संस्कार अनुसार उनको दाहसंस्कार गरिएको छ। गौतम लामो समयदेखि दम र उच्च रक्तचापको उपचार गराइरहेका थिए। गौतमका तीन छोरा र दुई छोरी छन्।
फाल्गुनन्द गाउँपालिकाका अध्यक्ष अमरकुमार नेम्वाङको निधन,फिदिम : पाँचथरको फाल्गुनन्द गाँउपालिका अध्यक्ष अमरकुमार नेम्वाङको ७८ वर्षको उमेर निधन भएको छ। शनिबार वडा नं ५ घुर्बिसे पञ्चमीमा आयोजित क्षमता विकास तालिमको उद्घाटन मन्तव्यपछि अचेत भएका नेम्वाङलाई उपचारका लागि इलाम अस्पताल लगिएको थियो। उपचारमा संलग्न चिकित्सक पवनजंघ रायमाझीले नेम्वाङलाई मृत घोषणा गरेको पालिकाका प्रमुख प्रशासयकीय अधिकृत अनिल खत्रीले जानकारी दिए। मन्तव्यपछि अचेत भएका नेम्वाङलाई उपचारका लागि इलाम लगिएको थियो। अस्पताल पुग्दा उनको मृत्यु भइसकेको चिकित्सक रायमाझिले जानकारी दिए।नेम्वाङ नेपाली काँग्रेसको तर्फबाट उम्मेद्वारी दिएर अध्यक्षमा निर्वाचित भएका थिए। उनले २०४९ र २०५४ सालमा पौवासारतापको गाविस अध्यक्षमा निर्वाचित भएर काम गरेका थिए।नेम्वाङले साँझको अवसान तरेलीहरु कविता संग्रह र अमेरिका भ्रमणका केही सम्झनाहरु संस्मण साहित्यिक कृति प्रकाशित छन्।नेम्वाङलाई नेपाल सरकारले सुप्रबल जनसेवाश्रीबाट समेत विभूषित गरेको छ।
बोल्दाबोल्दै बेहोस भएका गाउँपालिका अध्यक्ष नेम्बाङको अवस्था गम्भीर,फिदिम : मन्तब्य राख्ने क्रममा बेहोस भएका पाँचथरको फाल्गुनन्द गाउँपालिकाका अध्यक्ष अमरकुमार नेम्बाङको अवस्था गम्भीर भएको छ। फाल्गुन्नद गाउँपालिकाको केन्द्र घुर्बिसे पञ्चमी बजारबाट इलाम पुर्याइएका नेम्बाङको अवस्था गम्भीर रहेको गाउँपालिकका प्रमुख प्रशासकीय अधिकृत अनिल तिखत्रीले जानकारी दिए। इलामबाट सिधै काठमाडौं लैजाने तयारी भइरहेको पनि उनले बताए। शनिवार नियमित गाउँपालिकाको काम सुरु गरेका अध्यक्ष नेम्बाङ वडाले आयोजना गरेको क्षमता विकास सम्बन्धी कार्यक्रमलाई सम्बोधन गरे पछि बेहोस बनेका थिए। उपचारका लागि इलाम अस्पता पुर्याउदा उनको अवस्था थप गम्भीर बनेको जनाइएको छ।
रसुवाका ७ सय परिवार बिर्तापीडित,"त्रिशूली : रसुवाका ७ सय १८ भन्दा बढी घरपरिवार किसान बिर्तापीडित छन्। पाँच गाउँपालिका रहेको रसुवामा ५ सयभन्दा बढी घरपरिवार किसान गुठीपीडित छन्। एक हजारभन्दा बढी परिवार भूकम्पको कारण विस्थापनमा परेका छन्। २ सय ४५ भन्दा बढी परिवार भूमिहीन सुकुमबासी तथा अव्यवस्थित बसोबासका रूपमा छन्। वर्षाैंदेखि जोतभोग गर्दै आएको जग्गा आफ्नो नाममा नहुँदा विभिन्न किसिमका समस्या भोगिरहनुपरिरहेकाले किसान संघर्षपूर्ण आन्दोलन गरिरहेका छन्। भूमि अधिकार मञ्च रसुवामार्फत भूमिसम्बन्धी समस्या समाधान गर्न माग गर्दै प्रधानमन्त्री र प्रदेश ३ का मुख्यमन्त्रीलाई मागपत्र पठाइएको छ। जिल्ला प्रशासन कार्यालय रसुवा प्रशासनमार्फत भूमि समस्या समाधानका लागि मागपत्र पठाइएको हो। रसुवाका किसानले प्रमुख जिल्ला अधिकारी कृष्ण पौडेललाई भूमिसम्बन्धी समस्या र समाधानको विकल्प समेटी तयार गरिएको मागपत्र बुझाएका छन्। प्रधानमन्त्री, मुख्यमन्त्री र प्रमुख जिल्ला अधिकारीका लागि तीनवटै मागपत्र जिल्ला भूमि अधिकार मञ्चका अध्यक्ष टंकलबहादुर नगरकोटीले हस्तान्तरण गरेका हुन्। कार्यक्रममा प्रमुख जिल्ला अधिकारी पौडेलले भूमि अधिकार मञ्चले उठाएको माग सम्बोधनका लागि सक्दो सहजीकरण गर्ने तथा मातहतको कार्यालयलाई निर्देशन जारी गर्ने बताए। उनले भूमि सुधार मन्त्रालय र गुठी संस्थामा पनि फलोअप गरी बिर्ता र गुठी समस्या समाधान गर्न सकिने ठाउँ रहे पहल गर्ने जानकारी दिए। रसुवामा बिर्ता र गुठीको समस्या लामो समयदेखि थाती छ। बिर्ता समस्या र भूमि अधिकार मञ्चको संघर्षको इतिहासबारे जिल्ला भूमि अधिकार मञ्चका पूर्वअध्यक्ष तथा जिल्ला समन्वय समिति रसुवाका सदस्य चित्रकुमारी न्यौपानेले प्रस्ट पारिन्। उनले भनिन्, लामो समयदेखि संघर्ष गरिरहेका छौं, मागको सुनुवाइ हामीले भनेजसरी हुन सकेन। किसानको समस्या पूरै समाधान हुने गरी कानुन आउनु आवश्यक रहेको उनले बताइन्। गुठी पीडित किसान हाकुका कार्साङतेम्पा तामाङले सरकारले गुठीपीडित किसानलाई न्याय नदिएकोप्रति किसान दुःखी भएको बताए। उनले भने, हामीसँग जग्गा छ, धनी प्रमाण पुर्जा छैन, जग्गा हुनु र नहुनुमा केही फरक नभएजस्तै भएको छ, लामो समयदेखि समस्यामा पर्दै आयौं, अबचाहिँ समस्या समाधान हुन्छ कि भन्ने विश्वास लिएका छौं। जिल्ला भूमि अधिकार मञ्च रसुवाका अध्यक्ष नगरकोटीले सरकार र राजनीतिक दलका नेतृत्वबाट धेरै पटक झुक्याएको आरोप लगाए। उनले अबचाहिँ समस्या समाधान हुन्छ कि भन्ने लागेको बताए। जिल्ला भूमि अधिकार मञ्चको संयोजनमा भएको मागपत्र तथा ज्ञापनपत्र पेस कार्यक्रममा बिर्तापीडित, गुठीपीडित, सुकुमबासी परिवारका प्रतिनिधिसहित ५३ (२० महिला, ३३ पुरुष, ३ दलित, १८ ब्राह्मणक्षत्री र ३२ जनजाति) सहभागी थिए। यसैबीच, रसुवा जिल्लामा रहेको भूमिसम्बन्धी समस्या समाधान गर्न माग राखी जिल्लाबाट प्रतिनिधिसभा तथा प्रदेशसभामा प्रतिनिधित्व गर्ने सांसदलाई जिल्ला भूमि अधिकार मञ्चमार्फत मागपत्र पेस गरिएको छ। कार्यक्रममा किसानले आफूहरूले जोतभोग गर्दै आएको जग्गा बिनासर्त आफ्नो नाममा लालपुर्जा नदिए अब संघर्षपूर्ण आन्दोलन गर्ने बताएका छन्।"
दाँतले टोकेर बिजुली मर्मत गर्दा करेन्ट लागी एकको मृत्यु,"राजविराज : दाँतले टोकेर बिजुली तार बनाउन लाग्दा करेन्ट लागी सप्तरीका किसुनदेव शर्माकोे मृत्यु भएको छ। सप्तरीको अग्नीसाइर कृष्णसवरण गाउँपालिका ४ का ४५ वर्षीय किसुनदेब शर्माको करेण्ट लागेर शुक्रबार राती मृत्यु भएको सप्तरी प्रहरीले जनाएको छ। करेण्ट लागी घाइते भएका शर्मालाई उपचारका लागि राजविराज ल्याउने क्रममा बाटोमा मृत्यु भएको जिल्ला प्रहरी कार्यालय, सप्तरीका एसपी राजेन्द्र विष्टले बताए। बिजुली गएको मौका छोपी बिजुली तार जोड्न खोज्दा उनलाई अचानक आएको विद्युतले करेन्ट लागेको थियो। करेन्ट लागेर उनी बेहोस भएका थिए। गाउँमा भइरहेको हनुमान आराधना पूजाको भजन किर्तनका लागि स्पिकर साउण्डको तार दाँतले टोकेर बनाइरहेकै बेला अचानक बिजुली आएर करेन्ट लाग्दा उनको मृत्यु भएको भाइ राजेश्वर शर्माले बताए। शवलाई पोष्टमार्टमका लागि राजविराजस्थित अञ्चल अस्पतालमा राखिएको छ। मृतकका छोरा वैदेशिक रोजगारका लागि दुबईमा रहेकाले उनी आएपछि मात्र पोष्टमार्टम हुने परिवारका अन्य सदस्यले बताएका छन्।"
घलेगाउँमा हिउँ पर्यो फुरुरु (फोटो फिचर),"बेसीसहर : वरीपरी सेता हिमाल बोकेर हाँसिरहने सार्क राष्ट्रको नमूना घलेगाउँ आज सेताम्मे भएको छ। २ हजार १ सय ५० मिटर उचाईमा रहेको घलेगाउँमा शुक्रबार राती हिउँ परेपछि शनिबार पर्यटकहरूको ओइरो लागको छ। यो वर्षको जाडो सकिनै लाग्दा लमजुङका अग्ला डाँडाकाँडा हिउँले सेताम्ये भएका छन्। लमजुङका १७ सय मिटरको उचाईसम्म हिमपात भएको छ। बिहीबारदेखिको झरी शनिबार मध्यान्हबाट हटेपछि हिउँ खेल्न आन्तरिक पर्यटकहरू डाँडातिर उक्लिएका छन्। घलेगाउँ ग्रामीण पर्यटन समितिका सचिव उमल विकका अनुसार घलेगाउँमा २ फिटसम्म हिउँ परेको छ। हिउँ खेल्न सदरमुकाम बेसीसहरबाट सयौं पर्यटकहरू गाउँ आएका उनले बताए। मर्स्याङदी गाउँपालिका ७ का वडा अध्यक्ष युवक घलेका अनुसार वडा नम्बर १ को घनपोखरा, नायुँ, वडा नम्बर ३ को खुदी ढंगै, वडा नं ४ को कालाघिरिङ, वडा नम्बर ५ को सञ्जापु, वडा नम्बर ६ को भिरपुस्तुन, वडा नम्बर ७ को लुदी, छिनखोला, उस्तालगायतका स्थानमा हिउँ परेको छ। पूर्वी क्षेत्रको इलामपोखरी, दुधपोखरी, गौंडा, राइनासलगायतका स्थानमा हिउँ परेको छ। सदरमुकाम वरीपरीका डाडाँपाखामा हिउँ देखिएपछि निकै रमाइलो देखिएको छ। फोटोहरूः"
कहिले नथाक्ने हिउँको रमाइलो (फोटोफिचर),डोल्पा : जतिपटक हिमपात हुन्छ त्यति नै पटक हिउँ खेल्नेको घुँइचो लागिरहन्छ। करिब ४ वर्षपछि यसवर्ष माघमा हिउँ परेको हो। निरन्तर तीन दिनसम्म भएको हिमपातले सदरमुकाम दुनैसम्म आधा फिट हिउँ जमेको छ भने माथिल्लो डोल्पामा २ फिटभन्दा धेरै हिउँ जमेको अनुमान गरिएको छ। जिल्लाका कयौँ स्थानमा हिउँ पहिरो खसेर बाटो अबरुद्ध भएका छन्। यातायातका साधन बीचमै रोकिएकोले यात्रु अलपत्र परेको बटुवा रणवीर बोहोराले जानकारी दिए। उनका अनुसार पहिरो र ढुङगा झर्ने भएको कारण यात्रु बीचैमा रोकिएका हुन्। लगातारको हिमपातले डोल्पाको हवाइ सेवा पनि तीनदिनदेखि अवरुद्ध भएको छ।
आँगनमै घुम्तीशिविर पुगेपछि राहत,"बिर्तामोड : अर्जुनधारा ३ का युवराज दुलाल लामो समयदेखि आँखाको उपचार गर्न खर्च नभई घरमै थलिएका थिए। अर्जुनधारादेखि बिर्तामोड गएर आँखाको उपचार गर्नु अन्यका लागि सामान्य विषय भए पनि उपचार गर्ने रकम नहुँदा दुलाललाई यो समस्या पहाड झै उभिएको थियो। तर, नगरपालिका र जिल्ला प्रशासन कार्यालय झापाले उनकै घर नजिक एकीकृत घुम्ति शिविर सञ्चालन गरेपछि दुलाल र उनी जस्तै धेरै नागरिकले राहत महसुस गरेका छन्। अस्पताल जाने आँट पनि थिएन, घर आगनमै घुम्ती शिविर आएपछि उपचार पनि गराएँ। ठूलो राहत महसुस भएको छ, दुलालले भने। उनले आफ्नो आँखाको उपचार मात्र गराएनन्। यही मौकामा छोराको फोटो सहितको मतदाता नामावली पनि बनाए। स्थानीय जनता माध्यमिक विद्यालयको प्रांगडमा एक दिन सञ्चालित शिविरबाट नागरिकहरूलाई जिल्ला सदरमुकाम र बिर्तामोडसम्म धाउनु पर्ने झन्जटबाट मुक्ति मिलेको प्रधानाध्यापक जय प्रकाश भण्डारीले बताए। यहाँका नागरिकले उपचार गर्न भद्रपुर र बिर्तामोड धाउनुपर्ने हुन्छ भने, प्रशासनिक कामको लागि चन्द्रगढी पुग्नुपर्ने हुन्छ, शिविर गाउँमानै आउँदा धेरैलाई राहत मिलेको देखियो, शिक्षक भण्डारीले भने। अर्जुनधारा नगरपालिका वडा नं १, २ र ३ लाई लक्षित गरी एकीकृत घुम्ती शिविरको आयोजना गरिएको हो। एकैदिनमा शिविरबाट २ हजार ५ सय नागरिकले बिभिन्न सेवा लिएको प्रशासन कार्यालय झापाले जनाएको छ। शिविरमा निशुल्क आँखा शिविर सहित नागरिकता वितरण, फोटो सहितको मतदाता नामावली संकलन, साल्ट ट्रेडिङ कर्पोरेसनद्वारा आयोडिन युक्त नुन वितरण, मानव स्वास्थ्य शिविर, आयुर्वेद स्वास्थ्य शिविर, सशस्त्र प्रहरी बल हेड क्वाटर झापा २ नम्बर गणबाट विपद ब्यवस्थापनका लागि प्रविधिको प्रस्तुती लगायत सेवा समेत सञ्चालन गरिएको थियो। यस्तै सर्पदंशको प्राथमिक उपचार विधिको जानकारी, भेटेरिनरी अस्पताल तथा पशु सेवा विज्ञ केन्द्र झापाबाट पशु स्वास्थ्य तथा बाँझोपन निवारण शिविर, कृषि ज्ञान केन्द्र झापाबाट घुम्ती बाली उपचार शिविर, माटो परीक्षण लगायतका सेवाहरु पनि प्रवाह भएको झापाका प्रमुख जिल्ला अधिकारी जनकराज दाहालले बताए।"
"विद्यार्थी कुट्ने प्रअविरुद्ध उजुरी, बालकलाई बिर्तामोड लगियो","पाँचथर : प्रधानाध्यापकको कुटाईबाट घाइते भएका विद्यार्थीका बावुले प्रधानाध्यापकविरुद्ध प्रहरीमा उजुरी गरेका छन् ।फिदिम माध्यमिक विद्यालयका प्रधानाध्यापक दुर्गाराज खत्रीको कुटाईबाट घाइते भएका कक्षा ९ मा अध्ययनरत विद्यार्थी रोहित राईका बुवा सञ्जय राईले शुक्रवार प्रहरीमा उजुरी दिएका हुन् । छोराको स्वास्थ्योपचारका लागि घाउ जाँचको प्रवन्ध मिलाई आवश्यक कागजात तयार गरिदिन प्रधानाध्यापक खत्रीलाई कानून बमोजिम कारबाही गर्न माग गर्दै राईले प्रहरीमा उजुरी दिएका हुन् । जिल्ला प्रहरी कार्यालय पाँचथरका प्रहरी नायव उपरीक्षक नरेन्द्र कुँवरका अनुसार कुटपिटबाट घाइते भएका विद्यार्थीलाई उपचारका लागि झापाको बिर्तामोड लगिएको छ । विद्यार्थी बस्ने बेञ्च बङ्ग्याएको आरोपमा कक्षा ९ का विद्यार्थीलाई प्रधानाध्यापक खत्रीले कुटपिट गरेका थिए । यस क्रममा राईले आफू उक्त काममा संलग्न नरहेको बताएपछि प्रधानाध्यापक खत्रीले उनीमाथि थप कुटपिट गरेको विद्यार्थीको भनाइ छ । प्रधानाध्यापकको कुटाइबाट विद्यार्थी घाइते विहीवार भएको घटनापछि विद्यार्थी राईले आफूलाई रिंगटा लाग्ने तथा टाउको दुख्ने समस्या भएको बताएका थिए। उनलाई सहपाठीहरुले पाँचथर जिल्ला अस्पतालमा भर्ना गरेका थिए । राईले टाउको दुखेको र रिंगटा लाग्ने समस्या वताउने गरेको अस्पतालका स्वास्थ्यकर्मीहरुको भनाई छ । टाउकोमा गम्भीर प्रकारको असर देखिन सक्ने भन्दै विद्यार्थी राईलाई शुक्रवार सिटी स्क्यानका लागि झापाको बिर्तामोड लगिएको प्रनाउ कुँवरले वताए । प्रधानाध्यापक खत्रीले भने आफूले सामान्य कुटपिट गरेको स्वीकारे । यसअघि समेत राईको चरित्र ठीक नभएको खत्रीले जिकिर गरेका छन् । उनले आफू ब्यक्तिगत कामले सदरमुकाम बाहिर गएपछि विद्यार्थी राईलाई अस्पताल भर्ना गरिएको भन्दै घट्ना नियोजित भएको दाबीसहित आफ्नो बचाउ गरे । यसैवीच जिल्लाका तीन विद्यार्थी संगठनहरुले प्रधानाध्यापक खत्रीलाई कानूनी कारबाहीको माग गरेका छन् । अनेरास्ववियु, अनेरास्ववियू (क्रान्तिकारी) र समाजवादी विद्यार्थी युनियनले विज्ञप्ती जारी गर्दै खत्रीलाई प्रधानाध्यापकलाई पदबाट बर्खास्त गर्न माग गरेका छन् । रासस"
बलात्कारको सजाय भोग्दै गरेका कैदीको मृत्यु,बिर्तामोड : जिल्ला कारागार झापामा कैद सजाय भुक्तान गरिरहेका एक जना कैदीको मृत्यु भएको छ । जवरजस्ती करणी मुद्दामा १० बर्ष कैद सजाय भोग्दैआएका भद्रपुर नगरपालिका७ महेशपुरका २५ वर्षीय अनिल उरावको मृत्यु भएको जिल्ला प्रहरी कार्यालय झापाले जनाएको छ । क्षयरोग सम्बन्धी बिरामी भई उरावलाई शुक्रबार साँझ ६ बजे उपचारको लागि मेची अञ्चल अस्पताल भद्रपुर पठाइएकोमा उपचारको क्रममा शनिबार बिहान साढे १० बजे सोही अस्पतालमा मृत्यु भएको उक्त कार्यालयले जनाएको छ ।
दुबई भनेर म्यानमार पुर्याइ अलपत्र,"काठमाडौं : भारतको नयाँ दिल्ली र म्यानमारबाट उद्धार गरी फर्काइएका सात महिलाले अब एजेन्टको प्रलोभनमा नपर्ने बताएका छन्। देशमै रोजगारी गर्ने उनीहरूको चाहना छ। उनीहरू इराक, कुवेत, यूएईलगायत देशमा काममा लगाइदिने प्रलोभनमा मानव बेचबिखन गर्ने गिरोहको फन्दामा परेका थिए। बिहीबार साँझ काठमाडौं आइपुगेका उनीहरूले बेचिनबाट जोगिएकोमा खुसी व्यक्त गरे। सानोठूलो जस्तो काम भए पनि नेपालमै गर्ने उनीहरूले सुनाए। उनीहरूमध्ये एक म्यानमार र ६ जनालाई दिल्लीबाट उद्धार गरिएको थियो। एक २२ वर्षीया युवतीलाई भारतको मणिपुरस्थित इम्फालबाट म्यानमार पुर्याइएको थियो। एजेन्ट दिलबहादुर कार्कीले दुबईमा काम मिलाइदिन्छु भनेर म्यानमार पुर्याएको ती युवतीले बताइन्। दोलखाकी उनलाई काठमाडौं हँुदै दिल्ली लगेर २५ दिन राखेपछि मणिपुर लगिएको थियो। त्यहाँ सात दिन राखिएको थियो। म्यानमार पुगुन्जेल ४० दिन बितिसक्दा पनि आफूलाई दुबईको टिकट र भिसा नमिलाई अलपत्र छाडेको उनले सुनाइन्। म्यानमारमा भारतीय प्रहरीले पक्राउ गर्दा अन्य आठ नेपाली महिला पनि थिए, उनले भनिन्, प्रहरी आए चिनजान नभएको नाटक गर्ने सल्लाह भएको थियो। यही कारण आफूले अन्य नेपाली महिलाको पहिचान नखुलाएको उनले बताइन्। उनका दाजुले माइती नेपाललाई पत्र लेखेका थिए। म्यानमार दूतावासमा चिठी पठाई उद्धार प्रक्रिया अघि बढाइएको माइती नेपालका उपनिर्देशक अच्युत नेपालले बताए। भारतीय प्रहरीले सातायत मणिपुरका विभिन्न ठाउँबाट धेरै नेपालीको उद्धार गरिसकेको छ। उद्धार हुनेको संख्या १ सय ८२ पुगेको छ। पहिलो चरणमा माइती नेपालले दिल्ली महिला आयोगसँग मिलेर ६ जनाएको उद्धार गरेको थियो। ४० वर्षीया प्रमिला थापाले तीन सन्तान पढाउने र हुर्काउने बाध्यताले आफू विदेशतर्फ आकर्षित भएको सुनाइन्। इराक जाने क्रममा प्रमिला र उनकी दिदीकी छोरी अनिता कार्कीलाई भारतीय प्रहरीले दिल्लीबाट उद्धार गरेको थियो। प्रमिलाले सन् २००९ देखि ६ वर्ष इराकमा एक वृद्धाको स्याहार गरेकी थिइन्। तीन वर्ष जर्मनीमा शरणार्थीका रूपमा बिताइन्। गत वर्ष फर्किएकी उनी पुनः बिदेसिने निर्णयमा पुगेकी थिइन्। छोराछोरी, आमाबाबु र दिदीको पालनपोषण गर्ने जिम्मेवारी रहेको दोलखाकी विमला श्रेष्ठले बताइन्। नन्द मीना मगरको सल्लाहमा इराक जान लागेकी विमला र उनकी साथी बिनिता तामाङलाई माघ १७ गते उद्धार गरिएको थियो। अर्घाखाँचीकी ३० वर्षीया सीता विक र ३७ वर्षीया उमा थापालाई कुवेतमा रहेकी गीता विकले उता आउन सुझाएकी थिइन्। महेन्द्रनगर हुँदै दिल्ली पुगेका उनीहरूलाई त्यही दिन प्रहरीले उद्धार गरेको थियो।"
रुक्सनाको रिक्सा,"जनकपुरधाम : जनकपुरकी रुक्सना खातुन १३ वर्ष पुगिन्। घरनजिकै स्कुल पनि छ। प्रदेश सरकारले बेटी पढाऊँ, बेटी जोगाऊँ अभियान चलाएको वर्षदिन पुग्यो। तर, रुक्सना सधैं स्कुलको गेटबाहिरै छिन्। गास जुटाउन रिक्सा लिएर रुक्सना जनकपुरको चोकचौराहा, हाटबजारका गल्लीगल्ली चहार्छिन्। पुस्तैनी रोग, भोक र गरिबीले उनको परिवार थला परेको छ। फ्याँकिएको प्लास्टिकका बोतल, कुट र फलामका टुक्राहरू बटुल्छिन्। साँझ कबाडमा लगेर बिक्री गर्छिन्। पसलबाट चामल, दाल, तरकारी, नुनतेल लिएर फर्किन्छिन्। उनलाई पढ्ने ठूलो धोको छ। तर, गरिबीले उनको स्कुल जाने बाटोमा छेकबार लगाइदिएको छ। उनी भन्छिन्, पढ्न मन कसलाई हुँदैन, कबार बटुलेर कमाई नगरे खान पुग्दैन। शिक्षाको ज्योतिबाट वञ्चित रहकी उनी हुल बाँधेर कवाड बटुल्न रिक्सामा भङ्गा (ठूलो प्लास्टिकको बोरा) राखेर हिँड्छिन्। मधेसमा गरिबीले रुक्सनाजस्ता हजारौं चेलीबेटीले विद्यालयको मुख देख्न पाएका छैनन्। छोरीहरू चरम विभेदमा छन्। छोरालाई स्कुल पढाइन्छ, छोरीलाई घरको कामकाजमा लगाइन्छ। उनी असंख्य छोरीहरू जनकपुरका होटलमा भाँडा माझ्छिन्। मालिकको घरमा नोकर बस्छिन्। ८३ करोड बजेटमा रुक्सना समेटिएननप्रदेश २ का मुख्यमन्त्री लालबाबु राउतले मधेसमा छोरी हितका लागि बेटी पढाऊँ, बेटी बचाऊँ लोकप्रिय कार्यक्रम थालेको एक वर्ष पुग्दैछ। योजना कार्यान्वयनका लागि यस आर्थिक वर्षमा ८३ करोड र गत वर्षमा ८० लाख बजेट विनियोजन गरेको थियो। गत वर्षको बजेटमध्ये ७५ लाख थन्केर बस्यो। जन्मिने छोरीलाई एक लाखको बिमा योजना कर्यान्वयनमा छ। गरिब विपन्न, दलित, अल्पसंख्यक छोरीहरूलाई स्कुल आउजाउ गर्न सरकार साइकल वितरण गर्ने तरखरमा छ। विद्यालयहरूमा पनि छात्रामैत्री शौचालय निर्माणमा सरकार कस्सिएको छ। तर, चरम गरिबीले थुप्रै रुक्सनाहरू स्कुल आउन सकेका छैनन्। थुप्रै छोरीहरू स्कुलबाट फर्किएका छन्। उनीहरूका लागि मुख्यमन्त्री राउतको बेटी पढाऊँ, बेटी बचाऊँ लोकप्रिय नारा कागलाई बेल पाक्यो, हर्ष न बिस्मात्जस्तै सावित भएको छ। प्रदेश दुईमा स्कुले उमेरका हजारौं बालिका स्कुलबाहिरै छन्। रुक्सनाकै परिवारका कुनै सदस्यले पनि कक्षाकोठा देख्न पाएनन्। एक दाइ, दुई दिदी र एक बहिनीसहित पाँच बालबालि छन्, उनको परिवारमा। बुवा नुर महोमद, आमा मुकिना चरम गरिबीसँग पौंठेजोरी खेलिरहेका छन्। क्यान्सर लागेर तीन वर्षअघि उनका बुवाले ज्यान गुमाए। आमा पनि बिरामी छिन्। दुई दिदी समिना र रविनाको विवाह भएर आफ्नै घर गइसके। दाइ मुकिम नदाफ विवाह गरेर अलग बस्छन्। कवाड बटुलेर जिन्दगी आमा, बहिनीको भरणपोषण १३ बर्से रुक्सनाकै काँधमा छ। १० बर्से बहिनी मुस्कान पनि रुक्सनासँगै दिनभरि कबाड संकलन गर्छिन्। पढेर भविष्य बनाउने सपना छ। घरमा कमाउने कोही छैनन्, उनले भनिन्, आमाले कर्जा लिएर पढाइन् भने त्यो कर्जा कसले तिरिदिन्छ ? घरमा कमाउने कोही छैन। रेल्वेले उठिबास लगायो रुक्सानाको परिवार जनकपुर रेल्वे लिकनजिकै बस्दै आएको थियो। लिक विस्तार भएपछि उनको परिवारको उठिबास लाग्यो। अहिले नजिकै मासिक सात हजारमा जग्गा भाडामा लिएर छाप्रो बनाएर बसेका छन्। ट्वाइलेट र खानेपानीको लागि चापाकल छैन, उनले भनिन्, दिसापिसाब चौडीमा जान्छौं। टाढाबाट पानी ल्याएर खान्छौं। कवाड बिक्री गरेर दिनको दुई सय रूपैंया आउँछ। गाँस जुटाउनै मुस्किल हुन्छ। जग्गाको भाडा तिर्न ढिलो भए साहुले जग्गा खाली गराउन धम्की दिने पनि उनले सुनाइन्। मुख्यमन्त्री राउतले भने प्रदेशभरि स्वच्छता अभियान चलाएका छन्। त्यो अभियानले उनको परिवारलाई छुन सकेको छैन। देशभरि पुरुषको भन्दा महिलाको संख्या धेरै छ। तर, प्रदेश २ मा महिलाको संख्या कम हुँदै गएको छ। छोरी भए गर्भमै भ्रूणहत्या हुने, बालिकाहरू हिंसाको सिकार मारिनुपर्ने, दाइजोका कारण चेलिबेटीले दुःख पाउने लगायत समस्या पनि मधेसमा छन्। छोरीलाई पढाउनुको विकल्प छैन छोरीलाई सशक्तिकरण गर्न स्कुलबाहिर रहेका र बीचैमा स्कुल छाडेका छोरीहरूलाई पुनः स्कुल ल्याउनुपर्ने प्रदेश २ का सामाजिक विकास मन्त्रालय शिक्षा उपसचिव ठूलोबाबु दाहालले जनाए। बेटी पढाऊँ, बेटी बचाऊँ अभियानले मधेसमा मात्रै नभई देशकै ध्यान तानेको छ। अभियानमा स्कुल जान नसकेका र स्कुलबाट घर फर्किएका बालिकाहरूलाई स्कुल फर्काउने योजनाका कार्यक्रम भएको मुख्यमन्त्री तथा मन्त्रिपरिषद् कार्यालय जनकपुरधामका सूचना अधिकारी पदम पोखरेलले जनाए। बेटी बचाउन प्रदेश सरकारले कुनै कसर राख्न नहुने जनकपुरधामका अर्का प्रदेश सांसद रामआशीष यादवले जनाए। छोरी शिक्षित भए मात्र परिवार शिक्षित हुन्छ, उनले भने, त्यसका लागि बेटी पढाऊँ, बेटी बचाऊँ अभियानको सफल कार्यान्वय हुनुपर्छ। वर्षदिन बितिसक्दा पनि प्रदेश २ को महत्वाकाक्षी योजना बेटी पढाँऊ, बेटी बचाँऊ अभियानले गति लिनसकेको छैन। कार्यविधि बनाउन समय लाग्यो। अर्कोतिर आर्थिक वर्ष २०७४७५ को अन्तिमतिर आएर बजेट निकासा भयो। त्यसैले कामले गति लिएन, अभियानकी संयोजक प्रियंका यादवले बताइन्, चालु आर्थिक वर्षमा अभियानले तीव्रता पाउँछ।"
लगातारको हिमपात र वर्षाले जनजीवन कष्टकर,"बेनी : तीन दिनदेखिको लगातारको हिमपात र वर्षाका कारण म्याग्दी र मुस्ताङ जिल्लाको जनजीवन कष्टकर बनेको छ। हिमपातका कारण सडक र हवाई यातायात सेवा अवरुद्ध भएको छ। उच्च पहाडी क्षेत्रमा लगाएको गहुँ, जौ, उवा, केराउ लगायत हिउँदेबालीमा क्षति पुर्याएपछि कृषकहरु चिन्तित भएका छन्। मुस्ताङमा शनिबार पाँचौ पटक हिमपात भएको हो। चिसोले वृद्धवृद्धा र बालबालिकालाई समस्या भएको छ। सडक, भवन, सिचाइ र जलविद्युत आयोजनाको काम हिमपात र चिसोका कारण प्रभावित बनेको छ। हिमपातले म्याग्दीको उत्तरी क्षेत्र हुँदै मुस्ताङलाई राष्ट्रिय राजमार्गसँग जोड्ने बेनीजोमसोम सडक शनिबार बिहानैदेखि अवरुद्ध भएको छ। मुस्ताङका अन्य सडक पनि अवरुद्ध छन्। जोमसोमबाट बेनी, पोखरा, काठमाडौँ जाने सवारी साधन छुटेका छैनन्। सडकमा जमेको हिउँ पग्लिन एकदुई दिन लाग्ने बताइएको छ। म्याग्दीका प्रजिअ लीलाधर अधिकारीले बेनीबाट जोमसोमतर्फ छुटेका सवारी साधन पनि अन्नपूर्ण गाउँपालिका ३ गुइठेमा रोकिएका बताए। प्रतिकुल मौसम र धावनमार्गमा हिउँ जमेकाले बिहीबारदेखि पोखराजोमसोम हवाई उडान अवरुद्ध बनेको प्रहरी नायव उपरीक्षक महेन्द्र खड्काले बताए।"
असिना पानीले बर्दियामा बाली नष्ट,"गुलरिया : शुक्रबार राती परेको असिना पानीले बर्दियामा लगाइएको बाली नष्ट पारेको छ। पश्चिमी वायुको प्रभावले परेको पानीसँगै आएको असिनाले तोरी, आलु, मुसुरो लगायतका खेती नष्ट पारेको हो। बर्दियाको गेरुवा गाउँपालिकाका सन्तोष पौडेलले उखेलेर राखिएको तोरी असिनाले पिटेर सोत्तर पारेको अन्नपूर्णलाई बताए। उनले भने, सुकाउन राखिएको तोरी स्यहार्न नपाइ असिनाले बिगार्यो। असिनाले खेतीमा पारेको क्षतिको सम्पूर्ण विवरण आउन बाँकी नै छ। बर्दियाका सबैजसो स्थानीय तहमा असिनापानीले क्षति पुर्याएको छ। ठाकुरबाबा नगरपालिकाका रामबहादुर शाही पनि असिनाका कारण पीडित छन्। उनले भने, असिनाले आलु, तोरी लगायत मसुरो पनि बर्वाद पार्यो। कहिले बाढीले सताउँछ त कहिले असिनाले, शाहीले थपे ,बर्दियामा लगाइएको हिउँदे खेती असिनाले सखाप पार्यो।"
धादिमा बस दुर्घटना हुँदा ८ जना घाइते,धादिङ : सदरमुकाम धादिङवेसीबाट नलाङतर्फ गइरहेको बस नीलकण्ठ नगरपालिकाको वडा नं ८ ससाहमा दुर्घटना हुँदा ८ जना घाइते भएका छन्। बा ३ ख २७३१ नम्बरको ग्रामीण यातायात सहकारीको बसमा ३५ भन्दा बढी यात्रु सवार रहेको प्रहरीले जनाएको छ। तीव्र गतिमा रहेको बस चालकले अत्याधिक लापरवाही गरेर चलाएको यात्रारत यात्रीहरुले बताए। तीव्र गतीमा चलाएकाले पहिले नै म्याजिक भ्यानलाई सामान्य ठक्कर दिएर गएको बस ससाहमा पुगेर चौतारामा ठक्कर दिँदै सडक छेउको कल्भर्टजालीमा ठोकिन पुगेको थियो। घटनामा घाइते भएकाहरुलाई स्थानीयहरूले तत्काल उद्धार गरी जिल्ला अस्पताल धादिङबेसीमा उपचारको लागि पठाएका थिए। घटनामा चालक पनि घाइते भएका छन् भने प्रहरी निगरानीमा उनको पनि उपचार भइरहेको जिल्ला प्रहरी कार्यलय धादिङका प्रुमख राजकुमार बैदवारले जानकारी दिए।
काठमाडौँका डाँडाभरि हिउँको 'कार्पेट' (फोटो फिचर),"काठमाडौँः जाडोयामले बिदा माग्दै गर्दा शनिबार बिहानदेखि काठमाडौँका अग्ला डाँडाकाँडा हिउँले सेताम्ये भएका छन् । बिहीबारदेखि परेको लगातारको झरीले लामो समयपछि १८ सय मिटरको उचाईसम्म हिमपात भएको हो । लगातारको बर्षातपछि भएको हिमपाले फूलचोकी, चन्द्रागिरि, शिवपुरी, नागार्जुन, कपन गुम्बा, बूढानीलकण्ठसहितका उच्च क्षेत्रमा बाक्लो हिमपात भएको हो । हिउँ परेपछि चन्द्रागिरि र फूचोकीसहितका क्षेत्रमा हिउँ खेल्नेको लर्को लागेको छ । हिमापत र बर्षात् भएपछि काठमाडौँमा पनि अत्यधिक चिसो भएको छ । हेर्नुस हाम्रा सहकर्मीहरुले कैद गरेका तस्बिर"
आमाको नाममा नागरिकता,"न मेरो नागरिकता छ, न तीन छोराछोरीको जन्मदर्ता नै भएको छ सरिता रावल गुनासो गर्छिन्, जन्म दर्ता नभएकाले छोराछोरीलाई राम्रो विद्यालय पठाउन पनि पाइएको छैन। बाबुआमाको सानैमा मृत्यु भएपछि सरिताको जन्मदर्ता नभएको हो। उनका बाबुको क्यान्सर रोगबाट मृत्यु भएको थियो भने आमाको पेट दुखेर मृत्यु भएको छ। सरिताका चारजना दिदीबहिनी र दाजुभाइको मृत्यु भएपछि उनीहरू नागरिकताविहीन भएका छन्। सरिताका भाइ सन्तोषले पनि नागरिकता नपाएको बताए। सरिताकी ठूली छोरी नौ वर्षकी भइसकेकी छन्। उनका श्रीमान्को नागरिकता छ। नागरिकता नभएका कारण तीन छोराछोरी र आमा सरिताको विवाह दर्ता पनि भएको छैन। उनीहरू विवाह दर्ता नभएका कारण छोराछोरीको जन्म दर्ता नभएको सरिताले बताइन्। सरिता नागरिकताका लागि धेरै ठाउँ दगुरेको बताउँछिन्। नागरिकताका लागि धाउँदाधाउँदा हैरान भइसकें, मेरा बाबुआमा सानैमा बित्नुभयो, त्यसमा मेरो के दोष ? उनले भनिन्। उनका भाइबहिनीले समेत नागरिकता पाएका छैनन्। नागरिकता नहुँदा २२ वर्षीया प्रीति शाहले उच्च शिक्षा पढ्न पाएकी छैनन्। नागरिकता नभएकै कारण उनले कक्षा ११ भन्दा माथि पढ्न पाइनन्। जनकपुर ३ की शाहका आमाबाबु दुवैको नागरिकता छ। श्रीमान्को नागरिकता नभएका कारण उनले नागरिकता नपाएकी हुन्। उनकी ४ वर्षकी छोरी छन्। उनको छोरीको समेत जन्मदर्ता भएको छैन। प्रीतिका श्रीमान् र ससुराको नागरिकता छैन तर सासूको भने नागरिकता छ। ब्युटिसियन शाहले नागरिकता नभएकै ब्युटीपार्लर खोल्न नपाएको गुनासो गरिन्। न ब्युटीपार्लर खोल्न पाएकी छु, न त ब्याचलर गर्न, उनले गुनासो गर्दै भनिन्, छोरीको जन्मदर्तासमेत नभएकाले राम्रो स्कुलमा समेत पठाउन नपाउने भएकी छु। यी उदाहरण प्रतिनिधिमूलक घटना मात्र हुन्। नेपालको संविधानमा आमा वा बाबु नेपाली नागरिक भए वंशजको नागरिकता पाउने व्यवस्था भए पनि धेरैले आमाको नाम नागरिकता पाएका छैनन्। आमासँग मात्रै रहेको सयौं नागरिकता नहुँदा सास्ती बेहोरिरहेका छन्। नागरिकता नहुँदा बालबालिकाको जन्मदर्ता, विवाह दर्ता, मृत्यु दर्तासमेत भएका छैनन्। जसका कारण पठनपाठन, रोजगार, पेसा व्यवसाय गर्नसमेत समस्या भएको छ। नेहा गुरुङले अदालतको आदेशपछि नागरिकता पाएकी छन्। पोखराकी २३ वर्षीया नेहाले सर्वोच्च अदालतले आमाको नामबाट नागरिकता दिन आदेश दिएपछि नागरिकता पाएकी हुन्। सानैमा बाबुले छोडेर गएपछि उनलाई आमाले हुर्काएकी हुन्। बाबुको पहिचान नभएको भन्दै उनलाई अदालतको आदेशपछि नागरिकता प्रदान गरिएको छ। नेहाले नागरिकताका कारण एसबीबीएसमा पढ्न पाइनन्। नागरिकता नभएको मेरो डाक्टर भन्ने लक्ष्य तुहियो, उनले भनिन्, अहिले कानुन पढेर मुद्दा लडेपछि मात्र नागरिकता पाएँ। बाबु नहुँदा उनलाई भन्दा बहिनी निकितालाई अझ सकस भएको थियो। कक्षा ८ को फारम भर्नसमेत बहिनी निकितालाई समस्या भएको थियो। बहिनीलाई आमाको नागरिकता नहुँदा कक्षा ८ को परीक्षा दिनसमेत समस्या भयो, उनले भनिन्। नेहाजस्ता अदालतको शरणमा पुगेपछि केहीले आमाको नाममा नागरिकता पाएका छन्। बाँकेको साविक बागेश्वरी २ खजुरा बाँकेकी वर्षा शर्मा र रुथ घर्तीमगरले पनि अदालतको आदेशपछि आमाको नामबाट नागरिकता पाएका हुन्। सर्वाेच्च अदालतदेखि जिल्ला अदालतसम्मले आमाको नामबाट नागरिकता प्रदान गर्न आदेश दिएको छ। २०६७ फागुन १५ मा पहिलोपटक सर्वोच्चले आमाका नामबाट नागरिकता प्रदान गर्न आदेश दिएको थियो। अदालतको आदेशबाट दोलखा लामीडाँडाकी सविना दमाई आमाको नामबाट नागरिकता पाउने पहिलो नेपाली चेली हुन्। न्यायाधीश बलराम केसी र भरतराज उप्रेतीको संयुक्त इजलासले आमाको नामबाट कानुनबमोजिम नेपालको नागरिकता प्रदान गर्नू भनी विपक्षी जिल्ला प्रशासन कार्यालयको नाममा परमादेश जारी गरिदिएको थियो। बाबुको ठेगाना नभएको तर नेपाली नागरिक आमाबाट नेपालमा जन्मेका बालबालिकाले आमाको नामबाट नागरिकता माग्न आएमा नेपाल नागरिकता ऐन, २०६३ र ऐ नियमावलीको रीत र कार्यविधि पूरा गरी आमाको नामबाट सहज तरिकाले नागरिकताको प्रमाणपत्र उपलब्ध गराउन देशव्यापी रूपमा सबै प्रमुख जिल्ला अधिकारीका नाममा परिपत्र जारी गरी आवश्यक व्यवस्था गर्नू भनी विपक्षी गृह मन्त्रालयको नाममा यो निर्देशनात्मक आदेशसमेत जारी गरिदिएको थियो। सर्वोच्च अदालतले २०७३ माघ ९ गते आमाका नामबाट नागरिकता दिनका लागि सरकारलाई आदेश दिएको थियो। बुवाको पहिचान नखुलेकै आधारमा नेपाली आमाका सन्तानलाई वंशजको नागरिकताबाट वञ्चित गर्न नमिल्ने ठहर गरेको थियो। बाबुको अवस्था थाहा नपाएकै कारण जिल्ला प्रशासन कार्यालय काठमाडौंले नागरिकता दिन इन्कार गरेका दुई दिदीभाइले सर्वोच्चले वंशजको नागरिकता प्रदान गर्न सरकारलाई आदेश दिएको थियो। तत्कालीन प्रधानन्यायाधीश कल्याण श्रेष्ठ र न्यायाधीश ओमप्रकाश मि श्रको संयुक्त इजलासले नागरिकताका लागि सक्षम व्यक्तिलाई विभिन्न अड्चन देखाई नागरिकताबाट वञ्चिन गर्न नहुने ठहर गरेको थियो। तर अदालतको आदेशपछि पनि नागरिकता लिन सास्ती पाउने गरेको पीडितहरू बताउँछन्। अधिकारकर्मी तुलसालता अमात्य बहुदल आएपछि आमाका नामबाट नागरिकता लिन पाउने व्यवस्था प्रतिगामी भएको बताउँछिन्। पहिला आमा वा बाबुको नाम नागरिकता लिन पाउने व्यवस्था थियो, २०४७ सालको संविधानमा त्यो व्यवस्था हटाइयो, उनले भनिन्, अझै पनि कतिपय सांसद यस विषयमा सकारात्मक छैनन्। राष्ट्रियता जान्छ भन्ने उनीहरूमा भ्रम छ। उनले नागरिकता नपाउँदा भएका पीडा सहन नसकेर धेरै महिलाले आत्माहत्यासम्म गर्नुपर्ने बाध्यता आएको बताइन्। उनले संसद्मा विचाराधीन रहेको नागरिकता विधेयकमा आमाको नाममा नागरिकता पाउने व्यवस्था गर्न माग गरेकी छन्। संसद्मा विचाराधीन नागरिकता विधेयकको दफा ३ मा बाबुको पहिचान नभएका महिला नागरिकका सन्तानलाई पनि नागरिकता दिने उल्लेख गरिएको छ। यस्तो शब्दावली प्रयोग गर्दा संविधानतः वंशजको नागरिकता पाउनेले पनि बाबु छ, छैन पुष्टि गर्नुपर्ने हुन्छ, उनले भनिन्, यसै पनि बाबुको पहिचान चाहिने कुरा पितृसत्तावादी मानसिकता हो। जहाँ पनि यस्तो शब्दावली घुसाएर महिलालाई अपमान गर्न हुन्न। प्रत्येक वर्ष ६७ लाख युवा नागरिकता पाउने उमेरका हुन्छन्, जसमा चार लाखलाई नागरिकता बाँडिन्छ। प्रत्येक वर्ष तीन लाखले नागरिकता पाएका हुँदैनन्। विधेयकमा आमाको नामबाट छोराछोरीलाई नागरिकता दिलाउँदा आमाले स्वघोषणा गर्नुपर्ने प्रावधान पनि छ। संविधानको धारा ११ को उपधारा ५ मा नेपालको नागरिक आमाबाट जन्म भई नेपालमै बसोवास गरेको र बाबुको पहिचान हुन नसकेको व्यक्तिलाई वंशजका आधारमा नेपाल नागरिकता प्रदान गर्ने व्यवस्था गरेको छ। नेपालभित्र फेला पारिएका पितृत्व, मातृत्व ठेगान नभएका बालबालिकाका हकमा संस्थाको सिफारिस मात्रै भन्ने हुँदा कुनै नेपाली नागरिकले पालेका धर्मपुत्रपुत्री राखेमा अभिभावकत्व लिने व्यक्तिका नाममा नागरिकता लिन पाउनुपर्ने, आमाको मृत्यु भएका बाबुले छाडेको तर मामामाइजू, काकाकाकी फुपू वा अन्य नातेदारले हुर्काएको तर आमाबाबुको नागरिकता उपलब्ध नभएको सन्तानले पनि आमाबाबुको थरसहित जसको अभिभावकत्व छ, उनको नागरिकताका आधारमा नागरिकता पाउनुपर्ने पीडितहरूको माग रहँदै आएको छ। सम्बन्धविच्छेदपछि सन्तानले आमाका नाममा नागरिकता लिन चाहेमा सम्बन्धविच्छेदको कागजलाई आधार मानी सहज तरिकाबाट नागरिकता उपलब्ध गराउनुपर्ने, नेपाली महिलाले विदेशी पुरुषसँग वा नेपाली पुरुषले विदेशी महिलासँग विवाह गर्दा एउटै कानुनी व्यवस्था हुनुपर्ने र यस्तो विवाहबाट जन्म भएका सन्तानको पनि एउटै कानुनअनुसार नागरिकता पाउनुपर्ने उनीहरूको माग छ। अधिवक्ता सविन श्रेष्ठले आमाका नामबाट नागरिकता पाउने व्यवस्थाको सकारात्मक प्रावधान संविधानमा रहेको बताए। उनले संविधानसँग बाझिने गरी विधेयकमा व्यवस्था गर्न लागिएको बताए। संविधानमा सकारात्मक प्रावधान छ, तर ऐन आएको छैन, विधेयक संसद्मा छ, अधिवक्ता श्रेष्ठले भने, विधेयक संविधानसँग बाझिने व्यवस्था छ। बाबुको पहिचानसहितको पुस्ट्याइँसहित आमाले स्वघोषणा गर्नुपर्ने व्यवस्थाले लाञ्छना बढाउन सक्ने आशंका उत्पन्न भएको उनले बताए। पुस्ट्याइँको मापदण्ड के, जिल्ला प्रशासन कार्यालयले कसरी हेर्छ ? , उनले भने। नेपालमा जन्म भई नेपालमै बसोवास गरेको र बाबुको पहिचान हुन नसकेको व्यक्तिलाई वंशजका आधारमा नेपालको नागरिकता प्रदान गरिनेछ भन्ने संविधानमा व्यवस्था छ, तर विधेयकमा स्वघोषणापछि बाबु विदेशी रहेको पाइएमा आमालाई पाँच वर्ष कैद सजायको व्यवस्था रहेको अधिवक्ता श्रेष्ठले बताए। विदेशी नागरिकसँग विवाह गरेकी नेपाली महिला नागरिकबाट जन्मिएको व्यक्तिको हकमा निज नेपालमै स्थायी बसोवास गरेको र निजले विदेशी मुलुकको नागरिकता प्राप्त गरेको रहेनछ भने निजले संघीय कानुनबमोजिम नेपालको अंगीकृत नागरिकता प्राप्त गर्न सक्ने व्यवस्था संविधानमा छ। तर विधेयकमा विदेशसँग विवाह गरेको महिलाले नागरिकताका लागि निवदेन नै दिन नपाउने व्यवस्था गरेको छ। उनले धेरै विषयमा संविधान र विधेयक बाझिएकाले संविधानको सकारात्मक कुरालाई जस्ताको तस्तै राख्नुपर्ने बताए। २०६८ सालको जनगणनाअनुसार प्रत्येक वर्ष ६७ लाख युवा नागरिकता पाउने उमेरका हुन्छन्, जसमा चार लाखलाई नागरिकता बाँडिन्छ। प्रत्येक वर्ष तीन लाखले नागरिकता पाएका हुँदैनन्। सोही जनगणनाअनुसार १० लाख युवा बाबुआमा दुवैसँग बसेका छैनन्। नौ लाख युवा आमासँग मात्र बसेका छन्। यति धेरै आमासँग बसेको युवालाई आमाका नाममा नागरिकता प्रदान गर्ने व्यवस्था स्पष्ट भएमा सहजरूपमा नागरिकता पाउने सक्ने अधिवक्ता श्रेष्ठ बताउँछन्।"
रुझेका डाँडामाथि हिउँको घुम्टो (फोटोफिचर),"काठमाडौं : केही दिनदेखि परेको झरीका कारण राजधानी वरिपरीका पहाडहरूमा हिमपात भएको छ। शनिबार बिहानदेखि अग्ला डाँडाकाँडा हिउँले सेताम्य भएका छन्। लगातारको बर्षातपछि भएको हिमपातले फूलचोकी, चन्द्रागिरि, शिवपुरी, नागार्जुन, कपन गुम्बा, बूढानीलकण्ठसहितका उच्च क्षेत्रमा बाक्लो हिमपात भएको हो । हिउँ परेपछि चन्द्रागिरि र फूचोकीसहितका क्षेत्रमा हिउँ खेल्नेको लर्को लागेको छ। यससँगै राजधानीमा पनि अत्यधिक चिसो भएको छ। चन्द्रागिरिका केही तस्विरहरू हेर्नुस् :"
"मोटरसाइकल दुर्घटनामा १ को मृत्यु, २ घाइते",दमक : झापाको बिर्तामोड नगरपालिका९ नरियाबारीमा भएको मोटरसाइकल दुर्घटनामा परी १ जनाको मृत्यु भएको छ भने २ जना घाइते भएका छन्। मृत्यु हुनेमा बिर्तामोड नगरपालिका१० का १८ वर्षीय मंगल चौधरी रहेका छन्। उनलाई उपचारको लागि बि एण्ड सी अस्पताल बिर्तामोड लैजाने क्रममा बाटोमा नै मृत्यु भएको प्रहरीले जनाएको छ । शुक्रबार दिउँसो नरियाबारीबाट हल्दिबारीतर्फ जाँदै गरेको मे ९ प ७७४१ नम्बरको मोटरसाइकल अनियन्त्रित भइ सडक छेउमा रहेको बेलको रुखमा ठोक्किँदा चौधरी घाइते भएका थिए। दुर्घटनामा परी सोही मोटरसाइकलमा सवार बिर्तामोड नगरपालिका२ बस्ने १८ वर्षीय विशाल दास र २० वर्षीय नवीन कटुवालसमेत गम्भीर घाइते भएका छन्। घाइतेहरुको बि एण्ड सी अस्पताल बिर्तामोडमा उपचार भइरहेको इलाका प्रहरी कार्यालय अनामनीले जनाएको छ। मृतकको शव पोष्टमार्टमको लागि सोही अस्पतालमा राखिएको छ। मोटरसाइकल अहिले प्रहरीको नियन्त्रणमा छ।
काठ चोरीनिकासी गर्नेलाई स्थानीयले नै पक्राउ गरी प्रशासनलाई बुझाए,"नुवाकोट : नुवाकोटको सामुदायिक जंगलको काठ अवैध रुपमा चोरी गरी बिक्रीका लागि लिएर जाँदै गरेको अवस्थामा चारजना पक्राउ परेका छन् । तारकेश्वर गाउँपालिका४, बुधसिंहस्थित नेवारपानी ढोडपाखा सामुदायिक वनबाट चोरी गर्ने चारजनालाई ढोडपाखा सामुदायिक वन उपभोक्ता समुहले पक्राउ गरेको हो । पक्राउ पर्नेमा गाडी चालक नुवाकोट शिवपुरी गाउँपालिका३ का २३ वर्षीय राजेश तामाङ, सोही स्थानका २० वर्षीय टीका लामा, २२ वर्षीय राजकुमार लामा तथा सिन्धुपाल्चोकको मेलम्ची नगरपालिका४ का १९ वर्षीय सुजन तामाङ छन् । एक लाख रुपैयाँ बराबरको काठ गाडीमा लोड गरी बिक्रीका लागि लिएर जाँदै गरेको अवस्थामा गाडी सहित उनीहरुलाई स्थानीयले नै पक्राउ गरी वन कार्यालयमा बुझाए । चारैजना विरुद्ध कारवाहीको लागि अदालतमा मुद्दा दायर गरिएको छ । चोरीमा संलग्न चारजनाबाट ६२ गोलिया खोटेसल्लाको काठ र उनीहरुले प्रयोग गरेको बा ४ ख ६३५१ नम्बरको आइचर मिनिट्रक पनि नियन्त्रणमा छ । पक्राउ परेका चारैजनालाई वन ऐनअनुसार नुवाकोट जिल्ला अदालतबाट कारवाहीका लागि अनुसन्धान प्रक्रिया अघि बढाउन म्याद थप गरेको वन कार्यालयले जनाएको छ ।"
तरकारी खेतीले बढायो दोब्बर आम्दानी,"सुर्खेत : धेरै जग्गा भए पनि उत्पादन थोरै हुने। दुःख गरेर लगाइएको अन्नबालीले वर्षभरी खान नपुग्ने। न रोजगारी, न त आम्दानीको अर्को कुनै उपाय। कुनैबेला सुर्खेतको गुर्भाकोट नगरपालिकास्थित मालारानीका किसानलाई एउटै समस्याले पिरोल्थ्यो, वर्षभरीको छाक कसरी टार्ने ? तर हिजोआज यहाँका किसानले भाग्य बदलेका छन्। जब स्थानीयले परम्परागत अन्नबाली छाडेर त्यही जग्गामा तरकारी खेती सुरु गरे, तब उनीहरूको आम्दानी दोब्बर भयो। धान र गहुँको खेती छाडेर व्यवसायिक रुपमा तरकारी उत्पादनमा लागेपछि यहाँका बासिन्दाको आयआर्जन वृद्धि भएको हो। विगतमा वर्षभरी खान नपुग्ने र पेट भर्नकै लागि भारतमा मजदुरीका लागि जान बाध्य भएकाहरुले हिजोआज तरकारी बेचेरै बैंक र सहकारीमा बचत गर्न थालेका हुन्। तरकारी खेतीबाट आम्दानी दोब्बर हुन थालेपछि यहाँका किसानको दिनचर्या पनि फेरिएको छ। गुर्भाकोट नगरपालिका२ मालारानीस्थित विमला कँडेलको परिवारले अन्नबाली छाडेर अहिले पाँच रोपनी जग्गामा व्यवसायिक तरकारी खेती सुरु गरेको छ। विगतमा त्यही जग्गामा अन्नबाली लगाउँदा वर्षभरी यो परिवारलाई खाद्यन्न किन्नुपर्ने बाध्यता थियो। तर अहिले त्यो समस्या हटेको छ। दिनभरी बारीमै विताएर खेती गर्दा पनि पर्याप्त उत्पादन हुदैन्थ्यो विमला भन्छिन्, अन्नबालीमा खेती गर्दा धेरै दुख भयो, तर त्यसले परिवारलाई छाक टार्न कहिल्यै पुगेन। अहिले अन्नबाली लगाउँने पुरै जग्गामा टमाटर, काउली, बन्दा र सिमीलगायतका मौसमी तथा बेमौसमी तरकारी खेती गर्न थालेका छौं, यसबाट दोब्बर आम्दानी भइरहेको छ। निर्वाहमुखी खेती गर्दा आम्दानी नहुने र अभावमा बाच्नुपर्ने बाध्यता थियो। तर डेढ वर्ष यता व्यवसायिक रुपमा तरकारी खेती गर्न थालेपछि उनको परिवारमा आम्दानी बढेको हो। वर्षमा एक लाख ५० हजार रुपैयाँ मुनाफा हुन्छ। तरकारी खेतीबाटै परिवारले घर खर्च चलाएको छ। आठ जनाको परिवारका लागि भरपर्दो आम्दानीको स्रोत बनेको छ, यही तरकारी खेती। छोराछोरी पढाउने र दैनिक घरखर्च चलाउनेलगायतको खर्च तरकारीबाटको आम्दानीले गर्छौँ उनले भनिन्,सम्पूर्ण खर्च गर्दा पनि केही रकम बचत गरेका छौं। घर खर्चबाट बचेको पैसा बैंक तथा सहकारी र विभिन्न समूहमा मासिक, त्रैमासिक, अर्धवार्षिक तथा वार्षिक रुपमा बचत समेत गर्ने गरेको उनले सुनाइन्। अन्नबाली लगाउने जग्गामा तरकारी खेती सुरु गरेपछि स्थानीय सीता भण्डारीले पनि मासिक रुपमा रकम बचत गर्न थालेकी छन्। तीन रोपनी जग्गामा उनको व्यवसायिक तरकारी खेती छ। व्यवसायिक रुपमा तरकारी खेती गर्न थालेदेखि पैसाको अभाव भोग्नु परेको छैन उनी भन्छिन्,छोराछोरीलाई स्कुलको पोसाक किन्दासमेत ऋण खोज्नुपर्ने अवस्थाबाट हामीले मुक्ति पाएका छौं। विमला र सीताको परिवार मात्र होइन्, पछिल्लो समयमा यहाँका अधिकांश किसान व्यवसायिक तरकारी खेतीतर्फ आकर्षित भएका छन्। छोटो समयमा राम्रो आम्दानी हुन थालेपछि विगतका वर्षमा निर्वाहमुखी खेती गर्दै आएका किसान व्यवसायिक तरकारी खेती गर्न थालेका हुन्। समूहमार्फत उनीहरूले तरकारी खेती गरिरहेका छन्। आफ्नै बारीमा रोजगारी हुने र आर्थिक सहायता हुने भएकाले अन्नबाली त्यागेर स्थानीयले तरकारी खेती थालेका छन्। गाउँमा तरकारी उत्पादन बढेपछि विक्रीका लागि मिलिजुली तरकारी बजार व्यवस्थापन समिति नै गठन गरिएको छ। समितिमार्फत नै किसानले उत्पादन गरेको तरकारी विक्री हुन्छ। स्थानीय किसान राम वलीले भने, तरकारी उत्पादन बढेको छ, अब हामीलाई बजार चाहिएको छ। तरकारी उत्पादन बढेपछि किसानको सहजताका लागि सुन्दर नेपाल संस्थाले अनुकुलन परियोजना अन्तर्गत गाउँमै संकलन केन्द्र स्थापना गरिदिएको छ। अहिले संकलन केन्द्रले नै किसानबाट तरकारी खरिद गरिदिन थालेको संस्थाका कार्यकारी निर्देशक भुपेन्द्र कँडेलले बताए। साताको सोमबार र बुधबार किसानबाट तरकारी खरिद गर्ने गरिन्छ। यो संकलन केन्द्रमा तीन सय ६० जना व्यवसायिक तरकारी खेती गर्दै आएका किसानहरु आवद्ध छन्। यहाँबाट उत्पादन हुने तरकारी बोटेचौर, मेहेलकुना र छिन्चुसम्म पुग्ने गरेको छ।"
अब जग्गा ९ थरी,"काठमाडौं : अब जग्गाको वर्गीकरण नयाँ तरिकाले हुने भएको छ । प्रस्तावित भूउपयोगको सम्बन्धमा व्यवस्था गर्न बनेको विधेयकमा जमिनलाई नौ भागमा वर्गीकरण गरिएको छ । कृषि क्षेत्र, आवासीय क्षेत्र, व्यवसायिक क्षेत्र, औद्योगिक क्षेत्र, खानी तथा खनिज क्षेत्र, वन क्षेत्र, नदी, खोला, ताल क्षेत्र, सार्वजनिक उपयोगको क्षेत्र र सांस्कृतिक तथा पुरातात्विक महत्वको क्षेत्रका रूपमा जमिन विभाजन गरिएको छ । यसबाहेक सरकारले आवश्यकताअनुसार अन्य क्षेत्रका रुपमा पनि जमिनको वर्गीकरण गर्न सक्नेछ । यसअघि जमिन अब्बल, दोयम, सीम र चाहार गरी चार प्रकारको हुने प्रचलन थियो । भूमिव्यवस्था तथा सहकारी मन्त्रालयका प्रवक्ता एवं सहसचिव जनकराज जोशीले भूमि उपयोग गर्ने उद्देश्यबाट यस्तो विभाजन गरिएको जानकारी दिए । यसरी वर्गीकरण गरिएका जग्गा अर्को प्रयोजनका लागि उपयोग गर्न नपाइने पनि उनले बताए । जुन वर्गमा वर्गमा बाँडिएको छ, त्यही प्रयोजनको लागि उपयोग गर्नुपर्छ, उनले भने, उदाहरणका लागि कृषि क्षेत्रमा घर बनाउन पाइने छैन । भूउपयोग योजना तयार पर्न ग्रामीण र सहरी क्षेत्रको बेग्लाबेग्लै योजना तर्जुमा गर्ने व्यवस्था पनि ऐनमा छ । औद्योगिक करिडोर, विशेष आर्थिक क्षेत्र, राष्ट्रिय परियोजना, अन्तरप्रदेश फैलिएका परियोजना, संरक्षणयोग्य राष्ट्रिय महत्वका प्राकृतिक तथा भौतिक सम्पदा देखिने गरी भूउपयोग योजना तयार पार्नु पर्ने व्यवस्था छ । त्यस्तै अन्तर्राष्ट्रिय पहिचान र मानवीय आस्था बोकेको धार्मिक, सांस्कृतिक महत्वका स्थान, विद्यालय वा अन्य शैक्षिक क्षेत्र, राष्ट्रिय सुरक्षाको दृष्टिले संवेदनशील स्थान, वातावरणीय स्वच्छता तथा जैविक विविधता संरक्षणको लागि सुरक्षित क्षेत्र र अन्य आवश्यक क्षेत्र छुट्याएर भूउपयोग योजना तयार गर्नुपर्ने छ । भूउपयोग नीति २०५९ बाट नै जग्गाको वर्गीकरण परिवर्तन भएको हो । भूउपयोग नीति २०७२ मा पनि जग्गालाई ११ क्षेत्रमा वर्गीकरण गरिएको थियो । जग्गा नाप जाँच ऐनले कृषि क्षेत्र र व्यवसायिक क्षेत्र गरी दुई किसिमका जग्गा वर्गीकरण गरेको छ । कुनै स्थान वा बस्ती विपद वा प्राकृतिक प्रकोपको कारण असुरक्षित भएमा त्यस्तो क्षेत्रलाई असुरक्षित वा अव्यवस्थित स्थान घोषणा गरेर मात्रै भूउपयोग परिवर्तन गर्न सकिने व्यवस्था छ । वर्गीकरण गरिएका क्षेत्रलाई विभिन्न उपक्षेत्रमा समेत विभाजन गर्न सकिने छ । विधेयकमा संघीय भूउपयोग परिषद् गठनको व्यवस्था पनि छ । प्रदेश वा स्थानीय तहले यीबाहेक अन्य कुनै भूउपयोग क्षेत्रको वर्गीकरण गर्न आवश्यक ठाने संघीय भूउपयोग परिषद्मा लेखी पठाउनु पर्ने व्यवस्था गरिएको छ । प्रत्येक स्थानीय तहले आफ्नो क्षेत्रभित्र पर्ने भूमिको उपयोग क्षेत्र नक्सा तयार गर्नुगराउने पर्ने छ । ऐन प्रारम्भ हुँदा मन्त्रालयबाट तयार भएका स्थानीय तहका भूउपयोग क्षेत्र नक्सा तीन महिनाभित्र सम्बन्धित स्थानीय तहलाई हस्तान्तरण गरिसक्नु पर्ने छ । भूउपयोग आयोजनाले ३६ जिल्लाका करिब ४ सय स्थानीय तहका नक्सा बनाइसकेको छ । करोडौंको लगानीमा बनाएका नक्सा हाल नापी विभागमा थन्किका छन् । प्रस्तावित ऐनले जग्गाको खण्डीकरण नियन्त्रण र कित्ताकाटलाई नियमन गर्नेछ । नयाँ घर निर्माण वा बसोबासका पूर्वाधार थप वा विस्तार गर्न नसकिने प्रावधान ऐनमा राखिएको छ । आवासीय क्षेत्र बाहेकमा व्यवसायिक रुपमा घडेरी बनाएर बिक्रीवितरण गर्न पाइने छैन । स्थानीय तहले जग्गाको मूल्याङ्कन र भूमिसम्बन्धी करको निर्धारण गर्दा भूउपयोग क्षेत्र वर्गीकरणलाई आधार बनाउनु पर्ने मन्त्रालयका प्रवक्ता जोशीले बताए । प्रस्तावित ऐनमा संघीय सरकारले प्रत्येक सात वर्षमा, प्रदेश सरकारले प्रत्येक पाँच वर्षमा र स्थानीय तहले आवश्यकताअनुसार भूउपयोग योजनाको पुनरवलोकन गर्न सक्ने व्यवस्था छ । जग्गा बाँझो राखेमा तीन लाख जरिवाना कृषि क्षेत्रमा वर्गीकृत जग्गाको दुई तिहाइ हिस्सा लगातार तीनवर्ष बाँझो राखेमा जरिवाना हुने छ । प्रस्तावित ऐनमा जग्गा बाँझो राखेमा, तहगत भूउपयोग नक्सा र भूउपयोग योजना विपरीत कार्य गरेमा तथा भूउपयोग क्षेत्र वर्गीकरण परिवर्तन गरेमा तीन लाख जरिवानाको व्यवस्था छ । उक्त कसुरको सम्बन्धमा कारबाही र किनारा गर्दा पक्ष झिकाउने, बयान लिने, प्रमाण बुझ्ने, कागजपत्र दाखिला गराउनेलगायत विषयमा तोकिएको अधिकारीलाई अदालतलाई भए सरहको अधिकार हुने छ । तीनै तहमा छुट्टै संयन्त्र भूउपयोगसम्बन्धी नीति, योजना र मापदण्ड कार्यान्वयन गर्न संघ, प्रदेश र स्थानीय तहमा छुट्टै संयन्त्र बनाइने छ । प्रस्तावित ऐनमा तीन तहमा भूउपयोग परिषद् बनाउने व्यवस्था छ । कम्तीमा एक जना भूउपयोगसम्बन्धी विशेषज्ञसहित सरकारले तीन जना मनोनयन गर्ने गरी भूव्यवस्था मन्त्रीराज्यमन्त्रीको अध्यक्षतामा ११ सदस्यीय संघीय भूउपयोग परिषद् बनाइने छ । त्यस्तै प्रदेश भूउपयोग परिषद्, स्थानीय भूउपयोग परिषद् पनि ऐनमा प्रस्ताव गरिएको छ । प्रदेश र स्थानीय परिषद् सात सदस्यीय हुने छ । संघीय र प्रदेशका मनोनित सदस्यको पदावधि ३ वर्ष र स्थानीय तहको ५ वर्ष हुनेछ । जग्गा प्रशासनसम्बन्धी केही विज्ञले भने भूउपयोग परिषद्लाई कार्यकर्ता भर्तीकेन्द्र बनाइन लागेको भन्दै चिन्ता व्यक्त गरे । विधेयकमा भएको व्यवस्था १ जग्गाको नयाँ वर्गीकरण २ वर्गीकृत जग्गाको नक्सा बनाउने ३ तीन तह (संघ, प्रदेश र स्थानीय) ले आफ्नै भूउपयोग योजना बनाउनु पर्ने ४ एउटा वर्गीकरणमा परेको जग्गाको अर्को तरिकाले उपयोग गर्न नपाउने ५ जोखिमयुक्त जग्गा छुट्याएको भए अर्कोमा सार्न सकिने ६ आफ्नो स्वामित्वमा रहेको जग्गा तीन वर्षभन्दा बढी बाँझो राखे जरिवाना गरिने । ७ तीन तहमा छुटै संयन्त्र"
