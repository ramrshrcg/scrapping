शीर्षक,विवरण
चरम ढिलासुस्ती,"नेपालको इतिहासमै दुर्दान्त दिनको अभिलेख बन्ने गरी भूकम्प आएको तीन वर्ष पूरा भएको छ। करिब साढे आठ हजारको मृत्यु, हजारौं घाइते र अर्बौंको नोक्सानी पुर्याएको भूकम्पको तीन वर्षमा उल्लेखनीय राजनीतिक परिवर्तन भयो। तर पुरिएर खाटा बसिसक्नुपर्ने भूकम्पको घाउ अझै आलै छ। अधिकांश भूकम्पपीडित अझै पनि टहरामै बस्छन्। उपत्यकाकै अधिकांश घर टेकोको सहारामा छन्। भूकम्प आएको तीन वर्ष पूरा हुँदासम्म पनि पुनर्निर्माणको यो अवस्था चिन्ताजनक हो। सरकार र राष्ट्रिय पुनर्निर्माण प्राधिकरणको भूमिका सन्तोषजनक छैन। तथ्यांक संकलनदेखि अनुदान वितरणसम्मको प्रक्रिया विवादमुक्त हुन नसक्नु अर्को समस्या हो। प्राधिकरणमा दुई लाख ३७ हजार गुनासा आउनु उसको कार्यक्षमतामाथिकै प्रश्न पनि हो। भूकम्पलगत्तै उद्धार र राहत वितरणमा सरकारदेखि नागरिक तहसम्मको सक्रियता प्रशसंनीय थियो। त्यो सक्रिय भूमिकाका कारण पुनर्निर्माण समयमै सफल हुने अपेक्षा गरिएको थियो। भूकम्पपछि संविधान निर्माणमा भएको द्रूत प्रगतिका कारण पनि पुनर्निर्माण उस्तै गतिमा जाने अपेक्षा थियो। तर तीन वर्षमा राज्य तहबाटै भएको ढिलाइले आशा विस्तारै निराशामा परिणत हुने खतरा आइसकेको छ। सरकारले भूकम्पपछि पुनर्निर्माणमा सघाउ पुर्याउन राष्ट्रिय पुनर्निर्माण प्राधिकरण गठन गरेको थियो। यो तीन वर्षमा प्राधिकरणको नेतृत्व फेरिने क्रममा जुन तीव्रता आयो, त्यतिको गति पुनर्निर्माणमा आउन सकेन। परिणामतः ६ लाख घर पूर्णरूपमा क्षति भएकोमा अहिलेसम्म जम्मा एक लाख १६ हजार पाँच सय १७ घर मात्र बनेका छन्। प्राधिकरणले अरू चार लाख १३ हजार घर निर्माणाधीन रहेको बताए पनि ८७ हजार तीन सयले मात्र अनुदानको तेस्रो किस्ता लिएको तथ्यांकले निर्माण गति कति सुस्त भन्ने पुष्टि गर्छ। प्राधिकरणले पुनर्निर्माणको प्रक्रियालाई आवश्यक मात्रामा गति दिन नसक्नुको एउटा कारण दलीय दाउपेच हो। पुनिर्निर्माण प्राधिकरणका सीईओ दलहरूलाई आफ्नो मानिस राख्ने आकर्षक पद बन्नु, बनाइनु नै ढिलासुस्तीको आरम्भ कारण हो। प्राधिकरणको कार्यालय दातृ निकायको कार्यालयजस्तै विलासी बनाउने चासो पुनर्निर्माणमा दिएको भए पनि कम्तीमा तथ्यांक संकलनमा कमजोरी हुने थिएन। प्राधिकरणमा आएका दुई लाख गुनासा तथ्यांक संकलनमै भएको त्रुटिको परिणाम हो। तथ्यांक संकलनमा स्थानीय संरचनाअनुसारका प्रश्नावली नै तयार नगरिएको सर्वेक्षणमा गएका इन्जिनियरबाट बारम्बार जनाइने गरेको छ। क्षतिको सही विवरणसम्म तयार गर्न नसक्दा सरकार र प्राधिकरणमाथि लापरबाहीको आरोप किन नलगाउने ? गुनासालाई छिटोभन्दा छिटो सुनुवाइ गर्न प्राधिकरणको हतारो जरुरी छ। पुनर्निर्माण सूरु गर्दै गर्दा विस्थापित जनताका लागि व्यवस्थित बस्ती बनाइने वाचा गरिएको थियो। भूमिहीन र भूकम्पमा भूमि नै गुमाएका पीडितका लागि व्यवस्थित बस्ती आवश्यक पनि थियो। तर यी तीन वर्षमा व्यवस्थित बस्ती छलफलको विषय नै बनाइएन। कहाँ र कस्तो व्यवस्थित बस्ती बनाउने भन्ने खाका पनि कोर्न सकिएन। गैरसरकारी तवरमा कुञ्जना घिमिरे र सीताराम कट्टेलले उदाहरणीय व्यवस्थित बस्ती बनाएर चाहे गर्न सकिने उदाहरण देखाइसकेका छन्। तर राष्ट्रिय र अन्तर्राष्ट्रिय सहयोग प्राप्त राज्यले किन सामान्य खाका पनि कोर्न नसकेको हो? ०७२ को भूकम्पले खडा गरेको अर्को चिन्ता पूर्वतयारीको हो। भूकम्पजस्ता प्राकृतिक प्रकोपलाई रोक्न सकिँदैन तर त्यसबाट हुने क्षतिलाई कम गर्ने पूर्वतयारी गर्न सकिन्छ। घना बस्तीमा खुला स्थान, भूकम्प प्रतिरोधात्मक घर, व्यवस्थित बस्ती, जोखिम न्यूनीकरणका लागि आवश्यक अन्य पूर्वाधार भूकम्पको पूर्वतयारीका न्यूनतम सर्त हुन्। विडम्बना हजारौं नागरिकको निधन हुँदा र अर्बौंको क्षति हुँदा पनि राज्यले व्यवस्थित बस्ती विकासको प्रारूप तयार पार्न सकेको छैन। देशका प्रमुख सहरहरूको अव्यवस्थित बसोवास र गाउँमा पूर्वाधार न्यूनीकरणका न्यून पूर्वाधारको दयनीय स्थितिले अर्को विपत्तिको कल्पना मात्रै पनि भयावह बनेको छ। भूकम्पको तीन वर्ष पूरा हुँदा पनि हुन नसकेको आवश्यक पुनर्निर्माण, बन्न नसकेको व्यवस्थित बस्ती र अपूरो पूर्वतयारीले राज्य तहको असह्य उदासीनता प्रकट गर्छ।"
"ओलीले देशलाई अधिनायकवादतर्फ लगे, अब कांग्रेसले प्रतिकार गर्छ","काठमाडौंः नेपाली कांग्रेसका सभापति एवं पूर्व प्रधानमन्त्री शेरबहादुर देउवाले बुधबार मुलुक अधिनायकवादतर्फ उन्मुख गराउने वर्तमान सरकारको रणनीतिमा कांग्रेस मौन रहन नसक्ने बताएका छन् । वर्तमान सरकारले देशलाई अधिनायकवादतर्फ उन्मुख गराएमा कांग्रेस चुप लागेर बस्दैन, प्रतिकार गरेरै छोड्छ, उनले भने, सरकार मुलुकलाई अधिनायकवादतर्फ धकेल्दै छ । कांग्रेसका युवा नेता एवं पूर्व सांसद चक्रबहादुर ठकुरी फाउन्डेशनले तेस्रो स्मृति दिवसका अवसरमा बुधवार राजधानीमा गरेको स्मृतिसभालाई सम्बोधन गर्दै देउवाले भने, ठकुरीको निधनले कांग्रेसलाई ठूलो घाटा पुगेको छ । ठकुरी जस्ता कर्मठ कार्यकर्ताहरुको अभावमा कांग्रेसले सम्पन्न स्थानीय, प्रदेशसभा र प्रतिनिधिसभाको निर्वाचनमा पराजय हुन परेको हो । उनले कांग्रेसलाई आगामी पाँच वर्षभित्र पहिलो स्थानमै पुयाउने प्रतिबद्धता जनाए । त्यसका लागि कांग्रेसकांग्रेसबीच भावनात्मक एकता अपरिहार्य छ, उने भने, अन्यथा चुनावमा भएको पराजय र कांग्रेसबीचको अन्तद्वन्द्वका कारण देश अधिनायकवादतर्फ उन्मुख गराउने वर्तमान सरकारको उद्देश्य सफल हुनेछ । पूर्वप्रधानमन्त्री समेत रहेका देउवाले भने तीन तहका निर्वाचनमा दुई वामपन्थी पार्टी मिलेका कारण उनीहरुले पहिलो स्थान ल्याएका जिकिर गरे । यसमा कांग्रेसको कुनै आपत्ति छैन तर देशलाई अधिनायकवादतर्फ उन्मुख गराए भने पार्टी चुप लागेर बस्न सक्दैन, देउवाले भने । लोकतन्त्रको संस्थागत विकास गर्न पार्टीले जोड दिने उल्लेख गर्दै सभापति देउवाले आगामी अधिवेशनमा पार्टीको विधान संशोधन गरी वडा तहदेखि माथिल्लो तहसम्मका कार्यकर्ताहरुको उच्चमूल्याङ्कनका साथ जिम्मेवारी दिइने बताए । काठमाडौंको क्षेत्र नंं १ देखि ५ सम्म पूर्व क्षेत्रको पार्टी संगठन निर्माणमा स्वर्गीय ठकुरीको महत्वपूर्ण योगदान रहेकाले पनि उनको सपना पुरा गराउन आमकांग्रेसले संगठन र संगठनका ऊर्जा आमसर्वसधारण जनताको हक र हितमा लगाउनन देउवाले निर्देशन दिए । पूर्वप्रधानमन्त्री देउवाले ठकुरी फाउन्डेशनले गर्ने सामाजिक कामलाई सहयोग गर्न आफू सधैं तयार रहेको बताए ।"
शुल्क बृद्धि फिर्ताको माग गर्दै विद्याथीद्वारा शिक्षा विभागमा धर्ना,"काठमाडौं : शुल्क बृद्धि फिर्ताको माग गर्दै विद्यार्थी संगठनले बुधबार शिक्षा विभागमा धर्ना दिएका छन् । अनेरास्ववियू, नेपाल विद्यार्थी संघ, अखिल क्रान्तिकारी, अखिल छैठौं, नेपाल क्रान्तिकारी विद्यार्थी संगठनले संयुक्त रुपमा शिक्षा विभागमा करिब डेढ घण्टा धर्ना दिएका छन् । धर्नापछि आयोजित कोण सभामा बोल्दै विद्यार्थी नेताहरुले अविलम्ब शुल्क नघटाउन माग गरेका छन् । उनीहरुले शुल्क बृद्धि फिर्ता नलिएमा राष्ट्रव्यापी शैक्षिक हड्ताल गर्ने चेतावनी दिएका छन् । विद्यार्थी संगठनले शिक्षा विभागले जारी गरेको संस्थागत विद्यालय शुल्क मापदण्ड निर्देशिका तत्काल कार्यान्वयन गर्न दबाब दिएका छन् । विद्यार्थी संगठनले आगामी बैशाख १४ गते देशभरका स्थानीय तहको कार्यालय घेराउ गर्ने घोषणा गरेका छन् ।"
प्रदेश २ को सदनमा प्रश्नः रिबन काटेर भाषण गर्दैमा प्रदेश नमूना बन्छ ?,"सरकारको आलोचना, चुरे संरक्षणमा जोड जनकपुरधामः प्रदेश सभाको बैठकमा सांसदहरुले सरकारको तीब्र आलोचना गरेका छन् । सरकार बनेको दुई महिना बितिसक्दा पनि काम गर्न नसकेपछि बुधवार बसेको प्रदेश सभाको बैठकमा बोलेका अधिकांश सांसदहरुले आलोचना गरेका हुन् । सांसद शिवचन्द्र चौधरीले प्रदेशमा भइरहेको विकास निर्माणको अनुगमन गर्ने निकाय समेत बनाउन नसकेको भन्दै सरकारको आलोचना गरे । यो प्रदेशमा रेल र छ लेनको सडक निर्माण हुँदा पनि अनुगमन अभावमा ढिलासुस्ती र गुणस्तरहीन काम भइरहेको छ, उनले भने, , उनले भने, यो प्रदेशमा भइरहेको विकास निर्माणको कामको अनुगमन गर्न चाँडै एउटा समिति निर्माण गरियोस । मुख्य मन्त्री र मन्त्रीहरुको अन्तरवर्ता पत्रपत्रिकामा पढ्दा छाती चौडा हुने गरेको चौधरीको टिप्पणी थियो । के भाषण गरेर मात्र यो प्रदेश नमूना र समृद्ध बन्छ ?, उनले प्रश्न गरे । चौधरीले मुख्यमन्त्री र मन्त्रीहरुले भाषण अनुसारको केही काम गर्न नसकेको बताए । विशिष्ट प्रदेश बनाउन विशिष्ट प्रकारको काम पनि गर्नुपर्छ, भने, यसतर्फ सरकारको ध्यान पुगोस् । सत्तारुढ संघीय समाजवादी फोरम नेपालका सांसद प्रह्लाद गिरीले पनि सरकारको कामप्रति असन्तुष्टि व्यक्त गरेका छन् । उनले यो प्रदेश अभिभावकविहीन जस्तो लागिरहेको बताए । यहाँको काठ किन काठमाडौँ लगियो ? मुख्यमन्त्री र मन्त्रीहरुले समृद्ध बनाउने कुनै ठोस एजेण्डा बनाउन नसकेर विभिन्न कार्यक्रमको रिबन काट्नमै व्यस्त रहेको उनले गुनासो गरे । गिरीले निजगढमा निर्माण भइरहेको अन्तर्राष्ट्रिय विमानस्थलका क्रममा बन फँडानी गरेर काठ काठमाडौं लादा पनि प्रदेश सरकारको ध्यान नपुगेकोमा चिन्ता व्यक्त गरे । यो प्रदेशको काठ यही प्रदेशको हुनुपर्छ, उनको तर्क थियो । छुवाछुतविरुद्ध योजना खोई ? सांसद रवीन्द्र बैठले छुवाछुत प्रथाको अन्त्य गर्न प्रदेश सरकारले कुनै योजना ल्याउन नसकेको गुनासो पोखेका छन् । उनले भने, छुवाछुतविरुद्धको कानून त बन्यो । तर व्यवहारमा कार्यान्वयन भएको छैन । यो चिन्ताको विषय हो । बैठले छुवाछुतले गर्दा चमार, मुसहर, खत्वे, डोम, पासवानलगायत जातिका व्यक्तिलाई समाजमा अछुत भनेर दुव्र्यवहार गर्ने गरेको बताए । उनले छुवाछुत अन्त्यका लागि जनचेतना अभियान चलाउन र कडा कानुनको व्यवस्था गर्न प्रदेश सरकारसँग माग गरे । चुरे संरक्षण योजना छैन बैठकमा बोलेका अधिकांश सांसदले चुरे संरक्षण गर्न सरकारले विशेष ध्यान दिनुपर्ने सुझाव समेत दिएका छन् । चुरे संरक्षण गर्न नसके मधेसका उब्जाउ जग्गाहरु बालुवा र गिट्टीले पुरिने सांसद पारस साहले बताए । उनले अतिक्रमणका कारण ४६ हजार हेक्टरको बन हाल २६ हजार हेक्टरमा सिमित बनेको बताए । निजगढमा अन्तर्राष्ट्रिय विमानस्थलको नाममा भइरहेको वन फँडानी रोक्न सरकारसँग माग गरे । विमानस्थल बन्नु हुँदैन भन्ने पक्षमा म छैन । तर अतिक्रमण भएको जग्गा सरकारले निकाल्नुपर्यो, उनले भने, अतिक्रमणमा परेका जग्गा निकाल्न सके, त्यही जग्गा विमानस्थलका लागि काफी हुन्छ । यस्तै सांसद दिलिप साहले पनि चुरे संरक्षणमा जोड दिए । उनले चुरे संरक्षण गर्न नसके मधेस मरुभुमि बन्ने बताए । चुरे वनलाई मधेसको लाइफ लाइन बुझ्न सरकासँग अपिल गर्दै भने, सरकारले प्रदेशलाई समृद्ध बनाउन कृषि उत्पादन बढाउन विशेष योजना ल्याउने प्रतिवद्धता जनाएको छ । तर चुरे संरक्षण गर्न नसके कृष उत्पादन बढ्न सक्दैन, बरु घट्छ । त्यसैले चुरे संरक्षण गर्न जरुरी छ । बेटी बचाउ अभियानको प्रशंसा बैठकमा बाल्दै सांसदहरुले बेटी बचाउ, बेटी पढाउ अभियानको प्रशंसा गरेका छन् । सांसद अनिता यादवले अभियानको प्रशंसा गर्दै दहेज अन्त्य नभएसम्म अभियान सफल नहुने तर्फ गरिन् । उनले दहेज लिने र दिने दुवैलाई कडा कारबाही हुने खालको कानून बनाउन सरकारसँग अपिल गरिन् । साँसद सुरेश मण्डलले पनि बेटी बचाउ, बेटी पढाउ अभियानको जताततै प्रशंसा भइरहेको बताए । उनले यो अभियानसँगसँगै विद्यालय भर्ना अभियान पनि सफल बनाउन जरुरी भएको बताए । बुधवारको संसद बैठकमा मुख्यमन्त्री मोहम्मद लालबाबु राउत र कानूनमन्त्री ज्ञानेन्द्र कुमार यादब अनुपस्थित थिए । उनीहरुलाई पर्खेर मुख्यमन्त्रीको तर्फबाट स्थानीय तहका पदाधिकारी तथा सदस्यहरुले पाउने सुविधाबारे व्यवस्था गर्न लागेको विधेयक र कानूनमन्त्रीको तर्फबाट प्रदेशको सार्वजनिक लिखत प्रमाणिकरण कार्यविधिको सम्बन्धमा व्यवस्था गर्न बनेको विधेयक भूमि कृषि तथा सहकारी मन्त्री शैलेन्द्र यादबले पेश गरेका छन् ।"
गाउँगाउँमा उद्योग खुल्नेछन् : मन्त्री यादव,"सुर्खेतः संघीय सरकारका उद्योग वाणिज्य मन्त्री मात्रिका यादवले आर्थिक समृद्धिका लागि गाउँगाउँमा साना तथा ठूला लगानीका उद्योगहरु खोलिने बताएका छन्।बुधबार बिहान कर्णाली प्रदेशको राजधानी सुर्खेतका सञ्चारकर्मीसँग कुराकानी गर्दै मन्त्री यादवले सबै क्षेत्रमा आवश्यकता अनुसारको उद्योग खोल्न सकेमात्रै देशको समृद्धि हुने बताएका हुन्। सरकारले उद्यौगिक क्रान्तिमार्फत नै नेपालको समृद्धिको परिकल्पना सरकारले गरेको उनको भनाइ थियो। 'उत्पादन बढाउन लघु, साना, मझौला र ठूला उद्योग गाउँगाउँमा स्थापना हुन्छन्, उनले भने, 'उत्पादन वृद्धि भएसँगै देश विकासका लागि आयात घटाउन उद्योगले मदत्त गर्छ, आन्तरिक कच्चा पदार्थको सदुपयोग भई रोजगारी पनि सिर्जना हुन्छ।' मन्त्री यादवले ग्रामीण क्षेत्रमा लगानी भित्र्याउँदै स्थानीय स्तरमै रोजगारी दिलाउने अभियानमा सरकार गम्भीर रहेको उल्लेख गरे। खुल्ला बजार नीतिका कारण नेपाल अन्य मुलुकको बजारका रुपमा रहनुपर्ने अवस्था रहेको उनको भनाइ छ। यस्तै, उनले उद्योग निजीकरणले विगतमा भएका उत्पादनमुलक उद्योगहरु बिक्री गर्ने काम भएको आरोप लगाउँदै अब राज्यले आफ्नै उद्योग स्थापना गर्ने दाबी गरे।आर्थिक र सामाजिक चेतनाका हिसाबले विपन्न मानिएको कर्णाली प्राकृतिक रुपमा सम्पन्न भएको मन्त्री यादवले उल्लेख गरे। 'कर्णाली प्राकृतिक रुपमा सुन्दर हुनुका साथै यहाँ आर्थिक उन्नतीका प्रशस्त सम्भावना पनि छन्,' मन्त्री यादवले भने, 'यहाँको औद्योगिक सम्भावनाको अध्ययन तथा उत्खननलाई सरकारले प्राथमिकता दिनेछ।' नयाँ आर्थिक वर्षदेखि औद्योगिक विकास सुरु हुने भन्दै उनले सरकार, निजी क्षेत्र र जनताको प्रत्यक्ष सहभागितामा उद्योग क्षेत्रको विकास हुने बताए। एक फरक प्रशंगमा मन्त्री यादवले देशभरमा विभिन्न क्षेत्रमा लागू भएको सिण्डिकेट हटाउन अवरोध गर्नेहरुसँग सरकारले कुनैपनि सम्झौता नगर्ने दाबी गरे।'विभिन्न क्षेत्रमा सिण्डिकेटले लुट्ने काम भएको छ, सरकार यसको विरोधमा छ,' उनले भने, 'केही व्यक्तिलाई रातारात सम्पन्न बनाउने यस्ता सिण्डिकेटबाट जनतालाई मुक्ति दिलाउन सरकार जस्तोसुकै कदम चाल्न पनि तयार छ।'"
राष्ट्रपतिबाट हनुमान ढोका दरबार क्षेत्रको अवलोकन,"काठमाडौ : राष्ट्रपति विद्यादेवी भण्डारीले हनुमान ढोका दरबार क्षेत्र वरपर हुँदैआएका ऐतिहासिक सम्पदाको पुनःनिर्माणसम्बन्धी गतिविधिको बुधबार अवलोकन गरेकी छन् । गोरखाको बारपाक केन्द्रबिन्दु भई विसं २०७२ वैशाख १२ गते गएको भूकम्पबाट काष्ठमण्डप, हनुमान ढोका दरबारसहित त्यस क्षेत्रका ऐतिहासिक सम्पदामा ठूलो क्षति पुगेको थियो । राष्ट्रपति भण्डारीले बसन्तपुर गद्दी बैठक, काष्ठमण्डप, हनुमान ढोका दरबार परिसरका सम्पदाको पुनःनिर्माणसम्बन्धी गतिविधिको चासोपूर्वक जानकारी लिइन् । अवलोकनपछि राष्ट्रपति भण्डारीले नेपाली संस्कृति र परम्पराअनुसारका ऐतिहासिक सम्पदाको पुनःनिर्माणमा आफ्नो मौलिकतालाई कायमै राखेर अघि बढ्न निर्देशन दिएकी छन् । पुनःनिर्माणको काम ढिलै भए पनि अघि बढेकाले अब यसलाई निरन्तरता दिन राष्ट्रपतिबाट निर्देशन भएको पुरातत्व विभागका महानिर्देशक भेषनारायण दाहालले जानकारी दिए । भूकम्पबाट क्षति भएकामध्ये नौ तल्ले दरबार चीन र गद्दी बैठक अमेरिकाको सहयोगमा निर्माण हुँदैछ भने स्वदेशी लगानीमा काष्ठमण्डप बनाइने छ ।"
प्रधानन्यायाधीश नियुक्तिको समय घर्कियो,"काठमाडौं : प्रधानन्यायाधीशले राजीनामा दिएपछि पद रिक्त भएको मितिले एक महिनाभित्रै अर्को नियुक्ति गरिनुपर्ने संवैधानिक हद सकिएको छ। चैत मसान्तमै म्याद सकिए पनि नयाँ प्रधानन्यायाधीश नियुक्तिका लागि कुनै पहल भएको छैन। संविधानले तोकेभन्दा ११ दिन बढी म्याद घर्किएको छ। तत्कालीन प्रधानन्यायाधीश गोपाल पराजुलीले फागुन ३० गते पदबाट राजीनामा दिएका थिए। पराजुलीको राजीनामा पनि राष्ट्रपति विद्यादेवी भण्डारीबाट सोही मितिमा स्विकृत भइसकेको छ। अहिले न्यायालयका काम कारवाही कायममुकायमको भरमा छ। संविधानको धारा २४८ को उपधारा ३ मा प्रधानन्यायाधीश वा संवैधानिक निकायका प्रमुख र पदाधिकारीको मृत्यु वा राजीनामाका कारण पद रिक्त भएको अवस्थामा रिक्त भएको मितिले एक महिनाभित्र पदपूर्ति हुने गरी नियुक्तिका लागि सिफारिस गरिने व्यवस्था छ। पराजुलीको राजीनामालगत्तै न्याय परिषद्ले प्रधानन्यायाधीशका लागि कायममुकायम प्रधानन्यायाधीश दीपकराज जोशी, वरिष्ठतम् न्यायाधीश ओमप्रकाश मि श्र र चोलेन्द्रशमशेर जबराको नाम संवैधानिक परिषद्मा प्रस्ताव गरेको थियो। परिषद्को प्रस्तावपछि प्रधानमन्त्री अध्यक्ष रहने संवैधानिक परिषद्ले नियुक्तिका लागि सिफारिस गर्ने संवैधानिक व्यवस्था छ। संविधानतः सर्वोच्चमा तीन वर्ष काम गरिसकेका न्यायाधीशलाई प्रधानन्यायधीशमा नियुक्तिका लागि सिफारिस गर्न सकिन्छ। परिषद्ले अभिलेखसमेत संलग्न गरी जोशी, मि श्र र राणाको नाम वरिष्ठता क्रमअनुसार संवैधानिक परिषद्समक्ष प्रस्ताव गरेको हो। प्रधानन्यायाधीशमा नियुक्ति गर्ने प्रयोजनका लागि रोस्टरमा राख्न न्याय परिषद् सचिवबाट अभिलेख संवैधानिक परिषद्मा पठाइएको छ। संविधानको धारा १२९ को उपधारा ३ मा सर्वोच्च अदालतको न्यायाधीश पदमा कम्तीमा तीन वर्ष काम गरेको व्यक्ति प्रधानन्यायाधीशमा नियुक्तिका लागि योग्य हुने भनिएको छ। यद्यपि सर्वोच्चका सबैभन्दा वरिष्ठ न्यायाधीशलाई प्रधानन्यायीशमा नियुक्त गर्ने न्यायिक परम्परा छ। संविधानतः प्रधानन्यायाधीश र संवैधानिक निकायका प्रमुख र पदाधिकारी नियुक्तिका लागि प्रधानमन्त्रीको अध्यक्षतामा ६ सदस्यीय संवैधानिक परिषद् रहने व्यवस्था छ। सदस्यमा प्रधानन्यायधीश, प्रतिनिधिसभाका सभामुख, राष्ट्रियसभाका अध्यक्ष, प्रतिनिधिसभामा विपक्षी दलका नेता र प्रतिनिधिसभाका उपसभामुख रहन्छन्। कानुन तथा न्यायमन्त्री पनि सदस्य रहने संवैधानिक प्रावधान छ। परिषद् बैठकको ढिलाइबारे कानुनमन्त्री शेरबहादुर तामाङले काम गर्दागर्दै नभ्याएर ढिलाइ हुन पुगेको प्रतिक्रिया दिए। प्रधानन्यायाधीश सिफारिसका लागि परिषद् बैठकको पहल भइरहेको छ। काम गर्दागर्दै नभ्याएको अवस्था हो, मन्त्री तामाङले अन्नपूर्णसँग भने, प्रक्रियामा छ। अब चाँडै सिफारिस हुन्छ। तामाङले संसदीय सुनुवाइ विशेष समिति गठन नहुँदा पनि ढिलाइ भएको तर्क गरे।"
११ तह चलाउन उस्त कार्यविधि,"विराटनगर : स्थानीय सरकार सञ्चालनका लागि मोरङका १७ मध्ये ११ तहले एकै प्रकारको कार्यविधि बनाएका छन्। स्थानीय सरकार सञ्चालन ऐन २०७४ लाई आधार बनाई मूल अन्तर्वस्तुमा फरक नपर्ने गरी आवश्यक कार्यविधि बनाइएको हो। प्रदेशसभाले स्थानीय तह सञ्चालन तथा अन्य धेरै विषयसँग सम्बन्धित विभिन्न कानुन निर्माणको प्रक्रिया सुरु मात्रै गर्दै छ। प्रदेशसभा बैठकमा हालै गाउँनगरसभा सञ्चालन कार्यविधि विधेयक प्रस्तुत भएको छ। प्रदेश सरकार गठनअघि नै महानगर, उपमहानर, नगरपालिका र गाउँपालिकाले स्थानीय सरकारकै हैसियतमा काम सुरु गरिसकेका छन्। धेरै तहले गाउँनगरसभा सम्पन्न गरिसकेका छन्। उत्तरी मोरङका ९ र दक्षिणका २ स्थानीय तहले मूल अन्तर्वस्तु फरक नपर्ने गरी एकै प्रकारको कार्यविधि बनाएर कार्य सञ्चालनलाई तीव्रता दिएका छन्, सुन्दरहरैंचा नगरपालिकाका मेयर शिवप्रसाद ढकालले भने, धेरै तहले उस्तै कार्यविधिअनुसार नै काम थालिसकेका छन्, कतिपयमा भने कार्यपालिकाले पारित गर्ने पर्खाइ छ। कार्य सञ्चालनमा कठिनाइ नहोस् भनेर सुन्दरहरैंचाले पनि संयुक्त रूपमा निर्माण गरिएको कार्यविधिलाई नै आधार बनाएर नगर कार्यपालिकामा लैजाने तयारी गरेको छ। केन्द्रबाट तय भएका ८४ मध्ये १४ विषयमा उस्तै कार्यविधि बनाएर स्थानीय तह अघि बढेका हुन्। जसमा संयुक्त प्रयोगशाला, विपद् व्यवस्थापन, विपन्न सडक बालबालिका स्याहार केन्द्र, राजस्वको दर र एकीकृत सम्पत्ति कर, अन्तरस्थानीय तह सडक व्यवस्थापन, संयुक्त फोहोर व्यवस्थापन केन्द्र, सडक अधिकार क्षेत्र आदि विषय छन्। ठूला र संयुक्त फाइदा लिन सकिने क्षेत्रमा एकत्रित रूपमा लगानी गर्ने योजना पनि तहले बनाएका छन्। केन्द्रबाट तय भएका ८४ मध्ये १४ विषयमा एकै प्रकारको कार्यविधि बनाएर मोरङका स्थानीय तह अघि बढेका हुन्। पहिले ९ तहका प्रमुख तथा प्रशासकीय अधिकृतको छलफलबाट संयुक्त कार्यविधि तयार भएको थियो, त्यसमा हामीले पनि समर्थन जनाएका छौं, रतुवामाई नगरपालिकाका मेयर रविन राईले भने, परिमार्जन गर्नुपर्ने विषयमा छलफल भएको छ। कति तहले त पारित पनि गरिसकेका छन्। प्रदेश सरकार तथा प्रदेशसभालाई स्थानीय तह सञ्चालनका लागि आवश्यक कानुन, कार्यविधि तथा ऐनका विषयमा छलफल गरी सुझाव दिइएको पनि उनले सुनाए। विराटनगर महानगरपालिका, सुन्दरहरैंचा, बेलाबारी, उर्लाबारी, पथरीशनिश्चरे, लेटाङ, रतुवामाई र सुनवर्षी नगरपालिका एकै प्रकारको कार्यविधि अपनाएका छन्। गाउँपालिकातर्फ मिक्लाजुङ, केराबारी र ग्रामथानले कार्यविधिका कतिपय विषय पारित नै गरेका छन्। दक्षिणी मोरङका रंगेली नगरपालिका, कटहरी, बुढीगंगा, धनपाल र जहदा गाउँपालिका यो प्रक्रियामा सामेल भएका छैनन्। पथरीशनिश्चरेकी उपमेयर उमा विष्टले भूगोल मिल्ने स्थानीय तहले संयुक्त कानुन निर्माणमा जोड दिएको बताइन्। भनिन्, धेर समय, खर्च तथा धेरै किसिमको नहोस् र संयुक्त विषयवस्तु समेटियोस् भनेर संयुक्त कार्यविधिमा जोड दिएका हौं। बेलबारी नगरपालिकाकी उपमेयर ढाकाकुमारी पराजुलीले नगरको समग्र कार्य सञ्चालन तथा अन्य तहसँगको छलफलअनुसार नै कतिपय कार्यविधि बनाएर अघि बढेको जानकारी दिइन्। बेलबारीले शिक्षासँग सम्बन्धित कार्यविधि पारित गरिसकेको छ। भनिन्, स्थानीय तह सञ्चालनका लागि अझै धेरै कानुन बन्न बाँकी नै छन्। रतुवामाईका मेयर राईले तत्काललाई संयुक्त कार्यविधि बनाउने सल्लाहअनुसार अघि बढेको र प्रदेश सरकारका तर्फबाट कानुन आएपछि बाझिने विषयलाई संशोधन गर्न सकिने बताए। प्रदेशसभामा कांग्रेसका सचेतक केदार कार्कीले स्थानीय तहसँग सम्बन्धित धेरै विधेयक सदनमा पेस हुन बाँकी रहेको बताए। भने, स्थानीय तहले बनाउने अहिलेका कार्यविधि अस्थायी प्रकृतिका हुन्। स्थानीय तह प्रदेशले कस्ता कानुन बनाउँदै छ भन्ने पर्खाइमा रहेको उनले सुनाए।"
सांसदले नियमापत्ति गर्दा सभामुख ट्वाल्ल,"पोखरा : प्रदेशसभामा मंगलबार सांसदले नियमापत्ति गर्दा सभामुख नेत्रनाथ अधिकारी निरीह छन् । कांग्रेसबाट निर्वाचित प्रदेश सांसद मेखलाल श्रेष्ठले प्रदेशसभाको विशेष समयमा बोल्दाबोल्दै माओवादी सांसद दीपक कोइराला र एमाले सांसद राजीव पहारीले नियमापत्ति गरेका थिए । सांसद श्रेष्ठले नेपाल कम्युनिस्ट पार्टी स्थापना दिवसका दिन एमाले अध्यक्ष केपी ओलीले खुट्टा ताछेर पनि जुत्ता लगाउनुपर्छ भनेर दिएको अभिव्यक्तिप्रति आपत्ति जनाउँदै विचार राखेका थिए । उनले कार्लमाक्स र लेनिनको नाम उल्लेख नगरी विदेशी नेताको फोटो खोज्ने काम उक्त सभामा भएको भन्दै त्यस्तो राष्ट्रवाद हुन नसक्ने उल्लेख गरेका थिए । सांसद कोइरालाले प्रदेशसभाको विषय र क्षेत्राधिकारभन्दा बाहिर गएर कम्युनिस्ट पार्टीका नेतामाथि अपमान गरेको भन्दै नियमापत्ति प्रकट गरे । पहारीले पनि सांसद श्रेष्ठले क्षमा माग्नुपर्ने बताए । तर, सभामुखले कुनै प्रतिक्रिया दिएनन् । प्रदेशसभा नियमावलीमा सांसदले नियमापत्ति गर्दा सभामुखले कुन नियममा आपत्ति हो उल्लेख गरी बोल्न स्वीकृति दिने उल्लेख छ । तर, सभामुख नेत्रनाथ अधिकारीले न नियमापत्ति गर्ने सांसद कोइराला र पहारीलाई बोल्न स्वीकृति दिए न सांसद श्रेष्ठलाई केही निर्देश गरे । माननीयज्यू तपाईंको समय सकियो भनेर श्रेष्ठलाई भने अनि उनी रोकिए । सांसद श्रेष्ठले प्रदेशसभाको क्षेत्राधिकारबाहिरकै र नियमापत्ति हुने कुरा अभिव्यक्त गरेकै भए पनि कोइराला र पहारी कुन नियममा उल्लंघन भयो भनेर उल्लेख गर्न सकेका थिएनन् । सभामुख नेत्रनाथ अधिकारीको कुनै रुलिङबिनै संसद् शान्त भएपछि संसद्को कार्यक्रम सरासर अघि बढ्यो । सभामुखले उद्योग, पर्यटन, वन तथा वातावरण मन्त्री विकास लम्साललाई संसद्मा उठेका प्रश्नको जवाफ दिन समय उपलब्ध गराएका थिए । लम्सालको जवाफमा कांग्रेस सांसद कुमार खड्काले नियमापत्ति गरे । खड्काले नियमसमेत उल्लेख गर्दै नियमापत्ति गरे । तर, त्यसमा पनि सभामुखले केही बोलेनन् । बरु मन्त्रीले नै प्रसंग फेरे । यसअघि पारित भइसकेको सरकारको नीति तथा कार्यक्रमलाई विपक्षी सांसदले विरोधका लागि विरोध गरेको मन्त्री लम्सालले बताएका थिए । त्यत्तिकैमा सांसद खड्काले पारित भइसकेको विषयबारे फेरि टिप्पणी गर्ने अधिकार मन्त्रीलाई नभएको भन्दै नियमापत्ति गरेका थिए । नीति तथा कार्यक्रमबारे उठेका सवालको जवाफ मुख्यमन्त्रीले यसअघि नै संसद्लाई दिइसकेको र नीति तथा कार्यक्रम पारित भइसकेको खड्काले बताएका थिए । संविधानसभामा सांसद खड्काले रीतपूर्वक नियमापत्ति गर्न सकेका थिए । तर, अघिल्ला २ सांसदले रीत पुर्याएनन् भने सभामुखले त्यस्तो बेला आफूले के गर्नुपर्छ भन्ने नै थाहा पाएनन् ।  प्रदेशसभामा नियमापत्ति गर्दै सांसद राजीव पहारी । कृष्णमणि बराल ।"
