शीर्षक,विवरण
डीपीए बन्द : सही निर्णय,"सरकारले संयुक्त राष्ट्रसंघको काठमाडौंस्थित राजनीतिक मामिला विभाग (डिपार्टमेन्ट अफ पोलिटिकल अफेयर्स (डीपीए) बन्द गर्ने स्वागतयोग्य निर्णय गरेको छ। मन्त्रिपरिषद्को निर्णयपछि सरकारले राष्ट्रसंघलाई विभाग हटाउन पत्राचार गरिसकेको छ। नेपालका सन्दर्भमा उपादेयता नहुँदानहुँदै राष्ट्रसंघले सरकारसँग अनुमतिसमेत नलिई झन्डै सात वर्षदेखि उक्त विभाग सञ्चालन गरेको थियो। नेपालका घरेलु मामिलामा विदेशी चासो र संलग्नता अस्वीकार्य भएको बलियो सन्देश सरकारले यो निर्णयमार्फत दिएको छ। छिमेकी, मित्रराष्ट्रका कूटनीतिक नियोग, दाता, दातृ निकाय आदिका सहयोग, सद्भाव नेपाललाई सदैव आवश्यक छ। नेपालको आर्थिक विकास र सबलीकरणमा तिनको भूमिकाको खोजी हुन सक्छ। तर नेपाललाई रणनीतिक अखडाको स्थल बनाउन खोज्ने, अनावश्यक मुद्दा उचालेर द्वन्द्व बढाउने खोज्ने नियत कसैले राख्छ भने त्यो सह्य हुन सक्दैन। यस अर्थमा सरकारले गरेको यो निर्णय सही छ। जातीय, क्षेत्रीय मुद्दा भड्काउँदै सावैभौमसत्ताविरोधी गतिविधि गरेको आरोप उसमाथि लागेको छ। डीपीएको मुख्य काम सदस्य राष्ट्रहरूको निमन्त्रणामा निर्वाचनमा सहयोगी भूमिका निर्वाह गर्नु र राष्ट्रसंघका महासचिवलाई त्यसबारे जानकारी दिनु थियो। तर यो विभागले निर्वाचन पर्यवेक्षणभन्दा बढी चासो नेपालको जातीय, क्षेत्रीय मुद्दामा राख्न थाल्यो, विखण्डनकारी तत्वहरूसँग सम्बन्ध विकास र विस्तार गर्ने मात्रै होइन, दक्षिण एसियाली राष्ट्रहरूको घरेलु राजनीति चासो बढाउन थालेपछि यो विवादको घेरामा तानिएको हो। नेपालमा यतिबेला डीपीए वा यो प्रकृतिका कुनै पनि कार्यालय, विभागको औचित्य छैन। राष्ट्रसंघीय मिसन अनमिनले नेपालको शान्ति प्रक्रियामा एक हदसम्मको सहजीकरण गर्यो। शान्ति प्रक्रियाका मूलभूत मुद्दा सकिइसकेका छन्। सत्य निरूपण र बेपत्ता आयोगका केही कामबाहेक शान्ति प्रक्रिया टुंगिसकेको छ। नेपाली राजनीतिले लामो संक्रमकाल पार गरिसकेर अघि बढेको छ। दुईपटक संविधानसभाको निर्वाचन गरी थुप्रै जटिलता र आरोहअवरोह पार गरेर संघीय गणतन्त्र नेपालको संविधान बनेको छ। संविधानले व्यवस्था गरेअनुसार तीन तह स्थानीय, प्रदेश र केन्द्रको चुनाव सम्पन्न भइसकेको छ। स्थानीय सरकार सञ्चालन भएको एक वर्ष बितिसकेको छ। प्रदेश र केन्द्र सरकार आर्थिक विकास र समृद्धिको नारासहित बढेको छ। इतिहासमै लामो समयपछि मुलुकले दुईतिहाइससहितको बलियो केन्द्रीय सरकार पाएको छ। झीनामसिना राजनीतिक असन्तुष्टिबाहेक मुलुकको सम्पूर्ण ध्यान आर्थिक विकास र समृद्धितिर केन्द्रित छ। यस्तो बेला कुनै त्यस्तो राजनीतिक वा अन्य द्वन्द्व यहा छैन, जसलाई सहजीकरण गर्न अन्तर्राष्ट्रिय उपस्थितिको आवश्यकता परोस्। यो यथार्थ बुझ्दाबुझ्दै राष्ट्रसंघले आफ्नो उपस्थिति कुनै न कुनै रूपमा राख्न खोज्नु जायज होइन। आर्थिक विकास र समृद्धिको यात्रामा हामी निश्चय पनि अन्तर्राष्ट्रिय सहयोग र सद्भाव खोज्छौं, तर रणनीतिक स्वार्थ र चासोका लागि कुनै पनि अन्तर्राष्ट्रिय उपस्थिति स्वीकार्य हुन सक्दैन। राजनीतिक विभाग बन्द गर्ने निर्णय गरेर उक्त सन्देश दिएको छ। माओवादी द्वन्द्व सकिएर मुलुक राजनीतिक रूपान्तरणको बाटोमा बढिरहँदा नया द्वन्द्वको वीजारोपण गर्ने कुचेष्टा कसैले गर्छ भने त्यो निन्दनीय हो। संविधानको पूर्ण कार्यान्वयनको बाटोमा बढिरहँदा अब नेपाल आफ्ना घरेलु मामिला सल्टाउन आफैं सक्षम छ। त्यसका लागि बाह्य चासो र संलग्नता आवश्यक छैन।"
कर्मचारी स्थानीय तहमा पठाउन २४ घण्टे सर्कुलर,"काठमाडौं : संघीय मामिला तथा सामान्य प्रशासन मन्त्रालयले स्थानीय तह र प्रदेशमा सरुवा भएका मातहतका कर्मचारीलाई २४ घण्टाभित्र रमाना दिएर पठाउन सम्बन्धित निकायलाई पत्राचार गरेको छ । मन्त्रालयका सचिव शंकरप्रसाद कोइरालाले विभिन्न मन्त्रालयसहित १८ वटा निकायलाई सोमबार पत्र लेख्दै सरुवा भएका कर्मचारीलाई स्थानीय तह र प्रदेशमा पठाउन पत्राचार गरेका हुन् । संघीय मामिला तथा सामान्य प्रशासनमन्त्री लालबाबु पण्डितले सोमबार मन्त्रिस्तरीय निर्णय गर्दै सबै निकायलाई मातहतका कर्मचारी स्थानीय र प्रदेशमा पठाउन २४ घण्टे सर्कुलर जारी गरेका हुन् । मन्त्रालयले स्थानीय तह र प्रदेशमा कर्मचारी पठाए पनि कैयौं कर्मचारी सोर्सफोर्स लगाउँदै विभिन्न मन्त्रालयमै बस्दै आएका छन् । सामान्यले विभिन्न मन्त्रालयमा रहेका खरिदार सुब्बादेखि उपसचिव स्तरका कर्मचारीलाई स्थानीय तह र प्रदेशमा सरुवा गरेर पठाए पनि सरुवा भएका सयौं कर्मचारी स्थानीय र प्रदेशमा गएका छैनन् । प्रधानमन्त्री तथा मन्त्रिपरिषद् कार्यालयले यसअघि पटकपटक कर्मचारीलाई पठाउन सम्बन्धित मन्त्रालयलाई पत्राचार गर्दै आए पनि ती मन्त्रालयले अटेर गर्दै आएका छन् । संघीय मामिला तथा सामान्य प्रशासन मन्त्रलायले कर्माचारी पठाउन सर्कुलर गरेका निकायमा अर्थ मन्त्रालय, उद्योग मन्त्रालय, जलस्रोत, ऊर्जा तथा सिँचाइ मन्त्रालय, कृषि, खानेपानी, गृह, परराष्ट्र, भौतिक मन्त्रालय, महिला मन्त्रालय, युवा तथा खेलकुद, वन तथा वातावरण, श्रम तथा रोजगार, संस्कृति पर्यटन तथा नागरिक उड्डयन मन्त्रालय छन् । यसैगरी सञ्चार तथा सूचना प्रविधि, सहरी विकास, स्वास्थ्य तथा जनसंख्या, राष्ट्रिय योजना आयोगलाई पनि सरुवा भएका कर्मचारीलाई तत्काल स्थानीय तह र प्रदेशमा पठाउन सर्कुलर गरिएको मन्त्रालयले जानकारी दिएको छ । सरुवा भएर पनि तोकिएको ठाउँमा नजाने कर्मचारीलाई अब विभागीय कारबाही थालिने तयारी गरिएको मन्त्रालयका प्रवक्ता सुरेश अधिकारीले जानकारी दिए । अन्तिम पटक सम्बन्धित मन्त्रालयलाई सरुवा भएका कर्मचारीलाई पठाउन २४ घण्टे पत्र पठाएका छौं । अब पनि कर्मचारी नगए विभागीय कारबाही थाल्छौं, उनले भने । स्थानीय तह र प्रदेशमा कर्मचारी अभाव हुँदा त्यहाँको कामकाज प्रभावित हुँदै आएको छ । सरुवा भएका कर्मचारी विभिन्न बहाना बनाएर लुकिछिपी पुरानै मन्त्रालयमा बस्दै आएका छन् । मन्त्रालयले सरुवा भएका कर्मचारीलाई रमाना नदिने विभागीय प्रमुखलाई समेत कारबाहीका लागि सरकारसमक्ष सिफारिस गर्ने तयारी गरिएको जानकारी दिएको छ । लामो समयअघि स्थानीय तहमा सरुवा भएर पनि कतिपय कर्मचारीले पुरानै निकायबाट तलब सुविधा लिँदै आएकाले अब उनीहरूलाई पुरानो ठाउँबाट तलब सुविधासमेत नदिन ती निकायको ध्यानाकृष्ट गराउने भएको अधिकारीको भनाइ छ । स्थानीय तह र प्रदेशमा सरुवा भएर नजाने कर्मचारीको तलब रोकिने र उनीहरूको सरुवा जुन निकायमा भएको हो, सोही निकायमै तलब पठाउने गरी आवश्यक व्यवस्था मिलाउने तयारी गरिएको उनले बताए । ट्रेड युनियन काज रद्द हुने मन्त्रालयले ट्रेड युनियन काजसमेत रद्द गर्ने भएको छ । मन्त्री पण्डितले ट्रेड युनियन काज रद्द गरी काजमा रहेका कर्मचारीलाई विभिन्न निकायमा खटाउन मन्त्रालयका सचिवलाई निर्देशन दिएको बताइएको छ । मन्त्री पण्डितको निर्देशनसँगै बर्सौंदेखि काजमा रहेका दुई दर्जन ट्रेड युनियनमा आबद्ध कर्मचारीले विभिन्न मन्त्रालय र निकायमा गएर काम गर्नुपर्ने भएको छ । अहिले ती कर्मचारी सामान्य आएर हाजिर गर्ने र राजनीति गर्ने काममा व्यस्त थिए । उनीहरूले कुनै प्रकारको सरकारी काम नगरी तलब बुझ्दै आएका थिए ।"
"प्रहरी बढुवा : भन्ने ट्र्याक रेकर्ड, चल्ने भनसुन","काठमाडौं : नेपाल प्रहरीको हालै भएको एसपी बढुवामा डीएसपी भीम दाहाल छुटे । दाहाल ती प्रहरी अधिकृत हुन्, जसले केन्द्रीय अनुसन्धान ब्युरो (सीआईबी) मा हुँदा चर्चित रानीबारी हत्याकाण्ड सुल्झाएका थिए। तत्कालीन गृहमन्त्री वामदेव गौतमले मन्त्रालयमै पुरस्कृत गरेका थिए दाहाललाई । उनको बढुवा किन भएन ? अहिले प्रहरी वृत्तमा चर्चाको विषय बनेको छ । बढुवाका लागि उनले कतै भनसुन नगरेर हो वा प्रहरीमा उनको ट्र्याक रेकर्ड खराब थियो ? २८ एसपीको दरबन्दीमा ४८ जना दाबेदार भएकाले एसपी बढुवा पेचिलो बनेको प्रहरी अधिकारी नै बताउँछन् । सिरियल नं १ देखि ५ सम्म रहेकालाई तल पारेर अरूलाई बढुवा गरिएको यो घटना प्रहरी संगठनमा पहिलो हो । यसअघिका बढुवामा सिरियल नम्बर तलमाथि परे पनि माथिल्ला पाँचमा रहेका प्रहरी अधिकारीलाई सूचीमा धेरै तल पारिएको थिएन । गत साता बढुवा भएकामध्ये सिरियल नम्बर १ देखि ५ सम्म क्रमशः गंगा पन्त, सविन प्रधान, विश्व अधिकारी, सोमेन्द्रसिंह राठौर र दीपकराज खरेल एसपीमा बढुवा हुँदा अधिकारी ३ नम्बरमै बढुवा भए पनि पन्त १५, प्रधान ११, राठौर ९ र खरेल २४औं नम्बरमा परे । यीमध्ये राठौरले एक करोडभन्दा बढी भारतीय रूपैयाँ बरामद गरेको रेकर्ड गृह मन्त्रालयमै छ । शक्ति केन्द्रलाई प्रभावमा पारेर करिअर बन्छ भन्ने प्रवृत्ति प्रहरीमा मौलाएकाले ट्र्याक रेकर्ड औचित्यमा प्रश्न उठेको छ । हेमन्त मल्ल ठकुरी, पूर्वडीआईजी प्रहरीकै रेकर्डमा रहेको नेपाल निर्माण व्यवसायी महासंघका अध्यक्ष शरद गौचन हत्याकाण्डका आरोपी समात्नसमेत राठौरको भूमिका उल्लेखनीय थियो । काठमाडौंमा हुने अरू ठूला आपराधिक घटना अनुसन्धानमा पनि प्रहरी रेकर्डले उनको भूमिका महŒवपूर्ण देखाउँछ । डीएसपी हुँदा १८ औं नम्बरमा रहेका वसन्त रजौरे एसपी बढुवामा २६औं नम्बरमा परे । उनले संविधानसभा र स्थानीय तहको चुनावमा प्रहरी खटनपटन र व्यवस्थापनमा उल्लेखनीय काम गरेको रेकर्ड अहिले पनि महानगरीय प्रहरी परिसर टेकु र महानगरीय प्रहरी कार्यालय रानीपोखरीमा छ । उनी बढुवा सूचीमा माथि आउने उनकै प्रतिस्पर्धीहरूको अनुमान थियो । तर उनको राम्रो रेकर्डले बढुवामा कुनै काम गरेन । एसपी बढुवा सूचीको चार नम्बरमा रहेका सानुराम भट्टराईले भने धेरै छलाङ मारे । कारण उनी प्रधानमन्त्री केपी शर्मा ओलीका अंगरक्षक हुन् । प्रधानमन्त्री ओलीको निर्देशनमा प्रहरी महानिरीक्षक सर्वेन्द्र खनालले २६ औं (डीएसपी छँदा) नम्बरमा रहेका भट्टराईलाई चार नम्बरमा बढुवा सिफारिस गरे । इलाका प्रहरी कार्यालय मिर्चैया र जिल्ला प्रहरी कार्यालय सिन्धुलीमा कार्यरत रहँदा भट्टराईको रेकर्ड खराब रहेको अभिलेख अहिले पनि प्रहरी मुख्यालयमा सुरक्षित छ । प्रहरी मुख्यालयमै लामो समय कर्मचारी प्रशासन शाखामा बसेका पूर्वएसपी रवीन्द्रनाथ रेग्मी भन्छन्, बढुवाको मूल्यांकन नम्बर दिने क्रममा जहिल्यै पनि ट्र्याक रेकर्डको कुरा गरिन्छ । तर प्रहरी मुख्यालयमा कुनै पनि प्रहरी अधिकृतको ट्र्याक रेकर्ड सुरक्षित छैन । तत्कालको भनसुन र केहीले राम्रा भनिएकाकै राम्रो र खराब भनिदिएकै भरमा खराब भनेर विश्लेषण गरिन्छ, जुन गलत परम्परा हो । बढुवा प्रयोजनका लागि भरिने फारममा शैक्षिक योग्यता, तक्मा र बढुवा समितिले दिइने नम्बर नै राम्रा प्रहरी अधिकृतका लागि बाधक बनेको ठहर रेग्मीको छ । तक्माबापतको अंक बढीमा दुई नम्बर, शैक्षिक योग्यताबापतको अंक बढीमा १० नम्बर र बढुवा समितिले दिने नम्बर बढीमा सात दशमलव पाँच नम्बरमा बढी चलखेल हुने जानकारी रेग्मीले दिए । अहिले प्रहरीमा तक्मा शक्ति केन्द्रकै भरमा पाउँछन्, शैक्षिक योग्यता विषयगत छैनन् र बढुवा समितिले दिने नम्बर पनि शक्तिकेन्द्रकै भरमा जान्छ यसले गर्दा यो पद्धतिलाई सुधार्नुपर्ने देखिन्छ, उनले भने । प्रहरीकै पूर्वडीआईजी एवं प्रहरी विज्ञ हेमन्त मल्ल ठकुरी शक्ति केन्द्रलाई प्रभावमा पारेर करिअर बन्छ भन्ने प्रवृत्ति प्रहरीमा मौलाएकाले ट्र्याक रेकर्ड औचित्यमा प्रश्न उठ्ने गरेको बताउँछन् । उनले प्रहरीको मूल्यांकन गोप्य रहनुपर्ने भएपनि भनसुनमा चल्ने भएपछि आरोपित कुरालाई नै ट्रयाक रेकर्ड बनाउन थालिए त्यसले राम्रा प्रहरी अधिकृतमाथि ठूलो धक्का लाग्ने बताए । बढुवा समितिमा रहेका एक जना एआईजीले कति जनाको रेकर्ड हेर्न भ्याउँछ । कतिलाई त उसले चिनेको पनि हुँदैन । अनि बाहिर आएको सतही कुरालाई आधार बनाएर नम्बर दिन थालियो भने के होला ? , ठकुरी प्रश्न गर्छन्, दबाब र प्रभावले नराम्रा माथि आउने र राम्रा तल झर्ने प्रवृत्ति मौलायो भने यसले शान्ति सुरक्षामा समेत असर गर्छ । प्रहरी केन्द्रीय प्रवक्ता एसएसपी शैलेश थापा क्षेत्रीका अनुसार प्रत्येक प्रहरी कर्मचारीको व्यक्तिगत विवरण फाइल मुख्यालयसँग सुरक्षित रहेको र त्यसलाई नै अहिले नेपाल प्रहरीमा चलनचल्तीको भाषामा ट्र्याक रेकर्ड नाम दिइएको हो । बढुवामा पुरस्कार, दण्ड सजाय, कार्यसम्पादन मूल्यांकन, ज्येष्ठता, भौगोलिक कार्यक्षेत्रको मापदण्डलाई आधार बनाइएको हुन्छ, क्षेत्रीले भने, मापदण्डलाई आधार बनाएर बढुवा गरिएको हो । कसैलाई चित्त बुझ्दैन भने संगठनको नीति नियमभित्र बसेर गुनासो गर्न पाउँछन् । उजुरी दियो कि नम्बर घट्यो बढुवामा चित्त नबुझेपछि उजुरी सुन्ने समितिमा सम्बन्धित प्रहरी अधिकारीले उजुरी दिन पाउने व्यवस्था छ । यो प्रक्रिया दुई वर्षदेखि चलेको छ । तर अहिलेसम्म उजुरी दिनेको नम्बर माथि पुगेको छैन, बरु दुई नम्बर घटेरै आएको छ । खासगरी यो समिति स्थापनाको औचित्य एकातिर र काम अर्कोतिर भएको देखिन्छ । समितिले उजुरी दिने प्रहरी अधिकारी र बढुवामा परेका प्रहरीको रेकर्ड भिडाएर हेर्ने र अंक तलमाथि परे सच्याएर बढुवा गर्न बढुवा समितिलाई निर्देशन दिनुपर्ने हो, रेग्मी भन्छन्, तर ठ्याक्कै उल्टो गरी मापदण्ड बनाइएको छ । उजुरी जस्ले दियो, उसको दुई नम्बर घट्छ र उस्तै परे उसको बढुवा अनिश्चित हुन्छ । प्रहरी प्रवक्ता क्षेत्रीले उजुरी सुन्ने समितिको स्थापना औचित्य ठीक भए पनि उजुरी दिने प्रहरी कर्मचारीको प्रवृत्ति गलत भएको दाबी गरे । अहिले बढुवामा धेरै असन्तुष्टि जनाउँछन् । अनि मूल्यांकन पद्धतिलाई नै असर पर्ने गरी पटकपटक उजुरी दिएर बढुवा प्रक्रिया नै रोक्ने दाउपेच हुन्छ, क्षेत्रीले भने, पुछारमा रहेकालाई एक नम्बरमा बढुवा चाहिन्छ । सतही रूपमा उजुरी हालेपछि कसरी फेरबदल हुन्छ ? समितिले उजुरवालाकै विरुद्ध निर्णय गर्नुपर्छ भनेर मापदण्ड बनेको पनि छैन । डकुमेन्टका आधारमा निर्णय भइरहेका छन्"
कांग्रेस जिल्ला कार्यसमितीहरु सभापति भेलाको तयारीमा,"काठमाडौं : कांग्रेसका जिल्ला कार्यसमितिहरूले असार पहिलो साता हुने जिल्ला सभापति भेलाको तयारी थालेका छन् । जिल्ला सभापतिहरूले जिल्लास्थित पार्टीका सबै तप्कासँग भेलाका लागि सुझाव र सल्लाह लिन थालेका छन् । डडेलधुरामा शनिबार जिल्ला सम्मेलन आयोजना गरेको थियो । डडेलधुरा कांग्रेसका जिल्ला सभापति कर्णबहादुर मल्लका अनुसार शनिबार पार्टी सभापति शेरबहादुर देउवाले उद्घाटन गरेको सम्मेलनले सभापति सम्मेलनका लागि पार्टी संगठनदेखि समसामयिक राजनीतिक अवस्थाबारे ६ बुँदे धारणा तयार पारेको छ । भक्तपुर कांग्रेसका सभापति दुर्लभ थापाले पनि भेलाका लागि पार्टीका सबै तप्कासँग छलफल सुरु गरिसकेको बताए । उनले भने, हामीले जिल्ला सम्मेलनअघि पूर्वसभापतिदेखि महाधिवेशन प्रतिनिधिसहित स्थानीय तहका जनप्रतिनिधि र सबै तहका उम्मेदवारसँग पालैपालो छलफल राखेका छौं । निर्वाचनलगत्तै काठमाडौं जिल्ला कार्यसमितिले जिल्ला सम्मेलन गरिसकेकाले अहिले सरोकारवालासँग छुट्टाछुट्टै बैठक गरेर सभापति भेलाको एजेन्डा तयार पार्न लागेको काठमाडौं कांग्रेसका सभापति कृष्ण बानियाँले बताए । उनले भने, हामीले छलफल थालिसकेका छौं । उनका अनुसार यसअघि काठमाडौं कांग्रेसको जिल्ला सम्मेलनले तयार पारेको प्रतिवेदन पनि सभापति भेलामा पेस गर्ने तयारी भइरहेको छ । डडेलधुरा कांग्रेस सभापति मल्लका अनुसार शनिबारको सम्मेलनमा कार्यसमिति, भ्रातृ संगठनका प्रमुखहरू, गाउँ र नगरका पार्टी प्रमुखहरू, स्थानीय तहमा निर्वाचित जनप्रतिनिधिहरू र तीनै तहका उम्मेदवारहरू सहभागी थिए । सामूहिक छलफलपछि सभापति भेलाका लागि ६ बुँदे एजेन्डा तयार पारेका छौं, उनले भने, हाम्रो जिल्लाले अधिकारिक रूपमै कांग्रेस हिन्दू राष्ट्रको पक्षमा उभिनु पर्छ भन्ने धारणासमेत तय गरेका छौं । उनका अनुसार डडेलधुरा कांग्रेसले विधान संशोधन, आगामी चुनावमा पार्टीले युवा पुस्तालाई उम्मेदवार बनाउनु पर्ने र सदस्यता वितरणमा एकरूपता ल्याउनु पर्नेलगायत एजेन्डा तय गरेको छ । भक्तपुर कांग्रेसका सभापति थापाका अनुसार सभापति भेलाका लागि पार्टीमा देखिएका समस्या समाधान गरी एकताबद्ध बनाउनु पर्ने माग उठिरहेको छ । उनले भने, हामीले एकदुई दिनभित्रै छलफल निष्कर्षमा पुर्याउँछौं । कांग्रेस प्रवक्ता विश्वप्रकाश शर्माका अनुसार पार्टीको जिल्ला सभापति भेलाका लागि केन्द्रदेखि तल्लो निकायसम्म छलफल भइरहेको छ । उनले भने, हेटौंडामा हुने भेलाको तयारीरूप ९ वटा समिति गठन गरिएको छ । प्रदीप कोइरालाको संयोजकत्वमा प्रचारप्रसार समिति, आनन्द पराजुली संयोजक रहेको सांस्कृतिक एवं अतिथि समन्वय समिति, गोपीलाल विश्वकर्माको संयोजकत्वमा मञ्च व्यवस्थापन समिति, अर्जुन तिवारीको संयोजकत्वमा स्वयंसेवक समिति, बुद्ध लामाको संयोजकत्वमा मिडिया सेन्टर र सचिवालय समिति, राजीव सुवेदीको संयोजकत्वमा स्वास्थ समिति, भरत पराजुलीको संयोजकत्वमा आवास व्यस्थापन समिति, रामबाबु बानियाको संयोजकत्वमा खाद्यान्न प्रबन्ध समिति र विष्णुप्रसाद लामिछानेको संयोजकत्वमा प्रदेश संयोजन समिति गठन गरिएको छ । संघीयता धरापमा कांग्रेस नेताहरूले वर्तमान वामपन्थी सरकार अधिनायकवादतर्फ उन्मुख रहेकाले संघीयता र समावेशीता धरापमा परेको आरोप लगाएका छन् । काठमाडौंमा सोमबार कांग्रेसको भ्रातृ संगठन नेविसंघको काठमाडौं जिल्ला कार्यसमितिद्वारा आयोजित कार्यक्रमा सम्बोधन गर्दै वरिष्ठ नेता रामचन्द्र पौडेल, पूर्वमहामन्त्रीहरू कृष्णप्रसाद सिटौला र प्रकाशमान सिंह तथा युवा नेताहरू गगन थापा र प्रदीप पौडेलले प्रधानमन्त्री केपी ओली अधिनायकवादतर्फ अघि बढ्न थालेको आरोप लगाए । अबको कांग्रेस र युवा विद्यार्थीको भूमिका अन्तरक्रियामा नेताहरूले सरकारको अधिनायकवाद र पार्टीभित्र देखिएको समस्याविरुद्ध एकजुट भएर अघि बढ्नु पर्नेमा जोड दिए । वरिष्ठ नेता पौडेलले अहिलेको कम्युनिस्ट सरकार गठनदेखि नै अधिनायकवाद सुरु भएको भन्दै त्यो कांग्रेसलाई मान्य नहुने बताए । उनले कांग्रेसभित्र धेरै समस्या देखिएको भन्दै पार्टी सभापति शेरबहादुर देउवाको आलोचना गरे । अर्का नेता सिटौलाले सत्तारुढ वामपन्थी घटकहरूका कारण देश द्वन्द्वमा फस्ने जोखिम बढ्दै गएकाले कांग्रेसले प्रतिरोध गर्नु पर्नेमा जोड दिए । उनले भने, लोकतन्त्रलाई नै खतरामा पार्ने गरी सरकार अघि बढिरहेको छ । नेता सिंहले भने पार्टी सभापति देउवाका कारण कांग्रेसले सरकारको सशक्त प्रतिरोध गर्न नसकेको आरोप लगाए । उनले भने, देशमा कम्युनिस्ट र पार्टी सभापतिले अधिनायकवाद लाद्न थालेको देखियो, यी दुवैविरुद्ध संघर्ष गर्नुको विकल्प छैन । युवा नेता थापाले प्रधानमन्त्री ओलीलाई संघीयता र समावेशीता मन नपरेकाले यी दुवै मासिने खेल सरकारले सुरु गरेको आरोप लगाए । उनले भने, जनताले संघीयता ठिक कि बेठिक बहस गर्न सक्छ तर प्रधानमन्त्रीले यसको विरुद्ध बोल्न मिल्दैन । उनले प्रधानमन्त्री ओली जसरी भए पनि संघीयता समाप्त पार्न लागेको दाबीसमेत गरे । अर्का युवा नेता पौडेलले प्रधानमन्त्री ओली देशका लागि काम गर्नभन्दा पनि कसरी कांग्रेस समाप्त पार्न सकिन्छ भन्नेमा लागिपरेको दाबी गरे । उनले भने, प्रधानमन्त्रीले देशका लागि काम गर्ने हो न कि प्रतिपक्षी कमजोर बनाउनतिर लाग्ने हो ।"
कांग्रेस राष्ट्रिय सभाको प्रमुख सचेतकमा सरीता प्रसाई,काठमाडौ : नेपाली कांग्रेसले राष्ट्रियसभा दलको प्रमुख सचेतकमा सरीता प्रसाईलाई मनोनित गरेको छ । यस अघि राष्ट्रियसभा दलको नेतामा सुरेन्द्र पाण्डे मनोनित भइसकेका थिए । मंगलबार पार्टी सभापति तथा संघीय संसदीय दलको नेता शेरबहादुर देउवाले प्रसाईलाई राष्ट्रियसभाको प्रमुख सचेतकमा मनोनित गरेका हुन । प्रतिनिधीसभाको प्रमुख सचेतक वालकृष्ण खाँणले मंगलवार विज्ञप्ति जारी गर्दै सभापति तथा दलको नेता देउवाद्वरा प्रसाई मनोनित भएको जनाइएको छ । कांग्रेसको केन्द्रीय सदस्यसमेत रहेका प्रसाई झापा जिल्लावाट राष्ट्रियसभामा संसद भएकी छन् । यस अघि उनी संविधानसभामा समेत सांसदको भइसकेकी छन् ।
४१ मौलिक हकका एउटै मस्यौदा दर्ता भएन,"काठमाडौं : संवैधानिक व्यवस्थाअनुसार मौलिक हकसम्बन्धी दर्जनौं कानुन असोज २ गतेभित्र संसद्ले पारित गरिसक्नुपर्छ। तर सरकारले हालसम्म एउटा पनि कानुनको मस्यौदा संसद्मा पेस नगरेकाले करिब तीन महिनाभित्र ४१ वटा नयाँ कानुन निर्माण हुनेमा आशंका उब्जिएको छ। संविधान जारी भएको तीन वर्षभित्र मौलिक हक कार्यान्वयनसम्बन्धी सबै कानुन बनाइ सक्नुपर्ने समयसीमा संविधानले निर्धारण गरेको छ। संविधानको धारा ४७ मा भनिएको छ, यस भागद्वारा प्रदत्त हकहरूको कार्यान्वयन गर्न आवश्यकताअनुसार राज्यले संविधान प्रारम्भ भएको तीन वर्षभित्र कानुनी व्यवस्था गर्नेछ। आगामी असोज २ गते संविधान जारी भएको ३ वर्ष पुग्दैछ। तीन महिनाभित्र दर्जनांै कानुन बनाउनुपर्ने भए पनि सरकारले एउटै मस्यौदा पेस नगरेका कारण निर्धारित समयभित्र सबै कानुन निर्माण हुनेमा संघीय संसद्कै पदाधिकारी शंका व्यक्त गर्छन्। समयतालिका नबनाई काम गर्ने हो भने लक्ष्य भेटाउन मुस्किल छ, सचिवालयका एक अधिकारीले भने, सरकारले मस्यौदा नल्याई हामीले मात्र समयतालिका बनाउनुको अर्थ छैन। संघीय संसद्का दुवै सदनका नियमावली पारित भए पनि विषयगत समिति बन्न सकेका छैनन्। विषयगत समितिमा छलफलपछि मात्र कानुन निर्माणले गति लिन्छ। दलहरूले कुन समितिमा बस्ने भनेर सांसदहरूलाई समिति छनोटका लागि आग्रह गरिसकेका छन्, सत्तारुढ नेकपाका सचेतक शान्ता चौधरीले भनिन्, विषयगत समिति गठन प्रक्रिया सुरु भइसकेको छ। कानुनमन्त्री शेरबहादुर तामाङ असोज २ गतेभित्र मौलिक हकसम्बन्धी पहिचान गरिएका सबै कानुन निर्माण गर्ने गरी सरकारले काम गरिरहेको बताउँछन्। सबै मस्यौदाको ड्राफ्ट लगभग अन्तिम चरणमा पुगेको छ, उनले भने, असोज २ को लक्ष्य राखेर काम गरिरहेका छौं। कानुनमन्त्री तामाङका अनुसार मौलिक हकसम्बन्धी ४१ वटा कानुनको मस्यौदा भइरहेको छ। प्रदेशसभालाई २२ र स्थानीय तहलाई ६ वटा कानुनको मस्यौदा बनाएर पठाउने तयारी पनि भइरहेको उनले जानकारी दिए। संविधान कार्यान्वयनसम्बन्धी ७३ वटा कानुन बनेर लागू भइसके पनि मौलिक हकसम्बन्धी एउटै कानुन बनेको छैन। विगतमा कानुन निर्माणसम्बन्धी काम संविधानसभाको हैसियतमा बस्ने संसद्ले गथ्र्यो। तर प्रतिनिधिसभा र राष्ट्रियसभा गरी दुईवटा सदन रहेकाले अब भने कानुन निर्माण प्रक्रिया लम्बिने स्थिति छ। केही मस्यौदा प्रतिनिधिसभा र केही राष्ट्रियसभामा पठाउने तयारीमा छौं, कानुनमन्त्री तामाङले भने, यसो गर्दा दुवै सदनको काम समानान्तर रूपमा अघि बढ्छ। निर्धारित मितिमै कानुन बनाउने काम गरिसक्छौं। संविधान कार्यान्वयनसम्बन्धी ७३ वटा कानुन बनेर लागू भइसके पनि मौलिक हकसम्बन्धी एउटै कानुन बनेको छैन। वैशाख २३ मा सुरु भएको अधिवेशनको एक महिनाभन्दा बढी समय बित्दा पनि सरकारले मौलिक हकसम्बन्धी कानुनको मस्यौदा संसद्मा ल्याउन सकेको छैन। बजेट अधिवेशन भए पनि यसले बजेटसँगै कानुन निर्माणमा क्रियाशील हुनुपर्ने अवस्था छ। सरकारले कानुनका मस्यौदा पेस गर्न नसक्दा संसद्का दुवै सदनमा बजेटसम्बन्धी छलफल मात्र भइरहेको छ। सरकारले हालैमात्र प्रशासकीय अदालत सम्बन्धमा व्यवस्था गर्न बनेको विधेयक राष्ट्रियसभामा दर्ता गरेको संसद्को विधेयक शाखाले जनाएको छ।"
प्रधानन्यायाधीशमा दीपकराज जोशी सिफारिस,काठमाडौं : संवैधानिक परिषद्को मंगलबारको बैठकले कायममुकायम प्रधानन्यायाधीश दीपकराज जोशीलाई प्रधानन्यायाधीशका लागि सिफारिस गरेको छ। प्रधानमन्त्री केपी शर्मा ओलीको अध्यक्षतामा बसेको बैठकले सर्वसम्मत जोशीको नाम सिफारिस गरेको हो। परिषद्ले जोशीको नाम संसदीय सुनुवाइ विशेष समितिमा सुनुवाइका लागि पठाएको छ। सुनुवाइ समितिबाट नाम पारित भएपछि मात्र राष्ट्रपतिबाट नियुक्ति र शपथ हुने संवैधानिक व्यवस्था छ। तत्कालीन प्रधानन्यायाधीश गोपाल पराजुलीले राजीनामा दिएपछि गत फागुन मसान्तदेखि जोशी कामु प्रधानन्यायाधीश बनेका थिए। तनहुँका जोशी २०४८ सालमा कानुन व्यवसायीबाट तत्कालीन पुनरावेदन अदालतको न्यायाधीश हुँदै सेवा प्रवेश गरेका थिए। न्यायपरिषद्ले यसअघि मर्यादाक्रममा सबैभन्दा वरिष्ठ रहेका जोशीसहित सर्वोच्चका न्यायाधीश ओमप्रकाश मिश्र र चोलेन्द्रशम्शेर जबरालाई प्रधानन्यायाधीशका लागि नाम पठाएको थियो।
एक हजार वर्गफिटको नक्सा वडाबाटै,"पोखरा : पोखरा लेखनाथ महानगरपालिकाले १ हजार वर्गफिट क्षेत्रफल भएका भवन निर्माणको इजाजत तथा सम्पन्नको प्रमाणपत्र वडा कार्यालयबाट दिने व्यवस्था मिलाएको छ। यसअघि जुनसुकै भवनको इजाजत तथा सम्पन्नको प्रमाणपत्र लिन सेवाग्रही वडा कार्यालय र महानगर कार्यालयमा पटकपटक धाउनुपर्ने वाध्यता थियो। नक्सा पास तथा सम्पन्नको प्रमाणपत्र दिने अधिकार महानगरका प्रमुख प्रशासकीय अधिकृतमा निहीत रहेकामा उक्त अधिकारलाई वडामा खटिएका इन्जिनियरलाई प्रत्यायोजन गर्दै भवनको नक्सापास र सम्पन्न प्रमाणपत्र वडाबाट दिने व्यवस्था गरिएको हो। स्थानीय सरकार सञ्चालन ऐन २०७४ को परिच्छेद ७, दफा ३३, ३४ र ३५ बमोजिम प्रमुख प्रशासकीय अधिकृतमा निहीत अधिकारलाई वडामा खटिएका इन्जिनियरलाई प्रत्यायोजन गरिएको हो। प्रमुख प्रशासकीय अधिकृत शेषनारायण पौडेलले आफूमा निहीत अधिकारलाई गत जेठ २० देखि वडामा प्रत्यायोजन गरेका हुन्। प्रमुख प्रशासकीय अधिकृत पौडेलले महानगरपालिकाले निर्धारण गरेको मापदण्ड अनुसार १ हजार वर्गफिटसम्मका भवनलाई अस्थायी वा स्थायी इजाजत दिने अधिकार वडामा खटिएका इन्जिनियरलाई दिएको बताए। इजाजत दिइएका भवनको आवश्यक प्रक्रिया पुर्याएर सम्पन्नको प्रमाणपत्र दिने अधिकार पनि वडामा खटिएका इन्जिनियरलाई दिइएको छ। वडा इन्जिनियरले स्वीकृत गरेको नक्सा तथा निर्माण सम्पन्न प्रमाणपत्र दिइएका भवनको अनुगमन महानगरले गर्ने पौडेलले बताए। अनुमगन गर्दा निर्धारित मापदण्ड बमोजिम नभएको पाइएमा र अधिकारको दुरुपयोग गरेमा हदैसम्मको कारबाही गरिने अधिकृत पौडेलले बताए। राजश्व तिर्न वडा कार्यालय नजिकैको बैंकमा राजश्व खाता महानगरले खोल्नेछ, पौडेलले भने, सेवाग्राहीले बैंकमा रकम जम्मा गर्ने र भौचर वडा कार्यालयमा बुझाउने व्यवस्था गरेका छौं। सेवाग्राहीको सुविधाका लागि यो व्यवस्था गरिएको उनले बताए। महानगरपालिकाले ३३ वटै वडामा इन्जिनियर र सब इन्जिनियर खटाइसकेको छ। १ जना इन्जिनियरले २ वटा वडा हर्ने गरी अधिकार दिइएको छ भने सबै वडामा ११ जना सबइन्जिनियर खटाइको छ। जुनसुकै कामका लागि पनि महानगर कार्यालय आउनुपथ्र्यो, योजना महाशाखा प्रमुख तथा वरिष्ठ इन्जिनियर शारदामोहन काफ्लेले भने, नक्सा पासको मात्र नभइ जनताका हरेक कामलाई छिटो, छरितो र सहज बनाउन सिंहदरबारको अधिकारलाई वडासम्म पुर्याउन महानगर प्रयासरत छ। महानगरका इन्जिनियर महेन्द्रबहादुर गोदारले महानगरको यो निर्णय जनताको लागि महत्वपूर्ण भएको बताए। यो निर्णयबाट जनताले ठूलो राहत पाउने उनको भनाइ छ। वडाबाटै घरनक्साको काम भएपछि जनताले राहत पाउनेछन्। यसको महानगरले अनुगमन भने गर्नुपर्छ, उनले भने। महानगरका मेयर मानबहादुर जिसीले आफु निर्वाचित हुनेबित्तिकै जनताको काम छिटो, छरितो र गुनासो नआउने गरी गर्न महानगरका कर्मचारीलाई निर्देशन दिएका थिए।"
मार्क्सवाद र जनवाद सम्बन्धी प्रवचन दिएर फर्किए माधव नेपाल,"काठमाडौं : नेपाल कम्युनिस्ट पार्टीका वरिष्ठ नेता एवं पूर्वप्रधानमन्त्री माधवकुमार नेपाल १० दिने ब्राजिल भ्रमण पूरा गरेर मंगलबार स्वदेश फर्किएका छन्। ब्राजिलको फ्लोरेस्टन फर्नाण्डेज नेशनल स्कूलको अध्ययन भ्रमणमा गएका नेता नेपाल त्यहाँ मार्क्सवादको सिर्जनात्मक प्रयोग र जनताको जनवादसम्बन्धी प्रवचन दिएका थिए। त्रिभुवन विमानस्थलमा सञ्चारकर्मीसँग कुरा गर्दै पूर्वप्रधानमन्त्री नेपालले नेपालमा वामपन्थीको एकताप्रति अन्तर्राष्ट्रिय समुदायले खुशी व्यक्त गरेको जानकारी दिए। नेपालमा कम्युनिस्ट पार्टीको एकता देखेर संसारका कम्युनिस्ट पार्टीहरु चकित परेका छन्, नेता नेपालले पत्रकारसँगको कुराकानीमा भने, नेपालका कम्युनिस्ट पार्टीका विषयमा बताउँदा सबै चकित परे। हामीले नेपालमा कम्युनिस्ट पार्टी शक्तिशाली बनेको जानकारी सबैलाई गराउने एउटा अवसर पाएका छौँ। विमानस्थलमा पत्रकारसँग कुरा गर्दै नेता नेपालले ब्राजिल भ्रमणमा दुई देशको कम्युनिस्ट आन्दोलनका बारेमा अनुभव आदानप्रदान भएको जानकारी नेता नेपालले दिए। भ्रमणका क्रममा त्यहाँका कम्युनिस्ट पार्टीका नेता, सांसद तथा विभिन्न संस्थाका प्रतिनिधिसँग छलफल गरेका थिए। नेपालले त्यहाँको शिक्षा र स्कुल सञ्चालनको विषयमा समेत जानकारी दिएको बताए। पार्टी प्रवक्ता नारायणकाजी नेता बलराम बास्कोटा, प्रवेश पोखरेललगायत नेताका साथ ब्राजिल गएका नेता नेपालले ब्राजिलमा वामपन्थी पार्टी निकट थिङ्क ट्याङकसंस्थाभूमिहिन श्रमिक आन्दोलन (एमएसटी) लामो समयदेखि सञ्चालन गरिरहेको फल्लोरेस्टन फर्नान्डेज नेशनल स्कुलका प्रशिक्षार्थीलाई गत बिहीबार प्रवचन दिएका थिए। एमएसटीका दुई लाख सदस्य रहेका छन्। एमएसटीले सञ्चालन गरेको फल्लोरेस्टन स्कुलबाट विश्वका विभिन्न देशका ४२ हजार नेता कार्यकर्ता दीक्षित भइसकेका छन्। उक्त स्कुलमा यो वर्षबाट पाँचजना नेपाली विद्यार्थी अध्ययनका लागि पुगेका छन्। यस्तो स्कुल सञ्चालनका लागि नेपालमा कति सम्भावना छ भन्ने विषयमा समेत भ्रमण केन्द्रित रहेको नेता नेपालले जानकारी दिए। यो भ्रमणको लक्ष्य भने आगमी वर्ष फेब्रुअरीमा भेनेजुएलामा हुने १५ सय भन्दा बढी कम्युनिस्ट नेताको भेलाको तयारीस्वरुप भएको हो। यही भेलाको तयारीका लागि केही महिनाअघि मात्र नेता नेपाल बंगलादेश गएका थिए।"
अध्यक्ष प्रचण्डले भनेः नेपाली कांग्रेस नभए पनि डेमोक्रेसी चल्छ,"काठमाडौँः नेपाल कम्युनिस्ट पार्टीका अध्यक्ष पुष्पकमल दाहाल प्रचण्डले भौतिक पूर्वाधार निर्माणमा बदमाशी गरेको पाइए आफ्नै घरबेटीलाई पनि कारबाही गर्नुपर्ने बताएका छन् । गृहजिल्ला चितवन पुगेका प्रचण्डले मंगलबार भरतपुरमा आयोजित पत्रकार सम्मेलनमा बोल्दै भने, यहाँ मेरो वा कसैको घरबेटी भन्ने चर्चा गर्नु आववश्यक नै छैन । बदमाशी भएको छ भने कारबाही हुनुपर्छ । म बसेको घरको मान्छेले पनि गल्ती गरेको भए कारबाही हुन्छ । अध्यक्ष प्रचण्डले विकास निर्माणमा ढिलाइ गर्ने ठेकेदारहरुलाई कारबाहीबारे आफूले गृहमन्त्री रामबहादुर थापालाई केही नभनेको बताएका छन् । गृहमन्त्रीलाई बोलाएर मैले केही भनेको छैन, भन्नु पनि जरुरी छैन, गलत गर्नेलाई कारबाही हुनुपर्छ, दाहालले भने, मिडियाले जथाभावी लेखे । बरु अब मिडियाले चाहिँ आफ्नै लागि कोड अफ कन्डक्ट बनाउन जरुरी छ । सरकारले नियन्त्रण गर्न चाहँदैन तर प्रेसको मूल्य मान्यता पालना गरिनुपर्छ । कांग्रेस चाहिँदैन अध्यक्ष दाहालले तीन तिहाइ बहुमतको सरकार हुँदा हुँदै पनि राष्ट्रिय एकता र विकासको संकल्पका लागि राष्ट्रिय जनता पार्टीलाई सरकारमा ल्याउन खोजिएको बताए । उनले देश विकासका लागि कांग्रेस बाहेकका दललाई सरकारमा ल्याएर हातेमालो गर्न चाहेको बताए । कम्तिमा पनि नेपाली कांग्रेसलाई सरकारमा ल्याउनु हुँदैन, ल्याउनु जरुरी पनि छैन, दाहालले भने, बाँकी अन्य दललाई ल्याएमा लोकतन्त्र चल्छ । पुर्खा खोज्दै प्रचण्ड काभ्रेमा नेकपाको पहिलो बैठकमा भ्रष्टाचारविरुद्ध ओली र प्रचण्ड आक्रमक प्रचण्ड दलित भएका भए प्रचण्ड जन्मस्थल अन्नपूर्ण गउँपालिकामा घान्द्रुकमा प्रचण्ड प्रचण्डले भने : अब कार्यकारी राष्ट्रपतीय प्रणाली गृहमन्त्री भन्छन्ः प्रचण्डका घरबेटी ठेकेदारलाई पनि कारबाही गर्छौँ प्रचण्डका घरधनीलाई कारबाही सिफारिस एक दशकमा क्रान्तिकारी परिवर्तन सम्भव छ : प्रचण्ड निर्माण व्यावसाय क्षेत्रको एकाधिकार तोडिन्छ : प्रचण्ड संसद नियमावालीमा दागी सांसदलाई निलम्बनको व्यवस्था नराखेको बारेमा पनि दाहालले कांग्रेसलाई दोष एि । यो नियमवालीमा निलम्वनबाहेक अरु अर्थ लाग्ने खालको भाषा छैन, उनले भने, ऐनमा निलम्बन शब्द राख्ने कुरामा कांग्रेस सहमत भएपछि यस्तो आएको हो । मूल्य वृद्धि रोक्छौँ अध्यक्ष दाहालले पेट्रोलियम पदार्थको मूल्य वृद्धि अन्तर्राष्ट्रिय मापदण्ड अनुसार भएको बताए । उनले अन्य उपभोग्य सामानमा भएको मूल्यवृद्धिलाई सरकारले नियन्त्रणमा ल्याउने पनि जवाफ दिए । सरकारले गियर बढाएर उडान भर्छ अध्यक्ष दाहालले अब सरकारले उडान भर्ने पनि बताए । अहिलेसम्म सरकार पहिलो गियरमा छ, अब गियर बढाउँदै गएर सरकारले उडान भर्छ, उनले भने, हेर्दै जानुस सरकारले अब तीब्र गतिमा काम अघि बढाउँछ । आर्थिक सन्तुलन बनाउने बजेट अध्यक्ष दाहालले छलफल गरेर नै लोकप्रिय बजेट नल्याएको बताए । पाँच वर्षे सरकार भएकाले पहिलो र दोस्रो वर्ष देशको अर्थतन्त्रलाई सन्तुलनमा ल्याएर अर्को वर्षदेखि लोकप्रिय बजेट ल्याउने बताए । बजेट ल्याउँदा समन्वय नभएको होइन, नौ महिने सरकार हुँदा लोकप्रिय बजेट ल्याउने गरिन्थ्यो, उनले भने, अहिले त पाँच वर्षे सरकार छ, त्यसैले लोकप्रिय भन्दा अर्थतन्त्रको सन्तुलन कायम गर्दै बजेट ल्याइएको हो । कार्यकारी राष्ट्रपति पुरानै अध्यक्ष दाहालले कार्यकारी राष्ट्रपतिको बहस नयाँ नभएको बताए । उनले संविधान जारी गर्दैदेखि नै कार्यकारी राष्ट्रपतिबारे छलफल सुरु भएको बताए । कार्यकारी राष्ट्रपति अहिको एजेन्डा हुँदै होइन, उनले भने, संविधान बनाउँदैदेखि कार्यकारी राष्ट्रपति बनाउने कुरा उठेको हो । देशको स्थायित्वका लागि पनि यो अति जरुरी छ ।"
माओवादी मजदुरमा ऋणको पिरलो,"काठमाडौं : नेपाल कम्युनिस्ट पार्टी (नेकपा)ले माउ पार्टी एकतापछि भ्रातृ संगठन एकताको कार्यदल बनाइसकेको छ । तर, तत्कालीन माओवादीको मजदुर संगठनभित्र भने सरकारी कोषको ऋण पिरलो बनेको छ । युवा स्वरोजगार कोषमार्फत आठ वर्षअघि लिएको ऋण तिर्न नसक्दा तत्कालीन माओवादीको भ्रातृ संगठन अखिल नेपाल ट्रेड युनियन महासंघ आन्तरिक विवादमा फसेको हो । ०६८ सालमा महासंघले मजदुर सहिद स्मृति उपभोक्ता सहकारी संस्था लिमिटेडका नाममा ५ करोड रूपैयाँ ऋण लिएको थियो । पेट्रोल पम्प, सहकारी पसल, गाई फार्मलगायत स्वरोजगारमूलक काम गर्ने उद्देश्यले उक्त सहकारीको नाममा मजदुर संगठनले युवा स्वरोजगार कोषबाट राजनीतिक पहुँचका आधारमा ऋण लिएको थियो । राजनीतिक प्रभावका आधारमा ठूलो रकम ऋण लिएको भन्दै त्यतिबेलै आलोचना खेपेको मजदुर संगठनले सावाब्याज नै नतिर्दा अहिले समस्या आएको हो । उसले अहिले पनि ४ करोड ४७ लाख रूपैयाँ तिर्न बाँकी छ । कोषको ऋण तिर्न नसक्नु र लगानी गरेका आयोजना असफल हुनुमा मजदुर नेताहरूको व्यक्तिगत लाभहानी प्रमुख कारण रहेको संगठनभित्रैबाट आरोप लागेको छ । विवाद बढेसँगै महासंघको २५ जेठमा बसेको बैठकले वरिष्ठ उपाध्यक्ष जय कार्कीको नेतृत्वमा ५ सदस्यीय छानविन तथा ऋण असुली समिति गठन गरेको छ । समितिमा मजदुर नेताहरू एसबी थापा, शालिकराम काफ्ले, प्रकाश श्रेष्ठ र घनश्याम ठकुरी सदस्य छन् । नेकपाको पूर्वघटकको मजदुर संगठनले युवा स्वरोजगारको साढे चार करोड ऋण तिर्न पेरिसडाँडाको जग्गा बेच्ने तयारी गर्दैछ संगठनकै योजनामा युवा स्वरोजगारवाट ऋण लिइएको हो, त्यसको लगानी प्रायः डुबेपछि ऋण तिर्न नसकिएको हो, ऋण लिएका मध्येकै एक मजदुर नेता राजन तिमल्सिनाले अन्नपूर्णलाई बताए । २०६५ सालमा तात्कालीन प्रधानमन्त्री डा बाबुराम भट्टराईको कार्यकालमा बेरोजगार र पिछडिएका विपन्न वर्गका युवाहरूलाई देशभित्रै रोजगारी दिने र जीविकोपार्जनलाई सहज बनाउने उद्देश्यका साथ युवा स्वरोजगार कोष गठन भएको थियो । उक्त कोषबाट राजनीतिक प्रभावका आधारमा तत्कालीन मजदुर संगठनले विभिन्न सातभन्दा बढी समूह बनाई ऋण लिएको थियो । ऋण तिर्न नसकेपछि अहिले उक्त संगठनका अध्यक्ष गणेश रेग्मीलगायत नेताहरूले पेरिसडाँडा पार्टी कार्यालयअगाडि मजदुर नेताहरू जय कार्की, अध्यक्ष रेग्मी र बाबुराम गौतमको नाममा रहेको २१ आना जग्गा बिक्री गरेर तिर्ने प्रस्ताव गरेका छन् । केही मजदुर नेताहरूले भने ऋण लिने र खर्च गर्ने काम व्यक्तिगत लाभहानीका आधारमा गरिएकाले संस्थागत जिम्मेवारी लिन नसक्ने बताएपछि छानविन समिति गठन भएको हो । ऋण लिएका विभिन्न समूहमध्ये मजदुर नेता जगत सिंखडाको समूहले मात्र आफ्नो समूहभित्रको ऋण तिरिसकेको छ । अरुको ऋण यथावतै छ । ऋण नतिरिएपछि कतिपय मजदुर नेताहरूको जग्गा रोक्का गर्ने क्रम सुरु भएको छ । तात्कालीन अध्यक्ष शालिकराम जम्मकट्टेल, उषा तिमल्सिनालगायतले आफ्नो व्यक्तिगत नाममा रहेको २ लाख रूपैयाँ ऋण तिरेका छन् । तर समूहको ऋण भने बाँकी छ । पार्टी एकतापछि चलअचल सम्पत्ति संकलन गर्ने र त्यसलाई नेकपाको सम्पत्ति बनाउने पार्टी केन्द्रले सर्कुलर गरेपछि मजदुर संगठनको ऋण यही मौकामा असुल गर्ने योजनामा मजदुर नेताहरू छन् । त्यसकै लागि केही मजदुर नेताहरूले पेरिसडाँडास्थित पार्टी कार्यालय अगाडिको २१ आना जग्गा बेचेर ऋण तिनुपर्ने प्रस्ताव ल्याएको एक मजदुर नेताले अन्नपूर्णलाई बताए । केही मजदुर नेताले भने रुग्ण सहकारीको ऋण मिनाहा गर्ने योजनाअन्र्तगत मजदुर सहिद स्मृति उपभोक्ता सहकारी संस्था लिमिटेडको ऋण पनि मिनाहामा लैजानु पर्ने बताएका छन् । राजस्व सचिव शिशिर ढुंगानाले त्यसरी सहकारीको ऋण मिनाहा नहुने बताए । ढुंगानाले भने, २०४८ सालअगाडि साना किसानका नाममा कृषि विकास बैंकमा भएको ऋणको विषयमा मिनाहाको नीति देखिए पनि अन्यको हकमा कुनै मिनाहाको नीति अहिले राज्यसँग छैन । कसले कति तिर्न बाँकी ? कुमार पन्त: ८ लाख ८८ हजार ५ सय ८६ उषा देवकोटा: ६५ लाख ५२ हजार कृष्णबहादुर अधिकारी: १७ लाख ४८ हजार टीका प्रसाईं: २१ लाख ५८ हजार ९ सय ५१ भूमबहादुर रेग्मी:  १८ लाख भूपाल सापकोटा: १५ लाख ४२ हजार मोहन मगर: ३ लाख ७२ हजार जीवन देवकोटा: ६७ लाख ९७ हजार राजन तिमल्सिना: १६ लाख ५० हजार बाबुराम गौतम: ४६ लाख हीरा थपलिया: २५ लाख"
शेखर कोइराला भन्छन् : कांग्रेसलाई कार्यकारी राष्ट्रपतीय प्रणाली अस्वीकार्य,"काठमाडौं : नेपाली कांग्रेसका नेता डा शेखर कोइरालाले प्रधानमन्त्री ओलीले सातै प्रदेससभामा गएर सम्बोधन गरी दिन खोजेको सन्देशको बारेमा प्रश्न गरेका छन् । शैलजा आचार्यको नवौं स्मृति दिवसमा शैलजा आचार्य आदर्श समाज ले आयोजना गरेको कार्यक्रमलाई संबोधन गर्दै नेता कोइरालाले कांग्रेसले प्रभावकारी भूमिका निर्वाह गर्न नसक्दा मुलुकमा अधिनायकवादको खतरा बढेको बताए । उनले कांग्रेस गुटउपगुटमा रुमल्लिरहेको फाइदा सरकारले लिइरहेकोले मुलुक अधिनायकबादमा जाने खतरा बढेको संकेत गरे । नेता कोइरालाले बालकृष्ण ढुंगेललाई आममाफीका विषयमा प्रभावकारी ढंगले कुरा नराखेर कांग्रेसले गल्ती गरेको बताए । उनले मुलुक निरंकुशतातर्फ अगाडि बढेकाले लोकतन्त्र र संघीयता धरापमा पर्न सक्ने खतरा रहेको बताए । उनले कांग्रेसलाई कार्यकारी राष्ट्रपतीय प्रणाली कुनै पनि हालतमा स्वीकार्य नहुने बताए । कांग्रेस नेता कोइराला भन्छन्,बहुमत तपाईसँग छ , सरकार जसरी चलाउन मन लाग्छ चलाउनोस तर दुईतिहाई बलको आडमा मुलुकको शासन ब्यवस्था नै परिवर्तन गर्न लाग्ने हो त्यसविरुद्ध कांग्रेस जस्तोसुकै आॅधीबेरी ल्याउन तयार छ।'"
चउरमा नगरपालिका,"सिरहा : भौतिक पूर्वाधार अभावका कारण सिरहाको कर्जन्हा नगरपालिका कार्यालय भाडाको घरमा सञ्चालनमा थियो। नगरपालिकाविरुद्ध स्थानीय बागबहादुर दनुवार र ओमप्रकाश महतो अदालत पुगे। उच्च अदालत राजविराजले राजपत्रमा उल्लेखित केन्द्रबाहेक अन्यत्र कहीं कतै कामकाज नगर्ननगराउन आदेश दिएपछि अहिले नगरपालिकाको कामकाज खुला चउरबाट भइरहेको कर्जन्हा गाउँपालिका हुँदा बगहा गाउँस्थित गाविस भवनमा केन्द्र थियो। ०७४ साल जेठ ११ गते नगरपालिका घोषणा भयो। स्थानीय तह निर्वाचन पनि त्यही कार्यालयबाट सम्पन्न भएको थियो। त्यहाँ कार्यालय सञ्चालनका लागि भवन अभाव हुँदा गाउँ कार्यपालिकाको पहिलो बैठकले भाडाको भवनमा नगरपालिका सार्ने निर्णय गरेको थियो। कर्जन्हाका मेयर गंगा पासवानका अनुसार बगहास्थित तीनकोठे भवनमा नगरपालिकाका ११ शाखा र ३६ उपशाखा सञ्चालन गर्न सकिँदैन। यही भवनमा वडा ११ को कार्यालय पनि छ। अदालतको आदेशले भाडाको भवनमा कार्यालय नरहने भयो। काम गर्ने ठाउँ नभएर खुला चउरमै बसेर कामकाज कर्मचारी गर्न बाध्य रहेको उनको भनाइ छ। आर्थिक वर्ष सकिन लाग्दा अरू स्थानीय तहमा धमाधम कामभइरहेको छ, उनले भने, हामीले पनि काम अघि बढाएका थियौं, बीचमै केन्द्र विवादले प्रभावित भयो, अधिकतम बजेट फ्रिज हुने सम्भावना बढ्दै छ। उनका अनुसार नगरपालिका केन्द्र सारिएको थिएन, आफ्नो भवन नबनेसम्म भाडाको भवनमा चालू आवसम्म कार्यालय सञ्चालन गर्ने निर्णय भएको थियो। दलित वर्गको नेतृत्व अपच भएकाले आफूलाई असफल पार्न खोजिएको उनको जिकिर छ। नगरपालिकाको कामकाज व्यवस्थित गर्न कर्जन्हास्थित भाडाको भवनलाई अस्थायी मुकाम कायम गरी कार्यालय सञ्चालन गर्ने सोचमा थियौं, उनले भने, अदालतमा फेरि अवहेलना मुद्दा पयो, हामी बगहाकै तीनकोठे भवनमा कार्यालय सञ्चालन गर्न बाध्य भयौं। केन्द्र सार्दा काम गर्न कठिनाइ भएको छ, प्रभावकारी सेवा प्रवाह गर्न सकिएको छैन। उनका अनुसार यहाँ भवन अभावले चउरमै कुर्सी राखेर काम गर्नुपरिरहेको छ। बिजुली नहुँदा कम्प्युटर पनि चलाउन नसकेको उनको भनाइ छ।"
