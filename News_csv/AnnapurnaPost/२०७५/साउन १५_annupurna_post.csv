शीर्षक,विवरण
खोइ सुशासन ?,"लोकतन्त्रको महत्वपूर्ण पक्ष हो सुशासन। सुशासनको जगमै हरेक देशले विकासको बाटो समात्छ। समृद्धिको सपना यथार्थमा परिणत हुन्छ। सुशासनबिना न लोकतन्त्र सुदृढ हुन्छ न त विकास र समृद्धि प्राप्त हुन्छ। त्यसैले सुशासन जनताको पहिलो अपेक्षा हुन्छ। यही अपेक्षाअनुरूप नेपाली जनताले स्थिर सरकारका लागि मतदान गरेका थिए। स्थिर सरकारको अपेक्षा केवल स्थायित्वका लागि होइन। आमजनतालाई ६६ महिनामा बन्ने र भत्कने सरकारबाट भन्दा पनि त्यो प्रक्रियाले जन्माउने कुशासनको कारणले स्थिरताको मोह भएको हो। अस्थिर सरकारले जस्तै कुशासन नै दिने हो भने स्थिर सरकारको आवश्यकता किन पथ्र्यो र ? विडम्बना वर्तमान स्थिर सरकारले ६ महिना पूरा गर्दैगर्दा पनि सुशासनको लक्षणसम्म देखाउन सकेको छैन। सुशासनका खासगरी ७ वटा आधार हुन्छन्विधिको शासन, पारदर्शिता, जवाफदेहिता, सहमतिउन्मुख, समता र समावेशी, प्रभावकारी सेवाप्रवाह र सहभागितामूलक। वर्तमान सरकार निर्माणपछि जनताले विधिको शासनको अपेक्षा गरेका थिए। तर, ढुंगेल काण्डलगायत घटनाले विधिको शासन स्थापित हुन अझै सकेको छैन भन्ने संकेत दियो। त्यसमाथि संक्रमणकालीन न्यायको सम्बन्धमा प्रस्ताव गरिएको कानुन कमजोर भएकाले पनि सरकारप्रति सन्देह जन्माइदियो। सरकार गठनपछि अपेक्षित रूपमा पारदर्शी बन्न सकेका छैनन् सरकारी निकाय। यातायात क्षेत्रबाट सिन्डिकेट हटाउनकै लागि केकस्ता प्रयास चालिएका छन् भन्ने जानकारी दिइएको छैन। पारदर्शी प्रविधिले स्थापित गर्छ। तर, सरकारी कार्यालयलाई डिजिटलाइज्ड गर्न सरकारले कुनै कार्यक्रम ल्याएको छैन। मन्त्रीहरूसमेत जवाफदेही नभएको उनीहरूको पटकपटकको विवादित वक्तव्यले जनाएको छ। आफूले बोलेगरेका सम्पूर्ण कार्यप्रति जिम्मेवार हुनु जवाफदेही हो। कति निर्णय गरिए र कति कार्यान्वयन गरियो भन्नेले पनि जवाफदेहीको मात्रा मापन गर्छ। अर्कोतर्फ निर्णय प्रक्रियामा सरकारले एकलौटी गरेको प्रतिपक्षको गुनासो छ। जसले सहमतिउन्मुख हुनुपर्ने आधार उल्लंघन गरेको छ। राष्ट्रिय चिकित्सा विधेयकमा देखिएको विवाद त्यसैको एक दृष्टान्त हो। समावेशीको सन्दर्भमा सरकार सुरुदेखि नै विवादित छ। दललाई निर्वाचनताका समावेशी प्रतिनिधित्व गराउन चुकेको आरोप लागेको थियो। नेपाल कम्युनिस्ट पार्टी गठन गर्दा केन्द्रीय समितिमै समावेशी सिद्धान्त सम्बोधन गर्न नसकिएकै हो। त्यसमाथि प्रधानमन्त्री र उक्त पार्टीका अध्यक्षमध्येका एक केपी ओलीले समावेशी शब्दलाई आईएनजीओको मुद्दा भनी गरेको ठाडो उपेक्षाले पनि समावेशीप्रति सरकारको उदासीनता उजागर गयो। कर्मचारी व्यवस्थापन गर्न नसक्नु प्रभावकारी सेवा प्रवाहमा सरकारको सबैभन्दा ठूलो कमजोरी हो। तीन तहमा गएको राज्य संरचनाअनुरूप कर्मचारी समायोजन गर्नुपर्ने सरकारको प्राथमिक जिम्मेवारी थियो। तर, अहिले पनि भंग भएका विभिन्न जिल्ला कार्यालयका कर्मचारी कहाँ हाजिर गर्ने भन्नेमा समेत अलमल छन्। अर्कोतर्फ गाउँपालिका र प्रदेशमा कर्मचारी अभाव भएको समाचार सार्वजनिक भइरहेछ। कर्मचारी समायोजनमा सरकारको ढिलासुस्ती उसको सबैभन्दा ठूलो कमजोरी हो। सहभागितामूलक शासनको अर्थ हो निर्णय प्रक्रिया र कार्यान्वयनमा सम्बन्धित पक्षको सहभागिता। काठमाडौं उपत्यकामै सडक विस्तार क्रममा पटकपटक विवाद हुनु, सरकारले स्थानीय आदिवासी समुदायको प्रदर्शन दमन गर्नुलगायत घटनाले सहभागितामूलक शासन हुन नसकेको देखाउँछ। जति सहभागितामूलक शासन हुन्छ त्यति नै अपनत्व वृद्धि हुन्छ। अपनत्वको भाव उत्पन्न नगराउने सरकारले सुशासन स्थापित गर्न सक्दैन। सुशासन स्थापित गर्ने आफ्नो प्राथमिक जिम्मेवारी भए पनि वर्तमान सरकारले त्यसको प्रारम्भिक संकेतसम्म दिन सकेको छैन। सरकारको मूल्यांकन ६ महिनामै हुन सक्दैन तर बिहानीले दिउँसोको संकेत गर्छ भन्नु पनि त्यत्तिकै स्थापित भएको होइन। सरकारले आफूलाई सफल बनाउने हो भने सुशासन स्थापनामा ध्यान दिन जरुरी छ।"
'राजाको जस्तै शासन खोसिएको पिरले कांग्रेसको भोकनिद्रा हरायो',"काठमाडौँ: नेपाल कम्युनिष्ट पार्टीका अध्यक्ष पुष्पकमल दाहाल प्रचण्डले सरकार बनेको पाँच महिना नबित्दै सरकारविरुद्ध घेराबन्दी गर्न खोजिएको बताएका छन् । शहीद मनोजझपेन्द्र स्मृति दिवसका अवसरमा नेपाल निजामती कर्मचारी संगठनले गरेको सम्मान तथा पुरस्कार वितरण एवम् संघीय निजामति सेवा ऐन र ट्रेड युनियन अधिकार विषयक विचार गोष्ठी कार्यक्रमलाई सम्बोधन गर्दै उनले सरकारविरुद्ध अनावश्यक लाञ्छना लगाउन खोजिएको बताए । 'राजाजस्तै शासन गरी एकाधिकार ठान्नेहरुलाई अहिले हामी सत्तामा पुगेको देखेर बसी खान भएको छैन', अध्यक्ष प्रचण्डले भने, 'निर्वाचनपछि केहीलाई न रातमा निद्रा न दिनमा भोक लाग्न छाडेको छ ।' पूर्वप्रधानमन्त्रीसमेत रहेका अध्यक्ष दाहालले अहिलेको परिस्थितिमा जनता र ट्रेड युनियनको सम्बन्धलाई सुदृढ गर्न नसके क्रान्तिका उपलब्धि उल्टिने बताउँदै क्रान्ति पछिको प्रतिक्रान्ति जब्बर हुने भएकाले सबैले आँखा चनाखो र कान ठाडो पार्नुपर्ने बताए । 'लेनिनले भनेजस्तो क्रान्ति भन्दा १० गुना प्रतिक्रान्ति आउँछ,' उनले भने, 'सबैको अधिकार कटौती गरेर राज गर्न नहुने र कर्मचारी भित्रको एकतालाई अझ मजबुद गर्न जरुरी छ ।' अध्यक्ष दाहालले ट्रेड युनियनलार्इ केही नगर्ने बताए । 'सरकारले ट्रेड युनियनको अधिकार कटौती गर्यो भने किन कटौती गरेको भन्ने प्रश्न आउन सक्छ, उनले अगाडि भने, 'त्यसैले हामी सत्तामा भइहाल्याँै किन अधिकार चाहियो भनेर भएको अधिकार कटौती गर्दैनौँ ।' दुईतिहाइको सरकार भएकाले जनताले अनुभव गर्न खालको काम गर्न ट्रेड युनियन अग्रसर हुनुपर्नेमा जोड दिदैं उनले कर्मचारीतन्त्रले स्वच्छ र पारदर्शी प्रशासन देखाउनुपर्ने बताए । अध्यक्ष दाहालले राज्यले खटाएको जुनसुकै ठाउँमा कर्मचारी जानुपर्ने बताउँदै अहिले एउटा संक्रमणकालको अन्त्य गरिसके पनि संक्रमणकालबाट भने मुक्त हुन नसकेको बताए । निरंकुशतन्त्रको एउटा लडाइँ जितिसकिएको उल्लेख गर्दै उनले अब समृद्धिको लडाइँ बाँकी रहेको बताए । 'मुलुकमा परिवर्तन भए पनि समृद्धि हुन बाँकी रहेको छ', अध्यक्ष दाहालले भने, 'परिवर्तनलाई संस्थागत र संरचनालाई व्यवस्थित गर्न अझ पाँच वर्ष लाग्नेछ ।' उनले मुलुक लोकतन्त्र ल्याउनका लागि कर्मचारीको महत्वपूर्ण भूमिका रहेको भन्दै कर्मचारीको नभई राजनीतिक नेतृत्वको कारण कमीकमजोरी भएको बताए । जनयुद्ध शुरु भएको पाँच वर्षपछि नै नेकपा एमाले र तत्कालीन नेकपा माओवादी एकअर्काका परिपूरक भएर आन्दोलनमा गएको उल्लेख गर्दै उनले दुवै दलका नेताको छलफलले एकअर्कालाई परिपूरकका रुपमा अगाडि बढाएको बताए । अध्यक्ष दाहालले त्यही परिपूरकअनुसार नै १२ बुँदे सहमति, दोस्रो जनआन्दोलन, संविधान सभाको निर्वाचन हुँदै संविधान घोषणा र अहिलेको निर्वाचन भएको पनि बताए । रासस"
रोल्पामा कांग्रेसको विरोध प्रदर्शन : यस्ता छन् नारा,"(लिबाङ) रोल्पा : आर्यघाटले के भन्छ, केपी शर्मा ओलीलाई ले भन्छ, ओली सरकार कस्तो छ, श्री ३ महाराज जस्तो छ, ए ओली किन हान्छौं जनतालाई गोली, ओली तिम्रो पारालेदुःख पाए साराले, मार्सी चामल खाएर जनता मार्न पाईदैन जस्ता नारा लगाउँदै नेपाली कांगे्रसले रोल्पामा विरोध प्रदर्शन गरेका छ। प्रधानमन्त्री केपीशर्मा ओली नेतृत्वको सरकारको विरोध गर्दै कांग्रेसले सदरमुमका लिबाङमा मंगलबार विरोध प्रदर्शन गरेको हो। प्लेकार्ड, ब्यानर, झण्डा बोकेका कांग्रेसका नेता, कार्यकताले चर्को नारा लगाउँदै विरोध प्रदर्शन गरेका हुन्। पूर्व सिंचाई राज्यमन्त्री एवं नेपाली कांग्रेस रोल्पाका सभापति अमरसिंह पुनमगरले सरकारबाट अधिनायकवादी र जनता विरोधी क्रियाकलाप भइरहेकाले विरोध प्रदर्शन गर्नु परेको बताए। सरकारले जनविरोधी निर्णय खारेज गर्नुपर्ने, सर्वसत्तावादी राज्यआतंक बन्द गर्नुपर्ने, महँगी नियन्त्रण गर्नुपर्ने, वृद्धभत्ताका लागि ६५ वर्ष कायम गर्नुपर्ने जस्ता नारा पनि लगाएका छन्। बजारमा विरोध प्रदर्शन गर्दै टुँडिखेल तर्फ लम्किएका उनीहरुले भट्ट होटेल अगाडि औपचारिक सभा गरे। विरोध कार्यक्रमलाई सम्बोधन गर्दै कांग्रेस रोल्पाका निवर्तमान सभापति कृष्णबहादुर घर्तीमगरले प्रधानमन्त्री केपी शर्मा ओली अधिनायकवादी भएको आरोप लगाए। सरकारले जनविरोधी कार्य गर्दै गए कांग्रेसका नेता कार्यकर्ता भूमिगत भएर लड्न तयार हुने चेतावनी उनले दिए। पुर्व सांसद लेखनाथ आचार्य र कांग्रेस रोल्पाका पूर्व सभापति माधवप्रसाद आचार्य सरकार स्वेच्छाचारी रहेको आरोप लगाए। नेपाल विद्यार्थी संगठनका अध्यक्ष शेरबहादुर थापाले सरकारले जुम्ला अस्पतालमा सत्याग्रहीमा बसेका डा गोविन्द केसीलाई बलप्रयोग गरेकोप्रति निन्दा गरे।"
भारतसँगको सहकार्य कार्यान्वयनका लागि दुई पक्षीय संयन्त्र सक्रियः प्रचण्ड,"काठमाडौं : नेपाल कम्युनिस्ट पार्टीका अध्यक्ष पुष्पकमल दाहाल प्रचण्डले नेपाल र भारतबीचको सहकार्यका प्रतिबद्धताको कार्यान्वयनका लागि दुईपक्षीय संयन्त्र सक्रिय हुन थालेको बताएका छन्। कूटनीति र अन्तर्राष्ट्रिय सम्बन्धका लागि एसियाली प्रतिष्ठान तथा नेहरु स्मृति संग्रहालय र पुस्तकालयले आयोजना गरेको 'नेपालभारत सम्बन्धको प्रवर्द्धनका लागि प्रबुद्ध वर्गको भूमिका' विषयक सम्मेलनको मंगलबार यहाँ उद्घाटनका अवसरमा अध्यक्ष प्रचण्डले आपसी सम्बन्ध खुल्ला र प्रगतिशील मानसिकताका साथ साझा स्वार्थका लागि अघि बढाउन आफूहरुले प्रयत्न गरिरहेको बताए। उनले नेपालको स्थिरता, शान्ति र समृिद्ध भारतको पनि स्वार्थको विषय भएको तथा छिमेकीको सहयोग बिना नेपालको समृद्धि हासिल गर्न नसक्ने भएकाले दिगो विकास लक्ष्यको परिधिमा रहेर साझा गन्तव्य पहिल्याउन आवश्यक भएकामा जोड दिए। उनले भने, 'नेपालको गरिबीको अवस्था लामो समयसम्म रहिरहन सक्दैन। छिमेकीले विकास गरिरहँदा हामी पछि पर्न सक्दैनौँ। भारतसँगको समझदारीअनुसार रेल र जलमार्ग हुँदै आर्थिक समृद्धिको यात्रामा अगाडि बढ्न आवश्यक छ।' समान सार्वभौमसत्ता र साझा स्वार्थका आधारमा आपसी सम्बन्ध नयाँ उचाइमा पुग्ने विश्वास व्यक्त गर्दै अध्यक्ष प्रचण्डले भारतीय प्रधानमन्त्री नरेन्द्र मोदीको पछिल्लो नेपाल भ्रमणले सिर्जना गरेको ताजा विश्वासलाई समेत आधार मानेर सहकार्य र सम्बन्धलाई गाढा बनाउन जोड दिए। सो अवसरमा उद्योग, वाणिज्य तथा आपूर्तिमन्त्री मातृकाप्रसाद यादवले दुई देशका प्रधानमन्त्री तहमा पछिल्लो समयमा भएको भ्रमण आदानप्रदानले सम्बन्ध सुध्रिएको बताउँदै दुई देशले गठन गरेको प्रबुद्ध वर्ग समूहले आपसी सम्बन्धलाई नयाँ इतिहासमा लाने गरी प्रतिवेदन दिने उल्लेख गरे। बुद्धिजीवीहरुले नकारात्मक वा सकारात्मक पक्षको मात्रै प्रकाश पारिने प्रवृत्ति अन्त्य गर्न यस्ता सम्मेलनले भूमिका निर्वाह गर्ने बताउँदै उनले नेपाल र भारतबीच जनता र सरकारका बीचमा नजिकको सम्बन्ध भएकाले कहिलेकाहीँ खटपट देखा परेपनि पुनः मिलेर रहने गरेको अवस्थालाई सबैले आत्मसाथ गर्नुपर्नेमा जोड दिए। भारतीय जनता पार्टीका महासचिव श्रीराम माधवले दुई देशबीच संस्कृति, सम्पर्क सञ्जाल र वाणिज्यलगायतका क्षेत्रमा नजिकको जनाउँदै नेपालको बहुमतको स्थिर सरकारले लोकतन्त्रलाई सफल बनाउने अपेक्षा व्यक्त गरे। भारतीय प्रधानमन्त्री मोदीको छिमेकी नीतिले निरन्तरता पाउने बताउँदै आपसी सम्बन्धलाई ज्ञानमा आधारित सम्बन्धका रुपमा पनि विकास गर्न सम्मेलनले योगदान दिने उल्लेख गरे। नेपालका लागि भारतीय राजदूत मञ्जिभसिंह पुरीले पछिल्लो समयमा नेपाली र भारतबीच अरुण ३ परियोजना र वीरगञ्जको संयुक्त चेकजाँचका सम्बन्धमा भएको सम्झौताले आपसी आर्थिक सहकार्य अभिवृद्धि हुने बताए। दुबै देशका बुद्धिजीवी सहभागी सम्मेलनमा विभिन्न सत्रमा राजनीतिक र बुद्धिजीवी क्षेत्रका प्रतिनिधिबीच अन्तर्क्रिया हुनेछ।"
कांग्रेसको जुलुसमा मधेसवादी दलविरुद्ध नाराबाजी,"जनकपुरधाम : वर्तमान सरकारविरुद्ध प्रर्दशनमा उत्रिएको नेपाली कांग्रेसको जुलुशमा कार्यकर्ताले मधेसवादी दलको विरोधमा नाराबाजी गरेका छन्। मंगलबार कांग्रेसको देशव्यापी कार्यक्रम अन्तर्गत जनकपुरमा प्रर्दशन भएको हो। हजारौंको संख्यामा गाउँगाउँबाट जनकपुर आएका कांग्रेस कार्यकर्ता पार्टी कार्यालयमा भेला भएर जुलुसमा सहभागी भएका छन्। जिल्ला प्रशासन कार्यालयबाट सुरु भएको प्रदर्शन प्रशासन कार्यालय पुगेर चर्का नाराबाजी गर्दै अगाडि बढेको थियो। जुलुशमा सहभागी नेता कार्यकर्ताले उपेन्द्र यादव नेतृत्वको संघीय समाजवादी फोरम नेपालको विरोधमा समेत नाराबाजी गरे। मधेसवादी दलको विरुद्धमा नाराबाजी गरिरहेका नेता कार्यकर्ताले मधेसवादी दलले हालसम्म मधेसको अधिकार नदिएको भन्दै संविधानको विरोध गरेको र अहिले सोही संंविधानलाई स्वीकारेर सत्तामा गएको हुँदा आफूहरुले विरोध गरेको बताए। नाराबाजी गर्दै हिँडेका एक कार्यकर्ताले भने, सत्ताको लागि ओली सरकारले मात्र होइन उपेन्द्र यादवले समेत जनतालाई मूर्ख बनाए त्यसैले उनी मधेसका विरोधी हुन्। कांग्रेसको प्रर्दशनलाई दृष्टिगत गर्दै जनकपुरको सुरक्षा व्यवस्था निकै कडा बनाइएको थियो। नेपाल प्रहरी, सशस्त्र प्रहरीलाई व्यापक रुपमा नगरक्षेत्रमा परिचालन गरी सुरक्षाको बन्दोबस्त मिलाइएको थियो। कांग्रेसका जिल्ला सभापति महेशशंकर गिरीलगायत केन्द्रीय सदस्य महेन्द्र यादव, आनन्दप्रसाद ढुंगाना, रामकृष्ण यादवसहितको नेतृत्वमा जुलुस भएको थियो।"
ओलीको बोली र बन्दुकको गोलीले जनताको हित गर्दैन,"भैरहवा : नेपाली कांग्रेस संसदीय दलको प्रमुख सेचतक एवं केन्द्रीय सदस्य बालकृष्ण खाँणले अहिले मुलुकमा प्रधानमन्त्री केपी ओलीको बोली र बन्दुकको गोली मात्र सस्तो रहेको बताएका छन् । ओली सरकारले मुलुकमा बढेको महंगीले जनतालाई जीवनकोपार्जन गर्न समस्या परेको उल्लखे गरे । पेट्रोलियम पदार्थको मूल्य ५ पटक बढ्यो, खेती किसानीको बेला मलको मूल्य बढ्यो, खाद्यन्न त्यस्तै बढेको छ, उनले भने, अहिले सस्तो भनेको ओलीको बोली र गोली मात्रै हो । प्रधानमन्त्री ओलीलाई इंगित गर्दै उनले अधिकार माग्ने जनतालाई गोली नचलाउन आग्रह गरे । तपाईँले चलाएको गोली र बोलीले जनतालाई राहात दिनै सक्दैन, सच्चिनुस । रुपन्देही कांग्रेसले भैरहवामा गरेको विरोध सभालाई सम्बोधन गर्दै उनले उत्तरको प्रधानमन्त्री आए उत्तरको साथमा रहेको भन्ने र दक्षिणको प्रधानमन्त्री आए दक्षिणको साथमा रहेको भन्ने लम्पसारवाद नीति लिएको आरोप लगाउँदै यसले मुलुक समृद्धितर्फ अघि बढ्न नसक्ने ठोकुवा गरे । मधेसको सिमानाको रक्षा केपी ओली नभई मधेसी जनताले गर्दै आएको बताउँदै नेता खाँणले ओलीलाई संविधानको धारा पालना गर्न आग्रह गरे । उनले ओलीको निरंकुशता रोक्नु पर्ने भन्दै संविधानमा सभामुख र उपसभामुख एउटै दलको बन्न नपाइने स्पष्ट व्यवस्था भए पनि ओली सरकार आखाँ चिम्लिएर बसेको बताए ।"
गैससमार्फत पनि नेपालमा चिनियाँ लगानी,"काठमाडौँ : उत्तरी छिमेकी चीनले गैरसरकारी संस्थाहरूमार्फत नेपालमा लगानी बढाउने भएको छ । पछिल्ला दिनमा नेपाल र चीन सरकारबीच द्वीपक्षीय सहकार्य र समझदारी बढिरहेका बेलामा सामाजिक संस्थाको माध्यमबाट पनि चीनले सहयोग बढाउने भएको हो । चिनियाँ गैरसरकारी संस्थाहरूले नेपालमा कार्य गर्ने सहमतिपत्रमा सोमबार दुई देशबीच हस्ताक्षर भएसँगै गैरसरकारी संस्थामार्फत पनि चिनियाँ लगानी नेपाल भित्रिने निधो भएको हो । छ सदस्यीय टोलीको नेतृत्व गर्दै तीनदिने नेपाल भ्रमणमा आइतबार काठमाडौँ आएका चिनियाँ उपविदेशमन्त्री वाङ वाजुङ र महिला बालबालिका तथा जेष्ठ नागरिक मन्त्री थममाया थापाको उपस्थितिमा नेपालका तर्फबाट समाज कल्याण परिषद्का सदस्य सचिव डिल्लीप्रसाद भट्ट र अन्तर्राष्ट्रिय विनिमयका लागि चिनियाँ गैरसरकारी संस्था (सीएनआईई)का तर्फबाट सदस्य सचिव झु रिऊले सहमतिपत्रमा हस्ताक्षर गरे । परिषद् र सिएनआइईबीच भएको सहमतिका आधारमा चिनियाँ गैरसरकारी सस्थाले तीन वर्षसम्म नेपालका गैरसरकारी संस्थासँगै मिलेर लगानी गर्ने छन् । जीविकोपार्जन, स्वास्थ्य सेवा, शिक्षा, सीपमा आधारित तालिम, सामुदायिक विकास र विपद् व्यवस्थापनलगायत क्षेत्रमा काम गर्ने गरी दुई पक्षबीच सहमति भएको हो । प्रारम्भिक चरणमा चीनका ३० वटा गैरसरकारी संस्थाले नेपालका गैरसरकारी संस्थासँग मिलेर काम गर्नेछन् । सन् १९८७ मा महिला अधिकार र मानव तस्करीसम्बन्धी काम गर्ने गरी पश्चिमा लगानीमा एबीसी नेपाल नामको अन्तर्राष्ट्रिय गैरसरकारी संस्था (आईएनजीओ)ले नेपालमा लगानी गरेको थियो । त्यसयता समाज कल्याण परिषद्मा २ सय ३२ आईएनजीओहरूले नेपालमा काम गरिरहेको तथ्यांक छ । चिनियाँ ३० गैरसरकारी संस्थाले समेत नेपालमा लगानी गर्ने सहमति भएपछि यो संख्या २ सय ६२ हुनेछ । सुरुमा सहकार्यका रूपमा प्रवेश गर्ने र विस्तारै आफ्नै आईएनजीओका रूपमा एकल लगानी गर्ने नीतिका साथ विदेशी आईएनजीओहरू नेपालका विभिन्न क्षेत्रमा लगानी गर्ने गरेका छन् । ०४६ सालअघि नै स्थापना भएको एबीसी संस्था आधिकारिक रूपमा चाहिँ प्रजातन्त्र पुनःस्थापनापछि नै नेपालमा दर्ता भएको थियो । ०४६ सालपछिको खुला व्यवस्थामा पश्चिमा लगानीका गैरसरकारी संस्थाहरू प्रभाव अत्यधिक वृद्धि भएको थियो । पछिल्लो समयमा कतिपय संस्थाहरूको कार्यसम्पादन र भूमिका विवादमा पनि आउने परेका छन् । कूटनीतिक क्षेत्रका विज्ञ हिरण्यलाल श्रेष्ठ नेपालमा चिनियाँ लगानीका गैरसरकारी संस्थाको आवागमनबाट आत्तिनु नपर्ने बताउँछन् । नेपाल स्वतन्त्र र सार्वभौम मुलुक भएकाले कुनै देश विशेषले नेपालको सामाजिक क्षेत्रको विकासमा संलग्न हुन पाउने र कुनै अमुक देशले नपाउने भन्ने हुँदैन, श्रेष्ठले भने, उचित माध्यमबाट नेपालको सामाजिक क्षेत्रको विकासका लागि आउनेलाई विरोध गर्नु हुँदैन । चीनका लागि नेपाली पूर्वराजदूत राजेश्वर आर्चायले चिनियाँहरू राजनीतिक रूपमा नेपालमा संलग्न नरहे पनि तल्लो तहसम्म पुग्न गैरसरकारी संस्था उपयोगी हुन सक्ने हुँदा त्यसलाई सचेततापूर्वक अनुगमन गर्नुपर्ने बताउँछन् । यसले हाम्रो निर्भरता विदेशीहरूसँग बढिरहेको देखाउँछ, उनले भने, चिनियाँहरूले विश्वभरि लगानी बढाइरहेकामा नेपालमा रोक्न सक्ने अवस्था छैन । अब हामीसामु विकल्पका रूपमा प्रशासनिक निगरानी बढाउनुको विकल्प छैन । भूराजनीतिक मामिलाका जानकार अरुण सुवेदी नेपालमा गैरसरकारी संस्थामार्फत चिनियाँ लगानी बढ्नु भनेको नेपालले पश्चिमा मुलुकको उपस्थितिलाई सन्तुलनमा राख्ने रणनीतिक हिसाबमा चिनियाँ लगानी बढ्न लागेको हुन सक्ने ठान्छन् । सरकारले गैरसरकारी संस्थालाई न्यूनीकरण गर्नुपर्ने ठाउँमा चिनियाँ लगानीको गैसस पनि नेपालमा बढ्नु चिन्ताको विषय हो, सुवेदीले भने, सरकार उत्पादन क्षेत्र बढाउनुको सट्टा माइन्ड व्यवस्थापनमा लागेको छ । पूर्व कानुन सचिव मोहन बन्जाडे पश्चिमाहरूको चलखेल बढेसँगै चिनियाँ उपस्थिति नेपालमा बढ्न थालेको बताउँछन् । पश्चिमाका धेरै मानिस चिनियाँ सीमाक्षेत्रमा पुगेका र धर्मपरिर्वतनको घटनामा संलग्न रहेको समाचारले सीमा जोडिएको चीनलाई चासो नहुने कुरै भएन, बन्जाडेले भने, त्यसैले दूतावासले मात्रै नियमन गर्न नसक्ने हुँदा गैरसरकारी संस्थाको उपस्थितिमा नेपालमा पश्चिमा चलखेलको निगरानी गर्न चिनियाँहरू पनि गैरसरकारी संस्थामार्फत नेपालमा आउन लागेका हुन् । उनले नेपालको प्रशासनिक कमजोरीका कारण नै चिनियाँ उपस्थिति बढ्न लागेको बाताए । चिनियाँ पक्षले जनाएको सहमति १जनवादी गणतन्त्र चीन र संघीय लोकतान्त्रिक गणतन्त्र नेपालबीचको सम्बन्ध चिनियाँ गैसस परिचालनमार्फत अझ सुदृढ बनाउने । २नेपालमा चिनियाँ विकास सहायता सञ्चालन गर्दा नेपालको कानुनअनुरूप पालना गर्ने । ३ नेपालको नीति तथा योजनालाई सहयोग गर्न नेपाली गैसस र परिषद्लाई साझेदार बनाएर कार्यक्रम सञ्चालन गर्न चिनियाँ गैससलाई कार्यक्रम तर्जुमा र कार्यान्वयनमा सहयोग गर्ने । ४परियोजना चरणमा समाज कल्याण परिषद् र चिनियाँ गैससबीच समन्वय र सूचना सम्प्रेषणमा सहयोग गर्ने । नेपाली पक्षले जनाएको सहमति १नेपाल सरकारको नीति र योजनाका आधारमा विकास कार्यक्रमहरू लक्षित वर्गका लागि सञ्चालन गर्न चिनियाँलाई हार्दिक आमन्त्रण र स्वागत गर्ने । २सरकारी र अन्य नेपालस्थित निकायसँग सम्बन्ध राख्दा सीएनआईईलाई सहयोग र मार्गनिर्देश गर्ने । ३चिनियाँ गैससहरूले नेपालको कानुनी दायरामा प्रवेश गरेपछि प्रचलित नेपाल सरकारको कानुनबमोजिम समाज कल्याण ऐन, यसको नियमावली र निर्देशिकामा व्यवस्था भएबमोजिम चिनियाँ गैससलाई भिसा सिफारिस, साधारण तथा परियोजना सहजीकरण, कार्य अनुमतिमा सहजीकरण र भन्सार छुट सुविधामा सहजीकरण गर्ने । पारस्परिक सहमति १नेपाल सरकार र चिनियाँ सरकारको परराष्ट्र नीतिलाई सम्मान गर्दै विकाश सहायतासम्बन्धी कार्यक्रम सञ्चालन गर्ने । २आवश्यकताअनुसार संयुक्त बैठकका लागि परस्परमा सूचना सम्प्रेषण गर्न सूचना संयन्त्र तयार गर्ने । ३समाज कल्याण परिषद्को संस्थागत विकासका लागि कार्यक्रम सञ्चालन गर्ने । ४ दुई देशबीचमा परस्पर लाभका लागि सांस्कृतिक भ्रमण आदानप्रदान गर्ने ।"
सरकारविरुद्ध सडकमा कांग्रेस (फोटो फिचर),"काठमाडौँः प्रमुख प्रतिपक्षी दल नेपाली कांग्रेसले मंगलबार देशभरका सहरमा केपी ओली नेतृत्वको सररकाविरुद्ध प्रदर्शन गरेको छ । देशका अधिकांश जिल्लामा झरीकाबीच कांग्रेसले कार्यकर्तालाई सडकमा उतारेको हो । कांग्रेसले विरोध प्रदर्शनका क्रममा ओली सरकारको राज्य आतंक बन्द गर्नुपर्ने, महंगी नियन्त्रण गर्नुपर्ने लगायत माग गरेको छ । त्यसैगरी कांग्रेसले भ्रष्टाचार र कुशासनविरुद्ध पनि सडकमा उत्रिनुपरेको जनाएको छ । पोखरास्थित अन्नपूर्णकर्मी कृष्णमणि बरालका अनुसार कांग्रेसले पोखराको पृथ्वी चोकमा सडक अवरुद्ध गरी विरोध सभा गरेको छ । त्यसक्रममा कांग्रेसले सरकारविरुद्ध चर्का नारा पनि लगाएका थिए । त्यसैगरी सिन्धुलीस्थित सहकर्मी राजन गाउँलेका अनुसार कांग्रेसले सदरमुकाम सिन्धुलीमाडीमा पनि विरोध जुलुस निकालेको छ । त्यहाँ शान्तिपूर्णरुपमा विरोध कार्यक्रम भइरहेको छ।कपिलबस्तुस्थित सहकर्मी दीपक आचार्यका अनुसार जिल्लामा शान्तिपूर्णरुपमा कांग्रेसको कार्यक्रम भइरहेको छ । कांग्रेसले सकारको विरोधमा गाउँ गाउँबाट कार्यकर्ता उतारेको छ । सुनसरीस्थित सहकर्मी रत्न आचार्यका अनुसार त्यहाँ पनि अहिलेसम्म कांग्रेसको विरोध प्रदर्शन शान्तिपूर्णरुपमा भइरहेको छ । बाजुरास्थित अन्नपूर्णकर्मी रमित बिकका अनुसार बाजुरा सदरमुकाम मार्तडीमा पनि कांग्रेसका कार्यकर्ता सडकमा उत्रेका छन् । उनीहरुले 'अधिनायकवादी ओली सरकार' सहितको ब्यानरसहित सरकारविरुद्ध नाराबाजी पनि गरेका छन् । धनुषास्थित सहकर्मी मनिका झाका अनुसार दुई नम्बर प्रदेशको राजधानी जनकपुरमा कांग्रेसले शक्ति प्रदर्शन गरेको छ । धनुषाका गाउँ गाउँबाट कार्यकर्ता र सर्वसाधरण ओसारेको कांग्रेसले पार्टी कार्यकर्तासहित सयौँ सहभागी जुलुस निकालेको छ । धादिङस्थित सहकर्मी मनीष दुवाडीका अनुसार सदरमुकाम धादिङ बेसीँमा सयौँ कार्यकर्तासहित कांग्रेसले जुलुस निकालेको छ । त्यहाँ पनि अवस्था सामान्य रहेको छ । भोजपुरस्थित सहकर्मी प्रदीपचन्द्र राईले कांग्रेसले सदरमुकाम भोजपुर बजारमा आफ्ना स्थानीय तहका जननिर्वाचित प्रतिनिधिहरुसहित जुलुस निकालेको छ । परासीस्थित सहकर्मी हरि शर्माका अनुसार नेपाली कांग्रेस पश्चिम नवलपरासीले मंगलबार सदरमुकाम परासीमा विरोध प्रदर्शन गरेको छ । सरकारको अधिनायकवादी तथा जनविरोधी क्रियाकलापको विरुद्ध भन्दै जिल्ला समितिले विरोध प्रदर्शन गरेको हो । त्यसैगरी हाम्रा संवाददाता यादव आचार्यका अनुसार बर्दियाको सदरमुकाम गुलरियामा पनि कांग्रेसले सरकारविरुद्ध प्रदर्शन गरेको छ । कांग्रेस जिल्ला कार्य समितिले राधाकृष्णचोक, जिल्ला प्रशासन कार्यालय, प्रहरी कार्यालय हुँदै बजार परिक्रमा गरीे पिपल चौतारामा कोणसभा गरेको छ । सँगै रोल्पा संवाददाता खेमबहादुर बुढाका अनुसार लिवाङमा कांग्रेसले सरकारविरुद्ध प्रदर्शन गरेको छ । आर्यघाटले के भन्छ, केपी शर्मा ओलीलाई ले भन्छ, ओली सरकार कस्तो छश्री ३ महाराज जस्तो छ, किन हान्छौं जनतालाई गोलीबौलाइसक्यौ ओली, ओली तिम्रो पारालेदुःख पाए साराले, मार्सी चामल खाएर जनता मार्न पाइदैन, जस्ता नारा लगाउँदै कांगे्रसले रोल्पामा विरोध प्रदर्शन गरेको हो । पूर्व सिंचाई राज्यमन्त्री एवं नेपाली कांग्रेस रोल्पाका सभापति अमरसिंह पुनमगरले सरकारबाट अधिनायकवादी र जनता विरोधी क्रियाकलाप भइरहेकोले विरोध प्रदर्शन गर्नु परेको बताएका छन् । सँगै पाँचथर संवाददाता भीम बाँस्कोटाका अनुसार सदरमुकाम फिदिममा समेत सरकारविरुद्ध प्रदर्शन भएको छ । सरकारविरुद्ध कांग्रेस पाँचथरले प्रदर्शन गरेको हो । पानी झरीका बाबजुद पाँचथर कांग्रेसले सदरमुकाम फिदिममा प्रदर्शन गरेको हो । र्यालीपछिको कोणसभालाई कांग्रेस केन्द्रीय सदस्य भिष्मराज आङ्देम्बे, पाँचथर सभापति नरेन्द्रकुमार केरुङ र फिदिम नगरपालिकाका मेयर ओनाहाङ नेम्बाङले सम्बोधन गरे। संवाददाता भगीरथ अवस्थीका अनुसार बैतडीमा पनि कांग्रेसले सरकारविरुद्ध प्रदर्शन गरेको छ । प्रमुख प्रतिपक्षी दल कांग्रेसले सरकार अधिनायकवादको बाटोमा अग्रसर भएको विरोधमा प्रदर्शन गरेको हो । सरकार लोकतान्त्रिक मूल्य मान्यता विपरित हिँडेको कालोबजारी, महंगी बढाएको भन्दै सरकारविरुद्ध प्रदर्शन गर्नु परेको कांग्रेस बैतडी सभापति नरेन्द्रसिंह थापाले बताए ।"
आन्दोलनपछि कर वृद्धिको निर्णयबाट पछि हट्यो वीरगञ्ज महानगर,"वीरगन्ज : चौतफी विरोध र आलोचनापछि वीरगन्ज महानगर कर वृद्धिको निर्णयबाट पछाडि हटेको छ। महानगरपालिकाको दोश्रो नगरसभाले चालु आर्थिक वर्षको साउन १ गतेदेखि लागु हुने गरी विभिन्न शीर्षकमा कर वृद्धि गरेको थियो। नगरवासीको जीवन यापनमै असर पर्ने गरी महानगरपालिकाले कर वृद्धि गरेको भन्दै वीरगन्ज उद्योग वाणिज्य संघ लगायतका विभिन्न व्यवसायीक संघ संस्था र राष्ट्रिय जनता पार्टीसमेत आन्दोलनमा उत्रिएपछि महानगरपालिका कर वृद्धिको निर्णयबाट पछाडि हट्न बाध्य भएको हो। महानगरपालिकाले विभिन्न शीर्षमा गरिएको कर वृद्धि र थप करको निर्णय स्थगीत गर्नका लागि बुधबार कार्यपालिकाको बैठक बोलाएको छ। मंगलबार पत्रकार सम्मेलन गरेर महानगरपालिकाका मेयर विजय सरावगीले कर वृद्धिको विषयमा वीरगन्ज उद्योग वाणिज्य संघ र राजनीतिक दलबाट असन्तुष्टि जनाइएकाले केही शीर्षकमा गरिएको कर वृद्धिको निर्णयमा पुर्न मूल्यांकन र केही शीर्षकको कर तत्कालका लागि स्थगीत गर्न बुधबार कार्यपालिकाको बैठक बोलाइएको जानकारी गराए। वृद्धि भएको करलाई लिएर उद्योग वाणिज्य संघ, राजनीतिक दल र संघ संस्थाले विरोध जनाएका थिए। मेयर सरावगीले भने, केही सन्चार माध्यम र सामाजिक सञ्जालमा महानगरपालिकाले जनतालाई अप्ठ्यारो पार्ने गरी कर र शुल्क बढाएको भनेर हुदै नभएको विषयलाई अनावश्यक प्रचार प्रसार गरियो, जन्म, मृत्यु दर्ता र विवाह दर्ताको सिफारिसमा कुनै पनि कर वृद्धि गरिएको छैन, यी सेवामा पहिलेकै शुल्क यथावत राखिएको छ। तर बाहिर भने वृद्धि गरिएको भनेर भ्रामक प्रचार गरियो। एकीकृत सम्पति कर अन्तर्गत घर जग्गाको करमा केही वृद्धि गरिएको भएपनि यसमा पनि असन्तुष्टि आएपछि अब महानगरपालिकाले मालपोत कार्यालयले रजिष्ट्रेसन पासका क्रममा गर्ने मूल्यांकनलाई नै आधार र मापदण्ड मानेर घर जग्गामा करको दर निर्धारण गर्ने मेयर सरावगीले बताए। मालपोत कार्यालयले एक करोड ८० लाख न्युनतम मूल्यांकन गरेको जग्गाको महानगरपालिकाले चालु आर्थिक वर्षको साउन १ गतेदेखि लागु हुने गरी ६ देखि आठ करोडसम्म मूल्यांकन तोेकेर घर जग्गा कर असुल्ने निर्णय गरेको थियो। मालपोत कार्यालयले पहिले गरेको मूल्यांकनलाई नै आधार र मापदण्ड मानेर घर जग्गामा कर तोक्ने प्रस्ताव कार्यपालिका बैठकमा पेश गर्छौ , यसका साथै वातावरण प्रदुषण तथा सडक मर्मत सुधार शुल्क , डिजेल पेट्रोलमा लगाइएको प्रति लिटर २५ पैसा शुल्क , फलामे छड र सिमेन्टमा लगाइएको शुल्क र कुखुरामा लगाइएको शुल्क स्थगीतका लागि पनि बैठकमा प्रस्ताव पेश गर्छौ, मेयर सरावगीले भने, यदि कार्यपालिका बैठकले कर स्थगीत गर्ने प्रस्ताव बहुमतले पास गर्यो भने पहिलेकै दरमा कर संकलन हुन्छ। विगतका आर्थिक वर्षमा वीरगन्ज महानगरमा व्यवसाय करको अधिकतम सीमा १० हजार रुपैयाँ रहेकोमा यो वर्ष महानगरपालिकाले उक्त करको सीमा दुई लाख तोकेको थियो। त्यो सीमासमेत कार्यान्वयन नहुने भएको छ। केन्द्र सरकारले वीरगन्ज महानगरलाई ४३४४ करोड रुपैयाँ मात्र दिँदै आएको तर वीरगन्जको महानगरपालिकाको साधरण खर्च मात्रै भने ६२६३ करोड रहेको मेयर सरावगीले बताए। नगरवासीको विकासको अपेक्षा ठूलो छ , जनताको त्यही अपेक्षा पुरा गर्नकै लागि महानगरको आन्तरिक आम्दानी कम्तीमा पनि एक अर्ब पुरयाउनु जरुरी देखेर नै हामीले करको दायरालाई केही बढाएका हौँ। तर विरोध र आन्दोलन भयो, अहिले वृद्धि गरिएको कर, स्थगीत गर्दा महानगरलाई २५३० करोड रुपैयाँ घाटा लाग्छ, जसलेगर्दा अब वडाको विकासमा प्रत्यक्ष असर पार्छ।"
प्रस्तावित प्रधानन्यायाधीश जोशीबारे समिति अझै अनिर्णित,"काठमाडौं : प्रस्तावित प्रधानन्यायाधीश दीपकराज जोशीबारे निर्णयार्थ बसेको संसदीय सुनुवाइ समितिको सोमबारको बैठकले पनि कुनै निर्णय लिन सकेन । १० साउनमा सुनवाइका लागि समितिमा पुगेका जोशीबारे ५ दिन बितिसक्दा समिति अनिर्णित रह्यो । समितिको बैठक नै यस बीचमा तीन पटकसम्म बसिसकेको छ । आउँदो बैठक १६ साउन (बुधबार)का लागि तोकिएको छ । समितिले सुनवाइपछि निर्णय दिन यतिका समय विलम्ब गरेको यो पहिलो घटना हो । तर समितिका सभापति लक्ष्मणलाल कर्णले प्रस्तावित प्रधानन्यायाधीशबारे समिति अनिर्णयको बन्दी नबनेको दाबी गरे । समिति अनिर्णयको बन्दी भएको छैन, बुधबार बस्ने बैठकले निर्णय लिनेछ, उनले भने । समितिमा रहेका कांग्रेस सांसदले समय माग गरेकाले बुधबारसम्मका लागि बैठक स्थगित गरिएको सभापति कर्णले जिकिर गरे । कांग्रेस संसदीय दल सचेतक तथा सुनवाइ विशेष समिति सदस्य पुष्पा भुसालले शुक्रबार र आइतबार दुई पटक बैठक स्थगित भएकोले सहमतिका लागि थप केही दिन लिन बैठक स्थगित भएको बताइन् । समिति बैठक बस्नुअघि सोमबार बिहान प्रधानमन्त्री निवास बालुवाटारमा प्रधानमन्त्री एवं नेकपा अध्यक्ष केपी ओली, अर्का अध्यक्ष पुष्पकमल दाहाल, संसदीय दल उपनेता सुवास नेम्वाङलगायत नेताको अनौपचारिक बैठक बसेको थियो । नेकपा सांसद सुमनराज प्याकुरेलले कांग्रेसले प्रस्तावित प्रधानन्यायाधीशबारे सहमति खोज्न भनेपछि बैठक बुधबारसम्म धकेलिएको बताए । उनले बुधबार बस्ने बैठकले सके सर्वसम्मत अन्यथा प्रक्रियामा गएर निर्णय गर्ने दाबी गरे । नेकपा सांसद पूर्णकुमारी सुवेदीले सुनुवाइ समितिले निर्णयका लागि आवश्यक परामर्श गरिरहेको बताइन् । समितिले प्रस्तावित नाम बहुमतबाट अनुमोदन गर्न पाउने भए पनि अस्वीकृत गर्न भने दुईतिहाइ बहुमत चाहिन्छ । गत शुक्रबार नै जोशीबारे निर्णय गर्ने बताइए पनि समितिको बैठक बुधबारसम्म लम्बिएको हो । १५ सदस्यीय समितिमा सत्तारुढ नेकपाका ९, प्रतिपक्षी कांग्रेसका ४ र मधेसकेन्द्री दलका २ सांसद छन् ।"
रामचन्द्र पौडेल भन्छन् : रातोझण्डा ओढ्नेलाई जे गरे पनि छुट छ,"दमौली: नेपाली कांग्रेसका वरिष्ठ नेता रामचन्द्र पौडेलले दीपकराज जोशी प्रधानन्यायाधिश प्रकरणमा कारबाही गर्नुपर्ने भए न्याय परिषदका अध्यक्षलाई कारबाही गर्न सरकारलाई चुनौती दिएका छन् । नेपाली कांग्रेस तनहुँले दमौलीमा गरेको विरोध सभामा बोल्दै उनले प्रधानमन्त्री आफै अध्यक्ष भएको परिषदले जोशीको नाम सिफारिस गरेको भन्दै अहिले आएर प्रमाणपत्रको विवाद झिकिएको बताए । उनले न्यायपालिकामा हस्तक्षेप गर्ने नियतबाट अहिले संसदीय सुनुवाई समितिमार्फत विवाद झिक्नुमा षडयन्त्र लुकेको बताए । संवैधानिक परिषदबाट निर्णय हुँदासम्म विरोध आएन, उनले भने, अहिले आएर कुरा उठाउनु प्रपञ्च हो । उनले यदि जोशी प्रकरणमा कारबाही हुनुपर्ने भए प्रधानमन्त्री ओलीलाई नै कारबाही हुनुपर्ने बताए । रातो झण्डा ओढेपछि जे गरे पनि छुट वरिष्ठ नेता पौडेलले अहिले देशमा अधिनायकवाद आएको महसुस भएको बताए । जेल धाउनुपर्ने ज्यानमारादेखि बलात्कार अभियुक्त, भ्रष्टाचारी आदि अपराध गरेकाले पनि सरकारनिकट भएकै कारण उन्मुक्ति पाएकोप्रति उनले कटाक्ष गरे । तत्कालिन नेकपा माओवादीले लुटेको जग्गालाई समेत बैधता दिन लागिएको भन्दै उनले विरोध गरे । अपराधीहरु जेलमा हुनुपर्ने हो, उनले भने, तर रातो झण्डा ओढ्नेलाई जे गरे पनि छुट छ । तनहुँ सदरमुकाम दमौलीको राजनीतिक थलो अनशन चौतारीमा गरिएको कार्यक्रममा केन्द्रीय सदस्य शंकर भण्डारी र नेता ध्रुव वाग्लेलगायतले बोलेका थिए । गएको प्रदेश तथा संघीय चुनावमा सबै सिट हारेको कांग्रेसले मंगलबार भने आफ्नो शक्ति कमजोर नरहेको छनक दिन शक्ति प्रदर्शन गरेको थियो ।"
आईएनजीओ कस्दै प्रदेश सरकार,"विराटनगर : प्रदेश सरकारले एनजीओ र आईएनजीओ (गैरसरकारी संस्था)लाई थप कस्ने गरी नयाँ कानुन ल्याउन लागेको छ। सामाजिक विकास मन्त्रालयले प्रदेशसभा सचिवालयमा दर्ता गरेको प्रदेश सामाजिक विकास संस्थाको सम्बन्धमा व्यवस्था गर्न बनेको विधेयकमा गैससको काममा थप कडाइ गर्ने प्रावधान राखिएका छन्। स्थानीय तहमा दर्ता गर्नुपर्ने संघसंस्थाबारे विवरण प्रदेशस्तरीय सामाजिक विकास परिषद्मा पठाउनुपर्ने प्रस्ताव गरिएको छ। परिषद्मा सामाजिक विकासमन्त्री वा राज्यमन्त्री अध्यक्ष रहने व्यवस्था छ। प्रदेशका एक वा सोभन्दा बढी कार्यक्षेत्र तोकिएका वा कार्यरत सबै संस्थाले ऐन लागू भएको एक वर्षभित्र परिषद्मा अनिवार्य सूचीकृत हुनुपर्ने छ। अन्य प्रदेशमा दर्ता भएका संस्था पनि सूचीकृत हुनुपर्ने व्यवस्था विधेयकमा छ। सूचीकृत नभएको तर सामाजिक महत्वका विषयमा काम गर्न चाहनेलाई भने परिषद्को सिफारिसमा मन्त्रालयले अनुमति दिने व्यवस्था छ। सूचीकृत संस्थाले स्थानीय तहमा कार्यक्रम वा योजना सञ्चालन गर्न प्रचलित कानुनका अतिरिक्त मन्त्रालयको पूर्वस्वीकृति लिन परिषद्मार्फत प्रस्ताव पेस गर्नुपर्ने छ। ६ महिनाभन्दा बढीका योजनाको अवधि, मुख्य क्रियाकलापको लागतसहित कुल लागत रकम र सो रकम खर्च गर्न संस्थाको आर्थिक स्रोतसाधन प्राप्तिको सम्झौता, भौतिक स्रोतसाधनको विवरण, खरिद प्रक्रिया, जनशक्ति, प्रकार र नियुक्ति प्रक्रिया, परिषद्को सिफारिस, योजना सम्पन्न भएपछि दिगोपना कायम गर्ने उपायलगायत पूर्वविवरण पेस गरेर मात्र कार्यक्रम चलाउन पाइने कानुन बन्दै छ। परिषद्ले १५ दिनभित्र विवरण जाँचबुझ गरी स्वीकृति दिन सक्ने विधेयकमा उल्लेख छ। स्वीकृति दिन नमिल्ने भए कारणसहित परिषद्ले मन्त्रालयलाई जानकारी गराउनुपर्ने छ। मानवीय उद्धार र आकस्मिक सेवाको सन्दर्भमा भने सम्बन्धित निकायसँग सम्पर्क गरी निर्देशन लिएर काम गर्न सक्ने तर यसको जानकारी परिषद्लाई दिनुपर्ने विधेयकमा व्यवस्था छ। सामाजिक विकासमन्त्री जीवन घिमिरेले सामाजिक संघसंस्थासम्बन्धी विधेयक तयार गरी सचिवालयमा दर्ता गरिएको सुनाए। उनका अनुसार ६ महिनाभन्दा कम अवधिको योजनाका लागि पूर्वस्वीकृति नलिए पनि मन्त्रालयसँग समन्वय गर्नुपर्ने छ। १ करोडभन्दा माथि र १० करोडसम्मको योजनामा सामाजिक विकास मन्त्रालयले र त्यसभन्दा माथि प्रदेश सरकारबाट स्वीकृति लिन अनिवार्य गरिएको छ। एक स्थानीय तहभन्दा धेरैमा काम गर्नेले हरेक महिना प्रगति प्रतिवेदन परिषद्मा पेस गर्नुपर्ने, ६ महिनाभन्दा कम समयको योजना भए सात दिनभित्र योजनाको नाम, उद्देश्य, कार्यक्षेत्र, लक्षित समूह, सम्पन्न गरिएको कामको खर्च, अभिलेख आदि स्थानीय तहको वडा तथा स्थान उल्लेख गरी मन्त्रालयमा एकपटक मात्र प्रतिवेदन बुझाउनुपर्ने व्यवस्था पनि विधेयकले गरेको छ। तर, पहिलो चरणमा आसयपत्र दिने संस्था दाताको प्रतिस्पर्धाबाट छानिए मात्र योजना सञ्चालन गर्न योग्य हुने भएकाले पहिल्यै विवरण दिन नसकिने गैरसरकारी संस्था महासंघ प्रदेश १ की उपाध्यक्ष सीता शर्माले बताइन्। मन्त्रालयले पहिल्यै सम्झौता र सुविधा, काम आदिबारे जानकारी गराउन भनेको छ, उनले भनिन्, छनोट भए मात्र सम्झौता हुन्छ अनि विवरण दिन सकिन्छ। संघसंस्थाको विधानको ढाँचासमेत परिषद्ले तोकेबमोजिम हुने र सञ्चालनसम्बन्धी व्यवस्थामा समावेशी बनाउन ३३ प्रतिशत महिला अनिवार्य गरिएको छ। अध्यक्षको अवधि चार वर्ष हुने र एकै व्यक्ति दुईपटकभन्दा बढी अध्यक्ष हुन नसक्ने, एकै परिवारका एकभन्दा बढी सदस्य रहन नपाउने प्रावधान राखिएको छ। सरकारी कोषबाट नियमित तलब लिने पदाधिकारी वा कर्मचारी रहन पाउने छैनन्। अध्यक्ष र कार्यसमिति पदाधिकारीले तलब लिन पाउने छैनन् भने दैनिक भत्ता, सञ्चार, यातायात खर्चमा रोक लगाइएको छैन। अध्यक्ष भइसकेको व्यक्तिले कार्यकाल समाप्त भएपछि सोही संस्थाबाट नियमित तलबभत्ता पाउने कार्यकारी वा प्रमुख कर्मचारीका रूपमा नियुक्ति लिन पाउने छैन। विशेषज्ञ सेवा प्रदान गर्न र त्यसबापत पारि श्रमिक लिन भने रोक लगाइएको छैन। कार्यकारी प्रमुख, लेखा प्रमुख, जिन्सी र खरिदसम्बन्धी काम गर्ने कर्मचारी एकै परिवारका हुन नपाउने व्यवस्था विधेयकमा गरिएको छ। कर्मचारी खुला प्रतिस्पर्धाबाट छनोट गरी नियुक्त गर्नुपर्ने छ। अध्यक्ष र कार्यकारी प्रमुखले नियुक्तिको ६० दिनभित्र सम्पत्ति विवरण परिषद्मा पेस गरेर हरेक वर्ष अध्यावधिक गराउनुपर्ने छ। आईएनजीओले कार्यक्रम चलाउन प्रदेश सरकारको पूर्वस्वीकृति लिनुपर्ने र कर्मचारीमा नेपाली नगारिकलाई प्राथमिकता दिइनुपर्ने, विदेशी लिने भए त्यसको पुस्ट्याइँसहितका कागजात मन्त्रालयमा पेस गर्नुपर्ने भएको छ।"
"१७ वटा कानुन विधेयक समितिमा, पेन्सन फण्डसम्बन्धी विधेयक संसदमा","काठमाडौं : सरकारले निःशुल्क शिक्षा तथा अनिवार्य शिक्षा सम्बन्धी विधेयक, मौलिक हक तथा नागरिकतासम्बन्धीलगायत १७ वटा कानुनका विधेयक छलफलका लागि विधेयक समितिमा पठाएको छ। सरकारले भदौ १ देखि कार्यान्वयनमा आउने मुलुकी संहिताको संशोधन प्रक्रिया समेत अघि बढाउने निर्णय गरेको छ। मन्त्रिपरिषद्को सोमबारको बैठकले मौलिक हक कार्यान्वयनलगायत विभिन्न क्षेत्रका १७ वटा विधेयकलाई समितिमा पठाउने निर्णय गरेको सरकारका प्रवक्ता सञ्चार तथा सूचना प्राविधिमन्त्री गोकुल बास्कोटाले जानकारी दिए। योसँगै विभिन्न क्षेत्रका १७ वटा कानुन तर्जुमाको बाटो खुल्ने छ। बैठकले निजामती कर्मचारीको योगादानमा आधारित पेन्सन फण्डसम्बन्धी विधेयक तथा अपराधसंहितालाई संशोधन गर्ने सम्बन्धी विधेयकलाई संसद्मा पठाउने निर्णय गरेको प्रवक्ता बास्कोटाले जानकारी दिए। अब निजामती कर्मचारीलाई पेन्सन दिँदा उनीहरूको तलबबाट नै केही रकम कटौत गर्ने र केही सरकारले थप गरी पेन्सन फण्ड बनाएर सोही फण्डबाट नै कर्मचारीलाई पेन्सन खुवाइने छ। बैठकले वाणिज्य सन्धि पुनरावालेकनका लागि उद्योग मन्त्रालयका सहसचिव रविशंकर सैजुसहितको ८ सदस्य वार्ता टोली गठन गर्ने र राष्ट्रिय हितलाई ध्यानमा राखी वार्ता गरी हस्ताक्षर गर्ने निर्णय गरेको प्रवक्ता बास्कोटाले जानकारी दिए। मन्त्रिपरिषद्ले समितिमा पठाएका विधेयकमा अपराधपीडित, नागरिकता, अध्यागमन, यातना सम्बन्धी, वातावरण संरक्षण, संकटापन्न वन्यजन्तुको नियन्त्रण सम्बन्धी, सामाजिक सुरक्षा, जातिय भेदभाव, आवासको अधिकार, खाद्य र सुरक्षित मातृत्वसम्बन्धी विधेयक छन्। सचिव सरुवा वढुवा मन्त्रिपरिषद् बैठकले केही सचिवको सरुवा र बढुवा गरेको छ। गण्डकी प्रदेशका कामुसचिव नारायण बिडारीलाई सचिवमा वढुवा गरी त्यही नै पदस्थापन गरिएको छ। यसैगरी महालेखा नियन्त्रक रामकुमार आचार्यलाई प्रधानमन्त्री तथा मन्त्रिपरिषद् कार्यालयमा सरुवा गरी महालेखा नियन्त्रक कार्यालयमा १ नं प्रदेशका प्रमुखसचिव सुरेश प्रधानलाई सरुवा गरिएको छ। यस्तै प्रधानमन्त्री कार्यालयका सचिव वुद्धिबहादुर खड्कालाई महिला बालबालिका तथा ज्येष्ठ नागरिक मन्त्रालयमा सरुवा गरिएको छ।"
सरकारविरुद्ध कांग्रेसको प्रदर्शन आज,"काठमाडौं : प्रमुख प्रतिपक्षी कांग्रेसले सरकारविरुद्ध मंगलबार देशभर प्रदर्शन गर्दै छ। जिल्ला कार्यसमितिहरूको नेतृत्वमा ७७ वटै जिल्ला सदरमुकाममा कांग्रेसले मूल्यवद्धि, कानुनविपरीत निधेषित क्षेत्र घोषणालगायत सरकारी कदमविरुद्ध प्रदर्शनको तयारी गरेको पार्टी प्रवक्ता विश्वप्रकाश शर्माले जानकारी दिए। साउन १ मा कांग्रेस महामन्त्री शशांक कोइरालाले जिल्ला कार्यसमितिहरूलाई निर्देशन दिँदै सरकारविरुद्ध प्रदर्शन गर्ने कार्यक्रम सार्वजनिक गरेका थिए। जिल्ला कार्यसमितिहरूले पनि आआफ्नो जिल्लामा प्रदर्शनका लागि सबै तयारी पूरा गरेका छन्। जिल्ला कार्यसमितिहरूले भ्रातृसंगठन, स्थानीय तहका पार्टी समिति र जिल्लास्थित शुभेच्छुक संस्थासँग मंगलबारको प्रदर्शनका लागि समन्वय गरेको उनीहरूको भनाइ छ।"
राप्रपाको ट्रेड युनियन प्रदेश ७ को संयोजकमा शाही,"काठमाडौं : राष्ट्रिय प्रजातन्त्र पार्टी (राप्रपा)को राष्ट्रिय प्रजातान्त्रिक ट्रेड युनियन महासंघले प्रदेश ७ को संयोजकमा छत्रकुमार शाहीलाई नियुक्त भएका छन् । महासंघले शाहीलाई प्रादेशिक संरचना विस्तारका लागि प्रदेश प्रदेश संयोजकमा नियुक्ति गरेको हो। कैलाली निवासी शाही लामो समयदेखि राप्रपामा आवद्ध छन्। राष्ट्रिय प्रजातान्त्रिक ट्रेड युनियन महासंघ नेपालको प्रादेशिक संरचना विरुतारको क्रममा तपाईंलाई प्रदेश ७ को संयोजकको जिम्मेवारी प्रदान गरिएकोले युनियनप्रति पूर्ण रपमा जिम्मेवार रही कार्य गनृ अनुरोध गर्दै कार्यकाल सफलताको शुभकामना व्यक्त गर्दछु, चिरागमान सिंह कुँवरले जारी गरेको पत्रमा भनिएको छ ।"
केन्द्रको गतिविधि प्रदेश विरोधी,"जनकपुरधाम : प्रदेश २ का सांसदले प्रदेशका काममा अवरोध गरेर संघीय सरकारले संघीयता समाप्त पार्ने षड्यन्त्र गरिरहेको आरोप लगाएका छन्। प्रदेशसभाको २३ औं बैठकमा सोमबार विशेष समय लिएर बोल्ने अधिकांश सांसदले संघीय सरकारको गतिविधि प्रदेशविरोधी रहेको गुनासो गरेका हुन्। केन्द्र सरकारले संघीयता रूचाएको छैन, कांग्रेसका शिवचन्द्र चौधरीले भने, प्रदेश सरकारलाई कुपोषणको सुई लगाएर कुपोषित बनाउने र त्यसपछि संघीयता नेपालको माटोसुहाउँदो छैन भनेर यसलाई खारेज गर्ने षड्यन्त्र केन्द्र सरकारको छ। उनले चुनावका बेला मधेसका मुद्दालाई मत बटुल्न प्रयोग गर्ने दलहरूले अहिले सत्ताको मोहमा मुद्दा बिर्सिएको आरोप लगाए। अधिकारको आन्दोलन भन्दै मधेसकेन्द्रित दलले संविधान जलाएका थिए, उनले भने, आज त्यही संविधान स्वीकार गरी किन सत्तामा पुग्नुपर्यो ? त्यो जनतासामु प्रस्ट हुनुपर्छ। सत्ता समीकरण मिलाउन मधेसविरोधीसँगै हात मिलाउने प्रवृृत्तिले संघीयतालाई धेरै दिन टिकाउन नसक्ने उनको भनाइ थियो। नेकपाका जगतप्रसाद यादवले संघीयता असफल पार्ने षड्यन्त्र भइरहेको हुँदा यसप्रति सबै सचेत हुन आवश्यक रहेको बताए। पहिला पनि बन्दुकका भरमा कर असुली गरिन्थ्यो, उनले भने, अहिले पनि जनभावनालाई महत्व नदिई गरिएको करवृद्धिले संघीयताप्रति नकारात्मक सन्देश दिइरहेको छ। संघीय व्यवस्थामा राहत पाउनुको साटो करदेखि लिएर अपराध र शोषणमा जनता परिरहनुले व्यवस्था नै उपयुक्त होइन भन्ने भ्रम हुन थालेकाले प्रदेश सरकार सचेत हुनुपर्ने उनको भनाइ थियो। विपद् व्यवस्थापनमा ३० करोड प्रदेश २ को विपद् व्यवस्थापन गर्न बनेको विधेयकमा मुख्यमन्त्री विपद् व्यवस्थापन कोष र विपद्पीडित राहत तथा उद्धार कोषको व्यवस्था गर्न ३० करोड लाग्ने उल्लेख देखिएको छ। आन्तरिक मामिला तथा कानुनमन्त्री ज्ञानेन्द्रकुमार यादवले सोमबार सदनमा विधेयकको सैद्धान्तिक पक्षमा छलफलका लागि प्रस्ताव गरेका थिए। सैद्धान्तिक छलफलका क्रममा सांसद शिवचन्द्र चौधरीले प्रदेश सरकारले विपद् व्यवस्थापनका लागि तयार पारेको विधेयकमा गर्नै नसक्ने कुरासमेत उल्लेख भएको भन्दै सच्याउन आग्रह गरे। विपद् जोखिम न्यूनीकरणका लागि भूविज्ञान, भूकम्प विज्ञान, जल तथा मौसम विज्ञान, भौगोलिक सूचना प्रणाली, दूर संवेदन (रिमोट सेन्सिङ) प्रणाली, पूर्वचेतावनी प्रणालीलगायत आधुनिक तथा परम्परागत प्रविधिको अध्ययन, अनुसन्धान गर्ने, गराउने र उपयुक्त प्रविधिको उपयोग गर्ने विधेयकमा उल्लेख छ। तर, यस्ता प्रविधिको प्रयोग केन्द्रमा पनि नभएको अवस्थामा प्रदेश सरकारलाई सहज नरहेको उनको भनाइ थियो। विधेयकमा विभिन्न समिति र उपसमितिको व्यवस्था गरिएको छ, सांसद सुन्दर विश्वकर्माले भने, धेरै समितिले विपद् व्यवस्थापन कार्यलाई सहजभन्दा झन्झटिलो बनाउन सक्छन्। सेवासुविधाका नाममा धेरै आर्थिक भार प्रदेशमा पर्न सक्ने हुनाले सहज रूपमा समिति गठन गर्न उनले सरकारलाई सुझाव दिए। मुख्य न्यायाधिवक्ताको काम, कर्तव्य र अधिकार तथा सेवाका सर्तसम्बन्धी अध्ययन समितिका सभापति शिवचन्द्र चौधरीले समितिको म्याद थपसम्बन्धी प्रस्ताव पेस गरेका थिए। सदनले उक्त प्रस्तावलाई बहुमतले पारित गरेको थियोे।"
सांसदले हटाइदिए मन्त्रीको चाडपर्व भत्ता,"बुटवल : पाँच नम्बर प्रदेशका मुख्यमन्त्री तथा मन्त्रीले चाडपर्वबापतको एक महिनाको तलब सुविधा नपाउने कानुन निर्माण भएको छ। प्रायः मुख्य चाडपर्व खर्च भन्दै एक महिनाको तलब दिने प्रचलन छ। सरकारले १३ महिनाको तलब सुविधासहितको विधेयक सदनमा दर्ता गरे पनि सांसदले चाडपर्वबापतको एक महिनाको तलब पाउने बुँदा हटाइदिएका हुन्। अर्थ, उद्योग तथा पर्यटन समितिले चाडपर्वबापतको सुविधा हटाउँदै सदनमा पेस गरेको प्रविदेन सोमबार पारित भएको छ। यससँगै प्रदेश ५ का मुख्यमन्त्री, मन्त्री तथा सांसद कसैले पनि चाडपर्वबापतको तलब सुविधा नपाउने भएका हुन्। विधेयकको सैद्धान्तिक छलफलका क्रममा सांसदले मन्त्रीले मात्र चाडपर्व मनाउने हो भन्दै प्रश्न गरेका थिए। प्रदेशसभाका सदस्यको सुविधासम्बन्धी विधेयकमा भने सांसदलाई चाडपर्वबापतको भत्ता दिने व्यवस्था छैन। सोमबारको बैठकमा सांसद तुल्सी चौधरीले देशभरि सकारात्मक सन्देश दिन मुख्यमन्त्री तथा मन्त्रीहरूको चाडपर्व खर्च हटाइएको बताए। जनताको काम गर्ने जनप्रतिनिधिले चाडपर्व खर्च लिनुहँुदैन भन्ने सन्देश दिन खोजिएको हो, उनले भने। समितिको बैठकमा भने तलब सुविधाका विषयमा चर्काचर्की बहस भएको थियो। सरकारले सांसदलाई स्वकीय सचिव दिनै नहुने पक्षमा अडान लिएको थियो। सांसदले मन्त्रीलाई मात्र चाडपर्व भत्ता दिन नहुने, दिनै परे सांसदलाई पनि दिनुपर्ने बताएका थिए। अन्तिम समयमा मुख्यमन्त्री शंकर पोखरेल सांसदलाई स्वकीय सचिव दिने विषयमा सहमत भएको एक सांसदले बताए। सोही सहमतिबमोजिम समितिको प्रतिवेदन सदनमा पेस भएको थियो। प्रदेशसभा बैठकले मुख्यमन्त्री तथा मन्त्री, प्रदेशसभाका पदाधिकारी तथा सदस्यहरूको सेवासुविधासम्बन्धी विधेयक पारित गरेको छ। यससँगै मुख्मन्त्री तथा मन्त्री एवं सांसदले तलब लिने बाटो खुलेको छ। मुख्यमन्त्रीले ६० हजार ९ सय ७०, सभामुखले ५३ हजार, मन्त्रीले ५२ हजार, उपसभामुख र प्रतिपक्षका नेताले ५०५० हजार र सांसदले ४५ हजार तलब पाउने भएका छन्। यी विधेयक वैशाखमा पेस भएका थिए। बैठकले प्रदेशसभा सचिवालय गठनसम्बन्धी विधेयकसमेत पारित गरेको छ। यो विधेयक पारितपछि प्रदेशसभामा सचिव नियुक्ति गर्ने बाटो खुलेको छ। सोमबारको बैठकमा आन्तरिक मामिला तथा कानुनमन्त्री कुलप्रसाद केसीले छलफलमा उठेका प्रश्नको जवाफ दिएका थिए। सभामुख पूर्णबहादुर घर्तीले निर्णयार्थ पेस गरेका तीनवटै विधेयक सर्वसम्मतिले पारित भएका हुन्। कांग्रेस सांसदले भने हुन्छ या हुन्न भन्ने कुनै प्रतिक्रिया जनाएका थिएनन्। त्यसअघि कानुनमन्त्री केसीले प्रतिपक्षीले आइतबार गरेको संसद अवरोधका विषयमा सम्बोधन गरेका थिए। कांग्रेसले सभामुख, उपसभामुख तथा प्रदेश नामकरणका विषयमा मुख्यमन्त्रीको जवाफ माग गर्दै बैठक अवरुद्ध गरेको थियो। मन्त्री केसीले संघीयता कार्यान्वयनकै चरणमा प्रदेशको काम सुरु भएको उल्लेख गर्दै नामकरणलगायत विषय समाधान हुँदै जाने बताए। बैठकको विशेष समयमा बोल्दै राजपाकी कल्पना पाण्डेले महिला हिंसाको विषयमा सरकार कठोर हुनुपर्ने माग गरिन्। मधेस आन्दोलनका क्रममा भएका घाइते र मृतकका परिवारलाई राहतका विषयमा पनि सरकार गम्भीर हुनुपर्ने उनको भनाइ थियो। कांग्रेसकी रिना नेपालले कपिलवस्तुका प्रतिनिधिसभाका सांसद अभिषेकप्रताप शाहविरुद्ध गलत लान्छना लगाइएको बताइन्। शुक्रबारको बैठकमा कपिलवस्तुका सांसद विष्णु पन्थीले शाहले उद्योगीसँग चन्दा मागेको र नदिएको विरोधमा धम्की दिएको भन्दै सरकारको ध्यानाकर्षण गराएका थिए। त्यसको प्रतिवाद गर्दै सांसद नेपालले शाहले किसानले युरिया मल नपाएको विषयमा चासो लिएको दाबी गरिन्।"
