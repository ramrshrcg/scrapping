शीर्षक,विवरण
गृहमन्त्रीको लाजमर्दो अभिव्यक्ति,"निर्मला पन्त बलात्कार र हत्या प्रकरणबारे भएका अनुसन्धानका प्रगति सुनाउन संसद्को राज्य व्यवस्था समितिमा बुधबार र महिला र सामाजिक समितिमा बिहीबार उपस्थित भएका गृहमन्त्री रामबहादुर थापाको मन्तव्यले सरकारप्रति थप वितृष्णा जन्माइदिएको छ। दोषी पत्ता लगाउने प्रतिबद्धतामाथि प्रतिबद्धता जाहेर गर्नेबाहेक गृहमन्त्री थापाले घटनाबारे नयाँ तथ्य केही बताउन सकेनन्। उनले एउटै नयाँ काम गरे, बलात्कार किन हुन्छ भन्नेबारे आफ्ना ठम्याइ प्रस्तुत गरेर। अनियन्त्रित मदिरा, अश्लील साइटको प्रयोग, सामन्ती सोच र पुँजीवादका कारण बलात्कार बढिरहेको उनको व्याख्यानले गृहमन्त्री थापाले आफ्नो पदीय दायित्वबोध नगरेको वा गरेर पनि बुझ पचाएको पुष्टि गर्छ। राजनीतिशास्त्रका सामान्य पाठकलाई कार्यपालिका र व्यवस्थापिकाको अधिकार क्षेत्र र सीमितताबारे थाहा हुन्छ। व्यवस्थापिका वा संसद् कानुन निर्माण गर्ने थलो हो। त्यसैले त्यहाँ समयक्रमसँगै विकास भएका विचार, अवधारणा र मान्यताबारे छलफल हुन्छ। त्यसैअनुरूप कानुन निर्माण गरिन्छ। बलात्कार के कारणले बढिरहेको छ, त्यसलाई कसरी नियन्त्रण गर्न सकिन्छ भनेर छलफल गरिने मञ्च संसद् हो। कार्यपालिकाको काम संसद्ले तयार पारेको कानुनका सीमाभित्र बसेर कार्यान्वयन गर्ने हो। कार्यकारी अधिकार र कर्तव्य भएको पदमा बसेर गृहमन्त्रीले बलात्कारका कारणहरूको विवेचना गर्ने हो कि अनुसन्धानलाई अगाडि बढाउने हो ? प्रमाण मेटाइएको, मुचुल्कामा किर्ते औंठा छाप गरिएको, अनुसन्धान प्रक्रियामा प्रहरीबाटै लापरबाही भएको आपैंले बताइरहँदा त्यसका कर्तालाई कारबाही गर्नुपर्छ भन्ने सामान्य हेक्का पनि उनमा भएन। राजनीतिका कुटिल खेलाडीहरू प्रायजसो कर्तृवाच्यको प्रयोग गर्छन् र कर्तालाई ओझेलमा राख्छन् भन्ने मान्यतालाई गृहमन्त्री थापाले पुनः एकपटक पुष्टि गरेका छन्। घटना भएको छ, अपराध भएको छ, अपराधी खोइ ? अपराधमा प्रमाण मेटाउने काम भएको छ, त्यस्तो लापरबाही गर्ने व्यक्तिलाई कारबाही र उसैमाथि अनुसन्धान खोइ ? निर्मला पन्तको घटनालाई राज्य तहबाटै फुकाउन नसक्ने गुजुल्टो बनाइएको छ। जे काम गर्न नियुक्त भएका निकाय हुन्, तिनै निकायले त्यही काम गरेका छैनन्। प्रहरीले अनुसन्धानमा लापरबाही गरेका छन्। गृहमन्त्रीले गैरजिम्मेवार बोली बोल्दै अनुसन्धानलाई मुल्तबीमा राखेका छन्। के न्याय र कानुन भएको देशमा यतिसाह्रो बेवास्ता हुन्छ ? हो, मौकामा प्राप्त हुने प्रमाणहरू मेटाइएका छन्। तर के प्रमाणबिना कुनै अनुसन्धान रोकिन्छ ? अपराधशास्त्र भन्छ तर्क पनि प्रमाण हुन्छ। जानाजान नियतवश किर्ते औंठाछाप र प्रमाण मेटाउने कार्य के आपैंमा प्रमाण होइन ? त्यसरी प्रमाण मेटाउनेलाई सामान्य विभागीय कारबाही मात्र गरेर संसद्को बैठकमा बलात्कारका कारण खोतलिरहँदा गृहमन्त्रीलाई सामान्य लज्जाबोध पनि भएन ? बलात्कार पुँजीवादको उपज हो भन्ने गृहमन्त्रीको कोटको खल्तीबाट निस्कने निष्कर्ष हुनु हुँदैन। गहिरा सामाजिक अनुसन्धानले मात्र त्यस्तो निष्कर्ष निकाल्न सक्छन्। गृहमन्त्रीलाई त्यस्तो लाग्छ भने उनले त्यस्ता अनुसन्धान गर्न प्रेरित गर्ने हो। राज्यतहबाट त्यस्ता सामाजिक अनुसन्धानका लागि आवश्यक बजेट र जनशक्ति परिचालन गर्ने हो। उनले आफ्नो मन्त्रालयमातहतका निकायहरूलाई अनुसन्धानमा खटाउने हो। संदिग्धलाई नियन्त्रणमा लिएर अनुसन्धान गराउने हो। आफ्नो दायित्व पूरा गर्न गृहमन्त्रीलाई केले रोकिरहेको छ र कुन प्रेरणाले उनी शास्त्रहरूको व्याख्याता बनिरहेका छन् ? निर्मला पन्तको घटना नेपाली राज्य प्रणालीको भद्रगोल संरचना चियाउने आँखीझ्याल हो। यसले देखाएको छ कसरी राज्यशक्तिनिकटहरू कानुनी दायराभन्दा माथि रहने गरेका छन् ? के यही नै हो नेपाली लोकतन्त्रको विशिष्टता ? लोकतन्त्र कानुनको शासन हो, जहाँ सबै बराबर हुन्छन्। समान अपराधको समान सजायका भागीदार हुन्छन्। गृहमन्त्री थापाको काँधमा समयले लोकतन्त्रको जग बसाउने समय दिएको छ। विडम्बना त्यो मौका गृहमन्त्री थापाले चुकाउँदैछन्।"
"प्रदेश नम्बर ७ को नाम सुदूरपश्चिम, राजधानी कैलालीको गोदावरी",धनगढी : संसदीय समितिको सिफारिस अनुसार नै प्रदेश नम्बर ७ को नाम सुदूरपश्चिम र राजधानी गोदावरी पारित भएको छ। शुक्रवार पहिलो पटक स्थगित भएर फेरि बसेको प्रदेश ७ को संसद बैठकको दुईतिहाइ बहुमतबाट प्रदेशको नाम सुदूरपश्चिम र स्थायी राजधानी कैलालीको गोदावरी नगरपालिका २ र ४ स्थित तेघरीमा राख्ने निर्णय गरेको हो। प्रदेशको नाम र राजधानी सिफारिसका लागि सांसद तारा लामा तामाङ संयोजकत्वमा गठित समितिकै सिफारिसलाई प्रदेश संसदको बैठकले पास गरेको हो । संसदीय समितिका संयोजक तामाङले समितिको प्रस्ताव पासका लागि पेश गरेपछि दुईतिहाइ बहुमतले उक्त प्रतिवेदनलाई पारित गरेको हो । प्रदेश ७ मा नेकपाको दुईतिहाइ बहुमत रहेको छ। तर समितिको प्रतिवेदनमा प्रमुख प्रतिपक्षी दल नेपाली कांग्रेस र राष्ट्रिय जनता पार्टीका सांसदले भने असहमति जनाएका छन् । प्रदेशको नाम र राजधानीमा सहमति नजुटेपछि संसदको बहुमतले यसको टुंगो लगाएको हो । प्रदेशको नाम सुदूरपश्चिम र राजधानी गोदावरीकायम गर्ने पक्षमा ३८ मत खस्दा यसको विपक्षमा रहेका १४ सांसद मतदानमा सहभागी भएनन् । प्रमुख प्रतिपक्षी दल नेपाली कांग्रेसका १२ र राष्ट्रिय जनता पार्टीका २ जना गरी १४ जना प्रदेश सभा सदस्यहरुले बैठक वहिष्कार गरी बाहिरिएका थिए । राजधानी अनुपयुक्त स्थानमा भएको भन्दै उनीहरुले विरोध जनाउँदै वहिष्कार गरे । शुक्रबार विहान ११ बजेबाट सुरु भएको बैठक प्रतिपक्षीको विरोधको कारण बीचमा स्थागित गरिएको थियो । पुनः बसेको बैठकमा पनि विरोधपछि वहिष्कार गरिएपछि सत्तापक्षका प्रदेशसभा सदस्यहरुको बहुमतबाट स्थायी राजधानी र नाम स्वीकृत गरिएको हो । प्रदेश ७ मा ५३ जना सांसद रहेकोमा प्रदेशको नाम र राजधानी पारित गर्न ३६ मत भए पुग्थ्यो । तर २ मत बढी अर्थात् पक्षमा ३८ मत खस्यो ।
भारतीय मन्त्री धर्मेन्द्रले भेटे गृहमन्त्री बादललाई,"काठमाडौँ : नेपाल भ्रमणमा रहेका भारतीय सरकारका पेट्रोलियम तथा प्राकृतिक ग्यास सम्बन्धी मन्त्री धमेन्द्र प्रधानले गृहमन्त्री रामबहादुर थापा बादलसँग शिष्टाचार भेट गरेका छन् । शुक्रबार सिंहदरबरस्थित गृह मन्त्रालयमा उनीहरुबीच शिष्टाचार भेट भएको हो । भेटमा नेपालभारत द्धिपक्षीय सम्बन्ध, आपसी हीत र सहकार्यको विषयमा छलफल भएको थियो । गृहमन्त्री थापाले नेपालको हरेक क्षेत्रमा भारतले गर्दै आएको सहयोग सराहनीय रहेको भन्दै आगामी दिनमा समेत सहयोगको निरन्तरताका लागि आग्रह गरेका थिए । गृहमन्त्री बादलले नेपालभारतको पेट्रोलियम पदार्थ सम्बन्धी निर्माणाधिन परियोजना छिट्टै सम्पन्न गर्न मन्त्री प्रधानको भ्रमणले सहयोग पुग्ने विश्वास व्यक्त गरे । भारतीय मन्त्री प्रधानले नेपाल र भारतबीच सामाजिक, आर्थिक, सांस्कृतिक सम्बन्ध झनै मजबुत बनाउनुपर्नेमा जोड दिएका थिए । दुई देशको सहकार्यमा निर्माण भइरहेको पेट्रोलियम पदार्थ सम्बन्धी परियोजना दुबै देशका लागि फाईदाजनक रहेको पनि उनीहरुको निष्कर्ष थियो। भेटको क्रममा नेपालका लागि भारतीय राजदूत मन्जिवसिंह पूरी पनि सहभागी थिए।"
आफ्नै कामबाट सन्तुष्ट नभएको वीरगन्जका मेयरको स्विकारोक्ति,"वीरगन्ज : प्रदेश नम्बर २ को एकमात्र महानगरपालिका वीरगन्जका मेयर विजय सरावगीले आफ्नो कामबाट आफैँ सन्तुष्ट बन्न नसकेको स्विकार गरेका छन् । मेयर पदमा निर्वाचित भएको एक वर्षको अवधिमा आफूले गरेका कामबाट पूर्ण रुपमा सन्तुष्ट हुन नसकेको उनको स्विकारोक्ति छ । वीरगन्ज महानगरपालिकाका निर्वाचित जनप्रतिनिधीको एक वर्ष पूरा भएको अवसरमा शुक्रबार महानगरपालिकाले आयोजना गरेको पत्रकार सम्मेलनमा मेयर सरावगीले यस्तो आत्मालोचना गरेका हुन् । अधिकांश समय महानगरको ऐन, कानुन र नीति निर्माण तथा कर्मचारी व्यवस्थापनमै खर्चिनु परेको उनको अनुभव छ । उनले भने, यो एक वर्षको अवधिमा भएका कामबाट म आफैँ पनि पूर्ण रुपमा सन्तुष्ट छैन, जति मैले चाहेको थिएँ त्यति गर्न सकेको छैन । उनले थपे, जति साधन श्रोत र जनशक्ति उपलब्ध भयो त्यसको भरपुर उपयोग गरेर आफूले सकेको जति काम भने गरेको छु, ५ वर्षको पूरा कार्यकालमा भने मैले सबै प्रतिबद्धता पूरा गरिछाड्छु । अहिलेसम्म महानगरले बनाएका चार सय ३२ वटा योजनामध्ये दुई तिहाइ योजना कार्यान्वयन भइसकेको पनि उनको भनाइ छ । दोस्रो नगरसभाबाट आन्तरिक राजश्व ७४ करोड पुर्याउने लक्ष्यका साथ नीति तथा कार्यक्रम पारित गरिए पनि बजेट कार्यान्वयन नहुँदै विरोध भएपछि करको दर र दायरामा संशोधन गर्नुपरेको र त्यसले गर्दा आन्तरिक राजश्व २६ करोड घट्न गएको उनले बताए । आन्तरिक राजश्व घट्दा त्यसले चालु आर्थिक वर्षमा महानगरपालिकाले तर्जुमा गरेका योजनाको कार्यान्वयन गर्न कठिन भएको मेयरको गुनासो छ।"
गोरखामा विप्लव समूहको विद्यार्थी सम्मेलन,"गोरखा : अर्धभूमिगत शैलीमा राजनीतिक गतिविधि गर्दैआएको नेत्रविक्रम चन्द (विप्लव) नेतृत्वको विद्यार्थी संगठन अनेरास्ववियू (क्रान्तिकारी) का विद्यार्थी नेताकार्यकर्ता सम्मेलनमा जुटेका छन् । संगठनको यो २१ औं जिल्ला सम्मेलन भएको बताइएको छ । गोरखास्थित निर्माण व्यवसायी संघको हलमा सुरु सम्मेलनमा जिल्लाका अधिकांश नेताकार्यकर्ता आएका छन् । जिल्ला सम्मेलन शुक्रबार दिउसो १ बजे सुरु भएको छ । सम्मेलनमा केन्द्रका संयोजक चीरञ्जिवी ढकाल पुगेका छन् । जिल्ला संयोजक योगेन्द्र कुमाल, जिल्ला सेक्रेटरी कपिल भट्ट, (क्रान्तिकारी)का केन्द्रीय उपाध्यक्ष रुद्र भट्ट, गण्डक व्यूरो संयोजक मिलन राई, जिल्ला संयोजक सुशन सुवेदी लगायत सहभागी छन् । नयाँ कार्ययोजना तथा रणनीति तय गर्दै सम्मेलन शनिबार सम्पन्न हुने जिल्ला कमिटीका पदाधिकारीले बताएका छन् । पछिल्लो साता मात्रै नेकपाका प्रवक्ता प्रकाण्ड रिहा भएपछि यसका नेताकार्यकर्ता सार्वजनिक रुपमै सभा गरेका थिए।"
"राष्ट्रसंघमा प्रधानमन्त्री : वार्ताबाट मतभेद टुंगिन्छ, गोलीको दबदबा मतबाट","न्यूयोर्क (अमेरिका) ः प्रधानमन्त्री केपी शर्मा ओलीले राजनीतिक अस्थिरता र दलीय बेमेल नै लोकतन्त्र र विकासको बाधक रहेको बताएका छन् । नेपाल लामो समय यसको चक्रमा परेर अहिले सुधारको चरणमा रहेको उनले बताए । आतंकबाद र उग्रवाद जस्तै राजनीतिक अस्थिरता पनि मुलुकको विकासको बाधक भएको उनले बताए । विश्व नै यसको चपेटामा रहेको पनि उनले स्पष्ट पारे । मुलुक मुलुकबिचको आर्थिक तनाव बढ्दो रहेको छ, राष्ट्र सङ्घको महासभालाई करिब २६ मिनेट लामो सम्बोधनका क्रममा उनले भने, नेपाल राजनीतिक अस्थितरताको कारण नै विकासको पाटोमा अघि बढ्न नसकेको हो । नेपालको सङ्क्रमण सकियो प्रम ओलीले अब त्यस्तो अवस्था आउन नदिने प्रतिबद्धता पनि व्यक्त गरे । लामो संक्रमणकालिन राजनीतिक अन्त्यसँगै जारी भएको संविधान अनुसार निर्वाचन भएर अहिले बलियो सरकार बनेकोसमेत उनले बताए । विश्व शान्तिमा लगातार पहल र योगदान गरिरहेको नेपालले आफ्नो मुलुकभित्रको शान्ति प्रक्रियालाई विश्वमा चिनाउन चाहेको धारणा उनले व्यक्त गरे । विश्वको अनिश्चितता देखा परेको छ । विश्वमा पुनः शीतयुद्ध भएझैँ देखिएको छ, उनले भने, व्यापार युद्ध (व्यापारमा तनाव) साँच्चै उत्कर्षमा पुगेको अवस्था देखिएको छ । शान्तिप्रक्रियाको अनुभव बाँड्छौँ नेपालको होमग्रोन शान्ति प्रक्रियाको अनुभव बाँड्न आफूहरू आतुर रहेको पनि उनले बताए । नेपालको सशस्त्र द्वन्द्वको समाधान, राजनीतिक परिवर्तन र लोकतन्त्रको सङ्क्रमणको शान्तिपूर्ण समाधान विश्वकै लागि मौलिक उदाहरण रहेकाले यसको मार्केटिङ गर्न चुक्न नहुने पनि उनले बताए । नेपाल विश्व निशस्त्रीकरणको पक्षमा रहेको पनि उनले बताए । उनले विश्वको केन्द्र मानिएको राष्ट्रसंघको पुनःसंरचनामा नेपालको धारणा धेर्रैसँग मिल्ने बताउँदै सबै सदस्य मुलुकको चाहना पनि राष्ट्रसंघको पुनः संरचना रहेको उल्लेख गरे । प्रविधिले विश्वलाई एक समन्वयात्मक गाउँको सहरझैँ बनाएको छ । अतिवाद, उग्रवाद, जातीयता जस्ता विषयले आपसी विश्वासमा नै सङ्कट ल्याएपछि यसलाई चिरेर सरकार अघि बढ्नेछ, १२ वर्षपछि फेरि उही पोडियममा उभिएर प्रधानमन्त्रीले तत्कालीन अवस्था र अहिले फरक रहेको बताउँदै भने, वार्ताले मतभेद र छेडछाडलाई सहजीकरणतर्फ लैजान्छ भने मतले गोलीलाई पराजित गरेर अघि बढ्छ । यो बिचमा आफू पनि विभिन्न विषयको प्रत्यक्षदर्शी रहेको प्रसङ्ग निकाल्दै प्रधानमन्त्रीले विकासमा प्रगति भइरहेको पनि बताए । तर, यो गतिले विकासको लक्ष्यमा पुग्न सहज नभएको पनि उनले स्पष्ट पारे । दिगो विकास लक्ष्यलाई भेट्नसमेत सहज नभएको उनले बताए । यहाँ धेरै राजनीतिक परिवर्तन भए । सँगै चुनौती पनि थपिँदै गए । सबैभन्दा ठुलो चुनौती बढ्दो अतिवाद र आतंकबाद नै हो, ओलीले भने, यसलाई चिर्न सरकार लागि पर्ने छ । अन्तरदेशीय सहकार्य पनि यसको आवश्यकता हो । लोकतान्त्रिक सङ्क्रमणको निकै असजिला अध्ययनले नेपाल एक आत्मविश्वास मुलुकको रूपमा दरिएको छ । बुलेटबाट ब्यालेटमा जनता र कार्यकर्ता फर्किसकेको विषयले विश्व नेताको ध्यानाकृष्ठ गर्न सक्नुपर्छ । शान्ति प्रक्रिया टुङ्गो लगाउन राष्ट्रसंघ लगायत अन्तर्राष्ट्रिय समुदायको सहयोगको सराहना गर्दै प्रधानमन्त्री ओलीले अब नेपाल स्थायित्वसहितको राजनीतिक प्रक्रियामा प्रवेश गरेको पनि उल्लेख गरे । विकास समृद्धि नै आफ्नो सरकारको लक्ष्य रहेको उनले बताए । विनाशकारी भूकम्पबाट माथि उठेका दलहरूले सात दशक लामो प्रतीक्षापछि संविधान पाएको प्रसङ्ग झिक्दै उनले भने, संविधानले जनतालाई अविच्छिन्न नागरिक अधिकार र स्वतन्त्रताको प्रत्याभूत गराएको छ, कतिपय उद्योग सञ्चालन गर्न नेपालीले नसक्ने भएपछि साझेदारीमा जोड दिएका छौँ । नेपाल स्वयम् दिगो राजनीतिक र आर्थिक सङ्क्रमणको मार्गको रूपमा समृद्ध नेपाल र सुखी नेपाली को नारासहित काम अघि बढेको छ । संविधानले सङ्घीय गणतन्त्रको संरचनामा लोकतन्त्रलाई बलियो बनाउने मात्र नभई यसले जनतालाई विस्तृत अधिकार र स्वतन्त्रता पनि दिएको उनले बताए । प्रम ओलीले संविधान कार्यान्वयन महत्त्वपूर्ण भएको बताउँदै अन्य काम पनि अघि बढ्ने स्पष्ट पारे । उनले आन्तरिक समस्या र समाधानबारे धारणा राख्दै भने, हामी सबैको मित्र हौँ, रहनेछौ र कसैसँग पनि शत्रुवत व्यवहार गरिने छैन । मुलुकको विदेश नीतिले सबैसँग सहकार्य र मैत्री सम्बन्ध विस्तार गर्ने रहेको पनि उनले प्रस्ट पारे । उनले नेपालले क्षेत्रीय सहयोग सहकार्यको विषयमा समेत आफ्नो काम गर्ने गरेको जिकिर गरे । बिम्स्टेक र सार्क नेपालले हालै बिमस्टेकको चौथो शिखर सम्मेलन आयोजना गर्दै अन्तर्राष्ट्रिय जगत्मा सन्देश दिन सकेको समेत उनले बताए । हाल सार्कको अध्यक्षसमेत रहेका ओलीले अब सार्कलाई पनि उत्तिकै चलायमान बनाएर यस क्षेत्रमा अघि बढाउन पर्ने बताए । उनले कोरिया र अमेरिकाको सम्बन्धमा देखिएको सकारात्मक कदमले पनि यस क्षेत्रमा शान्तिको बहालीको आशा गर्न सक्ने स्थानको रूपमा व्याख्या गरे । नेपाल राष्ट्र सङ्घको चार्टर अनुरूप नै सञ्चालित रहेको र असंलग्नतामा विश्वास राख्ने मुलुक भएको उनले बताए । नेपालसँग रहेको मानव संसाधन र प्राकृतिक स्रोतको अधिकतम प्रयोग र अन्तर्राष्ट्रिय समुदायको लगानी र सहकार्यले सहयोगमा नेपाल विकासको गतिमा अघि बढ्न चाहेको ओलीले बताए । विश्वमा हाल देखिएका विभिन्न प्रकारको समस्याको सहकार्य अति आवश्यक रहेको छ । विविध समस्या देखा परेको भन्दै प्रधानमन्त्री ओलीले यी समस्याको सामना गर्न सबै देश एकजुट हुनुपर्ने धारणा राखे । विश्व एक अर्कामा जोडिने मात्रै होइन आफ्नो तवरले विकास समेत गरिरहेको उनले बताए । विश्व समुदाय यस समयमा विभिन्न र आफ्नै प्रकारको ध्रुवमा छरिएकोले समस्या धेरै देखा परेको उनले स्पष्ट पारे । उनले राष्ट्रसंघ पुनर्संरचना गर्दै सबैको लागि समान पहुँच र समान व्यवहार भएको राष्ट्रसंघ बनाउन पर्ने बताए । उनले यसको लागि सहकार्य र व्यापक छलफल आवश्यक पर्ने पनि स्पष्ट पारे । हाम्रो पुस्ता निकै वर्भबर अवस्थामा रहेको विश्वमा छौ उनले भने । निश्चितता केही पनि नभएको बताए । कोरियाको सुधारले खुसी कोरियाली प्रायदिपमा देखा परेको समस्याको शान्तिपूर्ण समाधान प्रक्रिया अघि बढेकोमा खुसी व्यक्त गर्दै यस्ता विषयलाई किनारा लगाउन राष्ट्रसंघ सक्रिय रहनुपर्ने बताए । नेपाल सधैँ आतंकवादविरुद्ध रहेको बताउँदै उनले यसको अन्त्यका लागि सहयोग गर्न तयार रहेको पनि बताए । शान्तिका लागि काम गरिरहेका राष्ट्रसंघको लागि शान्ति प्रक्रियामा नेपालले थप सुरक्षाकर्मी पठाउन सक्ने पनि उनले बताए । तर यसमा सरकारको खासै चासो नरहेको अन्नपूर्णसँगको अन्तरवार्तामा दिएका थिए । नेपालको शान्ति प्रक्रिया र सशस्त्र द्वन्द्वको सफल अवतरण विश्वमै उदाहरण बनेको धारणा उनले पुनः राखे । ओलीले नेपालको संविधानको अर्को सुन्दर पक्ष भनेको राज्यका तीनै अंगबीच शक्ति सन्तुलन र नियन्त्रणको उत्कृष्ट व्यवस्था गरेको पनि बताए । प्रधानमन्त्रीले आरम्भमा दक्षिण अफ्रिकी नेता नेल्सन मण्डेलाको एक सयौँ जन्मोत्सव स्मरण गर्दै उनी शान्ति कामी र सहकार्यमा विश्वास गर्ने नेता रहेको बताए । महासभालाई सम्बोधन गर्दै प्रधानमन्त्री ओलीले आफू बुद्धको जन्मभूमि र सगरमाथाको देशको प्रतिनिधित्व गर्दै आएको बताए ।"
माधव नेपालद्वारा सरकारको चर्को आलोचना,"काठमाडौं : नेकपाका वरिष्ठ नेता माधवकुमार नेपालले आफ्नै पार्टी नेतृत्वको इतिहासकै बलियो सरकारविरुद्ध जताततै असन्तुष्टि, आक्रोश र खिसिटियुरी भइरहेको भन्दै तिब्र आलोचना गरेका छन्। प्रतिनिधिसभाको बिहीबारको बैठकमा नेता नेपालले मन्त्रीहरूका कार्यशैली, सरकारका विवादास्पद निर्णय र नियुक्तिका सम्बन्धमा पनि असन्तुष्टि जनाए। छलफल गर्ने र अरूका कुरा सुन्ने बानी बसाल्नुपर्यो, प्रतिपक्षी शैलीमा सरकारविरुद्ध आक्रोश पोख्दै नेता नेपालले भने, जता गयो सरकारविरुद्ध असन्तुष्टि छ, आक्रोश बढेको छ। खिसिटियुरी छ। यो स्थितिले त सरकारलाई पोल्नुपर्ने हो नि। सरकारले जनताका आवाजको उपेक्षा गरेकोमा असन्तुष्टि जनाउँदै नेता नेपालले भने, यो सरकार अगाडी बढोस् हाम्रो समर्थन रहन्छ, तर नराम्रो गरे हाम्रो साथ रहँदैन। जनताका अपेक्षा र गुनासालाई रियाक्ट गर्ने नभइ रियलाइजेशन गर्नुपर्ने नेता नेपालले बताए। भ्रष्टाचारीलाई सजाय गर्ने भन्दा सरकारले नै पुरस्कृत गरिरहेको भन्दै नेता नेपालले असन्तुष्टि जनाए। कञ्चनपुरकी १३ वर्षीया बालिका निर्मला पन्तको बलात्कारपछि हत्यामा संलग्नलाई कारबाही नभएकोदेखि भौगोलिक अखण्डतामाथि प्रश्न उठाउनेलाई कारबाही नगरेको भन्दै नेपालले गृहमन्त्री रामबहादुर थापाप्रति असन्तुष्टि जनाए। मैले एउटा भिडियो हेरे, खुलेआम भौगोलिक अखण्डतामाथि चुनौती दिने काम भइरहेको छ, नेता नेपालले भने, गृहमन्त्री कहाँ हुनुहुन्छ ? गृह प्रशासनलाई थाहा छ कि छैन ? राष्ट्रद्रोहीलाई छुट दिने काम सरकारले गरेको भन्दै असन्तुष्टि पोखे। राष्ट्रद्रोहीलाई त्यत्तिकै छुट दिन्छन्, कडाइ गर्दैनन्, नेपालले आक्रोश पोखे, जसको मनमा नेपाली भावना छैन, त्यसले नेपाली भन्नुको अर्थ छैन। पप्पु कन्स्ट्रक्शनलाई कालोसूचीमा राख्नुको सट्टा राम्रा राम्रा ठेक्का दिइएको, विदास्पद छविका दिगम्बर झालाई टेलिकम अध्यक्ष बनाएको भन्दै नेपालले आक्रोश पोखे। कालोसूचीमा परेका र समाजले प्रश्न उठाएका ब्यक्तिलाई दण्ड गर्नुपर्यो, पार्टीमा छलफल नगरी प्रधानमन्त्री र मन्त्रीहरूले एकतर्फी निर्णय गरिरहेकोतर्फ संकेत गर्दै नेता नेपालले भने, उपयुक्त कुरा सुन्नुहोस्। दुई तिहाइको सरकारसँग अब कुनै पनि बहाना छैन। आफ्नो निर्वाचन क्षेत्रअन्र्तगत चावहिलसाँखु सडकको दुर्दशाको उदाहरण दिँदै नेता नेपालले चर्को असन्तुष्टि जनाए। साँखुचावहिल सडकको जुन दिन अनुगमन गर्यो, त्यो दिन ठेकेदारले चार ट्रक गिट्टी सडकमा झार्छ, नेपालले भने, भोलिदेखि ठेकेदार बेपत्ता, उही दुर्दशा। काम नगर्नेलाई सरकारले कारवाही नगरेको भन्दै नेपालले आक्रोश पोखे। मन्त्री, सचिवहरू कता बेपत्ता हो ? , नेपालले भने, जति कालोसूचीमा पर्यो, त्यत्ति नै पुरस्कृत हुने स्थिति देख्दा दिक्क लाग्छ। बाराको निजगढमा चाहिने जति मात्र रुख काटेर अन्तर्राष्ट्रिय विमानस्थल बनाउन ढिलाइ गर्न नहुने नेपालले बताए। फास्ट ट्रयाक र निजगढमा विमानस्थल बनाउने काममा कुनै ढिला नहोस, उनले भने, कुनै पनि उद्योग खुल्न नदिने, विमानस्थल बन्न नदिने, हाईड्रोपावर बन्न नदिनेको षडयन्त्रमा सरकार फस्नुहुन्न। कांग्रेसका तत्कालीन सभापति सुशील कोइराला नेतृत्वको सरकारकै पालामा निजगढ विमानस्थल निर्माण प्रक्रिया अघि बढेकाले कांग्रेसले विमानस्थल निर्माणमा सहयोग गर्नुपर्ने उनको तर्क थियो। वर्तमान सरकारप्रति नै जनताको अपेक्षा रहेको उल्लेख गर्दै नेपालले भने, श्रीमति, छोराछोरी, पिएलाई विदेश घुमाएर मात्र विकास हुँदैन। बेलायती सेनामा नेपाली महिला भर्ना रोक्न उनले सरकारसँग माग गरे। आज बेलायत, भोलि खाडी, पर्सि भारतले हाम्रा महिलालाई सेनामा भर्ना गर्ला, उनले भने, यस्तो भयो भने हामी सबैको शिर निहुरिन्छ। व्यापक छलफल र परामर्श गरेर राजदूत र संवैधानिक अंगका पदाधिकारी नियुक्त गर्न नेता नेपालले सरकारको ध्यानाकर्षण गराए। कांग्रेस संसदीय दलका उपनेता विजय गच्छदारले शान्ति सुरक्षा कायम गर्न सरकार असफल भएको आरोप लगाए। सत्तासीन नेकपा वरिष्ठ नेता नेपालले नै आलोचना गर्नुले सरकारको असली रुप स्पष्ट भएको गच्छदारको तर्क थियो। सत्तापक्षबाटै सरकारको निरिहता र क्रियाकलापप्रति लज्जाबोध हुने अभिव्यक्ति २६२७ वर्षको संसदीय अभ्यासमा पहिलोपटक सुने, गच्छदारले भने। पूर्वपश्चिम रेलमार्ग र ५ हजार मेगावट विद्युत् उत्पादन गर्ने महत्वकांक्षी सपना नदेख्न गच्छदारले सरकारको ध्यानाकर्षण गराए। राजपाका नेता राजेन्द्र महतोले संशोधन नभए संविधानकै दुर्गति हुने चेतावनी दिए। कैलाली १ बाट निर्वाचित राजपा सांसद रेशम चौधरीलाई सपथ नखुवाएको भन्दै महतोले असन्तुष्टि जनाए। संघीय समाजवादी फोरमका रामसहाय यादवले भौगोलिक अखण्डतामा आँच पुर्याउनेलाई आफ्नो दलको साथ र समर्थन नहुने स्पष्ट गरे।"
विधान मस्यौदा छलफल गर्न प्रदेशमा कांग्रेस,"विराटनगर : एकात्मक शासन प्रणालीको विधान संशोधन गरी संघीय गणतान्त्रिक व्यवस्थाअनुकूल पार्टी नेतृत्वमा जान कांग्रेस संशोधित मस्यौदा लिएर प्रदेश पसेको छ। कांग्रेसले प्रदेशस्तरमा विधान संशोधनको मस्यौदामाथिको छलफल आरम्भ गरी यसमा सुझाव संकलन गर्न सुरु गरेको हो। प्रदेश १ को अस्थायी राजधानी विराटनगरमा बिहीबार प्रदेशभरका कांग्रेस नेतृत्व तथा कार्यकर्ता भेला भई मस्यौदामाथि छलफल गरेका छन्। यो काम शुक्रबार पनि जारी रहने छ। नयाँ संविधानले दलसम्बन्धी व्यवस्था गरेअनरूप पार्टीलाई ढाल्न कांग्रेसले तीन महिनाअघि उपसमितिको सुझावमा मस्यौदा तयार गरेको थियो। त्यसैलाई तल्लो तहसम्म छलफलमा ल्याएको हो। कांग्रेसको विधान मस्यौदा समितिका संयोजक तथा पार्टी महामन्त्री पूर्णबहादुर खड्कालगायत केन्द्रीय नेताको उपस्थितिमा मस्यौदामाथि छलफल भइरहेको छ। सहभागीले केन्द्रले तय गरेको विधान मस्यौदाले प्रावधान गरेका धेरै विषयमा सूक्ष्म अध्ययन गरी सुझाव दिन सुरु गरेका छन्। मोरङ कांग्रेस सभापति डिगबहादुर लिम्बूका अनुसार यो प्रक्रियामा पार्टीका भ्रातृ संघसंगठनदेखि शुभेच्छुक संस्थाको समेत प्रतिनिधित्व गराइएको छ। भने, मस्यौदा भएका विषयमा छलफल गर्न प्रतिनिधिसभा र प्रदेशसभाका सांसदसमेत सहभागी हुनुभएको छ। प्राप्त सुझावलाई लिपिबद्ध गरी मस्यौदा समितिलाई बुझाइने छ। प्रदेशभरका जिल्लाबाट आएका कांग्रेस नेतृत्वले सामूहिक छलफलका क्रममा उठेका विषयलाई समेट्न नेतृत्वको ध्यानाकर्षण पनि गरेका छन्। कांग्रेस महामन्त्री तथा मस्यौदा समितिका संयोजक पूर्णबहादुर खड्का आफैं विराटनगर आई छलफलमा सहभागी भएका छन्। उनका अनुसार ५२ वटा दफामा भएका प्रावधानमाथि विभिन्न समूह बनाई संकलन आरम्भ गरिएको हो। विराटनगमा बिहीबार र शुक्रबार दुई दिनसम्म मस्यौदाउपर सुझाव लिइने छ। महामन्त्री खड्काले भने, विराटनगरपछि यस्तै छलफल काठमाडांैमा हुनेछ। बढी पहुँच र बढी सहभागिता होस् भनेर आफू पनि प्रदेश झरेको र अन्य प्रदेशमा पार्टी सभापति शेरबहादुर देउवा स्वयं र अन्य केन्द्रीय नेतासहितको टोली परिचालन भएको खड्काले जानकारी दिएका छन्। असोज १३ गतेसम्म आएका सुझावलाई परिमार्जन गरी मस्यौदा समितिले अन्तिम रूप दिनेछ। दसैंअघि यसलाई फाइनल गरी महासमितिमा विधान संशोधनका लागि पठाइने छ। महामन्त्री खड्काले भने, ७ प्रदेशका विभिन्न १२ स्थानामा कांग्रेसले यस्तै कार्यक्रम चलाएको छ। विधान मस्यौदा समितिका पदाधिकारी र केन्द्रीय नेतासमेत ६ वटा टोली देशभर बाँडिएर खटिएका छन्। यो अभियान इलाम र सुर्खेतबाट एकसाथ प्रारम्भ भएको खड्काले बताएका छन्। महामन्त्री खड्काले मूलभूत रूपमा संविधानले दलसम्बन्धी गरेको व्यवस्था र निर्वाचनसम्बन्धी प्रावधानलाई नै आधार बनाई सोहीअनुरूप नेतृत्वमा लैजान विधान संशोधनको प्रक्रिया अघि बढाइएको हो। बाहिर चर्चा भए जस्तो सभापतिलाई सम्पूर्ण अधिकार दिने विषयबारे खड्काले कुनै पनि दलको सभापति शक्तिशाली नै हुने नियमअनुरूप नै व्यवस्था भएको बताउँदै भने, कुनै पनि दलका संघसंस्थामा सभापति कमजोर हुने प्रावधान हुँदैन। प्रावधानका क्रियाशील सदस्यको साटो सम्मानित तथा विशेष सदस्यसमेत थप्दै मि िश्रत निर्वाचन प्रणाली अथवा सभापति निर्वाचन भएपछि उसले मनोनय गर्ने जस्ता विषय पनि मस्यौदाले समेटेको खड्का बताउँछन्। विधानले तीनै संघ, प्रदेश र स्थानीय तहको नेतृत्वको खाका मस्यौदामा समेटेको छ। कांग्रेस केन्द्रीय सदस्य अमृत अर्यालले मस्यौदामाथिको छलफल निकै प्रभावकारी ढंगले अघि बढेको र धेरै सभागिता गर्न सकिएको बताउँदै भने, दुई दिन चल्ने छलफलले केन्द्रलाई धेरै सुझाव दिनेछ भन्ने अपेक्षा गरेका छौं।"
नेपालप्रति सबैको दृष्टिकोण सकारात्मक छ,"प्रधानमन्त्री केपी शर्मा ओली बाह्र वर्षपछि त्रिहत्तरौं राष्ट्रसंघीय महासभामा सम्बोधन गर्न नेपाली प्रतिनिधिमण्डलको नेतृत्व गर्दै न्युयोर्क आएका छन् । विघटित संसद् पुनस्र्थापित भएलगत्तै उपप्रधान तथा परराष्ट्रमन्त्रीको हैसियतमा सन् २००६ मा पनि नेपाली प्रतिनिधिमण्डलको नेतृत्व गर्दै ओली न्युयोर्क आएका थिए । महासभामा सम्बोधन गर्नुअघि उनले अमेरिका, कोलम्बिया, स्विट्जरल्यान्डका राष्ट्रपति, क्यानाडा र बुल्गेरियाको प्रधानमन्त्रीसँग दुईपक्षीय चासोका विषयमा छलफल गरे । एसिया सोसाइटीमा अस्ट्रेलियाका पूर्वप्रधानमन्त्री केभिन रुडको जिज्ञासाको सामना पनि उनले गरे । महासभालाई सम्बोधन गर्नुअघि भएका दुईपक्षीय भेटवार्ता, भ्रमणको महत्व र उपलब्धिका बारेमा केन्द्रित रहेर प्रधानमन्त्री ओलीसँग न्युयोर्कको ग्रान्ड हायातमा अन्नपूर्ण पोस्ट्का लागि चन्द्रशेखर अधिकारीले गरेको कुराकानी : बाह्र वर्षपछि यहाँलाई फेरि राष्ट्रसंघको महासभामा सहभागी हुने मौका जुर्यो, फरकफरक समयमा महासभाको उपस्थितिलाई कुन रूपमा लिनुभएको छ ? हो, मैले सन् २००६ मा उपप्रधान एवं परराष्ट्रमन्त्री हुँदा महासभामा टोलीको नेतृत्व गरेर आउने मौका पाएको थिएँ। अहिले प्रधानमन्त्रीका रूपमा टोलीनेता भएर आएको छु। जिम्मेवारी बढेको छ। सबै गुण र दोष आफ्नै हुने भएकाले अलि फरक अनुभव गरेको छु। शान्तिप्रक्रिया कसरी अघि बढ्ला, संविधानसभा निर्वाचन होला कि नहोला भन्ने द्विविधा थियो। राजतन्त्र अन्त्य भएको थिएन। विघटित प्रतिनिधिसभा पुनस्र्थापितसम्म भएको थियो। त्यसले आफ्नो अधिकार बलियो ढंगले प्रयोग गरेको थियो। राजतन्त्रले प्रयोग गर्दै आएका अधिकार समाप्त पारेको थियो। राष्ट्रप्रमुखको अधिकारसमेत प्रधानमन्त्रीमा हस्तान्तरण गरेको अवस्था थियो। राजतन्त्र जीवित रहे पनि राष्ट्रप्रमुखको हैसियतमा थिएन। त्यसलाई विधिवत् अन्त्य गर्न बाँकी थियो। तत्कालीन र वर्तमान अवस्था फरक रहेको बुझाउन आवश्यक भएकाले अधिक भेटघाटमा छु। त्यसो भए मुलुक परिस्थितिबारे जानकारी दिन राष्ट्रसंघको महासभालाई छान्नुभएको हो ? आपसमा मन माझ्ने र हार्दिकता ल्याउने यस्तै अवसरमा हो। राष्ट्रसंघसँग हाम्रो कूटनीतिक नीति पनि मिल्छ। नेपालको न कुनै शत्रु छ न त कुनै मुलुकसँग वैरभाव नै। हामी सबैसँग मित्रभाव राखेर अघि बढ्न चाहन्छौं। हुन त नेपालमा सिद्धिएको राजतन्त्र दिल्लीबाट डोकोमा बोकेर ल्याउने प्रचलन छ। यस्तै विषयको प्रतीक्षामा केही काम हुने गरेको थियो। अहिले बाहिर बसेर हल्ला गरिएका धारणासमेत आइरहेका छन्। राजा त्यतिबेला दरबारमै थिए। नयाँ संविधान, राज्यको पुनर्संरचना जस्ता विषय उठेका थिए। शान्तिप्रक्रिया प्रारम्भ भए पनि टुंगोमा पुग्न सकेको थिएन। कतिपय विषय बाह्रबुँदे समझदारीबाट मात्र अघि बढेको थियो। संघीयता र सार्वभौम सोच आउला र भन्ने आम जिज्ञासा थियो। माओवादीले हतियार दिए पनि व्यवस्थापन भएको थिएन। अहिले अवस्था फरक छ। संविधानसभाबाट संविधान बनेर कार्यान्वयनको चरणमा छ। दुई ठूला कम्युनिस्ट पार्टी एक भएका छन्। संविधानतः भएको निर्वाचनपछि तीनै तहमा बलियो सरकार छ। मुलुक स्थिरतातर्फ उन्मुख छ। मुलुक नयाँ चरणमा प्रवेश गरेको अवस्थामा मैले आफ्नो धारणा व्यक्त गर्ने उपयुक्त स्थान राष्ट्रसंघलाई रोजेर यहाँ आएको हुँ। आफ्ना कुरा अन्तर्राष्ट्रिय समुदायलाई सुनाएर मात्र देश समृद्ध हुने हो र ? यसमा मेरो बेग्लै अनुभव छ। आफ्ना कुरा विश्व बजारमा राख्ने हो। लिनेनलिने उनीहरूको विषय हो। हाम्रो शान्ति प्रक्रिया विश्वकै नमुना हो, युद्धरत र अन्य मुलुकले पनि यसबाट सिक्न सक्नेछन्। आफूसँग भेट भएका अधिकांश नेताले यो कुरा स्वीकार गरेका छन्। नेपालको यो सफलतालाई उदाहरणीयसमेत भनेका छन्। यस्तै सहकार्य र बलिया धारणाले मुलुकमा विदेशी लगानी आउने हो। मुलुकभित्र कामको थालनी पनि भएको छ। एकैपटक धेरै काम गर्नुपर्ने बाध्यताले कतिपय काममा ढिलाइ भएको हो। अब तीव्रता पाउँछ। काम ढिला गराउनेलाई सरकारले छोड्दैन। अब काममा सम्झौता हँुदैन। साइडलाइनमा भएका भेटवार्तामा विश्वका नेताहरूको नेपालप्रतिको दृष्टिकोण कस्तो पाउनुभयो ? अमेरिकी राष्ट्रपतिको स्वागत समारोहमा स्विट्जरल्यान्ड र कोलम्बियाका राष्ट्रपति तथा क्यानाडा र बेलायतका प्रधानमन्त्रीसँग मेरो लामो भेटवार्ता भयो। सबैसँगको भेटमा नेपालको पछिल्लो अवस्था र दुईपक्षीय सहकार्यका विषयमा छलफल भयो। कोलम्बियाका राष्ट्रपतिले त नेपालको शान्तिप्रक्रिया विश्वकै लागि मोडल हुन सक्ने भन्दै यसको प्रचारमा नेपाल जुट्नुपर्ने बताए। नेपालको शान्ति प्रक्रिया होमग्रोन मात्र नभई वास्तविक समाधान हो। सबैको धारणा नेपालको विकास प्रक्रियामा ढिलाइ गर्न नहुने नै छ। नेपालले विश्व समुदायलाई दिने विषय भनेको नै शान्ति प्रक्रियाको सफलता हो। जनतालाई दिने समृद्धि नै हो। भारतीय नेताहरूसँग भेटवार्ता गर्नुभयो ? मलाई भेट्न भारतीय विदेशमन्त्री सुषमा स्वराज पनि आउनुभएको थियो। उहाँसँग पनि नेपाल र भारतको पछिल्लो अवस्थाबारेमा छलफल भयो। भारतसँगको सम्बन्ध तलमाथि हुन नदिन दुवै पक्ष सुसूचित हुन आवश्यक छ। सहमति भएका परियोजनाको समीक्षा, आपसी सम्बन्धमा थप सहकार्यलगायतका विषयमा छलफल भयो। सबैसँग भएका भेटवार्तामा कस्तो प्रतिक्रिया पाउनुभयो ? मसँग भेटवार्ता भएका सबै देशका राष्ट्र तथा सरकार प्रमुखहरू हाम्रा पछिल्ला घटनाक्रमबाट खुसी छन्। कोलम्बियाका राष्ट्रपतिले नेपालको शान्तिप्रक्रिया उदाहरणीय रहेको भन्दै यसको बजार खोज्ने नेपालले नै हो भन्दै त्यसतर्फ सुझाए। सफलताबाट भएको खुसीप्रति प्रतिप्रश्नसमेत गरे। शान्ति प्रक्रिया पूरा भएयता अहिले स्थिर सरकार बनेकोमा खुसी व्यक्त गरे। संविधानमा सबैको स्वीकार्यप्रति उनीहरूले खुसी व्यक्त गरे। नेपालप्रति सबैको सकारात्मक दृष्टिकोण रहेको पाएँ। सबै सहयोगका साथै सहकार्य गर्नसमेत तयार भएको देखिए। अमेरिकी राष्ट्रपति ट्रम्पले समेत नेपालका राजनीतिक दल मेहनती भएकाले सहकार्यबाट मुलुक बन्ने धारणा व्यक्त गरे। महासभामा तपाईंले गर्ने सम्बोधन के विषयमा केन्द्रित हुन्छ ? हामीले हासिल गरेको उपलब्धिबारे विश्वलाई जानकारी दिन आवश्यक छ। देशमा शान्ति स्थापना गरेका छौं। विश्व शान्तिका लागि पनि पहल गरिरहेका छौं। यतिबेला विश्वमा गरिबी तथा भोकमरी नहोस् भन्ने सबैको चासोको विषय छ। सरकारका कारणले दुखित हुन नपरोस् भन्ने नागरिक अपेक्षा हुन्छ। हाम्रो सबैसँग मित्रता छ, शत्रुता छैन। स्वतन्त्र राष्ट्रको हैसियतमा हामी व्यवस्थित भएर अघि बढ्न चाहन्छौं। प्रजातन्त्र हामीले ल्याएका हौं, अरूले दिएको होइन। कसैले दम्भ राख्न आवश्यक छैन। पूर्ण लोकतन्त्रका लागि मात्र होइन जसले मानवलाई समृद्धि र सुख दिन सक्छ त्यही व्यवस्था सर्वस्वीकार्य हुनेछ। यसैकारण समृद्ध नेपाल र सुखी नेपाली भनेका हौं। विदेशीले दिने सहयोगमा लगाउने सर्तलाई बेवास्ता गरिन्छ। मुलुकको हित हेरेर मात्र सहयोग लिनेछौं। जथाभावी सहयोग पनि अब स्वीकार गर्दैनौं। आवश्यकता र प्राथमिकतामा आधारित भएर बजेट स्विकार्ने हो। समृद्ध नेपाल, सुखी नेपाली भन्ने नारा स्थापित भइसकेको छ। महासभामा विशेषगरी हाम्राजस्ता मुलुकको भन्दा अन्य ठूला समस्या र शक्ति मुलुकको धारणाको बोलोवाला बढी देखिएको छ। यस्तो अवस्थामा आफूलाई कहाँ रहेको पाउनुहुनेछ ? त्रिहत्तरौं महासभाको सुरुवातसँगै सभाका अध्यक्ष र महासचिवले जुन विषय राख्नुभएको छ त्यो नै हाम्रा लागि बुझ्न यथेष्ट छ। संयुक्त राष्ट्रसंघको अभिव्यक्तिबाट राष्ट्रका भावनाको प्रतिबिम्ब त्यहाँ पाइन्छ। उद्देश्य के हो भन्ने विषय महासचिव एन्टेनियो गुटेरसको भाषणबाटै स्पष्ट छ। महासचिवले राखेको सातबँुदे कार्यमा हातेमाले भए हाम्रो नाराले शतप्रतिशत सफलता पाउनेछ। हाम्रा धारणा पनि त्यहींभित्र परेका छन्। विकास र सहकार्यको बुँदामै छलफल केन्द्रित हुनेछ। हामीले पूर्ण लोकतन्त्र भनिरहेका छौं। पूर्ण भन्ने सम्बन्धले केके विषयलाई संकेत गर्छ भन्ने कुरा महासचिवको धारणाले पुष्टि गरेको छ। हाम्रो प्रश्न शब्दमा होइन सामाजिक उन्मुखतातर्फ हो। खालि प्रतिस्पर्धा, राजनीतिक अधिकार वा अरू प्रकारका स्वतन्त्रताको हकमा सीमित हुनु हँुदैन। दायित्व बुझ्न जरुरी छ। जनतामा परिवर्तन ल्याउन आवश्यक छ। एउटा मानिस सम्पूर्ण मानिस बन्न सक्नुपर्छ। खाने वस्तु छैन भने लोकतन्त्र मात्र के काम ? छाना, खाना र नानासहितको लोकतन्त्र हाम्रो चाहना हो। यसमै केन्द्रित भएर हाम्रा धारणा प्रस्तुत हुनेछन्। राष्ट्रियभन्दा पनि अन्तर्राष्ट्रिय नीतिमा हामी स्पष्ट भएर अघि बढ्दा मात्र यस्ता कार्यले सफलता पाउँछ, यसमा हामीले अब्बल कूटनीतिक लबिङ गरेका छौं र ? हामीले सबैसँग समान ढंगको व्यवहार गर्ने हो। हाम्रो शत्रु कोही पनि छैन। यस्तो अवस्थामा हामीले विश्व समुदायको ध्यान आकर्षण गर्ने मात्र होइन, स्पष्ट धारणासहित प्रस्तुत हुनुपर्छ। सबैका चाहना एकै हुँदैनन्। चाहना भिन्नाभिन्नै होलान्। राष्ट्रहरूको अवस्था भिन्न होला। प्रतिस्पर्धा र राजनीतिक अधिकारमा मात्र हामी सीमित हुनु हुँदैन। अब हामीले जनताको जीवनको सम्पूर्णतामा परिवर्तन ल्याउन सक्नुपर्छ। सम्पन्नता सबै क्षेत्रमा हुनुपर्छ। सरकारले यसतर्फ काम गरिरहेको छ। हामी दुनियाँका शान्तिकामी र समृद्धि चाहने राष्ट्र र जनताको भावनाको पनि प्रतिनिधित्व गर्छौं। जायजनाजायजभन्दा पनि न्यायोचित पक्ष प्रतिबिम्बित हुन्छन्। मुख्य कुरा आवश्यकता के हो भन्ने हो। मुलुकभित्र विद्यमान आन्तरिक समस्या पन्छाएर महासभामा सहभागी हुन आएको भन्दै तपाईंको आलोचना भएको छ त ? विरोध किन र केका लागि गरेको हो, म बुझ्दिनँ। राष्ट्रसंघमा नेपालले स्पष्ट ढंगले कुरा राख्यो भन्नेमा विरोध हो कि ? नेपाल विकासमा अग्रसर हुन लाग्यो भन्ने विरोध हो कि ? नेपालको प्रभाव र प्रतिष्ठा माथि उठ्न लाग्यो भन्ने विरोध कि ? भ्रष्टाचार रोक्न लाग्यो भनेर हो कि ? म छक्क परेको छु। विरोध वा आलोचना पनि आधारयुक्त होस् भन्ने मेरो चाहना हो। विरोध गर्नेले निराधार, अर्थहीन, अनावश्यक र अनुचित विरोध गर्छ भने ऊ आफंै एक्लिनेछ। जनता मूर्ख छैनन्, आफैं बुझ्छन्। राजनीतिक पक्ष हुन भने बुझ्न जरुरी छ। जातजात वा भूगोलको प्रतिनिधि भनेको छैन। सगोलको कुरा गर्दा कसैलार्ई टाउको दुख्नुपर्ने थिएन। मैले समग्र राष्ट्रको कुरा गरेको छु। विरोधका लागि विरोधको विषयप्रति मेरो ध्यान जाँदैन किनकि मुलुक बनाउने अभियानमा छु। राष्ट्रसंघको बजेट कटौतीसँगै शान्ति क्षेत्रमा रकम घटेको छ। यसको प्रत्यक्ष असर नेपाली सेनाबाट शान्ति सेनामा जानेहरूमा परेको छ। ठूला पोस्ट्मा हाम्रो उपस्थिति न्यून छ। कूटनीतिक लबिङ नपुगेको भनेर टिप्पणी भइरहेकाले यस विषयमा केही कुरा भयो कि ? खर्च कटौती र शान्ति सेनामा भएको बजेटले हामीलाई कुनै असर गर्दैन। हामीले त विश्वमै शान्ति होस् भनेर नै सेना पठाएको हो। पदको विषय राष्ट्रसंघका महासचिवसँग हुने छलफलमा राखौंला। शान्ति सेनामा सहभागी हुन सक्यो वा सकेन, पायो वा पाएन भन्ने विषय महत्वपूर्ण होइन। हामी शान्तिकामी भएकाले शान्तिका पक्षमा पहल गर्ने हो। राष्ट्रसंघीय मिसनमा यतिबेला स्थायी प्रतिनिधिविहीन छ। व्यस्तताले कूटनीतिक नियुक्तिमा ढिलाइ भएको त होइन ? मिसनका हाम्रा डेपुुटीहरू सक्षम हुनुहुन्छ। हतार गर्नुपर्ने केही छैन। कामै नहुने अवस्था पनि छैन। यहाँको विषय स्पष्ट छ। अमेरिकामा नेपाली राजदूत हुनुहुन्छ यहाँ डेपुटी सहकार्यमा काम अघि बढ्नेछ। हतार गर्नैपर्ने अवस्था छैन। हतारो हुन्थ्यो भने आउँदा सँगै लिएर आउने थिएँ। मिसनमा राजदूत नै चाहिँदैन भनेको पनि होइन। अन्य काममा समय दिँदा ढिलाइ भएको हो। अब छिट्टै नियुक्ति हुनेछ। नियुक्ति विवादमा पर्ने प्रकारको हँुदैन। यस विषयमा गम्भीर अध्ययन हुँदैछ।"
स्थानीय तहको संरचना बलियो बनाउँदै कांग्रेस,"काठमाडौं : नेपाली कांग्रेसले स्थानीय तहको फेरिएको संरचनाअनुसार पार्टी संरचनामा व्यापक परिर्वतन गर्दै तल्लो तहसम्मै बलियो बनाउने भएको छ। कांग्रेसको नयाँ विधानले गाउँटोल समितिदेखि वडा कार्यसमिति र मूल्यांकन गर्न वडा स्तरमै वडा कार्यसम्पादन समितिसमेत गठन गर्ने प्रस्ताव गरेको छ। देशभर छलफल भइरहेको कांग्रेसको परिमार्जित विधानअनुसार गाउँटोल समिति १५ सदस्यीय हुनेछ। त्यसैगरि गाउँवडा समिति २० देखि २६ सदस्यीय बनाउने प्रस्ताव गरेको छ। विधानले गाउँवडा कार्यसम्पादन समिति १७ सदस्यीय बनाउन प्रस्ताव गरेको छ। विधान मस्यौदा समितिका सदस्य प्रदीप पौडेलका अनुसार देशको संविधानले स्थानीय तह बलियो बनाएकाले कांग्रेसले पनि आफ्ना संगठनलाई त्यहीअनुसार परिमार्जन गर्ने प्रस्ताव ल्याएको हो। मस्यौदा विधानले गाउँपालिका कार्यसमिति २० सदस्यीय र गाउँपालिका कार्यसम्पादन समिति गाउँपालिका सभापतिको अध्यक्षतामा १७ सदस्यीय बनाउन प्रस्ताव गरेको छ। नगरपालिकाको हकमा विधानले २६ सदस्यीय वडा समिति र नगर समिति २९ सदस्यीय बनाउन प्रस्ताव गरेको छ। नगरपालिकामा समेत वडा र नगर दुवैमा कार्यसम्पादन समिति गठन गर्ने प्रस्ताव विधानमा छ। देश संघीय संरचनामा गएपछि साबिक गाउँ विकास समिति गाभिएर बनेका गाउँपालिका वा नगरपालिका (स्थानीय तह)लाई व्यापक अधिकार दिएको भन्दै कांग्रेसले स्थानीय तहमा पार्टी संगठन सशक्त र चुस्तदुरुस्त बनाउने भएको छ। यसका लागि हरेक ६ महिनामा वडादेखि गाउँपालिका र नगरपालिका स्तरमा पार्टी भेला र बर्सेनि अधिवेशन गर्न प्रस्ताव गरेको छ। पार्टीको महाधिवेशन हुनुभन्दा ६ महिनाअघि सबै भेला र स्थानीय अधिवेशन सक्नुपर्ने व्यवस्था मस्यौदा विधानले गरेको छ। मस्यौदा विधानले गाउँटोल समितिमा सभापति, उपसभापति, सचिव, कोषाध्यक्ष र सहसचिव ११ जनासहित बढीमा १० सदस्य मनोनीत गरी संगठन बनाउने प्रस्ताव गरेको छ। गाउँवडा कार्यसमितिमा पनि सभापति, उपसभापति, सचिव, कोषाध्यक्ष र सहसचिव ११ जनासहित वडाको जनसंख्याअनुसार ५ महिला समेटेर १५ वा २१ सदस्य मनोनीत गरी पार्टी कमिटी गठन गर्न प्रस्ताव विधानमा छ। वडा कार्यसमिति भने सभापतिको अध्यक्षतामा उपसभापति, सचिव, कोषाध्यक्ष, सहसचिवसहित बढीमा १७ सदस्यीय गठन गर्न प्रस्ताव गरेको छ। यसैगरि गाउँपालिका कार्यसमितिमा पनि सभापति, सचिव र कोषाध्यक्ष ११ जना गरी ११ सदस्यको निर्वाचन गर्ने र निर्वाचित सदस्यमध्ये सभापतिले एक जना उपसभापति, एक जना सचिव र एक जना सहसचिव मनोनीत गर्ने व्यवस्था गरिएको छ। सभापतिले गाउँपालिकाका क्रियाशील सदस्यमध्ये ९ जनालाई कार्यसमिति सदस्यमा मनोनीत गर्ने प्रस्ताव छ भने क्षेत्रीय प्रतिनिधि, वडा सभापति, गाउँटोल समितिीमा पदेन सदस्य हुने छन्। विकल्पमा विधानले सभापति मात्र निर्वाचन गरेर बाँकी सबै पदाधिकारी निर्वाचित सदस्यबाट मनोनीत गर्ने प्रस्ताव गरेको छ। गाउँपालिका कार्यसम्पादन समितिका लागि गाउँपालिका कार्यसमिति सभापतिको अध्यक्षतामा उपसभापति, सचिव, कोषाध्यक्ष र सहसचिवसमेत बढीमा १७ जनाको कार्यसम्पादन समिति गठनको प्रस्ताव गरिएको छ। नगरपालिका वडा कार्यसमिति २१ सदस्यीय हुने छ भने नगर कार्यसमिति २९ सदस्यीय बनाउन प्रस्ताव गरिएको छ। वडा र नगर दुवै स्तरको कार्यसम्पादन समिति १७ सदस्यीय हुने विधानमा प्रस्ताव गरिएको छ। जिल्ला कार्यसमितिको संख्या जिल्लामा रहेका प्रतिनिधिसभा निर्वाचन क्षेत्र संख्याका आधारमा निर्धारण हुनेछ। जिल्ला सभापति, सचिव र कोषाध्यक्षको निर्वाचन गरेर क्षेत्र संख्याका आधारमा सदस्यको निर्वाचन र मनोनीत गर्ने प्रावधान कांग्रेसको मस्यौदा विधानले गरेको छ। एउटा मात्र प्रतिनिधिसभा क्षेत्र रहेका जिल्लामा १५ जना निर्वाचित र ६ जना मनोनीत सदस्यको प्रावधान गरिएको छ। प्रतिनिधिसभाका दुई क्षेत्र भएका जिल्लामा १५ जना निर्वाचित र ९ जना मनोनीत सदस्य हुने छन्। प्रतिनिधिसभाका ३ निर्वाचन क्षेत्र भएका जिल्लामा १५ जना निर्वाचित र १२ जना मनोनीत सदस्य रहने छन्। प्रतिनिधिसभाका ४, ५ वा ६ निर्वाचन क्षेत्र भएको जिल्लामा १५ जना निर्वाचित र १५ जना नै मनोनीत सदस्य हुने व्यवस्था विधानमा प्रस्ताव गरिएको छ। प्रतिनिधिसभाका ७ निर्वाचन क्षेत्र भएको जिल्लामा १५ जना निर्वाचित र ३० जना मनोनीत सदस्य रहने प्रस्ताव विधानमा छ। क्षेत्रीय सभापति जिल्ला कार्यसमितिका पदेन सदस्य हुने व्यवस्था विधानले गरेको छ।"
सरकारी कार्यालय सार्न नदिन आन्दोलन,"सिन्धुली : सरकारले जिल्लामा रहेका सरकारी कार्यालयहरू अन्य जिल्लामा स्थान्तरण गर्न लागेको भन्दै सिन्धुलीका जनता आन्दोलित बनेका छन्। सिन्धुली सदरमुकाममा लामो समयदेखि सञ्चालनमा रहेका सहरी विकास तथा भवन डिभिजन कार्यालय, भूसंरक्षण कार्यालय, सिँचाइ डिभिजन कार्यालय, जनस्वास्थ्य कार्यालय, खानेपानी र प्राविधिक कार्यालय सिन्धुलीलाई रामेछाप जिल्लामा स्थान्तरण गर्न लागेको भन्दै आन्दोलित भएका हुन्। नागरिक अगुवा प्रलाद पोखरेलको अगुवाइमा बिहीबार जिल्लाबासीले सहरी विकास तथा भवन डिभिजन कार्यालयको गेटमा धर्ना दिँदै जिल्लामा रहेका कुनै पनि सरकारी कार्यालय अन्यत्र स्थान्तरण हुन नदिने उद्घोषसहित आन्दोनको घोषणा गरेका हुन्। संघीय संरचनापछि गठित केन्द्रीय सरकारले दुई वा दुईभन्दा बढी जिल्ला हेर्ने गरी यी कार्यालयलाई डिभिजन कार्यालय निर्माण गर्ने र त्यस्ता डिभिजन कार्यालय रामेछाप जिल्लामा राख्ने प्रस्ताव गरेको छ। केन्द्रीय सरकारको निर्णयलाई प्रदेश ३ सरकारले राजनीतिक पहुँच र दबाबका आधारमा प्रस्तावलाई निर्णय गर्दै कार्यान्वयनमा लैजान लागेपछि आफूहरू बाध्य भएर त्यस्तो निर्णय नगर्न दुवै तहका सरकारलाई दबाब दिन आन्दोलित भएका हौं, आन्दोलनका संयोजक पोखरेलले भने। सहरीकरण र पूर्वाधारका प्रचुर सम्भवनासहित निर्माणाधीन ठूला तीन राजमार्गसमेत सिन्धुलीमै निर्माणाधीन रहे पनि विकासका पूर्वाधारहरू निर्माण गर्ने मुकाम भने अन्यत्र राख्नु लाजमर्दो कुरा भएको पोखरेलले बताए। सरकारको प्रस्ताव तत्काल खारेज हुनुपर्ने र डिभिजन कार्यालयहरू सिन्धुलीमै हुनपर्ने, रामेछापमा त्यसका शाखा कार्यालय राख्नुपर्ने जिल्लाबासीको माग छ। कांग्रेस सिन्धुलीका नेता माणीक ढकालले जिल्लाबासीको माग सरकारले तत्काल सम्बोधन गर्नुपर्ने बताए। पूर्वाधार निर्माणमा करोडौं खर्चिरहेको सरकारले राज्य संरचनाको स्थायी प्रारूप भइरहेकै जिल्लाबाट कामकाज गराउनुपर्नेमा त्यस्ता संरचना र लागत अवमूल्यन गरिएको उनले बताए। सिंहदरबार गाउँगाउँमा पुर्याउने उद्घोष गरेको सरकारले नै जिल्लामा भइरहेका सरकारी कार्यालयहरू हटाउनु सिन्धुलीबासीमाथि दमन भएको कमलामाई नगरपालिका५ का वडाध्यक्ष पूर्णबहादुर खड्काले बताए। संघीय संरचनापछि उपलब्ध सेवा, विद्यमान भूगोल, जनताको सहज पहुँचको आधारलाई ख्यालै नगरी भइरहेका कार्यालय अन्यत्र सार्नु न्यायोचित नभएको प्रदेश सांसद विनोद खड्काको तर्क छ। खड्काले केन्द्रीय सरकारले गरेको प्रस्ताव सच्चाउनुपर्ने मागसमेत गरे। पञ्चायतीकालमा जनकपुरकै अञ्चल कार्यालय भएको सिन्धुलीमाढीमा राणाकालमा पूर्व २ नम्बर क्षेत्रकै मुख्य प्रशासनिक केन्द्र मानिन्थ्यो। अहिले सिन्धुलीको माढी, कमलाखोंच, मरिण र सुनकोसी गढतिरको खुर्कोटलाई व्यवस्थित सहरीकरण गरिँदै छ। बीपी, मदनभण्डारी र पुष्पलाल लोकमार्ग पनि सिन्धुली जिल्ला हुँदै निर्माण गरिएको छ। केन्द्रीय राजधानी र प्रादेशिक राजधानीलाई समेत नजिकबाट जोड्ने राजमार्गहरू पनि सिन्धुलीमै निर्माणाधीन हुँदा त्यस्ता कार्यालयहरू अन्यत्र सार्न नहुने जिल्लाबासीको माग छ। कार्यालय अन्यत्र सारे आफूहरू सशक्त आन्दोलनमा उत्रने नागरिक अगुवाहरूले चेतावनी दिएका छन्। उनीहरूले केन्द्रीय र प्रादेशिक सरकारसँग आफ्ना माग पूरा गराउन जोडदार मागसमेत गरेका छन्। आन्दोलित जिल्लाबासीले बिहिबारै प्रमुख जिल्ला अधिकारी ज्ञानप्रसाद ढकालमार्फत प्रधानमन्त्री केपी शर्मा र मुख्यमन्त्री डोरमणि पौडेललाई निर्णय कार्यान्वयन गर्न र सच्याउन माग गर्दै ज्ञापनपत्रसमेत बुझाएका छन्। ज्ञापनपत्र बुझ्दै प्रजिअ ढकालले मागबारे बिहीबारै कार्यबाहक प्रधानमन्त्रीलाई ज्ञापनपत्र पठाई जानकारी गराउने प्रतिबद्धतासमेत जनाए। निर्णय नसच्चिएसम्म आन्दोलनका कार्यक्रम जारी रहने बताइएको छ।"
अश्लील भिडियो बन्द गर्दा आलोचित,"बनेपा : सञ्चार तथा सूचना प्रविधिमन्त्री गोकुल बाँस्कोटाले अश्लील भिडियो साइट बन्द गर्न निर्देशन दिँदा आफूमाथि गम्भीर आलोचना भएको बताएका छन्। सरकार र समाजको मूल्य मान्यताअनरूप आफूले पोर्न साइट बन्द गर्न निर्देशन दिएसँगै आलोकचकहरूले गलत व्याख्या गरी भ्रम फैलाएको उनले आरोप लगाएका हुन्। बिहीबार काभ्रेको बनेपा महोत्सवको उद्घाटन गर्दै मन्त्री बास्कोटाले भने, पोर्न साइट बन्द गर्ने निर्देशन दिएसँगै कडा विरोध आयो, त्यसो भए अब नांगा नांगा तस्बिर कोठाको भित्तामा छ्याप्प छ्याप्ती जताततै टास्दै हिँड्ने। उनले आक्रोश पोख्दे भने, त्यसो भए पोर्न फिल्म चलाउने हो त ? समाज र राज्यको आफ्नै मूल्य मान्यता र दायित्व छ, त्यही पूरा गरेको हुँ। मन्त्री बाँस्कोटाले भने, आलोचनाको कुनै सीमा हुँदैन काग कराउँदै गर्छ पिना सुक्दै गर्छ, सरकार लक्ष्यप्रति लागिरहन्छ, कोशिस गर्दै छौं, रातारात केही हुँदैन र विरोध र असन्तुष्ट पोख्नेहरूको जिब्रो आफैं थाक्छ। मन्त्री बास्कोटाले आईटी पार्कमा ३५ देखि ३८ अर्बसम्मको लागतमा नेसनल सेक्युरिटी प्रेस सञ्चालनमा ल्याउन लागेको बताए। बनेपामा रहेको सूचना प्रविधि पार्कमा सरकारले नेसनल प्रेस सञ्चालनको तयारी थालेका छौं। उनले थपे, मुद्रणसम्बन्धी कामको प्रेस देशमा नहुँदा अर्बौं रुपैयाँ बाहिरिने गरेको छ। उनले थपे, राज्यबाट १० अर्ब रुपैयाँ नागरिकता, पासपोर्ट, सवारीसाधनको बिलबुक, लाइसेन्स, नम्बरप्लेप्ट, एटीम कार्ड बनाउँदा बिदेसिने गरेको छ, जसमा सरकारले आठ अर्ब र निजी कम्पनीले करिब दुई अर्ब खर्च गर्ने गरेको छ। मन्त्री बाँस्कोटाले पाँचखालमा बन्न लागेको सेजको काम सुरु हुनुका साथै सरकारले बनेपाको नागीडाँडामा वैकल्पिक विमानस्थलका लागि डीपीआर सकिएको जानकारी दिए। सुनकोसी तेस्रो जलविद्युत् केन्द्रका लागि ५५ करोड विनियोजन भएर इन्जिनियरहरूले सर्भे गरिरहेको बताए।"
चिकित्सा विधेयक पारित नगरी संघीय संसद्को अधिवेशन अन्त्य,"काठमाडौं : संघीय संसद्को दोस्रो अधिवेशन बिहीबारबाट अन्त्य भएको छ। डा गोविन्द केसीसँगको सम्झौताअनुसार चिकित्सा शिक्षा विधेयक पारित नगरी संसद् अन्त्य भएको हो। प्रमुख विपक्षी कांग्रेसले अधिवेशनको अन्तिम दिन (बिहीबार) चिकित्सा विधेयक पारित गर्न दबाब दिए पनि सत्तापक्षले नमानेको भन्दै असन्तुष्टि जनाएको छ। कांग्रेस संसदीय दलका उपनेता विजय गच्छदारले सत्तापक्षका कारण चिकित्सा विधेयक पारित नभएको भन्दै त्यसबाट उत्पन्न हुने परिणामको जिम्मेवार सत्तापक्ष हुने चेतावनी दिए। हामीले आजै ४५ वटा बैठक गरेर भए पनि चिकित्सा विधेयक पारित गरौं भन्याैँ। तर सत्तापक्षले मानेन, गच्छदारले बिहीबार प्रतिनिधिसभामा भने, डा केसी फेरि अनशन बसे त्यसको जिम्मेवार सरकार नै हुनेछ। संसद सचिवालयका अनुसार अधिवेशन अन्त्य गर्ने दिन विधेयक पारित गर्ने बिजनेस राख्ने प्रचलन छैन। यस्तै मधेसकेन्द्रित दलले नागरिकता संशोधन विधेयक पारित गर्न दबाब दिए पनि उक्त विधेयक पनि पारित हुन सकेन। १ सय ३५ दिन सञ्चालन भएको संघीय संसद्को अधिवेशनमा प्रतिनिधिसभाका ७९ पटक र राष्ट्रियसभाको ६१ पटक बसेका थिए। दुवै हाउसले २५ गते आआफ्नो नियमावली पारित गरेका थिए। सभामुख कृष्णबहादु महरा र राष्ट्रियसभाका अध्यक्ष गणेशप्रसाद तिमल्सिनाले आआफ्नो संसद्को बैठकमा राष्ट्रपति कार्यालयबाट अधिवेशन अन्त्यसम्बन्धी प्राप्त पत्र पढेर सुनाएका थिए। राष्ट्रपति कार्यालयले बिहीबार राति १२ बजेबाट स्वतः अधिवेशन अन्त्य भएको पत्र पठाएको थियो। चालू अधिवेशन संविधानको धारा ९३ को उपधारा २ मा मन्त्रिपरिषद्को सिफारिसअनुसार संसद् बैठक आह्वान र अन्त्य गर्ने व्यवस्था छ। मन्त्रिपरिषद्को असोज ५ गतेको बैठकले संघीय संसद्का दुवै अधिवशेन अन्त्य गर्न राष्ट्रपतिसमक्ष सिफारिस गर्ने निर्णय गरेको थियो। राष्ट्रपति कार्यालयले बिहीबार राति १२ बजेबाट स्वतः अधिवेशन अन्त्य भएको पत्र पठाएको थियो। संघीय संसद्को दोस्रो अधिवेशनको मुख्य उपलब्धि संविधानले तोकेको समयसीमाभित्र संघीय संसद्बाट मौलिक हकसम्बन्धी कानुन निर्माण हुनु नै हो। सरकारले संविधानले दिएको समयसीमाभित्र गत असोज २ गते त्यस्ता कानुन दुवै संसद्बाट पारित गराएको छ। यसै अवधिमा दुवै संसद्ले सुनुवाइ समिति र राज्यका निर्देशक सिद्धान्त, नीति र दायित्वको कार्यान्वयन, अनुगमन तथा मूल्यांकन समिति गठन गरी नेतृत्वसमेत चयन गरी कार्य प्रारम्भ गरे। प्रतिनिधिसभाले १० वटा विषयगत समिति र राष्ट्रियसभाले ४ वटा विषयगत समितिको गठन गरी नेतृत्वसमेत चयन गरेको छ। यसै अवधिमा चार पटक प्रतिनिधिसभा र राष्ट्रियसभाको संयुक्त बैठक बसेको थियो। यस अधिवेशनभित्र २६ वटा सरकारी विधेयक दर्ता भएकोमा राष्ट्रिय चिकित्सा शिक्षा विधेयक, २०७५ सम्बन्धित मन्त्रालयबाट फिर्ता भएको, ६ वटा विधेयक सम्बन्धित समितिहरूमा विचाराधीन रहेको र राहदानी विधेयक २०७५ प्रतिनिधिसभाबाट पारित भई राष्ट्रियसभामा सन्देश पठाइसकेको प्रतिनिधिसभाका सभामुख कृष्णबहादु महराले संसद्मा जानकारी दिएका छन्। दुवै सदनले पारित गरेका १८ विधयेकमा राष्ट्रियसभा सदस्य निर्वाचन विधेयक २०७५, संघीय संसदका महासचिव, सचिव तथा राष्ट्रियसभाका सचिवको सेवा, सर्त र सुविधासम्बन्धी विधेयक २०७५, विनियोजन विधेयक २०७५, आर्थिक विधेयक २०७५, राष्ट्र ऋण उठाउने विधेयक २०७५, ऋण तथा जमानत (बाइसौं संशोधन) विधेयक २०७५ र सुरक्षित मातृत्व तथा प्रजनन स्वास्थ्य अधिकार विधेयक २०७५ छन्। यसैगरी जनस्वास्थ्य विधेयक २०७५, रोजगारीको हकसम्बन्धी विधेयक २०७५, उपभोक्ता संरक्षण विधेयक २०७५, खाद्य अधिकारसम्बन्धी विधेयक २०७५, आवासको अधिकारसम्बन्धी विधेयक २०७५, भूमिसम्बन्धी (सातौं संशोधन) विधेयक २०७५, वैयक्तिक गोपनीयतासम्बन्धी विधेयक २०७५, जातीय भेदभाव तथा छुवाछूत (कसूर र सजाय) (पहिलो संशोधन) विधेयक २०७५, अनिवार्य तथा निःशुल्क शिक्षासम्बन्धी विधेयक २०७५, सामाजिक सुरक्षा विधेयक २०७५ र सार्वजनिक सुरक्षा (तेस्रो संशोधन) विधेयक २०७५ छन्। प्रतिनिधिसभा र राष्ट्रियसभाका विभिन्न समयमा बसेका बैठकले अन्तर्राष्ट्रिय अभिसन्धि पारित गरेक छन् भने महासन्धिहरू अनुमोदन गरेका छन्।"
प्रधानमन्त्री ओली साइडलाइन भेटवार्ता गर्दै,"न्युयोर्क : प्रधानमन्त्री केपी ओलीले नेपालभारत सम्बन्ध अझ सुदृढ पार्न र सहकार्य गर्न दुवै देश प्रयासरत रहेको बताएका छन् । भारतीय विदेशमन्त्री सुष्मा स्वराजसँगको भेटेलगत्तै सञ्चारकर्मीसँग उनले नेपालभारत सम्बन्ध कसरी अझ सुदृढ बनाउने र तत्काल निर्माणाधीन परियोजना निष्कर्षमा पुर्याउन छलफल भइरहेको बताए । विदेशमन्त्री स्वराज भारतीय टोलीको नेतृत्व गर्दै महासभामा आएकी थिइन् । स्वराजले बिम्स्टेक बैठकका बेला भएका दुईपक्षीय छलफलको निरन्तरताकै रूपमा वार्ता गरेकी थिइन् । गत महिना काठमाडौंमा सम्पन्न बिम्स्टेक शिखर सम्मेलनमा उनी सहभागी भएकी थिइनन् । नेपालभारत सम्बन्ध पछिल्लो समय निकै सुधारोन्मुख देखिएको अवस्थामा दुई देशबीच परियोजना अघि बढाउनेदेखि सहकार्यमा जोड दिन छलफल भएको संयुक्त राष्ट्र संघका लागि नेपालको स्थायी नियोगले जनाएको छ । नेपालभारत सम्बन्ध केही समययता सुमधुरतातर्फ उन्मुख छ । बिम्स्टेक सम्मेलनपछि भारतमा भएको बिम्स्टेक संयुक्त सैन्य अभ्यासमा नेपालले सेना नपठाएपछि दुवै देशबीच यो पहिलो उच्चस्तरीय कूटनीतिक भेटघाट हो । बिम्स्टेकको सैन्य अभ्यासमा सहभागिताबारे चर्को आलोचना भएपछि ओली सरकारले सम्मेलनमा यसको निर्णय नभएको भन्दै अभ्यासमा सेना पठाएन । प्रधानमन्त्री ओलीस्वराज भेटघाटमा नेपालभारत सम्बन्धबाहेक दक्षिण एसियामा शान्ति र सहकार्यबारे छलफल भएको परराष्ट्रका अधिकारीले जानकारी दिए । स्वराजले अघिल्लो दिन परराष्ट्रमन्त्री प्रदीप ज्ञवालीसँग भेटवार्ता गरेकी थिइन् । प्रधानमन्त्री ओली बसेको होटल ग्रान्ड हायातमा भारतीय विदेशमन्त्री स्वराज भेट्न आएकी थिइन् । दुवैबीच आधा घण्टाभन्दा बढी समय वार्ता भएको थियो । प्रधानमन्त्री ओलीले बेलायती प्रधानमन्त्री थेरेसा मेसँग पनि भेट गरे । नेपालबेलायतको शताब्दीयौं पुरानो मित्रता तथा द्विपक्षीय सम्बन्ध स्मरण गरिएको भेटमा दुई देशबीचको सम्बन्ध कसरी अझै बलियो र क्रियाशील बनाउने वार्ता भएको थियो । दुवै देशका प्रधानमन्त्रीले एकअर्कालाई भ्रमणको निमन्त्रणा समेत दिए । राष्ट्र संघका लागि नेपाली स्थायी नियोगका कार्यवाहक प्रमुख निर्मलराज काफ्लेका अनुसार बेलायती प्रधानमन्त्रीसँग दुईपक्षीय सम्बन्ध विस्तार, भ्रमण, व्यापार, लगानी र सहयोगबारे छलफल भएको थियो । बेलायती प्रधानमन्त्री मेले प्रधानमन्त्री ओलीसँग भेट गर्न अभिरुची देखाएकी थिइन् । उनले बेलायतको सुुरक्षामा नेपालीको भूमिका, दुवै देशको पुरानो सम्बन्ध र नेपालको राजनीतिक अवस्थाबारे छलफल गरेकी थिइन् । नेपाली सेनाका कर्णेल कुमार लामा बेलायतमा पक्राउ परेपछि नेपालबेलायत सम्बन्ध खासै सुमधुर थिएन । भूकम्पका बेला बेलायतको अनुरोधलाई समेत तत्कालीन प्रधानमन्त्री सुशील कोइरालाले बेवास्ता गर्दा उद्धारका लागि आएको चिनुक हेलिकप्टरसहितको बेलायती टोली भारतको पुणेबाट फर्कनु परेको भेटमा उठ्ने गरेको थियो । नेपालबेलायत कूटनीतिक सम्बन्धको २ सय वर्ष पुगेको अवसरमा वर्षगाँठसमेत मनाइसकेको छ । प्रधानमन्त्री ओलीले राष्ट्र संघ मुख्यालयमा स्विट्जरल्यान्डका राष्ट्रपति एलँ बेर्सेटसँग पनि भेटवार्ता गरे । देशको पछिल्लो राजनीतिक अवस्था र विकास कार्यबारे नै छलफल भएको भेटका एक सहभागीले बताए । स्विट्जरल्यान्डले नेपालको ग्रामीण विकासमा र संघीयतालगायत विषयमा गरेको सहयोगको सराहना प्रधानमन्त्रीले गरे । यसअघि पनि साइडलाइनमा प्रधानमन्त्री ओलीसँग कोलम्बिया, बुल्गेरिया, क्यानडालगायत राष्ट्र एवं सरकार प्रमुखले भेटेर नेपालसँग सम्बन्ध विस्तारसँगै नेपालले शान्ति प्रक्रियामा हासिल गरेको उपलब्धि र सरकारको कार्यशैलीमा चासो देखाएका थिए । वाम सरकार भनिए पनि प्रधानमन्त्रीले लोकतन्त्रको जगमा गठन भएको र त्यसमा कुनै तलमाथि नहुने विश्वका नेताहरूलाई आश्वस्त पारिरहेका छन् । १ सय ६२ औं देशसँग कूटनीतिक सम्बन्ध नेपाल र मडागास्करबीच कूटनीतिक सम्बन्ध स्थापना भएको छ । परराष्ट्रमन्त्री प्रदीपकुमार ज्ञवाली तथा मडागास्करका विदेशमन्त्री एलोइ अलफोन्स म्याक्सिम दोभोले दुईपक्षीय कूटनीतिक सम्बन्ध स्थापनाको समझदारीपत्रमा हस्ताक्षर गरे । मडागास्कारसँग सम्बन्ध विस्तारपछि नेपालसँग कूटनीतिक सम्बन्ध स्थापना भएका देशको संख्या १ सय ६२ पुगेको नियोगले जनाएको छ । हिन्द महासागरस्थित टापु राष्ट्र गणतान्त्रिक मडागास्कर विश्वकै चौथो ठूलो टापु देश हो । राष्ट्र संघ मुख्यालयमा अति कम विकसित राष्ट्रहरूको मन्त्रीस्तरीय बैठकमा सहभागी मन्त्री ज्ञवालीले शान्ति र विकास अभियानका सदस्यहरूले आपसमा सहकार्य गर्दै शान्त विश्व निर्माणमा योगदान गर्नुपर्ने बताए । उनले गरिबी, असमानता, बेरोजगारी, जलवायु परिवर्तन, प्राकृतिक प्रकोप र आन्तरिक द्वन्द्व अति कम विकसित राष्ट्रको प्रगतिमा बाधक रहेको बताए । (बक्स) महासभामा प्रधानमन्त्रीको सम्बोधन बिहीबार प्रधानमन्त्री ओलीले स्थानीय समयअनुसार बिहीबार साँझ ५ः१५ बजे (नेपाली समयअनुसार शुक्रबार बिहान) महासभालाई सम्बोधन गर्नेछन् । उनको सम्बोधन नेपालको पछिल्लो राजनीतिक अवस्था, विश्व सम्बन्ध र विश्व राजनीतिमाथि केन्द्रित हुने बताइएको छ ।"
कांग्रेस कार्यालय बन्यो झगडाको बीउ,"ललितपुर : कांग्रेस ललितपुर कार्यालय भवन रहेको जग्गाको स्वामित्व विवादले अहिले चर्काे रुप लिएको छ । जिल्ला तहका नेताहरू कांग्रेस कार्यालय भवन रहेको सोही जग्गाका विषयमा व्यक्तिगत गाली गलौजसम्ममा उत्रेका छन् । ललितपुर कांग्रेस नखिपोटमा रहेको आठ आना जग्गामा छ । उक्त जग्गा ओमकारप्रसाद श्रेष्ठको नाममा छ । जग्गा पार्टीको नाममा गराइपाऊँ भन्दै जिल्ला सपभाति मदनबहादुर अमात्यले पाटन जिल्ला अदालतमा मुद्दा नै हालेका छन् । हाल मुद्दा विचाराधीन अवस्थामा छ । जिल्लामा पार्टी अफिस नहुँदा कुलाल महर्जनले सो जग्गा उपलब्ध गराएको श्रेष्ठको भनाइ छ । जग्गा दाता महर्जनले आफ्नो नाममा जग्गा पास गर्ने भए मात्रै दान दिने भनेकाले श्रेष्ठको आफ्नो नाममा जग्गा नामसारी गरेको दाबी गरेका छन् । ०५५ सालतिर महर्जनबाट सो जग्गा नामसारी गराउँदा आफूले ८६ हजार रुपैयाँ तिरेको श्रेष्ठले बताए । आफ्नो नाममा जग्गा नामसारी भएपछि मात्रै पार्टी कार्यालय स्थापना गरिएको श्रेष्ठको भनाइ छ । हाल जग्गा मेरै नाममा छ । कार्यालयचाहिँ पार्टीको नाममा छ । जग्गाको विषयमा अपवाह फैलाएर जिल्ला सभापति अमात्यले बेइज्जत गरे, श्रेष्ठले भने । पार्टी कार्यालय रहेको जग्गा विवादको विषय नरहेको उनको भनाइ छ । अमात्यलाई विश्वास गर्न नसक्दा नै उनको कार्यकालभर जग्गा पास नहुने तर्क श्रेष्ठले गरे । अमात्यले जग्गा बेचेर अन्तै सर्न खोजेका छन्, उनले भने । उक्त भवन निर्माणको शिलान्यास स्वसन्त नेता कृष्णप्रसाद भट्टराईले गरेकाले उक्त भवनमा धेरैको भावना मिसिएको श्रेष्ठको तर्क छ । मंसिरको चुनावमा अन्तर्घात गरेको आरोप लगाउँदै अमात्य पक्षले श्रेष्ठलगायत २७ जनाविरुद्ध कारबाही मागसमेत गरेका थिए । चुनावमा हारको झोकमा मविरुद्ध लागेका हुन्, श्रेष्ठले भने । तर पार्टी सभापति अमात्यले भने आफ्नै कार्यकालमा जग्गा पार्टीको नाममा नामसारी गराइछाड्ने दाबी गरे । त्यसैले म अदालतसम्म पुग्नुपरेको हो । अदालतको फैसला कुरिरहेको छु, अमात्यले भने । जग्गा पार्टीको नाममा नामसारी गराउन तीन महिनाअघि पाटन जिल्ला अदालतमा मुद्दा हालेको उनले जानकारी दिए । सम्पत्ति शुद्धीकरण अनुसन्धान विभाग र अख्तियारले पनि फाइल झिकाएको उनको भनाइ छ । मालपोतका हाकिमले जग्गा पास गराउन पटकपटक आग्रह गर्दा तीन दिनसम्म झुलाए, अमात्यले भने, श्रेष्ठले जग्गा नामसारी गर्न चाहेका छैनन् । पार्टीको सम्पत्ति हडप्न खोजेका छन् । आफ्नै पहलमा ललितपुरको माल्टा, भट्टेडाँडा, भारदेउ र कालेश्वरमा दुईदुई लाख रुपैयाँका दरले पार्टी कार्यालय स्थापना गर्न जग्गा किनेको अमात्यले जानकारी दिए ।श्रेष्ठले दुःख दिएको र उनीसँग मिल्न नसक्ने भएकाले नै कानुनी लडाइँबाटै टुंगोमा पुग्न खोजेको उनले बताए । चुनावमा करोडौं खर्च गरेर श्रेष्ठले मलाई हराउने खेलमा लागे, अमात्यले भने, मुद्दा छिनोफानो नभइन्जेल पार्टी कार्यालयमै जान्नँ । तर श्रेष्ठ भने आफू झगडा गर्ने पक्षमा नरहेको बताउँछन् । जग्गा नबेच्ने सर्तमा मात्रै नामसारी हुन सक्ने उनको भनाइ छ । सबै कार्यकर्तालाई मिलाएर लैजानुपर्ने उनको माग छ । कार्यालयको बिजोग आठ आना जग्गामा ठडिएको तीन तले भवनमा रङरोगन गरिएको छैन । टाँस्दै, निकाल्दै गरेका सूचनाले भित्ता फोहोर देखिएका छन् । नेपाल तरुण दल, नेपाल विद्यार्थी संघ, नेपाल दलित संघलगायत खुइलिएका होर्डिङ बोर्डका कारण पाटी कार्यालय कुरुप बनेको छ । वरिपरि घाँस उम्रिएको छ । प्रायः कार्यालय सुनसान रहन्छ । कार्यालयको भुइँतलामा रेखदेखका लागि एक जना व्यक्ति मात्र बसेका छन् ।"
जघन्य अपराध गर्नेलाई फाँसी दिनुपर्छ : मुख्यमन्त्री,"रौतहट : प्रदेश २ का मुख्यमन्त्री लालबाबु राउत गद्धीले जघन्य अपराधमा संलग्न दोषीलाई फाँसी सजाय हुनुपर्ने बताएका छन्। रौतहटको चन्द्रपुर नपा६ स्थित तेजाव प्रहारबाट उपचार क्रममा मृत्यु भएकी १८ वर्षीया सम्झनाकुमारी दासको परिवारलाई समवेदना प्रकट गर्दै बिहीबार मुख्यमन्त्री राउतले फाँसीको सजाय हुनुपर्ने धारणा व्यक्त गरेका हुन्। नेपालले अन्तर्राष्ट्रिय सन्धिमा फाँसीको सजाय हुने कानुन बनाउन नपाउने गरी हस्ताक्षर गरे पनि त्यसलाई सच्याएर पासविक र जघन्य अपराधमा संलग्नलाई फाँसीको सजाय हुनुपर्ने बताएका हुन् । मुख्यमन्त्री राउतले भने, यस्ता जघन्य घटनाको दोषीलाई फाँसी नै दिनुपर्छ, सन्धिको हस्ताक्षर सच्याउनुपर्छ। प्रदेश सरकारले यस्ता घटनालाई गम्भीरपूर्वक लिँदै छानबिन गर्न प्रदेश २ का मुख्य न्यायाधिवक्ता दीपेन्द्र झाको संयोजकत्वमा समिति बनाएको छ। दोषीलाई बढीभन्दा बढी सजाय दिलाउन प्रदेश सरकार लागिपरेको पीडित परिवारलाई मुख्यमन्त्री राउतले आश्वासन दिएका छन्। तेजाव प्रहारबाट मृत्यु भएकी सम्झनाका परिवारलाई प्रदेश सरकारले चार लाख दिने घोषणा यसअघि नै गरेको थियो। बिहीबार मुख्यमन्त्री राउतले मृतक किशोरीका बुवा जादोलाल दासलाई एक लाखको चेक हस्तान्तरण गरेका छन्। बाँकी तीन लाख रुपैयाँ चेक बनाउने कर्मचारी नभएकाले आइतबार पीडित परिवारलाई हस्तान्तरण गरिनेसमेत उनले जानकारी दिए। तीन लाख रुपैयाँ बेटी बचाउ, बेटी पढाउ अभियानबाट पीडित परिवारलाई सहयोग गर्न लागिएको हो। प्रदेश २ मा महिला हिंसा तथा आपराधिक घटना बढिरहेकाले यस्ता घटना दोहोरिन नदिन र दोषी उम्कन नदिन सुरक्षा निकायका प्रमुखलाई निर्देशनसमेत उनले दिएका छन्। अपराध नियन्त्रण गर्न प्रदेश सरकारले केही दिनपछि नै मोबाइल एप्स प्रयोगमा ल्याउन लागेको उनले जानकारी दिए। भदौ २६ गते राति चन्द्रपुर नगरपालिका६ की १८ वर्षीया सम्झनाकुमारी दास र उनकी बहिनी १५ वर्षीया सुस्मिता कुमारीमाथि घरमा सुतिरहेको अवस्थामा तेजाव प्रहार भएको थियो। घटनाको ६ दिनपछि प्रहरीले किशोरीकै छिमेकी ५० वर्षीय रामबाबु पासवानलाई पक्राउ गरेको थियो। उपचार क्रममा १८ वर्षीया सम्झनाको सोमबार मृत्यु भएको हो। १५ वर्षीया सुस्मिता कीर्तिपुरस्थित अस्पतालमा उपचार गराइरहेकी छन्। उनको औषधिको बिल मात्रै बुधबार साँझसम्ममा ६३ हजार भएको बाबु जादोलालले बताए। औषधिको मात्रै त्यति हो अस्पतालको कति भयो हिसाब गरेको छैन, दासले भने। छोरीको काजकिरिया सकेर अर्की छोरीको उपचारमा जान्छु। अहिले अस्पतालमा सुस्मिताकी आमा धनमाया छोरीको रेखदेखमा छिन्। पक्राउ परेका पासवान पीडित किशोरीहरूका बुवा जादोलाल दाससँगै अस्पतालमा बिरामीको कुरुवा बस्न गएका थिए। आरोपी पासवानले घाइतेमध्ये १८ वर्षीया सम्झानाकुमारी दासलाई एकतर्फी प्रेम गर्दै आएको अनुसन्धानबाट खुलेको प्रहरीको भनाइ छ। मोबाइलको कल डिटेल, पीडित किशोरीका बाबुको किटानी जाहेरी, किशोरीको बयानका आधारमा अस्पतालबाटै पासवानलाई प्रहरीले नियन्त्रणमा लिएको थियो। तेजाव प्रहार गरेको दोषी ठहरिए नयाँ मुलुकी संहितामा अनुहार कुरुप पारे ५ वर्षदेखि ८ वर्ष कैद र १ देखि ५ लाखसम्म जरिवाना, शरीरको अन्य भाग कुरुप बनाए वा शरीरमा पीडा गराए ३ देखि ५ वर्षसम्म कैद र ५० हजारदेखि ३ लाख जरिवाना हुने व्यवस्था छ।"
