शीर्षक,विवरण
किन चाहियो वामदेव नै ?,"निर्वाचित भएको ६ महिनाभित्रै जननिर्वाचित प्रतिनिधिलाई राजीनामा दिन बाध्य पारेर पराजित उम्मेदवारलाई जसरी पनि जिताउने खेल सुरु भएको छ। संघीय व्यवस्थापिकाको पछिल्लो निर्वाचनमा बर्दिया निर्वाचन क्षेत्र नं १ बाट पराजित नेपाल कम्युनिस्ट पार्टीका नेता वामदेव गौतमलाई संसद् सदस्य बनाउनकै लागि काठमाडौं क्षेत्र नं ७ का निर्वाचित प्रतिनिधिलाई राजीनामा दिन बाध्य पारिँदैछ। यसअघि पनि गौतमलाई डोल्पाबाट निर्वाचित गराउने प्रसंग सार्वजनिक भएको थियो। डोल्पाबाट निर्वाचित सांसदले राजीनामा दिन अस्वीकार गरेका थिए। यो प्रसंगले नेपाली लोकतन्त्रको आगामी दिशाबारे चिन्ता थपिएको छ। नागरिकले राजनीतिक दलका कार्यकर्तालाई आवधिक निर्वाचनमार्पत आपूमा निहित सार्वभौमसत्ता निश्चित समयका लागि हस्तान्तरण गर्ने विधि नै लोकतन्त्र हो। तर जनताबाट अस्वीकृत नेतालाई जसरी पनि संसद्मा ल्याउनैपर्ने बाध्यताले लोकतन्त्र दलहरूको मनोमानीपूर्वक चल्ने व्यवस्था सिद्ध हुनेछ। लोकतान्त्रिक मान्यतामा आवधिक निर्वाचनमा राजनीतिक दलबाट उम्मेदवार खडा हुन्छन्, तीमध्ये योग्य लागेकालाई जनताले मत दिन्छन्। कम मत पाउनेहरू अस्वीकृत हुन्छन्। अस्वीकृत उम्मेदवारले अर्को निर्वाचनसम्म कुर्छन् र जनताको मन जित्न थप काम गर्छन्। गौतमको पराजय नागरिकबाट भएको अस्वीकृति हो। गौतमलाई जसरी पनि निर्वाचित सांसद बनाउन लाग्नुको अर्थ नेकपालाई प्राप्त दुईतिहाइ मतको अपमान मात्र नभई सर्वसत्तावादको अभ्यास पनि हो। कुनै नेतालाई संसद्मा ल्याउन आवधिक निर्वाचनको अवधि मिच्नु लोकतन्त्रको आधारभूत मान्यतामाथिको प्रहार त हो नै। साथसाथै राज्यकोषको दुरुपयोग पनि हो। निर्वाचन आयोगले सार्वजनिक गरेको तथ्यांकअनुसार पछिल्लो संसदीय निर्वाचनमा कुल १८ अर्ब रुपैयाँ खर्च भएको थियो। त्यसअनुसार प्रति निर्वाचन क्षेत्र करिब १० करोड ९० लाखजति खर्च हुन्छ। यसको अर्थ हो, कुनै पनि निर्वाचन क्षेत्रमा निर्वाचन गर्दा कम्तीमा १० करोड रुपैयाँ राज्यकोषबाट खर्च हुन्छ। जनताको करबाट सिर्जित राज्यकोषको यो हदसम्मको दुरुपयोग गर्ने अधिकार कसैलाई पनि छैन। राज्यकोषको यति धेरै रकम खर्चेर एउटा नेतालाई जिताउनुको औचित्य पुष्टि गर्न सक्नुपर्छ। गत निर्वाचनमा निर्वाचन आयोगले खर्चभार बढ्ने कारणले नै एक व्यक्तिले एकभन्दा बढी क्षेत्रमा उम्मेदवार हुन नपाउने नियम बनाएको थियो। कुनै उम्मेदवार दुई क्षेत्रमा उम्मेदवार भएर दुवैतर्फ विजयी भए छोडेको निर्वाचन क्षेत्रमा पुनः निर्वाचनका लागि लाग्ने खर्च सम्बन्धित दलले व्यहोर्नुपर्ने प्रस्ताव गरेको थियो। के यो निर्वाचनको व्ययभार नेकपाले व्यहोर्दैछ ? निर्वाचन हुने हो भने नेकपालाई जसरी पनि आफ्ना उम्मेदवार जिताउनैपर्ने हुन्छ। त्यसका लागि भारी मात्रामा आर्थिक चलखेल हुनेछ। त्यस्तो चलखेलले बजारमूल्यमा प्रभाव पार्नेछ, मुद्रास्फीति बढाउनेछ, आर्थिक अपचलनलाई छुट दिनेछ। के एकजना नेताका लागि यो हदसम्म शक्तिको दुरुपयोग ग्राह्य हुन सक्दैन ? निर्वाचनमा आफ्नो उम्मेदवारले पराजय भोग्नुपरे सरकारको अस्तित्वमै प्रश्न उठ्छ। त्यसैले राज्यशक्तिको दुरुपयोग हुने सम्भावना बढी छ। यस्तो अभ्यास लोकतन्त्रमा बिरलै हुने गर्छ। खासगरी शान्तिप्रक्रियामा गइरहेको मुलुकमा असन्तुष्ट वा विद्रोही नेतालाई संसदीय राजनीतिमा जसरी पनि समेट्न यस्तो अभ्यास गरिन्छ वा राज्य सञ्चालनमा कुनै व्यक्ति जसरी पनि आवश्यक पर्ने भएमात्र यस्तो अभ्यास गरिन्छ। के वामदेव नेपाली राजनीतिमा नभइनहुने व्यक्तित्व हुन् ? के उम्मेदवारीले उनको औचित्य पुष्टि गर्न सक्छ ? त्यसो हो भने उनले आफ्नो पराजयको जवाफ दिनुपर्छ। वामदेवको प्रसंग केवल व्यक्तिविशेषको मात्र नभई प्रवृत्तिको पनि हो। लोकतन्त्रलाई दलहरूको हुकुमी शासनबाट जोगाउन र नागरिक सार्वभौमिकता कायम राख्नु दुईतिहाइ बहुमतको सरकारको ध्येय हुनुपर्छ, न कि लोकतन्त्रको उपहास।"
