शीर्षक,विवरण
वाल्मीकिको बेहाल,"उत्पत्तिका हिसाबले नेपालमा मात्र नभएर एसियालाई नै संस्कृत भाषाको जननी मानिन्छ। संस्कृतलाई यहाँको सबैभन्दा पुरानो भाषाका रूपमा पुजिन्छ। इतिहास, धर्म, कानुन, दर्शन र संस्कृतिको मियो पनि संस्कृत नै हो। तर हामी पछिल्लो समय संस्कृत भाषाको संरक्षणमा निकै अनुदार देखिन थालेका छौं। संस्कृत भाषाप्रदायक संस्थाको जगेर्ना भएको छैन। यसको महत्व विस्तार गर्नु त कता हो कता, भएका संस्थाको संरक्षणमा पनि हामी चुकिरहेका छौं। धमिराको संक्रमणबाट ग्रस्त बनेको प्रदर्शनी मार्गस्थित वाल्मीकि विद्यापीठ यसैको एउटा उदाहरण हो। वाल्मीकि नेपाल संस्कृत विश्वविद्यालयका १३ वटा आंगिक क्याम्पसमध्ये एक हो। यहाँ १७ वटा विषयको पढाइ हुन्छ। जुन अन्य आंगिक क्याम्पसको तुलनामा सबैभन्दा धेरै पनि हो। राजधानीमा रहेका कारण यो क्याम्पसलाई समग्र विश्वविद्यालयकै धरोहरका रूपमा लिइन्छ। यस हिसाबले संस्कृत भाषा, साहित्य र अन्य निधिको जगेर्ना गर्ने जनशक्ति उत्पादनमा पनि यो क्याम्पसको भूमिका अन्यको भन्दा ज्यादा छ। यो स्वाभाविक पनि हो। साथै स्वदेशीसँगै विदेशी विद्यार्थीको आकर्षण बढ्दै जानुले पनि यो क्याम्पसको महत्व अझ बढी दर्शाउँछ। तर यो क्याम्पस अहिले लाजमर्दो अवस्थामा सञ्चालित छ। क्याम्पस प्रवेश गरेदेखि पछिल्लो भागमा पुग्दा देखिने दृश्यहरू साँच्चै टिठलाग्दो छ। शैक्षिक, प्रशासनिक तथा भौतिक समस्याले क्याम्पस जर्जर बन्दै गएको छ। बनेका भौतिक संरचनाको संरक्षण भएको छैन, भवनका भित्ताहरू रङ उडेर फुस्स देखिन्छन्। झ्यालमा नफुटेका सिसा छैनन्। पुस्तकालय भवन भत्किएर लाखौं मूल्यबराबरका हजारौं पुस्तक अलपत्र छन्। धमिराले डसेर ती पुस्तक किराले खाएको पातजस्ता देखिन थालेका छन्। क्याम्पसमा वरिपरि बडेमानका टिलिक्क टल्किने निजी भवन बनेका छन्, तर यहाँको जग्गा खेर गइरहेका छन्। मूल्यवान् यस्ता सम्पत्तिलाई कसरी सदुपयोग गर्ने भन्ने चिन्तन क्याम्पस प्रशासनले गर्न सकेको छैन। क्याम्पसको चौर बटुवा र घुमन्तेको थकाइ मार्ने स्थल मात्र बनेको छ। शौचालयको अवस्था वर्णन गरिसाध्य छैन। अध्ययन, अनुसन्धान, प्रकाशनजस्ता प्राज्ञिक कार्य शून्यजस्तै छन्। शिक्षक कर्मचारी संख्या आवश्यकताभन्दा धेरै छन्, तैपनि विद्यापीठको अवस्था झन्झन् खस्किँदो अवस्थामा छ। विश्वविद्यालयका नेतृत्वमा रहेका पदाधिकारी तथा विद्यापीठका प्राध्यापक, कर्मचारीहरू पेसागत मर्यादा बिर्सेर दलीय राजनीतिमा ज्यादा सक्रिय रहन्छन्। पदाधिकारी नियुक्तिमा दलीय भागबन्डा हुन्छ। दलको झन्डा बोकेर पदमा पुगेका यस्ता कर्मचारी विश्वविद्यालय र क्याम्पस सुधारमा भन्दा दलीय भक्तिमै बढी केन्द्रित हुन्छन्। दलको नेतालाई रिझाएर गएकै कारण उनीहरू आफ्नो समय क्याम्पस र विश्वविद्यालय सुधारमा भन्दा पनि नेताको चाहना पूर्तिमा बढी समय खर्चन्छन्। अझ यसरी नियुक्ति पाएकाहरू एकपटकको कार्यकाल सकिएपछि फेरि सोही संस्थामा उपल्लो पदमा दोहोर्याउने वा यस्तै अन्य संस्थामा अर्कोपटक नियुक्ति पाउन नेतालाई कसरी रिझाउन सकिन्छ भन्नेमै बढी सोचमग्न हुन्छन्। यस्तो अवस्थामा क्याम्पस सुधारमा कसले ध्यान दिने ? भन्नलाई त हामी सबैजसो क्षेत्रमा गलत परिणाम आयो भने यसको पहिलो आरोप अति राजनीतिलाई दिन्छौं। तर वाल्मीकि विद्यापीठको सन्दर्भमा यो आरोपलाई मात्र आधार मान्न सकिँदैन। इच्छाशक्ति हुने हो भने वाल्मीकि सुधारका लागि धेरै काम गर्न सकिन्छ। हरेक पदमा बसेका व्यक्तिले पदीय जिम्मेवारी मात्र पूरा गरे पनि वाल्मीकिलाई अहिलेको अवस्थाबाट निकै माथि उठाउन सकिन्छ। खेर गइरहेको जग्गालाई व्यावसायिक प्रयोजनमा लगाउनुपर्छ। यति गर्न सकियो भने पनि पूरै वाल्मीकि पाल्ने आर्थिक स्रोत त्यही जग्गा बन्नेछ। विद्यार्थी अभावमा हाजिर मात्र गरेर फर्कने प्राध्यापकलाई अनुसन्धान, प्रकाशन तथा अन्य प्राज्ञिक काममा लगाउनुपर्छ। सबैभन्दा महत्वपूर्ण पक्ष भनेको प्राध्यापक, कर्मचारी र स्वतन्त्र विद्यार्थी युनियनका प्रतिनिधिसमेत राजनीतिक आस्था जे भए पनि क्याम्पस सुधारको अभियानमा एकजुट भएर लाग्नुपर्छ।"
शिक्षा इकाई प्रमुखलाई मोसो,"डोटी : एसईई सुरु भएकै दिन डोटीको शिक्षा विकास तथा समन्वय इकाईका प्रमुख अनन्तकुमार पौड्याललाई मोसो दलिएको छ। आइबार दिउँसो करिब डेढ बजेतिर एक समूहले पौड्यालको कार्यकक्षमै गएर मोसो दलेको हो। एसईईको अनुगमन गरी दिउँसो कार्यकक्षमा रहेका पौड्याललाई १०१२ जनाको समूहले मोसो दलेको हो। प्रत्यक्षदर्शीका अनुसार उनीहरु प्लाष्टिकको झिल्लीमा मोसो बोकेर आएका थिए। पौड्याललाई मोसो लगाए लगत्तै नेविसंघले विज्ञप्ति निकालेर उनले शिक्षा क्षेत्रमा अनियमितता गरेको आरोप लगाएको छ। विद्यालयका भवन र शौचालय निर्माणका योजना बाड्दा पौड्यालले १० प्रतिशत कमिसन खाएर दिएको, विद्यालयको अधिकार क्षेत्र मिचेर करार शिक्षक नियुक्त गरेको, करार शिक्षक नियुक्त गर्दा कमिसन खाएर प्रश्नपत्र समेत आउट गर्ने गरेको नेविसंघको विज्ञप्तिमा उल्लेख छ। नेविसंघ पूर्वआमन्त्रित केन्द्रीय सदस्य विजयराज ओझालगयतले हस्ताक्षर गरेको विज्ञप्तिमा पौड्यालमाथि विभिन्न आरोप लगाइएको छ। पौडेलले भने नेविसंघले लगाएका सबै आरोप झुट भएको बताएका छन्।"
दृष्टिविहिन राधिकाको निःशुल्क उपचार,"धरान : आर्थिक अवस्था कमजोर भएका कारण उपचार गराउन नसकेर मृत्युसँग जुधिरहेकी मोरङ उर्लावारीकी १४ वर्षीया दृष्टिविहिन बालिका राधिका दर्जीको निःशुल्क उपचार भएको छ। राधिकाको बीपी कोइराला स्वास्थ्य विज्ञान प्रतिष्ठानमा निःशुल्क शल्यक्रिया भएको हो। टाउकोमा ट्युमर र पानी जमेका कारण उनी समस्यामा थिइन्। मोरङ घर भएर धरानस्थित पूर्वाञ्चल ज्ञानचक्षु विद्यालयमा कक्षा ४ मा अध्ययन राधिकाको टाउकोमा ट्युमर पलाएको थियो। उनी सात वर्षदेखि ट्युमर पीडित थिइन्। पछिल्ला दिनमा विद्यालयमै बेहोस् हुन थालेपछि उनी बीपी प्रतिष्ठानमा भर्ना भएकी थिइन्। पैसा अभावमा एक महिनापछि मात्र उनको उपचार भएको हो। तत्काल उपचार खर्च जुटाउन नसकेर डिस्चार्ज गरी घर फर्किएकी राधिकाको पूर्वाञ्चल ज्ञानचक्षु विद्यालय व्यवस्थापन समिति र प्रतिष्ठानका चिकित्सकको पहलमा आइतबार निःशुल्क शल्यक्रिया भएको हो। राधिकाको प्रतिष्ठानबाट हुने उपचार खर्च मिनाहाका लागि प्रतिष्ठानकै बालरोक विशेषज्ञ डा अरुणकुमार सिंह र न्यूरो सर्जन डा आलोक दाहालले पहल गरेका थिए। उनको उपचारमा लाग्ने औषधिका लागि विद्यालय व्यवस्थापन समितिको पहलमा विभिन्न व्यक्तिले आर्थिक सहयोग गरेपछि निःशुल्क उपचार भएको ज्ञानचक्षु विद्यालय व्यवस्थापन समितिका अध्यक्ष लख्खी गुरुङले जानकारी दिइन्। राधिकाको उपचारमा प्रतिष्ठानका डा अरुणकुमार सिंह, निर्देशक गौरीशंकर साह लागी परेका थिए। राधिकाको शल्यक्रिया न्यूरो सर्जन डा आलोक दाहालले गरेका हुन्। राधिकाको उपचारमा लाग्ने औषधि धरान १८ का वडाध्यक्ष प्रविण राई, १९ वडाका सूर्यबहादुर भट्टराई, १४ वडाका अध्यक्ष कृष्ण भट्टराई, ५ नम्बरका अध्यक्ष सन्तोष लिम्बुले एक महिनाको पारिश्रमिक बापत ६४ हजार रुपैयाँ आर्थिक सहयोग गरेका हुन्। त्यसैगरी पत्रकार सुनिता केसी, व्यवसायी मुकुन्द कट्वालले पाँचपाँच हजार र औषधि व्यवसयाी सुवास पौडेलले १० हजार सहयोग गर्दा राधिकाको उपचार सम्भव भएको हो। राधिकाका बाबु कालिबहादुर दर्जीले छोरीको उपचारमा सहयोग गर्ने सबैलाई धन्यवाद दिए ।"
शान्ता चौधरीले छोरीसँगै दिइन् एसइई परीक्षा,"दाङ : नेपाल कम्युनिस्ट पार्टी (नेकपा) संसदीय दलका सचेतक शान्ता चौधरीले तुलसीपुर उपमहानगरपालिका ६ स्थित मावि सेन्टर तुलसीपुरबाट माध्यमिक शिक्षा परिक्षा (एसइई) परीक्षामा सहभागी भइन्। आइतबारदेखि सुरु भएको परीक्षामा ३८ वर्षीया चौधरीले अरुजस्तै अङ्ग्रेजी विषयको परीक्षा दिइन्। पहिलो परीक्षा राम्रो भएको उनले प्रतिक्रिया दिइन्। पहिलो दिन ढुक्क भएर परीक्षा दिएँ, उनले भनिन्, राम्रो भएको छ। उनी दाङमा परीक्षा दिइरहँदा उनकी छोरी भने काठमाडौंमा इसईईको परीक्षा दिइरहेकी थिइन्। उनकी छोरी विनुले काठमाडौंस्थित बसुन्धराबाट परीक्षा दिइरहेकी छिन्। नियमिततर्फ महेन्द्र मावि तुलसीपुरमा सञ्चालित खुला विद्यालयमा भर्ना भएकी चौधरीको मावि तुलसीपुरमा परीक्षा केन्द्र तोकिएको छ। विसं २०७३ मा मावि डाडागाउँमा कक्षा आठमा भर्ना भएपछि उनको औपचारिक पढाइ शुरु भएको थियो। कक्षा ८ र ९ मा नियमित विद्यालय गएर पढेपनि कक्षा १० मा भने नियमित कक्षा जान पाइनन्। तर स्वअध्ययन गरेर परीक्षा दिएको उनले बताइन्। विसं २०६४ मा पहिलो पटक समानुपातिकबाट संविधानसभा सदस्य भएपछि विभिन्न समितिमा बस्दा पढाइ पनि आवश्यक हुने ठानेपछि आफूले पढ्न शुरु गरेको उनले प्रतिक्रिया दिइन्। केही वर्ष स्वअध्ययन गरेपछि चौधरीले औपचारिक शिक्षा र प्रमाणपत्र लिएरै पढाइ पूरा गर्ने इच्छा भएको बताइन्। सचेतक भएपछि धेरै कार्यक्रममा सहभागी हुनुपर्ने भए पनि कक्षा १० को लागि पनि घरमा बसेर अध्ययन गरेको उनी बताउँछिन्।"
मलेसियाले पठायो कामदारको स्वास्थ्य परीक्षण मापदण्ड,"काठमाडौं : नयाँ कामदार भर्नाका लागि मलेसियाले स्वास्थ्य परीक्षण मापदण्ड पठाएको छ। मलेसियाले नेपालसँग श्रम सम्झौता भएको चार महिनापछि शुक्रबार स्वास्थ्य परीक्षणको मापदण्ड पठाएको हो। श्रम, रोजगार तथा सामाजिक सुरक्षा मन्त्रालयका प्रवक्ता डा नारायण रेग्मीले मलेसियाले पठाएको स्वास्थ्य परीक्षण मापदण्ड अध्ययन गरी मलेसियासँग छलफल गरेर निचोड निकालिने जानकारी दिए। नेपालको राय र मलेसियाको मापदण्ड अनुसार स्वास्थ्य परीक्षणका लागि नयाँ संस्था छनोट हुने छन्, उनले भने। नेपाल र मलेसियाबीच गत कात्तिकमा श्रम सम्झौता भएको थियो। स्वास्थ्य परीक्षणको मापदण्ड पठाउने सम्झौतामै उल्लेख भएपनि मलेसियाले पूरानै प्रणालीबाट कामदार पठाउन दबाब दिइरहेको थियो। नयाँ मापदण्ड अनुसार चाँडै स्वास्थ्य परीक्षण गर्ने संस्था छनोट हुने प्रवक्ता रेग्मीको भनाइ छ। मलेसिया जाने कामदारमाथि बायोमेट्रिक स्वास्थ्य परीक्षणका नाममा ३९ मेडिकल सेन्टरले मात्रै स्वास्थ्य परीक्षण गर्दै आएका थिए।"
जाजरकोटमा सामुदायिक भवन निर्माणमा भ्रष्टाचार : चारजना विरुद्ध मुद्दा,"काठमाडौं : अख्तियार दुरुपयोग अनुसन्धान आयोगले जाजरकोटको साविक सीमा गाविसको सामुदायिक भवन निर्माणमा भ्रष्टाचार भएको अभियोगमा तत्कालीन गाविस सचिवसहित चार जनाविरुद्ध विशेष अदालतमा मुद्दा दायर गरेको छ। सामुदायिक भवन निर्माण गर्दा प्राविधिक लागत अनुमानअनुसार नगरेको भन्ने उजुरी सम्बन्धमा अनुसन्धान हुँदा तत्कालीन गाविस सचिव दीपकबहादुर सिंहले दुई लाख ३३ हजार ४४८ रुपैयाँ बराबरको भ्रष्टाचार गरेको पाइएको आयोगले जनाएको छ। उक्त भवन निर्माण कार्य सम्झौता एवम् लागतअनुमानबमोजिम सम्पन्न नभएको अवस्थामा नै मापदण्डविपरीत गरिएको निर्माण कार्यलाई सही भनी प्रमाणित गरी झुठो बिल भर्पाई बनाएको आरोप लागाइएको छ। आयोगले सहायक सबइञ्जिनियर नरबहादुर नेपाली, सामाजिक परिचालक भीमबहादुर राना र भवन निर्माण उपभोक्ता समितिका अध्यक्ष दिल्लीदेवी बाँठो सबैलाई रु दुई लाख ३३ हजार ४४८ बराबरको भ्रष्टाचार गरेको अभियोग लगाएको छ। आरोपी सबैलाई बिगो असुल गरी हदैसम्मको कारवाहीको माग गरिएको प्रवक्ता प्रदीपकुमार कोइरालाले जानकारी दिए। यस्तै आयोगले आजै भोजपुरको, षडानन्द नगरपालिका साविक वडा नं ५ र ६ मा विद्युत् विस्तार परियोजनामा भ्रष्टाचार भएको अभियोगमा तत्कालीन निमित्त प्रमुख प्रशासकीय अधिकृतसहित १० जनाविरुद्ध विशेष अदालतमा मुद्दा दायर गरेको छ। आर्थिक वर्ष २०७३०७४ का लागि नगरपालिकाअन्तर्गतको विद्युत् विस्तार परियोजनाका पदाधिकारीले कार्य सम्पन्न भएको भनी कीर्ते कागजात तयार पारी आर्थिक हिनामिना गरेको पाइएको आयोगले जनाएको छ। विद्युत् विस्तार योजनाको काम १७ प्रतिशत मात्र काम सम्पन्न भएको अवस्थामा कार्य सम्पन्न भएको भनी गलत प्रतिवेदन बनाएको पाइएको छ। सो आयोजनाको कूल लागत ५८ लाख ७० हजारमध्ये २९ लाख ७४ हजार, ४९१ को मात्र सम्पन्न भएको थियो। तर झुठो बिल बनाई २८ लाख ९५ हजार ५०८ भुक्तानी गरेको र सरकारी स्रोतको दुरुपयोग गरेको आयोगको ठहर छ। आयोगले सो अभियोगमा षडानन्द नगरपालिकाका तत्कालीन निमित्त प्रशासकीय अधिकृत जयनारायण खनाल, तत्कालीन लेखा अधिकृत सन्तोष श्रेष्ठ, इञ्जिनीयर विमलमान राई, असिस्टेन्ट सबइञ्जिनीयर महेश कार्कीले समान २८ लाख ९५ हजार ५०८ बराबरको भ्रष्टाचार गरेको अभियोग लागेको छ। यस्तै सोही नगरपालिकाका शिक्षा अधिकृत मणिराम तामाङ १८ लाख ६८ हजार, अनुगमन समितिका सदस्य किशोर किराँत, विद्युत् विस्तार उपभोक्ता समितिका अध्यक्ष पूर्वा तामाङ, सचिव राजेन्द्र राई, कोषाध्यक्ष ज्ञानुमाया तामाङ र संयोजक हेमकुमार श्रेष्ठले समान २८ लाख ९५ हजार ५०८ बराबरको भ्रष्टाचार गरेको अभियोग लागेको छ। उनीहरुलाई बिगोबमोजिम कैद सजाय र जरिवानाकोसमेत माग गरी विशेष अदालतमा आज मुद्दा दायर गरिएको छ।"
सिटौलाको स्वास्थ्यमा सुधार,"काठमाडौं : नेपाली कांग्रेसका नेता कृष्णप्रसाद सिटौलाको स्वास्थ्य अवस्थामा क्रमिक सुधार देखिएको छ। आन्द्राबाट भएको रक्तश्रावका कारण धुम्बाराहीस्थित ह्याम्स अस्पतालको आइसियुमा सिटौलाको उपचार भइरहेको छ। अस्पतालका आइसियु इन्जार्ज डा सविन कोइरालाका अनुसार, आन्द्रामा रक्तश्राव हुँदा त्यसबाट उत्पन्न रक्तअल्पताको उपचार भइरहेको छ । उनी गत शुक्रबार अस्पताल भर्ना भएका थिए।"
३८ केजी सुन प्रकरणमा पाँच कारोबारी विरुद्ध मुद्दा,"काठमाडौं : प्रहरीले अवैध रुपमा लुकाएर राखिएको ३८ केजी सुन प्रकरणमा पाँचजनाविरुद्ध मुद्दा दायर गरेको छ। जिल्ला प्रहरी कार्यालय कञ्चनपुरले जिल्ला अदालतमा आइतबार मुद्दा दायर गरेको हो। यी अभियुक्तबाट गत फागुन ४ गते राजश्व अनुसन्धान विभागले सुन बरामद गरेको थियो।शंकरबहादुर विकको घरमा दुईवटा पोकामा १०८ थान र ३४ थान सुन फेला परेको थियो। कञ्चनपुरको पुनर्वासबाट १८ किलो सुन बरामद कञ्चनपुर पुनर्वास नगरपालिका बस्ने शंकरबहादुर बिकको घरमा सुन बरामद भएको विभागले जनाएको छ। विभागले विकसहित स्थानीय लक्ष्मण तिरुवा, सुरज तिरुवा, सरिता तिरुवा, शंकर विक र इन्दिरा विकविरुद्ध १६ करोड ९२ लाख ८० हजार रुपैयाँ बराबरको सुन भारतबाट भन्सार चोरी पैठारी गरी नेपाल भित्र्याएको दाबीसहित मुद्दा दायर गरेको हो। पाँच जनाको आपसी मिलेमतोमा भारतबाट भन्सार चोरी पैठारी गरी सुन ल्याएको भनाई विभागको छ। उनीहरुलाई राजश्व चुहावट (अनुसन्धान तथा नियन्त्रण) ऐन, २०५२ अनुरुप बरामद भएको सुनलाई थोक मूल्य मानी दफा २३ (१) बमोजिम विगोको दोब्बर जरिवाना र तीन बर्षसम्म कैद सजाय गर्न माग गरिएको विभागद्वारा आइतबार जारी विज्ञप्तिमा जनाइएको छ। कञ्चनपुर सुनकाण्ड : बरामद सुन भारतीयको विभागको माग अनुरुप अपराध ठहर भए हरेक प्रतिवादीले जनही ३३ करोड ८५ लाख ६० हजार रुपैयाँ जरिबानाको भार ब्यहोर्नुपर्ने छ। विभागले जफत भएको सुनसमेत जफत गर्न अदालत समक्ष माग गरेको छ। कञ्चनपुरमा थप ५ किलो ६०० ग्राम सुन बरामद"
ठमेलमा पर्यटन सूचना केन्द्र खुल्दै,"काठमाडौं : मुलुकको प्रमुख पर्यटकीय गन्तव्यका रुपमा रहेको ठमेलमा महानगरीय पर्यटन सूचना केन्द्र स्थापना हुने भएको छ। नेपाल पर्यटन बोर्ड र पर्यटक प्रहरी एकाइ भृकुटीमण्डपले नेपाल भ्रमण वर्ष सन् २०२० लाई लक्षित गरेर उक्त केन्द्र स्थापना गर्न लागेका हुन्। नेपालमा आएका पर्यटकलाई उपत्यकाका विभिन्न पर्यटकीय क्षेत्रका बारेमा सूचना दिने उद्देश्यका साथ स्थापना हुन लागेको केन्द्रको कार्यालय स्थापनाका लागि काठमाडौँ महानगरपालिका२६ ले भवन उपलब्ध गराएको छ। ठमेलस्थित पुरानो वडा कार्यालयको भवनमा स्थापना हुन लागेको सूचना केन्द्र सञ्चालनका लागि काठमाडौँ महानगरपालिका२६ का अध्यक्ष ख्यामराज तिवारी र नेपाल भ्रमण वर्षका संयोजक सुरज वैद्यबीच आइतबार सम्झौतासमेत भएको छ। पर्यटक प्रहरी एकाइ भृकुटीमण्डपका प्रमुख एवं प्रहरी निरीक्षक अमृत बस्नेतले ठमेललगायत उपत्यकाभित्र रहेका पर्यटकीय क्षेत्रका बारेमा पर्यटकलाई सूचना दिनुका साथै पर्यटकलाई पर्ने समस्या समाधानका लागि उक्त केन्द्र स्थापना गर्न लागिएको जानकारी दिए। उक्त केन्द्रमार्फत ठमेलमा घुम्न आउने पर्यटकलाई समेत सुरक्षा प्रदान गर्न सकिन्छ, उनले भने। उक्त केन्द्रमा पर्यटक प्रहरी रहनेछन्।"
थारु कलाकारलाई 'विन्दास म्युजिक अवार्ड',"धनगढी : थारु संस्कृतिको सम्बद्र्धन र संरक्षणका लागि भएको विन्दास म्युजिक अवार्ड २०७६ विभिन्न क्षेत्रका व्यक्तिहरुलाई हालै वितरण गरिएको छ। धनगढी एक कार्यक्रम गरी जिल्लामा रहेका थारु कलाकारहरुलाई अवार्ड वितरण गरिएको हो। घोडाघोडी मिडिया सञ्चार समुह (बिन्दास मिडिया) ले १८ विधामा राष्ट्रिय स्तरका थारु कलाकारहरुलाई म्युजिक अवार्डबाट सम्मानित गरेको हो। विन्दास अवार्डबाट सम्मानित हुनेहरुमा सर्वोत्कृष्ट आधुनिक गायन (पुरुष) तर्फ खेम चौधरी, महिला तर्फ समीक्षा चौधरी, लोक गीत गायन (पुरुष) राजु चौधरी, लोक गीत गायन (महिला) समीक्षा चौधरीले अवार्ड पाएका हुन्। सर्वोत्कृष्ट पप गायन (पुरुष) रोशन रत्गैंया, पप गायन (महिला) अन्जु कुश्मी, युगल मोडलमा राज कुश्मी र अन्जु कुश्मी, महिला मोडेल शुशिला कार्की, फिल्म स्कृप्ट लेखक राजकुमार श्रेष्ठ, फिल्म निर्देशक चन्द्र चौधरी (चाँद), म्युजिक भिडियो निर्देशक मुन्ना लभ कुश्मी, छायांकनमा जितु चौधरी, दृश्य सम्पादनमा शाहिल चौधरी अवार्डबाट सम्मानित भएका छन्। त्यसैगरी नव प्रतिभा (पुरुष) तर्फ राजेश चौधरी, नव प्रतिभा (महिला) सृजना चौधरी, सर्वोत्कृष्ट गीत सोल्हा सृंगारका सुवेश कठरिया, सर्वोत्कृष्ट गीतकार सुवेश कठरिया, मोडल (पुरुष) देवदास चौधरी, मोडल (महिला) सुशिला कार्की र युगल मोडलमा राजकुश्मी र अन्जु कुश्मीलाई सम्मानित गरेको हो। अवार्डका लाग थारु कलाकार संघका केन्द्रिय अध्यक्ष विनय वैद्य, लेखक सुशील चौधरी, थारु लोकगायक मनिराम चौधरी, नृत्य निर्देशक सुधराम दहित र रामप्रसाद चौधरी लगायत पाँच सदस्यीय निर्णायक समिति गठन गरिएको थियो। अवार्डका लागि ४८ जना कलाकारको प्रतिस्पर्धा थियो। थारु चलचित्र, म्युजिक भिडियो, तथा थारु लोककला क्षेत्रका कलाकारहरुलाई सम्मानस्वरुप अवार्ड कार्यक्रम र थारु कलाकारहरुलाई समाज, संस्कृति, भाषा, कलाको विकासमा जागरुक गर्न र उत्प्रेरित गराउने उद्देश्यले कार्यक्रम आयोजना गरेको कार्यक्रम संयोजक हरेन्द्र चौधरीले जनाए।"
एसईई : ब्रेललिपी प्रश्नपत्र नहुँदा दृष्टिविहीनलाई समस्या,"धरान : ब्रेललिपीबाट एसईई प्रश्नपत्र निर्धारण नगरेका कारण दृष्टिविहीन विद्यार्थीलाई परीक्षा दिन समस्या भएको छ। परीक्षा नियन्त्रण कार्यालयले दृष्टिविहीनमैत्री प्रश्नपत्र निर्धारण नगर्दा दृष्टिविहीन विद्यार्थी सहयोगीका भरमा परीक्षा दिन बाध्य छन्। दृष्टिविहीन विद्यार्थीले वर्षेनी ब्रेललिपीबाट प्रश्नपत्रको व्यवस्था गर्न माग गरेपनि समस्या समाधान नगरेको दृष्टिविहीन विद्यार्थीले गुनासो गरेका छन्। परीक्षा नियन्त्रण कार्यालयले दृष्टिविहीनमैत्री प्रश्नपत्रको व्यवस्था नगरेका कारण सुनसरीको धरानस्थित पूर्वाञ्चल ज्ञानचक्षु विद्यालयका दृष्टिविहीन विद्यार्थीले आँखा देख्ने विद्यार्थीसरह नै परीक्षा दिनु परेको गुनासो पोखे। आइतबारदेखि सुरु भएको एसईई परीक्षामा ज्ञानचक्षु विद्यालयका समिर लिम्बू, दिलकुमारी विक, हिना चौधरी र मणिकुमार तामाङले स्थानीय सहिद स्मृति माध्यामिक विद्यालय परीक्षा केन्द्रबाट अंग्रेजी विषयको परीक्षा दिए। चारैजना दृष्टिविहीन विद्यार्थीले सहयोगीमार्फत परीक्षा दिएका हुन्। उनीहरुको परीक्षामा शिक्षा निकेतन माध्यामिक विद्यालयमा ९ कक्षामा अध्ययनरत युकेश पौडेल, प्रसिधिका अधिकारी, समिक्षा आचार्य र निर्मल भट्टराईले सहयोगीकारुपमा परीक्षा दिँदैछन्।शिक्षा विकास तथा समन्वय इकाइ सुनसरीका प्रमुख बाबुराम पोखरेलले दृष्टिविहीनका लागि छुट्टै प्रश्न पत्र नबनाएका कारण सहयोगीमार्फत परीक्षा दिने व्यवस्था गरिएको बताए। सरकारले दृष्टिविहीन विद्यार्थीका लागि ब्रेललिपीबाट प्रश्नपत्र निर्धारण नगरेका कारण परीक्षा दिन समस्या भएको पूर्वाञ्चल ज्ञानचक्षु विद्यालयकी छात्रा हिना चौधरीले बताइन्। उनले ब्रेललिपीबाट प्रश्नपत्रको व्यवस्था हुनुपर्ने माग गरिन्। ब्रेललिपीबाट अध्ययन गरेका दृष्टिविहीनलाई अरुको भरमा परीक्षा दिनुपर्दा धेरै समस्या हुने भएकाले दृष्टिविहीनमैत्री प्रश्नपत्रको व्यवस्था गर्नुपर्ने पूर्वाञ्च ज्ञानचक्षु विद्यालयकै छात्र समीर लिम्बूको माग छ। दृष्टिविहीन छात्रा दिलकुमारी विकले गणित विषयको ज्यामिति र सामाजिक विषयको चित्र बनाउने प्रश्नपत्रका कारण दृष्टिविहीन विद्यार्थीलाई परीक्षामा समस्या हुने गरेको बताइन्।अर्का दृष्टिविहीन छात्र मणिकुमार राईले सरकारले दृष्टिविहीन विद्यार्थीका लागि अनिवार्य रुपमा ब्रेललिपीबाट प्रश्नपत्र निर्धारण गरि परीक्षालाई सरल र सहज बनाउन सरकारसँग माग गरेका छन्। वर्ष दिनभरी विद्यालयमा ब्रेललिपीबाट अध्ययन गरेका विद्याथी परीक्षा दिने बेलामा सहयोगी खोजेर परीक्षा दिनुपर्दा सरकारले दृष्टिविहीनको शिक्षामा विशेष चासो नदेखाएको पूर्वाञ्चल ज्ञानचक्षु विद्यालयका दृष्टिविहिन शिक्षक उमेश राईको आरोप छ। उनले सरकारले अर्को वर्षदेखि दृष्टिविहीन विद्यार्थीलाई अनिवार्यरुपमा ब्रेललिपीबाट नै प्रश्नपत्र निर्धारण गरिदिन माग गरेका गरे। शिक्षा विकास तथा समन्वय इकाई सुनसरीका प्रमुख गाेविन्द पोखरेलले दृष्टिविहीन विद्यार्थीका लागि ब्रेललिपीबाट प्रश्नपत्र निर्धारण गर्न वर्षेनी कुरा उठ्ने गरेको भएपनि समस्या समाधान नभएको बताए। सुनसरीका ४८ वटा परीक्षा केन्द्रमार्फत १२ हजार ९ सय ५३ जना विद्यार्थीले इसईई दिएको बताए।"
अंग प्रत्यारोपण केन्द्रलाई डाइलासिस मेसिन हस्तान्तरण,"भक्तपुर : भक्तपुरकै जेठो सरकारी अस्पताल भक्तपुर अस्पतालले सँगै रहेको सहिद धर्मभक्त राष्ट्रिय प्रत्यारोपण केन्द्रले डाइलासिस मेसिन दुई थान हस्तान्तरण गरेको छ। करिब एक वर्षअघि जर्मनीस्थित हनुमान अनलुस नामक संस्थाले दिएको उक्त मेसिन चलाउन नसकिएपछि केन्द्रलाई हस्तान्तरण गरिएको हो। हनुमान अनलुसले गत वर्षको चैत ८ गते भक्तपुर अस्पताललाई उक्त मेसिन हस्तान्तरण गरेको थियो। जनशक्ति व्यवस्थापन नभएर एक वर्ष भक्तपुर अस्पतालको स्टोरमा थन्किएको डाइलासिस मेसिन केन्द्रलाई हस्तान्तरण गरिएसँगै सञ्चालनमा आउने पक्का भएको छ। भक्तपुर अस्पतालमा आइतबार आयोजित एक कार्यक्रममा प्रदेश नम्बर ३ का सामाजिक विकासमन्त्री युवराज दुलालले केन्द्रका कार्यकारी निर्देशक डा पुकारचन्द्र श्रेष्ठलाई उक्त मेसिनको कागजात हस्तान्तरण गरेका छन्। केन्द्रले बुझिलिनुअघि मेसिनको अवस्था ठीक भए नभएको अध्ययन गरेको थियो। मेसिन सञ्चालनमा ल्याउन सकिने अवस्थाको भएपछि मात्रै उक्त मेसिन बुझ्न केन्द्र तयार भएको हो। उक्त मेसिन बुझिलिएपछि केन्द्रमा चालू अवस्थाको डाइलासिस मेसिन ३७ पुग्न कार्यकारी निर्देशक डा श्रेष्ठले जानकारी दिए। उनका अनुसार दुइटा मेसिन थपिएपछि डाइलासिस गराउन लाममा बस्ने बिरामीहरुले चाँडो सेवा पाउने छन्। हाल केन्द्रमा करिब चारसय जना मृगौला बिरामी डाइलासिस गराउने प्रतिक्षासूचीमा रहेको उनी बताउँछन्। केन्द्रमा अहिले करिब चार सय जना मृगौला बिरामी डाइलासिस गराउने प्रतिक्षासूचीमा छन्, कार्यकारी निर्देशक डा श्रेष्ठले भने, दैनिक सय जनाको डाइलासिस गराउँदा पनि पालो पर्खनेहरुको सूची लामो छ। विकास समिति सरकारको प्रतिनिधि : दुलाल कार्यक्रममा प्रदेश नम्बर ३ का सामाजिक विकासमन्त्री दुलालले भक्तपुर अस्पताल जिल्ला नभई प्रदेश अस्पताल भएकाले सोहीअनुसार सेवा सुविधा प्रवाह गर्ने निर्देशन दिएका छन्। उनले अस्पताल विकास समिति सरकारको प्रतिनिधि भएकाले त्यसलाई नजरअन्दाज नगर्न सचेत गरे। भक्तपुर अस्पतालकी मेडिकल सुपरिटेन्डेन्ट डा सुधा देवकोटाले विकास समितिमार्फत हस्तक्षेप भएको र राजनीति गरेको गुनासो पोखेपछि मन्त्री दुलालले त्यसको ठाडै प्रतिवाद गर्दै भने, अस्पताल विकास समिति राजनीतिक संस्था होइन। यो सरकारको अझ मन्त्रीको प्रतिनिधि हो। मन्त्री आउँदा हस्तक्षेप नहुने तर विकास समितिको अध्यक्ष आउँदा हस्तक्षेप हुने र राजनीति गरेको हुने हुँदैन। मन्त्री दुलालले भक्तपुरका मिलन सुवाललाई अस्पताल विकास समितिको अध्यक्षमा नियुक्त गरेर पठाइसकेका छन्। उनले मेसु डा देवकोटालाई घुमाउरो ढंगले असक्षम भएको आरोप लगाउँदै टीम स्पिरिटमा काम गर्न निर्देशन दिए। मैले सुनेको छु भक्तपुर अस्पतालमा टीम स्पिरिट छैन। मेसु एक्लैले अस्पताल एकलौटी ढंगले चलाउने खोज्नुभएको छ, मन्त्री दुलालले भने, एक्लैले चलाउन खोजेर सफलता हात लाग्दैन। टीम वर्क गर्नुहोस्। टीम स्पिरिट देखाउनुहोस्। उनले मेसु डा देवकोटासँग अन्य स्वास्थ्यकर्मी तथा कर्मचारीहरुबीचको विवादसमेत बाहिर ल्याए। त्यस्तै एउटै सरकारी जग्गामा रहेको भक्तपुर अस्पताल र सहिद धर्मभक्त राष्ट्रिय प्रत्यारोपण केन्द्रको विवादलाई समेत मन्त्री दुलालले कोट्याए। म यो कार्यक्रममा नआऊँ जस्तो नि लागेको थियो, उनले भने, तर भक्तपुर अस्पताल र प्रत्यारोपण केन्द्रबीच मिलापत्र गराउन आवश्यक ठानेर आएँ। मन्त्री दुलालले दुइटै स्वास्थ्य संस्थालाई अस्वस्थ प्रतिस्पर्धा गर्न छाडेर जनताको स्वास्थ्य उपचारमा ध्यान दिन ध्यानाकर्षण गरे। उनले मेसु डा देवकोटालाई कार्य सम्पादन क्षमता बढाउनसमेत सचेत गरे। कार्य सम्पादन क्षमता बढाए अस्पताल विकास र विस्तारका योजना र बजेट व्यवस्था गर्न आफूलाई कसैले रोक्न नसक्ने उनको भनाइ थियो। अस्पतालको कार्य सम्पादन क्षमता बढाउनुहोस्। यो प्रदेश अस्पताल हो, जिल्ला अस्पताल भन्ने भ्रममा नपर्नुहोस्, मन्त्री दुलालले थपे, कार्य सम्पादन क्षमता बढेन भने कार्यक्रम र बजेटमात्रै मागेर हुँदैन। म ठेक्का लिन सक्दिनँ। कार्यक्रममा प्रत्यारोपण केन्द्रका कार्यकारी निर्देशक डा श्रेष्ठ र भक्तपुर अस्पतालकी मेसु डा देवकोटाले भक्तपुर अस्पताल, प्रत्यारोपण केन्द्र र भक्तपुर क्यान्सर अस्पताललाई मिलाएर स्वास्थ्य विज्ञान प्रतिष्ठानको रुपमा विकास गर्नुपर्ने धारणा राखे।"
सडक खन्ने क्रममा चालकको मृत्यु,संखुवासभा : संखुवासभाको सभापोखरी गाउँपालिकामा सडक खन्ने क्रममा स्काभेटर चालक पतरुस श्रेष्ठको मृत्यु भएको छ । सभापोखरी४ ख्याउरिङमा जुगल गाउँपालिका१ सिन्धुपाल्चोक घर भएका चालक श्रेष्ठको मृत्यु भएको जिल्ला प्रहरी कार्यालय संखुवासभाका प्रहरी डीएसपी श्याम सारुमगरले जानकारी दिए। सडक खन्ने क्रममा माथिबाट झरेको ढुंगाले धकेलेर स्काभेटर सडकबाट करिब ५० मिटर तल खस्दा २१ वर्षीय श्रेष्ठको घटनास्थलमा मृत्यु भएको प्रहरीले जनाएको छ। सडक निर्माण गर्न प्रयोग गरिएको स्काभेटर सडकबाट करिब ३० मिटर तल रुखमा अड्किएको थियो। उनी स्काभेटरभन्दा २० मिटर तल खसेको प्रहरीले जनाएको छ।
किर्ते कागज बनाएर तीन करोड भ्रष्टाचार : विद्युत परियोजनाका १० विरुद्ध मुद्दा,"काठमाडौं : भोजपुरको षडानन्द नगरपालिका साविक ५ र ६ मा विद्युत विस्तार परियोजनाका तत्कालीन प्रशासकीय प्रमुख जयनारायण खनालसहित १० विरुद्ध तीन करोड बिगो दाबीसहित मुद्दा दायर भएको छ। अख्तियार दुरुपयो अनुसन्धान आयोगले आर्थिक वर्ष २०७३०७४ को लागि नगरपालिका अन्तर्गतको विद्युत विस्तार परियोजनामा विनियोजित रकममा किर्ते कागजात तयार पारी रकम फरफारक गरी आर्थिक हिनामिना गरेको अभियोगमा २९ लाखका दरले बिगो दाबी गर्दै विशेष अदालतमा मुद्दा दायर गरेको हो। लेखा अधिकृत संतोष श्रेष्ठ, इन्जिनियर विमलकुमार राई, असिस्टेन्ट सब इन्जिनियर महेश कार्की, शिक्षा अधिकृत (बिनी) मणिराम तामाङ, वडा अध्यक्ष किशोर किरात, उपभोक्ता समिति अध्यक्ष फुर्वा तामाङ, सचिव राजेन्द्र राई, कोषाध्यक्ष ज्ञानुमाया तामाङ, संयोजक हेमकुमार श्रेष्ठविरुद्ध मुद्दा दायर गरिएको हो। उनीहरुविरुद्ध भ्रष्टाचार निवारण ऐन अनुसार कैद र जरिवानाको मागदाबीसहित विशेष अदालत काठमाडौंमा आरोपपत्र दायर गरिएको अख्तियार प्रवक्ता एवं सहसचिव प्रदीपकुमार कोइरालाले जानकारी दिए। बिनी बाहेक सबैलाई जनही २९ लाख ९४ हजार विगो माग दाबी गरिएको छ भने बिनी मणिराम तामाङविरुद्ध १८ लाख ६८ हजार बिगो माग दाबी गरिएको छ।"
६७ वर्षीया युगमाया नातिसँगै एसईई दिँदै,ओखलढुंगा : लिखु गाउँपालिका ६ का ६७ वर्षीया युगमाया कार्कीले नाति रोहन कार्कीसँग एसईई परीक्षा दिँदै छिन्। उनले काठमाडौंको उत्प्रेरणा महिला मावि सुविधानगर काठमाडौंबाट नियमित विद्यार्थीका रुपमा एसईई दिएकी हुन्। युगमायाका अन्तरे छोरा बुद्धिबहादुर कार्कीका छोरा (नानी) रोहन भने काठमाडौंकै जेनेभ एकेडमीबाट परीक्षा दिँदैछन्। उनी कागेश्वरी मनहरा नगरपालिकामा बस्छिन्। युगमायाका ७ भाइ छोरा ५ जना नाती नातिनी छन्। अहिले काठमाडौं बस्दै आएकी उनी २००८ सालमा लिखु गाउँपालिका ९ पोकलीमा जन्मेकी हुन्। उनका कान्छा छोरा बेदबहादुर कार्की लिखु गाउँपालिका ६ गाम्नाङटारका वडाअध्यक्ष छन् भने दाजु गोविन्द पौडेल लिखु गाउँपालिकाका अध्यक्ष हुन्। सानै उमेर विवाह गरेर पढाइ छोडेपछि बुढेसकालमा फुर्सदमा नातिसँगै पढ्ने रहर पलाएको कार्कीले बताइन्। उनलाई आइतबार बिहान ७ बजे संघीय प्रतिनिधिसभाका सांसद यज्ञराज सुनुवारले खादा लगाएर शुभकामना दिँदै विदाइ गरे। उनले बुढेकाकालमा युगमायाको जोशले सबैलाई प्रेरणा दिने बताए। पूर्ण साक्षर घोषणा गरिएको ओखलढुंगालाई पूर्ण एसईई पास जिल्ला बनाउने अभियानमा उनको एसईई कोशेढुंगा हुने विश्वास व्यक्त गरे।
जथाभावी फोहोर फाल्ने तीनजना पक्राउ,"ललितपुर : ललितपुर महानगरपालिका १५ मा रहेको स्विमिङ पुल अगाडि मध्यरातमा फोहोर फाल्नेलाई प्रहरीले पक्राउ गरेको छ। लामो समयसम्म फोहोर फाल्नेलाई कारबाही र जरिवाना हुने सूचना टाँस भएको भए पनि फाहोर फाल्ने क्रम नरोकिएपछि प्रहरीले मध्यरातमा फोहोर फाल्नेमाथि निगरानी बढाएको हो। शनिबार राति १० बजे फोहोर फालेर लामो समयदेखि हैरान बनाउने तीन जनालाई महानगरीय प्रहरी वृत्त सातदोबाटोले पक्राउ गरेको हो। फोहोर फाल्नेमा दाङका सुरेन्द्र चौधरी, बर्दियाका गोपाल थारु र बाजुराका हिमाल थापा रहेको प्रहरीको भनाइ छ। खुमलटारमा बस्दै आएका उनीहरुमध्ये थापा होटल व्यवसायी भएको सातदोबाटो प्रहरी वृत्तका प्रमुख गौतम मिश्रले जानकारी दिए। तीनैजना एक हजार रुपैयाँ जरिवाना तिरेर छुटेका छन्। फोहोर फाल्ने अन्य धेरै भएको प्रहरीको भनाइ छ। वडा नम्बर १५ का अध्यक्ष सुदर्शन मिश्रले पटकपटक सफा गर्नसमेत उक्त क्षेत्र सफा नभएपछि प्रहरी परिचालन गर्नु परेको बताए।"
पश्चिम नवलपरासीमा एसईईमा सहभागी नहुने छात्र बढी,परासी : आइतबारबाट सुरु भएको माध्यमिक शिक्षा परीक्षा (एसईई) मा पश्चिम नवलपरासीबाट अनुपस्थित हुनेमा छात्र परीक्षार्थीको संख्या बढी छ। परीक्षाको पहिलो दिन भएको अंग्रेजी विषयमा कुल ४३ जना परीक्षार्थी अनुपस्थित रहेको शिक्षा विकास समन्वय इकाई परासीका विद्यालय निरीक्षक पशुपती भट्टराईले जानकारी दिए। नियमिततर्फ ३० जना अनुपस्थित छन्। जसमा १८ जना छात्र र १२ जना छात्रा परीक्षार्थी अनुपस्थित रहेको भट्टराईले बताए। बैदेशिक रोजगारी र अन्य कामको खोजीमा बाहिर गएका कारण अनुपस्थित हुनेको संख्या बढेको हुनसक्ने भट्टराईले बताए। छात्रा परीक्षार्थीमा भने अधिकांश विवाह भएर गएको हुनसक्ने उनको बुझाई छ। ग्रेड वृद्धितर्फ १३ जना अनुपस्थित भएका छन्। त्यसैगरी पूर्वी नवलपरासीबाट ४४ जना परीक्षार्थी अनुपस्थित रहेको शिक्षा विकास समन्वय इकाई नवलपुरका इकाई प्रमुख कृष्णचन्द्र पोखरेलले जानकारी दिए। यस जिल्लामा भने अनुपस्थित हुनेमा छात्राको संख्या बढी छ। २४ जना छात्रा र २० जना छात्र परीक्षार्थी अनुपस्थित रहेको पोखरेलले बताए। नवलपरासीका दुई जिल्लाबाट नियमित र एक्जाम्टेड गरी कुल १२ हजार ४ सय ४१ परीक्षार्थीले फाराम भरेका थिए। जसमा पूर्वी जिल्लाबाट ६ हजार ६ सय ७० र पश्चिम जिल्लाबाट ५ हजार ७ सय ७१ जनाले परीक्षाका लागि फारम भरेका थिए। अनुपस्थितबाहेक पश्चिम जिल्लाबाट ४६ जना र पूर्वी जिल्लाबाट ७७ गरी कुल १ सय २३ जना अयोग्य ठहरिएका कारण परीक्षामा सहभागी हुन पाएनन्। यसैबीच दुबै जिल्लामा भएको परीक्षा मर्यादित रुपमा सञ्चालन भएको जिल्ला परीक्षा समितिले जनाएको छ।
"हायसको ठक्करबाट बालकको मृत्यु, तीन घाइते","विराटनगर : पूर्वपश्चिम राजमार्गअन्तर्गत मोरङको सुन्दरहरैंचा नगरपालिका८ मा तीव्र गतिमा रहेको हायस गाडीको ठक्करबाट एक बालकको घटनास्थलमै मृत्यु भएको छ। दुर्घटनामा चालकसहित तीनजना घाइते भएका छन्। बा ५ ख ३५४ नम्बरको हायसले ठक्कर दिंदा सुनसरीको धरान उपमहानगरपालिका१७ का १३ वर्षीय सविन मग्रातीको घटनास्थलमै मृत्यु भएको इलाका प्रहरी कार्यालय बेलबारीका प्रहरी निरीक्षक रामकुमार राईले बताए। उनका अनुसार तीव्र गतिमा गुडिरहेको हायस अनियन्त्रित भएर सडकमा हिंडिरहेका बालकलाई ठक्कर दिएको थियो। बिहान साढे ५ बजे पश्चिमतर्फ जाँदै गरेको हायस अनियन्त्रित भएर दुर्घटना हुँदा चालक पथरीशनिश्चरे नगरपालिका९ का २९ वर्षीय रमेश बस्नेत, हायसमै सवार सुन्दरहरैंचा८ का १४ वर्षीय सुमन रम्तेल र उर्लाबारीका २१ वर्षीय सचिन भित्रीकोटी घाइते भएको प्रहरीले जनाएको छ। स्थानीय मेडिलकमा उपचारपछि चालकलाई प्रहरीले नियन्त्रणमा लिएको छ। घाइते अन्य दुईजनाको विराट नर्सिङ होममा उपचार भइरहेको छ।"
निमाको हत्यामा संलग्न चार पक्राउ,"धरान : धरान उपमहानगरपालिका ८ सिथ्त भोटेपुलका निमा तामाङको हत्यामा संलग्न ४ जनालाई प्रहरीले पक्राउ गरेको छ। होली मनाउने क्रममा गत बिहीबार विवाद हुँदा छुरी प्रहारबाट निमाको हत्या गरिएको थियो। निमाको हत्यामा संलग्न भएको आरोपमा इलाका प्रहरी कार्यालय धरानले ४ जनालाई पक्राउ गरी आइतबार सार्वजनिक गरेको छ। पक्राउ पर्नेमा धरान ८ का १८ वर्षीय सुशान्त लिम्बू, निश्चल विक, शरण राई र धरान ७ का १७ वर्षीय मनिस लावतीला रहेको इलाका प्रहरी कार्यालय धरानका डीएसपी सुमनकुमार तिम्सिनाले बताए। पक्राउ परेका चारैजनालाई प्रहरीले पत्रकार सम्मेलन गरी सार्वजनिक गरेको हो। पुरानो रिसिविका कारण वादविवाद हुँदा चारजनाको समूहले निमालाई छुरी रोपेर हत्या गरेको डीएसपी तिम्सिनाले बताए। पक्राउ परेका चारैजनाविरुद्ध कर्तव्य ज्यान ऐन अन्र्तगत मुद्धा दर्ता गरी कारवाही अगाडि बढाएको प्रहरीले जनाएको छ। यसैगरी धरान ५ का सुजन भुजेल र राजन राईलाई आक्रमण गरी अंगभंग बनाएको आरोपमा प्रहरीले अन्य चारजलाई पक्राउ गरेको छ। पक्राउ पर्नेमा धरान १५ का प्रशान्त लिम्बू, आविष्कार लिम्बू, धरान १९ का रोशन तामाङ, विजु भुजेल र धरान १४ का अभिषेक मगरलाई घरेलु हतियारसहित पक्राउ गरिएको छ। चारैजनाको समूहले खुडा, कट्टी र बञ्चरो प्रहरा गरी सुजन र राजनलाई घाइते बनाएको आरोपमा ज्यान मार्ने मुद्धा दर्ता गरी कारवाही पक्रिया अगाडि बढाएको डीएसपी तिम्सिनाले बताए । होलीकै दिन इलाका प्रहरी कार्यालय धरानका प्रहरी जवान राजकुमार श्रेष्ठलाई हातपात गर्ने धरान कै दिपक लिम्बू, एल्विस राई, रुपा राई, विनोद राई, जेनिष राई, आकाश मुखिया कमल मल्ल ठकुरीलाई पक्राउ गरी अभ्रद्र व्यभार मुद्धा दर्ता गरी कारवाही प्रक्रिया अगाडि बढाइएको प्रहरीले जनाएको छ। प्रहरीले १८ वर्षमुनिका युवाहरु अपराधिक क्रियाकलापका घटनामा संलग्न हुन थालेको भन्दै अभिभावकलाई आफ्ना छोरा छोरीमाथि निगरानीमा राख्न समेत अनुरोध गरेको छ।"
घरबाटै एसईई दिँदै करिश्मा,"बैतडी : जिल्लाका सबै ठाउँमा धमाधम माध्यमिक शिक्षा परीक्षा (एसईई) सञ्चालन भइरहेको छ।सबै परीक्षार्थी परीक्षा केन्द्र पुगेर जाँच दिइरहेका छन्।तर देहीमाडौंकी एक छात्रा भने घरबाटै एसईई दिन थालेकी छन्।अपांगता भएका कारण केन्द्रसम्म पुग्न नसक्ने भएपछि करिश्मा बोहराका लागि घरबाटै एसईई परीक्षा दिने व्यवस्था मिलाइएको हो। करिश्माको मणिलेक मावि गुरुखोलामा केन्द्र भएको भएपनि उनी जान नसक्ने भएपछि घरबाटै परीक्षा दिने व्यवस्था मिलाइएको शिक्षा विकास तथा समन्वय इकाइ प्रमुख नरेन्द्रप्रसाद अवस्थीले बताए। उनले आवतजावतमा समस्या हुने भएकाले करिश्माका लागि घरबाटै परीक्षा दिने व्यवस्था मिलाएको बताए।परीक्षा घरबाटै दिन पाउँदा उनी खुसी छिन्। उनको परीक्षाका लागि एकजना निरीक्षक र एकजना सुरक्षाकर्मीको व्यवस्था गरिएको इकाइ प्रमुख अवस्थीले बताए। 'अपांगता भएकै कारण करिश्माले विद्यालय जान सकेकी थिइनन्, हामीले उनीसहित उनको दिदीका लागि समेत घरमै पठनपाठन गराउन शिक्षकको व्यवस्था गरेका छौं।अहिले परीक्षा पनि घरबाटै दिने व्यवस्था गरेका हौं।' आफूले घरमै पढ्न पाएको र घरबाटै परीक्षा दिन पाउँदा खुसी लागेको करिश्माले बताइन्। उनले भनिन्, 'हामी दिदी बहिनी अपांगता भएकै कारण शिक्षाबाट बञ्चित भएका थियौं। यो वर्षबाट हाम्रो घरमै शिक्षकको व्यवस्था गरेर पठनपाठनको व्यवस्था पनि मिलाइएको छ। घरबाटै परीक्षा दिन पाएकी छु। निकै खुसी लागेको छ।' देहीमाडौं पूर्णबहादुर बोहरा र देवकी बोहरा चार सन्तानमध्ये दुई छोरी र एक छोरा अपांगता छन्।बोहराका छोरी ठूला भइसकेकाले बोकेर विद्यालय लैजान नसक्दा घरमै पढाइको व्यवस्था गरिएको हो। यो वर्षदेखि शिक्षा विकास तथा समन्वय इकाइ, दशरथचन्द नगरपालिका र दशरथचन्द नगरपालिका२ को कार्यालयको सहयोगमा घरमै शिक्षकको व्यवस्था गरेर उनीहरुको पठनपाठन सहयोग गरिएको हो। 'घरमै शिक्षकको व्यवस्था गरेर मेरो छोरीहरुको पढ्ने इच्छा पूरा भइहेको छ।अहिले कान्छी छोरीले घरबाटै एसईई परीक्षा पनि दिन पाएकी छे। यसले हामीलाई धेरै खुसी लागेको छ। छोरीहरुको पठनपाठन कार्यलाई निरन्तरता दिनका लागि हामीले पनि फेरी पनि सहयोगको आशा गरेका छौं, पूर्णबहादुर बोहराले भने, 'घरबाटै छोरीले एसईई परीक्षा दिने व्यवस्था मिलाएकोमा सबै प्रति आभारी छौं।सबैलाई धन्यवाद छ।' यस्तै सुर्नया गाउँपालिकास्थित केदार मावि कठमडाकी छात्रा दीपा बोहराले सहयोगीमार्फत परीक्षा दिँदै छन्। दृष्टीविहीन र शारीरिक अपाङगता भएकी दीपाको कक्षा ९ मा अध्ययनरत सुमीत्रा साउँदले परीक्षा सहयोगी भएर परीक्षा दिएकी हुन्। रौलेश्वर माविमा परीक्षा केन्द्रबाट परीक्षा दिइरहेकी दीपा परीक्षामा लेख्न नसक्ने भएकाले यो व्यवस्था गरिएको शिक्षा विकास तथा समन्वय इकाइ बैतडीले जनाएको छ। यसैबीच बैतडी कारागारबाट पनि एकजना कैदीबन्दीले यस वर्षको एसईई परीक्षा दिएका छन्।कारागारबाट परीक्षा दिनेमा पंञ्चेश्वर गाउँपालिका१ सेरीवैशेका अजय घटाल हुन्। ०७५०२१३ आई सिम्बोल नम्बर भएका उनी विरेन्द्र माध्यमिक विद्यालय शाहीलेकमा दूर शिक्षाका विद्यार्थी हुन्।शिक्षाबाट कोही पनि बञ्चित नहुन् भन्ने अवधारणअनुसार उनलाई कारागारमै परीक्षा दिने व्यवस्था मिलाइएको शिक्षा विकास तथा समन्वय इकाइ बैतडीले जनाएको छ। बैतडीमा माध्यमिक शिक्षा परीक्षा एसईई पहिलो दिन शान्तपूर्ण रुपमा सम्पन्न भएको शिक्षा विकास तथा समन्वय इकाइले जनाएको छ। आइतबार भएको अंग्रेजी विषयको परीक्षामा नियमिततर्फ ४१ जना, ग्रेड वृद्धितर्फ ५० जना र पुरानो ग्रेडवृद्धि तर्फ ४१ जना अनुपस्थित रहेका विद्यालय निरीक्षक शंकरदत्त जोशीले बताए। जिल्लामा ५ हजार ८ सय १८ जना परीक्षार्थी रहेका छन्।"
एकीकृत भन्सार जाँच चौकीमा आगलागी,वीरगन्ज : वीरगन्जको सिरसियामा रहेको भारततर्फको एकीकृत भन्सार जाँच चौकी (आईसीपी)मा आगलागी भएको छ। सिरसियामा रहेको भारततर्फको आईसीपीमा आइतबार दिउँसो आगलागी भएको हो। दिउँसो पौने १२ बजेबाट लागेको आगो अझैसम्म नियन्त्रणमा आउन सकेको छैन। नेपाल र भारतका गरी १० वटा वारुण यन्त्रले आगो निभाउने प्रयास गरिरहेका छन्। एक सय १० विघा क्षेत्रफलमा फैलिएको आईसीपी कम्पाउन्डको घाँसे मैदानबाट आगो सल्किएको अनुमान गरिएको छ। आगलागी सुरु भएपछि भन्सार नाकाबाट आयात र निर्यात ठप्प भएको वीरगन्ज भन्सार कार्यालयका सूचना अधिकारी मनिस महतोले जानकारी दिए। आगलागीको थप विवरण आउन बाँकी छ।
पोखराबाट देखिएको माछापुच्छ्रे,पोखराको नदीपुरबाट आइतवार देखिएको माछापुच्छ्रे हिमाल र फुलेको सिमल । पछिल्लो समयमा सिमलका बोट पोखराबाट लोप हुँदै गएका छन् । तस्बिर : कृष्णमणि बराल
भारतीय आइसीपीमा आगलागी हुँदा वीरगन्ज नाका ३ घण्टा प्रभावित,"वीरगन्ज : वीरगन्जस्थित एकीकृत जाँच चौकी(आईसीपी) आइतबार तीन घण्टा प्रभावित भएको छ।वीरगन्जको आइसीपीसँग जोडिएको भारत रक्सौल तर्फको आइसीपीमा आइतबार दिउँसो भीषण आगलागी हुँदा आइसीपी नाका हुँदै मालसामानको आयात निर्यात करिब तीन घण्टा अवरुद्ध भएको हो। भारततर्फको आइसीपी परिसरमा आइतबार मध्यान्ह १२ बजेदेखि लागेको आगो अपरान्ह तीन बजे नियन्त्रणमा आएपछि मात्र मालसामानको आयात निर्यात सूचारु भएको वीरगन्ज भन्सार कार्यालयका सूचना अधिकारी मनिष महत्तोले जानकारी दिए। 'भारत तर्फको आइसीपीमा आगो लागेपछि मालवाहक गाडीको ओहोर दोहोर रोकिएको थियो, उनले भने, 'तीन बजेतिर आगो नियन्त्रणमा आएपछि भने फेरि आयात निर्यात सहज रुपमा सूचारु भएको हो।' नेपालको आइसीपीसँगै रहेको भारत तर्फको आइसीपीमा आइतबार मध्यान्ह १२ बजे लागेको भीषण आगलागी भएको थियो । नेपाल र भारतका गरी पाँचवटा वारुण यन्त्रको मदतमा अग्नि नियन्त्रक र दुवै देशका सुरक्षाकर्मीले अपरान्ह तीन बजे मात्रै निभाएका हुन्। नेपाल तर्फको आइसीपीको सुरक्षार्थ खटिएका सशस्त्र प्रहरी पोष्टका इन्चार्ज सशस्त्र प्रहरी निरीक्षक सुमन अधिकारीका अनु्सार , भारत तर्फको आइसीपीमा लागेको आगो निभाउन वीरगन्ज महानगरपालिकाको दुई र पोखरीया नगरपालिकाको एउटा गरी नेपालका दुईवटा वारुण यन्त्रको सहयोग लिएको थियो। भारतीय सुरक्षाकर्मीले प्रवेश गर्न नदिएका कारण आगलागीले आइसीपीमा भएको क्षतिको यकिन विवरण आएको छैन। आगलागीको यकिन कारण पनि खुल्न सकेको छैन। भारतीय आइसीपी संचालनको जिम्मा पाएको ल्याण्ड पोर्ट अथोरिटी अफ इण्डिया (एलपीएआइ) का प्रमुख सौरभ श्रीवास्तवको मोबाइल फोन पनि स्वीच अफ रहेकाले आगोले भएको क्षतिको विवरण प्राप्त हुन नसकेको वीरगन्ज भन्सार कार्यालयका सुचना अधिकारी महत्तोले बताए। तर आगो निभाउन नेपाल तर्फबाट वारुणयन्त्र लिएर गएका सशस्त्र प्रहरी निरीक्षक अधिकारीका अनुसार आगलागीले आइसीपी परिसरमा रहेका बोट विरुवा, घाँसे मैदान, सीसीटीभी क्यामेरा, विद्युतका पोल , भूमीगत वाइरिङका तार जलेर खरानी भएका छन्। आगोले आइसीपी परिसरमा रहेको सुरक्षाकर्मीको एउटा पोष्टमा पनि क्षति पुर्याएको छ। सशस्त्र प्रहरी निरीक्षक अधिकारीले आइसीपी परिसरमा रहेको घाँसे मैदान र झाडीबाट आगो सल्किएर आगलागी भएको हुन सक्ने बताए। तर यकिन कारण भने खुल्न सकेको छैन। यसअघि पनि भारतीय आइसीपमा आगलागी भएको थियो। तर त्यस बेला रातिको समयमा आगलागी भएकाले बाहिर त्यो खबर नआएको सशस्त्र प्रहरी निरीक्षक अधिकारीले बताए।"
"बाँकेमा ८ हजार १ सय ७५एसईई परीक्षार्थी, ५ कैदी र ४ दृष्टिविहीन पनि सहभागी",नेपालगन्ज : बाँके जिल्लामा ५ जना कैदीले माध्यमिक शिक्षा परीक्षा (एसईई) परीक्षा दिइरहेका छन्।शिक्षा विकास तथा समन्वय इकाइ बाँकेका प्रमुख गोर्खबहादुर थापाका अनुसार ४ जना जिल्ला कारागारबाट र १जना बाल सुधार गृहबाट परीक्षा दिइरहेका हुन्। त्यस्तै ४ जना दृष्टिविहीनले पनि परीक्षा दिइरहेका छन्। ३३ वटा परीक्षा केन्द्र रहेको बाँकेमा ८ हजार १ सय ७५ परीक्षार्थीले परीक्षा दिइरहेका छन्।जिल्लाभरी ५ जना महिला मात्रै केन्द्राध्यक्ष छन्।
निर्मला हत्या प्रकरण : विष्टलाई साढे १० लाख धरौटीमा छाड्न आदेश,"महेन्द्रनगर : निर्मला पन्तको बलात्कार र हत्या प्रकरणमा प्रमाण नष्ट गरेको र यातना दिएको अभियोग लागेका तत्कालिन एसपी डिल्लीराज विष्टलाई साढे १० लाख रुपैयाँ धरौटीमा छाड्न आदेश भएको छ। जिल्ला अदालतका न्यायाधीश डाराजेन्द्र कुमार आचार्यको इजलासमा भएको थुनछेक बहसपछि धरौटीमा छाड्ने आदेश भएको हो।अदालतका श्रेस्तेदार हरिकृष्ण अवस्थीका अनुसार आइतबार १ बजे इजलासले आदेश गरेको हो। आदेशमा यातना कसुरमा ६ लाख र प्रमाण नष्ट गरेकोमा ४ लाख ५० हजार धरौटी माग गरिएको छ। उनीमाथि सार्वजनिक न्याय विरुद्व(प्रमाण नष्ट गरेको) र यातना कसुरको मुद्दा लागेको थियो। श्रेस्तेदार अवस्थीले अदालतले धरौटीमा छाड्न आदेश दिएको भन्दै रकम बुझाए धरौटीमा रिहा हुने र नबुझाए कारागार पठाइने बताए। यो समाचार तयार पार्दासम्म विष्टले धरौटी बाफत माग गरिएको रकम नबुझाएको अदालत स्रोतले जानकारी दिएको छ। चैत्र ८ गते विष्टलाई अभियोग लागेका दुईवटै मुद्दाको थुनछेक बहस सकिएको थियो। सो दिन समय नभएपछि आइतबार मात्रै आदेश आएको हो। विष्ट चैत्र ५ गते अदालतमा उपस्थित भएपछि उनको बयान लिने काम भएको थियो । विष्टका तर्फबाट बरिष्ठ अधिवक्ता रमण श्रेष्ठ र कृष्णदेव जोशीले बहस गरेका थिए। जाहेरी कर्ताका तर्फबाट भने सरकारी वकिल कार्यालयका न्यायधिवक्ता देवराज भारती, सहन्यायधिवक्ता मोहनीप्रसाद जोशी सहित अधिवक्ता बद्रिप्रसाद भुषाल, इन्द्र अर्याल, कल्याण पोखरेल, ओमप्रकाश सेन ठकुरीले बहस गरेका थिए। कञ्चनपुर जिल्ला अदालतले फागुन २६ गते विष्टलाई ३५ दिनभित्रमा अदालतमा उपस्थित हुन म्याद जारी गरेको थियो। म्याद जारी भएको १० दिनमा विष्ट अदालतमा उपस्थित भएका थिए। अदालतले उपस्थित हुन म्याद जारी गरिएका निलम्बित सीआइबीका डीएसपी अंगुर जीसी भने अझै उपस्थित भएका छैनन्। निर्मला हत्याप्रकरणमा सार्वजनिक न्याय विरुद्व(प्रमाण नष्ट गरेको) र यातना कसुरको मुद्दा लागेका ६ जना प्रहरी कर्मचारी भने यसअघि नै धरौटीमा रिहा भइसकेका छन्। फागुन २२ गते अदालतमा दायर भएका मुद्वाको प्रारम्भिक सुनुवाई, अभियोग लागेका व्यक्तिको बयान, र थुनछेक बहसपछि ६ जनालाई धरौटीमा छाड्ने आदेश गरेको थियो। फागुन ३० गते नै अदालतले माग गरेको धरौटी बुझाएर उनीहरु रिहा भएका हुन्। उनीहरु अदालतमा मुद्वा दायर भएकै दिन उपस्थित भएका थिए। धरौटीमा रिहा भएका ६ जनामध्ये ज्ञानबहादुर सेट्टी र एकेन्द्र खड्काले अनिवार्य अवकाश पाइसकेका छन्। भने जगदिशप्रसाद भट्ट बर्खास्त गरिएका छन्। अन्य तीनजना निलम्बनमा छन्। गत पुस ३ गते निर्मला पन्तकी आमा दुर्गादेवीले प्रमाण नष्ट गरेको आरोपमा सार्वजनिक न्यायविरुद्धको कसुरमा तत्कालीन जिल्ला प्रहरी कार्यालय कञ्चनपुरका प्रमुख डिल्लीराज विष्टसहित आठ प्रहरी कर्मचारीविरुद्ध मुद्दा दायर गरेकी थिइन्। प्रहरीले अभियुक्त भन्दै सार्वजनिक गरेका भीमदत्त नगरपालिका१९ बागफाँटाका दिलिपसिंह विष्टका दाजु खड्कसिंह विष्टले प्रहरी हिरासतमा अनुसन्धानका क्रममा भाइलाई यातना दिएको भन्दै प्रहरी प्रमुख विष्टसहित चार जनाविरुद्ध मुद्दा दायर गरेका थिए। गत साउन १० गते साथीको घरमा होमवर्क गर्न गएकी भीमदत्त नगरपालिका २ उल्टाखामकी १३ वर्षीया बालिका निर्मला पन्तको ११ गते उखुबारीमा बलात्कारपछि हत्या गरिएको अवस्थामा शव भेटिएको थियो। उनको बलात्कारपछि हत्या भएको ८ महिना पुग्न लाग्दा समेत अहिलेसम्म हत्यारा पक्राउ पर्न सकेको छैन्।"
दुई महिनामा खुल्यो माथिल्लो मनाङ सडक,"बेंसीसहर : हिमपातले अवरुद्ध माथिल्लो मनाङको सडक दुई महिनापछि सूचारु भएको छ। दुई साताअघि बेसीसहरदेखि चामेसम्मको सडक खुलाइएको थियो। शनिबारदेखि सदरमुकाम चामेदेखि माथिल्लो मनाङको सडक पूर्णरुपमा सञ्चालनमा आएको छ। भारी हिमपातका कारण गत माघ ९ गतेबाट सडक बन्द भएको थियो। मनाङ ङिस्याङ गाउँपालिका१ पिसाङका छिरिङ गुरुङका अनुसार सडक खुलेसँगै स्थानीयवासिन्दा गाउँ फर्किन थालेका छन्। 'गर्मी पनि बढ्दैछ। हिउँ पन्छाएर सडक खुलेको छ। जाडो छल्न बेंसी झरेकाहरु विस्तारै गाउँ आउँदैछन्', उनले भने। पैदल मार्ग भने एकसाता अघि खुलाइएको उनले बताए। हिमपातका कारण नासों गाउँपालिका ९ दानाक्युदेखि चामेसम्म बन्द भएको सडक गएको हप्ता खुलेको थियो। चामेसम्म सडक खुलेको १२ दिनमा माथिल्लो मनाङको खाङसारसम्म बाटो खुलेको हो। मनाङ गाउँसम्म भने बिहीबार बाटो खुलेको हो। शनिबारदेखि सवारी साधन चल्न थालेको अन्नपूर्ण संरक्षण क्षेत्र आयोजना (एक्याप), इलाका संरक्षण कार्यालय मनाङका पर्यटन सहायक क्षेत्र गुरुङले बताए। उनले अन्नपूर्ण पदमार्ग पनि सूचारु भएको बताए। पदमार्ग सूचारु भएसँगै थोराङ्ला पास गर्ने पर्यटक आउन थालेको उनले बताए। चामेबाट माथिल्लो मनाङसम्म करीब ३१ किलोमिटर छ। माथिल्लो मनाङबाट खाङसार ८ किलोमिटर छ। सडकमा खसेको हिमपहिरो, ढुंगामाटो, रुखबोट, हिउँ हटाएपछि यातायात सूचारु भएको मनाङ ङिस्याङ गाउँपालिका अध्यक्ष कान्छा घलेले बताए। उनकाअनुसार बाटो खुलाउन मनाङबाट निर्वाचित जनप्रतिनिधि, यसअघि निर्वाचित नेताहरु लागिपरेका थिए। प्रतिनिधिसभा सदस्य पोल्देन छोपाङ गुरुङले आफ्नो एग्रो मनाङ प्रालिमार्फत डोजर उपलब्ध गराएर हिउँ पन्छाउन सहयोग गरेका थिए। नेपाली कांगेसका नेता पूर्व राज्यमन्त्री टेकबहादुर गुरुङले पनि एक्साभेटर उपलब्ध गराएर हिउँ पन्छाउन सहयोग गरेका थिए ।प्रतिनिधिसभा सदस्य कर्म घलेले डोजर र एक्साभेटरमा डिजेल राख्न १ लाख रुपैयाँ दिएका थिए। मनाङ प्रदेश (ख) बाट निर्वाचित गण्डकी प्रदेशका सांसद दीपक मनाङे भनिने राजीव गुरुङले पनि सडक खुलाउन एक्साभेटरमा इन्धन खर्च गरेका थिए। प्रमुख जिल्ला अधिकारी रुद्रनाथ देवकोटाले माथिल्लो मनाङ क्षेत्रमा २ महिनादेखि बन्द सडक खुलेको र पदमार्ग सहज भएको बताए। 'हामी निकै उकुसमुकुस भएर बाँचिरहेका थियौं। बाटो खुल्यो, सहज भयो,' उनले भने। उनकाअनुसार हिमपातका समय बेंसीसहरदेखि ४४ किलोमिटरको दानाक्युसम्ममात्रै मोटर चलेको थियो।"
बालिका करणीको अभियोगमा पक्राउ,"इटहरी : करणीको आरोपमा इटहरी३ का ५० वर्षीय देवीबहादुर लिम्बू पक्राउ परेका छन्। उनीमाथि स्थानीय तीनजना बालिकालाई जबरजस्ती करणी गरेको आरोप लागेको छ। एक बालिकालाई एक वर्षदेखि लगातार करणी गरेको आरोप लागेका लिम्बूले अन्य दुई बालिकालाई पनि करणीको प्रयास गरेको बताइएको छ। तीनै बालिका ११ वर्ष उमेर समूहका छन्।बालिकाका परिवारले इलाका प्रहरी कार्यालय इटहरीमा लिम्बूविरुद्ध किटानी जाहेरी दिएका छन्। उनले बालिकालाई घुमफिरमा लैजाने, खाने कुरा तथा पैसाको प्रलोभन देखाउने गरेको पीडित परिवारले बताएका छन्।इलाका प्रहरी कार्यालय इटहरीका प्रहरी निरीक्षक बुद्धि चौलागाईले पक्राउ परेका लिम्बूको म्याद थपका लागि सुनसरी जिल्ला अदालत लगिएको जानकारी दिए।"
लमजुङमा किरियापुत्रीले दिए एसईई,"बेंसीसहर : लमजुङमा एक किरियापुत्री एसईई परीक्षामा सहभागी भएका छन्। बुबाको किरिया बसेका बेंसीसहर नगरपालिका७ का दरेश पौडेल परीक्षामा सहभागी भएका हुन्। खाली खुट्टा, सेतो कपडामा पौडेल ६ दिनदेखि बुवा टोखबहादुरको किरियामा छन्। चितवनको रत्ननगर नगरपालिका टाँडीस्थित श्रीराम बैद्धिक संस्कृत गुरुकुलमा अध्ययनरत पौडेल बुबाको किरिया गर्न लमजुङ आएका थिए। एसईई परीक्षा समितिको विशेष बैठकले उनको परीक्षा केन्द्र बेंसीसहर सारिएको थियो। उनलाई बेंसीसहरस्थित जनविकास मावि केन्द्रमा परीक्षा दिने व्यवस्था मिलाइएको हो। जिल्लामा संस्कृतका परीक्षार्थी नभएकाले चितवनबाटै प्रश्नपत्र झिकाइएको शिक्षा विकास तथा समन्वय इकाइ प्रमुख नारायण रेग्मीले बताए। बुवाको जुठो बारेको हुनाले उनका लागि छुट्टै कोठा उपलब्ध गराइएको केन्द्र प्रमुख रत्नमान श्रेष्ठले बताए। ३२ अनुपस्थित आइतबार भएको अंग्रेजी विषयको परीक्षामा जिल्लाभरका केन्द्रबाट ३२ परीक्षार्थी अनुपस्थित भएका छन्। खुलातर्फका ४ जनासहित ३२ परीक्षार्थी अनुपस्थित भएको शिक्षा विकास तथा समन्वय इकाइ कार्यालयले जनाएको छ। अनुपस्थित हुनेमा १५ छात्र र १७ छात्रा छन्। इकाइका अनुसार यस वर्ष सामुदायिक ७९ र नीजि २१ गरी १ सय विद्यालयका २ हजार ९ सय ९० परीक्षार्थीले एसईई परीक्षाको प्रवेशपत्र लिएका थिए। जसमा १ हजार ६ सय १४ छात्रा र १ हजार ३ सय ७६ छात्र थिए। ग्रेड वृद्धिका लागि ३० जना परीक्षार्थी सहभागी भएका छन्। जिल्लामा १८ परीक्षा केन्द्र छन्।"
एसईईको पहिलो दिन : भक्तपुरमा २७ परीक्षार्थी अनुपस्थित,"भक्तपुर : आइतबारदेखि सुरु भएको यस वर्षको माध्यमिक शिक्षा परीक्षा (एसईई) को पहिलो दिन भक्तपुरमा २७ परीक्षार्थी अनुपस्थित भएका छन्। शिक्षा विकास समन्वय इकाई भक्तपुरका प्रमुख हरि दाहालका अनुसार आइतबार पहिलो दिन १८ छात्र र ९ छात्रा गरी २७ परीक्षार्थी अनुपस्थित भएका हुन्। भक्तपुरका पाँच हजार सात सय ८२ विद्यार्थीले एसईई परीक्षाको फर्म भरेका थिए। जसमा नियमिततर्फ ५ हजार ६ सय ११, प्राविधिकतर्फ ७१, खुलातर्फ ८० जना र बालसुधार गृहका २० जना परीक्षार्थी रहेका थिए। एसईई परीक्षार्थीका लागि जिल्लाभर २३ वटा परीक्षा केन्द्र निर्धारण गरिएको प्रमुख दाहालले जानकारी दिए।उनका अनुसार आस्था महिला विद्यालयका १७ महिलाले समेत यस वर्षको एसईई परीक्षा दिइरहेका छन्। त्यस्तै सातजना अपांगता भएका परीक्षार्थीले पनि एसईई परीक्षा दिइरहेका छन्। उनीहरुले आफ्ना सहयोगीमार्फत पहिलो दिनको परीक्षा दिएका हुन्। दाहालका अनुसार पहिलो दिन भक्तपुरमा शान्तिपूर्ण र व्यवस्थित रुपमा एसईई परीक्षा सकिएको छ।'परीक्षा अवधिभर नक्कल गर्ने, अमर्यादित कुनै कार्य भएन, प्रमुख दाहालले थपे, 'पहिलो दिनको परीक्षा शान्तिपूर्ण, व्यवस्थित र मर्यादित रुपमा सकिएको छ।' गत वर्षको एसईई परीक्षामा भने भक्तपुरका पाँच हजार सात सय १७ जना विद्यार्थी सहभागी भएका थिए। एक परीक्षा केन्द्रमा १० सुरक्षाकर्मी महानगरीय प्रहरी परिसर भक्तपुरले एसईई परीक्षाका लागि एउटा केन्द्रमा १० जना सुरक्षाकर्मी परिचालन गरेको छ। परिसरका प्रमुख प्रहरी उपरीक्षक हिमालयकुमार श्रेष्ठले एउटा परीक्षा केन्द्रमा १० जना सुरक्षाकर्मी परिचालन गरिएको जानकारी दिए। 'केन्द्राध्यक्षसँग समन्वय गरेर सम्पूर्ण परीक्षा केन्द्रको सुरक्षा प्रवन्ध मिलाइएको छ, उनले भने, 'एउटा परीक्षा केन्द्रमा दस जना प्रहरी परिचालन हुनेछन्।' उनका अनुसार थप सुरक्षाकर्मी मोबाइल गस्तीमा घुम्छन्।"
डाक्टर नहुँदा धामीको भर,"जाजरकोट : बारेकोट गाउँपालिकास्थित लिम्सा प्राथमिक स्वास्थ्य केन्द्रमा भरपर्दो उपचारको व्यवस्था नहुँदा स्थानीय बासिन्दा बिरामी हुनेबित्तिकै धामीझाँक्रीकोमा उपचारका लागि जाने गरेका छन्। उक्त स्वास्थ्य केन्द्रमा एक जना एमबिबिएस डाक्टरको दरबन्दी छ। त्यहाँ कार्यरत मेडिकल अधिकृत डाक्टर सन्दीपकिरण प्रधान एमडी अध्ययनका लागि बिदामा गएपछि ६ महिनादेखि प्राथमिक स्वास्थ्य केन्द्र डाक्टरविहीन भएको हो। गाउँमा डाक्टर नभएको र सदरमुकाम टाढा भएकाले गाउँका बिरामी धामीसँग उपचारका लागि जाने गरेको स्थानीय सुरेन्द्र शाहीले बताए। स्वास्थ्य तथा सरसफाइ बारेकोट शाखाका संयोजक वीरराज सिंहले प्राथमिक स्वास्थ्य केन्द्रमा कार्यरत डाक्टर अध्ययन बिदामा बसेपछि उपचार सेवा दिन समस्या भएको बताए। दरबन्दी होल्ड गरेर डाक्टर अध्ययन बिदामा गएपछि उपचार सेवा प्रभावित भएको बारेकोट गाउँपालिकाका अध्यक्ष महेन्द्र शाहले बताए। स्वास्थ्य सेवा विभागले वैकल्पिक व्यवस्था नगर्दा दुर्गमका बासिन्दा उपचार सेवाबाट वञ्चित हुनुपरेको हो। जुम्ला र डोल्पासँग सिमाना जोडिएको र सडक यातायातको पहुँचमा नपुगेको दुर्गम गाउँपालिका हो बारेकोट। यो गाउँपालिकाबाट सदरमुकाम पुग्न कम्तीमा दुई दिन हिँड्नुपर्ने बाध्यता छ। स्थानीयलाई सामान्य रोग लाग्दा पनि उपचार नपाएर मृत्युवरण गर्नुपर्ने बाध्यता छ। स्वास्थ्य सेवा विभागले डाक्टर प्रधानको अध्ययन बिदा स्वीकृति गयो तर वैकल्पिक व्यवस्था नगर्दा दुर्गमका बासिन्दा उपचार सेवाबाट वञ्चित हुनुपरेको अध्यक्ष शाहको गुनासो छ। उनले भने, स्थापना भएको दुई दशकमा स्वास्थ्य केन्द्रमा डाक्टरको दरबन्दी कायम गरिए पनि डाक्टर बसेर सेवा दिएको रेकर्ड छैन। लामो समयपछि पुगेका डाक्टर प्रधान पनि केही महिनामै अध्ययन बिदामा गएपछि प्राथमिक स्वास्थ्य केन्द्रको सेवा प्रवाह खस्किएको हो। दुर्गमका नागरिकलाई सेवा पुर्याउने उद्देश्यले डाक्टरको दरबन्दी कायम गरिए पनि बारेकोटवासीले कहिल्यै डाक्टरको सेवा नपाएको स्थानीय द्वारिका बुढाले गुनासो गरे। डाक्टर मात्र होइन, ९ जना स्वास्थ्यकर्मीको दरबन्दी रहेको उक्त स्वास्थ्य संस्थामा स्टाफ नर्स, अनमी र ल्वाब असिस्टेन्ट पद पनि लामो समयदेखि खाली छ। आवश्यक उपकरणको व्यवस्था भए पनि ल्याब सेवा सञ्चालनमा नआएको वर्षाैं भइसक्यो।"
ट्युसनको सहारामा एसईई,"ताप्लेजुङ : मिक्वाखोलाकी दावा शेर्पा साँवा माविबाट एसईईमा सामेल हुँदै छिन्। राम्रो ग्रेड ल्याउन पुसदेखि फुङलिङमा बसेर उनले अंग्रेजी, विज्ञान र गणित विषयको ट्युसन पढिन्। स्कुलमा त्यति राम्रो पढाइ भएन, उनले भनिन्, स्कुलमा बिदा भइरहन्छ। सरहरू पनि नियमित आउनुहुन्न। त्यसैले बेलैमा बजार बसेर पढें। बजार बस्दा घरको काम पनि गर्नु नपर्ने भएकाले पढाइमा ध्यान दिन पाएको उनले सुनाइन्। फुङलिङ नगरपालिकाकै सोना राईले पनि ट्युसन पढेर एसईई तयारी गरेकी छन्। विद्यालयमा भन्दा राम्रो पढाइ हुने भएकाले ट्युसन कक्षा लिएको उनको भनाइ छ। यी दुईजस्तै ताप्लेजुङका अधिकांश विद्यार्थी विद्यालयको पढाइले चित्त नबुझेर अतिरिक्त कक्षा लिनुपरेको बताउँछन्। सदरमुकाम नजिकका विद्यार्थी बिहानबेलुका ट्युसन र दिउँसो विद्यालयमा पढ्ने गरेका छन्। धेरै सामुदायिक विद्यालयमा विज्ञान र गणित अध्यापन गराउने शिक्षक अभाव छ। एसएलसीका ठाउँमा दुई वर्षयता एसईईको नामले परीक्षा सञ्चालन हुन थालेको हो। यसलाई फलामे ढोकाको संज्ञा दिइएको थियो। विद्यार्थी र अभिभावकले अझै यो परीक्षालाई प्रतिष्ठाकै रूपमा लिने गरेका छन्। त्यसैले महँगो शुल्क तिरेर बजारमा ट्युसन पढ्ने प्रचलन छ। फुङलिङ बजारका आधा दर्जन ट्युसन सेन्टर मंसिरदेखि नै भरिभराउ हुन्छन्। यहाँ १ हजार ६ सय विद्यार्थीले अध्ययन गरेको फ्लुएन्ट ट्युसन सेन्टरका सञ्चालक नेत्र खड्काले बताए। तिहारलगत्तै विद्यार्थीको भीड लाग्छ, उनले भने, स्कुलको पढाइ चित्त नबुझेर र कोर्स पूरा नहुने हँुदा यहाँ पढ्न आउने गरेको अधिकांशको भनाइ छ। उनका अनुसार धेरैले विज्ञान, गणित र अंग्रेजी विषयको ट्युसन पढ्छन्। एक विषयको हजार रुपैयाँ शुल्क लिने गरेको उनले सुनाए। धेरै विद्यार्थी रहर र देखासिखीका कारणले पनि ट्युसन पढ्न बजार जाने गरेको पाथीभरा बहुमुखी क्याम्पस सञ्चालक समिति सदस्य प्रजिन हाङवाङको भनाइ छ। पहिले शिक्षक अभाव हुने, समयमा पाठ्यपुस्तक नपुग्ने समस्या थियो, उनले भने, अहिले त्यस्तो छैन, यो एक किसिमको लहड हो। नयाँ शिक्षकले पढाउँदा पुस्तकभन्दा बाहिरको नयाँ ज्ञान सिक्ने चाहनाले पनि ट्युसन रोजाइमा पर्ने गरेको विद्यार्थी नेता देउमाल लोङवाले बताए। ताप्लेजुङमा २ हजार ३ सय ७५ परीक्षार्थी छन्। यो गत वर्षको तुलनामा १ सय ७७ जनाले कम हो। परीक्षा सञ्चालनका लागि १७ वटा केन्द्र तोकिएको छ। परीक्षा विश्वसनीय र मर्यादित हुने प्रमुख जिल्ला अधिकारी अनुज भण्डारीले बताए। ११ केन्द्रमा प्रहरी र सशस्त्र र ६ वटामा भने प्रहरी परिचालन गरिएका छन्। चार केन्द्राध्यक्ष महिला एसईई सञ्चालनका लागि झापाका चार परीक्षा केन्द्रमा महिला केन्द्राध्यक्ष तोकिएका छन्। १५ स्थानीय तहमा ५३ परीक्षा केन्द्र छन्। यीमध्ये देवी मावि बिर्तामोडमा अम्विकादेवी श्रेष्ठ, जनजागृति मावि हल्दिबारीमा इन्दिरा चुँडाल, जनता मावि गौरादहमा थानेश्वरी निरौला र भृकुटी मावि कन्काईमा अञ्जना सिटौला केन्द्राध्यक्ष छन्। झापाबाट १५ हजार ६ सय ८९ जना परीक्षामा सहभागी हुँदै छन्। यीमध्ये छात्रा ७ हजार ९ सय ३८ र छात्र ७ हजार ३ सय ३६ जना छन्। हाजिर नपुगेका, विद्यालय आउन छाडेका, राजस्व नबुझाएका १ सय २० जना परीक्षा दिनबाट वञ्चित भएका छन्। जिल्ला कारागारबाट तीन कैदीबन्दीले परीक्षा दिने भएका छन्। परीक्षाका लागि ५ सय ५० प्रहरी परिचालन गरिएको छ।"
बैतडीमा लोप हुँदै चैतलो,"बैतडी : हातमा लिएको हुड्को डमडम बज्छ।अनि बैतडीको सुर्नया गाउँपालिकाका जैमल दमाई र उनकी श्रीमती मानमति दमाई सुरिलो भाकामा चैतलो गाउन सुरु गर्छन्। शान्त रहेको वातावरण एकैछिनमा चैतलो र हुड्काको आवाजले गुञ्जायमान हुन्छ। गाउँलेहरु चैतलो सुन्नका लागि एकाग्र हुन्छन्। चैत महिना सुरुभएसँगै जैमल दम्पति यतिबेला दिनभरी चैतलो सुनाउनमै व्यस्त छन्। उनीहरु सुर्नया गाउँपालिकाको रौलेश्वर र शंकरपुरका धेरैजसो घरधुरीमा पुगेर चैतलो सुनाउने गर्दछन्।'पूर्खाहरुको पालादेखि चैत महिनामा चैतलो सुनाउने चलन छ।आफ्नो परम्परालाई बचाउन हामी चैतलो गाउने गर्छौं,' उनले भने। पछिल्लो पुस्ताका पिंढीले चैतलो गाउन छोडेपछि यो जोडी चिन्तामा छ। 'चैतलो लोप हुन थालेको छ। गाउँमा मेरो जोडीले मात्रै चैतलो सुनाउने गर्छ।अरुले चैतलो नै गाउन छोडिसके,' उनले भने,आफ्नो संस्कृति मर्न दिनु हुँदैन। यसको जगेर्ना गर्नुपर्छ ' चैत महिनामा वसन्त ऋतुको बखान, दाजुभाइले दिदी बहिनीलाई भेट्ने चलन र ऐतिहासिक घटनाक्रमका बारेमा चैतलोमार्फत सुनाउने गरिन्छ।विशेष गरेर सुदूरपश्चिम प्रदेशका बैतडी र दार्चुलामा चैतको महिना चैतलो सुनाउने चलन छ। हुड्को बजाउँदै चैतलो गाउन थालेपछि धेरैजसोको आँखा समेत रसाउँछन्।जैमल दम्पतिले चैतलोमार्फत भाइले बहिनीलाई भेट्न नपाएको र कसैको भाइ अथवा बहिनी नभएको प्रसंग सुरिलो स्वरमार्फत पस्किने गर्छन्। जब हुड्कोको आवाज अनि जैमल दम्पतिले न्याउली चरीलाई नबोल्न, चैतको महिना नै नआइदिए माइतीको याद आउने थिएनलगायत माइतीबाट टाढा रहँदा छोरीले भोग्नुपरेको पीडा चैतलोमार्फत सुरिलो स्वरमा गाउँदा स्थानीयबासी भावुक बन्ने गरेको सुर्नया ६ शंकरपुरका मुरलीप्रसाद अवस्थीले बताए। सुर्नया गाउँपालिका६ धुलिधारकी जयन्ती अवस्थीले भनिन्, 'चैतलोमा गाइने गीतले माइतीको याद मात्रै दिलाउँदैन माइतसँग छुटिएको पीडा प्रष्ट झल्काउँछ। त्यसमा पनि गीतमार्फत माइतीको याद दिलायो भने आँसु नआउने कुरै भएन।'चैतको महिना प्रत्येक गाउँमा घरघरमा गएर हुड्को बाजासँगै गाइने एक प्रकारको ऐतिहासिक गाथा बोकेको गीत हो चैतलो । जसको घरमा चैतलो गाइयो उसले उपहारस्वरुप अन्न, रुपैयाँ र अन्य वस्तुहरु दिने चलन छ। खास गरेर दमाइले गाउने भएकाले यसलाई जातीय रुपमा हेरिएकाले लोप हुन थालेको महाकाली साहित्य संगम बैतडीका अध्यक्ष चन्द्रमोहन तिवारीले बताए। उनले भने, 'हामीले चैतलोको सांस्कृतिक र ऐतिहासिक पक्षको बारेमा महत्व नै दिन सकेका छैनौं। फलस्वरुप चैतलो लोप हुने अवस्थामा पुगेको छ।' चैतलोमा विशेष गरेर कालीनाग र उसकी श्रीमतीसँग जोडिएको कथा भन्ने गरिएको जैमल दमाइले बताए। परापूर्व कालमा रानादेउ नामका राजाकी छोरीको विवाह कालीनागसँग गरिएको र कालीनागको डरले छोरीलाई भेट्न माइतबाट कोही जान नसक्ने तर उनलाई माइतीको धेरै याद आउने कुरा कथामा समेटिएको जैमले बताए। त्यति मात्रै नभएर रानादेउका छोरा साधुवालाले आफ्नी दिदीको बारेमा थाहा नपाउँदा साथीले बिना दिदीबहिनीको भाइ भनेर गिज्याउँदा सहनु परेको पीडा पनि चैतलोमा गीतमार्फत भन्ने गरिन्छ। त्यसैबेलादेखि चैतको महिना दाजुभाइले दिदीबहिनीलाई भेट्ने चलन चलेको जैमल दमाइले बताए। 'यो अलिखित इतिहास हो। तर यो इतिहास जोगाउन कसैले ध्यान दिन सकेका छैनन्। चैतलोमा समेटिएको इतिहास अब लगभग लोप भइसकेको छ। युवा पिंढीले यसको संरक्षणमा ध्यान दिएको छैन्,उनले भने, 'यस्ता संस्कृति जोगाउन सरकारको पनि ध्यान जानुपर्छ। न त यो किताबमा छ न कुनै अन्य ग्रन्थमा, यो हाम्रो मुखमा छ।यसको जगेर्ना गर्न राज्यले केही न केही पहल गर्नुपर्छ।' पहिला पहिला चैतको महिनामा गाउँगाउँमा चैतलोको रौनक हुन्थ्यो। गाउँगाउँमा हुड्कोको आवाज र चैतलो गीतले गाउँ नै गुञ्जायमान हुन्थ्यो तर पछिल्लो समयमा चैतलो सुन्न जैमल जोडीलाई खोज्नुपर्छ। दशरथचन्द नगरपालिका १ का पुष्करराज भट्टले भने, 'अबको पुस्ताले चैतलो के हो भन्ने कुरा नै थाहा पाउने छैनन्। चैतको महिना गाइने चैतलो पछिल्लो समयमा लोप हुन थालेको छ।'बैतडी र दार्चुलाका धेरै ठाउँमा गाइने चैतलो पछिल्लो समयमा लोप हुन थालेको दार्चुलाको बोहरीगाउँका गंगासागर जोशीले बताए। चैतलो सुनाउँदा बजाउने बाजा हुड्को समेत लोप हुन थालेको स्थानीय बताउछन्। चैतलोमा विशिष्ट खालको इतिहास समेटिएको भएपनि यसको संरक्षण र प्रचारप्रसार नहुँदा लोप हुने अवस्थामा पुगेको छ।"
ट्याक्टरका कारण गोरु विस्थापित,"गाईघाट : कुनै समय भैंसीभन्दा महँगो पर्ने गोरु पछिल्लो समय खसीबोकाको मूल्यमा पनि बिक्री हुन छाडेको छ। समथर भूभागमा ट्याक्टरमार्फत खनजोत गर्न थालिएपछि गोरुको मूल्य घट्नुका साथै खरिदबिक्री हुन छाडेको स्थानीय बताउँछन्। कृषिमा आधुनिकीकरणसँगै नयाँ प्रविधि भित्रिएपछि हलो जोत्न ट्याक्टर र थ्रेसरबाट पेलेर धान, गहुँ, पराल निकाल्न थालिएको छ। २ वर्ष अघिसम्म एक हल गोरुको मूल्य ५० देखि ६० हजार रुपैयाँसम्म थियो, रौतामाई गाउँपालिका७ का कृषक दिलबहादुर राउतले भने, अहिले हल गोरुलाई २० हजार रुपैयाँमा पनि जान मान्दैनन्। गोरुको मूल्य नभएपछि किसानले बाछी पाल्ने र बाछालाई छाडा छाड्न थालेको उनको भनाइ छ। पहाडमा गोरु जोत्ने युवा छैनन्। तराईमा ट्याक्टरले जोत्न थालेपछि गोरु कसैले लिन मान्दैनन्, उनले भने। गोरुले १० दिनमा जोत्ने खेत ट्याक्टरले १२ दिनमै सक्ने भएकाले गोरुको मूल्य घढ्दै गएको कृषि ज्ञानकेन्द्र गाईघाटका प्रमुख सरोजकान्त अधिकारीले बताए। समय, खर्च, जनशक्ति सबै बचत हुन्छ। अनि गोरु किन पाल्नु, अधिकारीले भने, जोत्ने, रोप्ने, आली लगाउने, बाउसे गर्न ८९ जना चाहिन्छ तर ट्याक्टर लगाउँदा २ जना भए पुग्छ। गोरु कृषि प्रयोजनमा आउन छाडेपछि काटेर खान व्यापारीले सीमापारि बेच्न कम मूल्यमा गोरु किन्ने गरेका छन्। खुला नाकाको फाइदा उठाउँदै भारतबाट गाउँगाउँ आउने व्यापारीले गोरु खरिद गरी लैजाने गरेका छन्। पछिल्लो समय सरकारले सीमामा कडाइ गर्नुका साथै निकासीमा रोक लगाएपछि व्यापारी गाउँ जान छाडेको किसान हरि कोइरालाको भनाइ छ। ट्र्याक्टर र थ्रेसरलाई भ्याइनभ्याई किसानले अन्न भित्र्याउने सिजनमा ट्याक्टर र थ्रेसरलाई भ्याइनभ्याई हुन्छ। खासगरी धान बाली एकै सिजनमा लगाउने र भित्र्याइने भएकाले ट्याक्टर र थ्रेसरलाई भ्याइनभ्याई हुने गर्छ। अन्य सिजनमा भने प्रतिस्पर्धाका कारण ट्याक्टरले न्यून मूल्यमै ढुंगा, गिट्टी, बालुवा बोक्ने गरेको छ। खेती लगाउने र भित्र्याउने सिजनमा ट्याक्टर व्यवसायीले आफूखुसी चर्को मूल्य लिने गरेको किसानको गुनासो छ। अन्न लगाउने र थन्क्याउने सिजन ट्याक्टर व्यवसायीका लागि दसैंजस्तै हुन्छ, त्रियुगा नगरपालिका६ का किसान हेम कार्कीले भने, अरु बेला प्रतिस्पर्धाले कमाइ नभएर बैंक किस्ता तिर्न धौधौ परेका व्यवसायी यो सिजनमा रमाउँछन्। कृषि ज्ञानकेन्द्रले समयसमयमा अनुदान र मूल्य छुटमा किसानलाई हाते ट्याक्टर दिने गरेको र बैंकले कम ब्याजदरमा ट्याक्टर दिने गरेकाले किसानको यसप्रति आकर्षण बढेको छ। कार्यालयले दिने प्रविधि सहुलियतमा पाउने भएपछि किसानले २०२५ घरको समूह बनाएर रकम संकलन गरेका छन्। कार्यालयले कृषि पेसालाई आधुनिक, व्यवस्थित र पेसामा आकर्षित गर्न सरकारको अनुदानमा वार्षिक दर्जन हाराहारीमा कृषकलाई ५० देखि ७० प्रतिशत छुटमा हाते ट्याक्टर उपलब्ध गराउँदै आएको छ। ट्याक्टरलाई १ देखि १५ लाख रुपैयाँसम्म पर्छ।"
बौद्धमा प्रहरीको छापा : ३ लाख नगदसहित सात जुवाडे पक्राउ,"साँखु : महानगरीय प्रहरी वृत्त बौद्धले शनिबार साँझ २ लाख ९८ हजारसहित ७ जुवाडे पक्राउ गरेको छ । काठमाडौँ महानगरपालिका६ बौद्ध फूलबारीस्थित छेदेन लामाको घर भाडामा बस्दै आएका तेन्जिङ शेर्पाले सञ्चालन गर्दै आएकोे भन्ने गोप्य सूचनाका आधारमा प्रहरी टोलीले पक्राउ गरेको महानगरीय प्रहरी वृत्त बौद्धका प्रहरी नायब उपरीक्षक नरेन्द्र चन्दले जानकारी दिए। पक्राउ पर्नेमा सञ्चालक ३४ वर्षीय तेन्जिङ शेर्पा, ६६ वर्षका टासीछेप्तेन लामा, ५३ वर्षका अपे लामा, ३८ वर्षका उङ्छी लामासहित ७ जना रहेको चन्दले बताए । पक्राउ परेका उनीहरुको साथबाट जुवा खेल्न प्रयोग हुने सामग्री एक हजार ४६ थान गोटी, ६४ थान कौडा र १७ प्याकेट तास बरामद भएको प्रहरीले जनाएको छ । पक्राउ परेका उनीहरुको थप अनुसन्धान गरी प्रचलित कानूनअनुसार मुद्दा चलाइने प्रहरीले जानकारी दिएको छ । यसअघि पनि महानगरीय प्रहरी वृत्त बौद्ध मातहत जोरपाटी र बौद्धको फूलबारीबाट ठूलो रकमसहित जुवाडे पक्राउ गरी प्रहरीले मुद्दा चलाएको थियो ।"
एसईईमा सहभागी शान्ता चौधरी भन्छिन् पीएचडी गर्ने धोको छ,"दाङ : प्रतिनिधिसभा सदस्य तथा नेकपाका सचेतक शान्ता चौधरीले माध्यमिक शिक्षा परीक्षा (एसईई)को परीक्षा दिइरहेकी छन्। १८ वर्ष कमलहरी बसेर पढ्न नपाएकी चौधरीले सांसद भइसकेपछि स्कुल पढन सुरु गरेकी हुन्। शान्ताले आइतबार देखि सुरु भएको एसईईको परीक्षा तुलसीपुर उपमहानगरपालिका६मा रहेको माध्यमिक विद्यालय तुलसीपुर परीक्षा केन्द्रबाट परीक्षा दिन थालेकी छन्। नेपाल कम्युनिस्ट पार्टीको सचेतक चौधरीले खुल्ला शिक्षा अन्तर्गत माध्यमिक शिक्षा परीक्षामा सहभागी भएकी हुन्। उनी दाङको तुलसीपुर उपमहानगरपालिका१२मा रहेको महेन्द्र माध्यामिक विद्यालयको खुल्ला शिक्षा अन्तरगतको विद्यार्थी हुन्। उनकी छोरीले पनि यसै वर्ष एसईईको परीक्षा दिइरहेकी छन्। सांसद शान्ता र उनकी १७ वर्षीया छोरी विनु चौधरीले एकै साथ एसईई परीक्षा दिन सुरु गरेका हुन्। विनु काठमाडौंको आरुवारीस्थित सृजना बाल बोर्डिङबाट परीक्षा दिँदै छिन्। उनका छोरा अनिल चौधरी भने जेभियर्समा कक्षा १२ मा पढ्दैछन्। सांसद चौधरीले बाल्यकालको सपना पूरा गर्न पढन सुरु गरेको भन्दै यो परीक्षासम्म आउँदा सपना साकार भएको महसुस गरेको बताइन्।'मेरो जीवनमा पढाइको अभाव निकै खड्कियो थियो, उनले भनिन,' त्यो पूरा गर्न पनि पढ्नै पर्ने भएर विद्यालय शिक्षा सुरु गरेकी हुँ। सकेपछि पीएचडीसम्मको अध्ययन गर्ने धोको छ।' 'पढ्न, लेख्न र सिक्न उमेरले छेक्दैन,' शान्ताले भनिन्, मैले पनि त्यहि गरेको हो।नतिजा कस्तो आउँछ त्यो अनुरुपले मेरो यात्रा अगाडि बढ्छ, शान्ताले थपिन, 'मेरो लक्ष्य त पीएचडी गर्ने नै छ।' घोराही उपमहानगरपालिका ४ लक्ष्मीपुर निवासी ३८ वर्षीया चौधरीले गाउँकै मावि गोग्लीमा कक्षा ८ मा २ वर्ष अघि भर्ना भएर अध्ययन थालेकी थिइन्। नियमित विद्यालय जाने समय नभएपछि उनले खुला विद्यालयमा भर्ना भएर एसईई परीक्षा दिन लागेको बताइन्। दाङमा १ सय ८३ विद्यालयमा ११ हजार ४ सय ६४ जना विद्यार्थी यस वर्षको एसईईमा सहभागी भएका छन्। जिल्लामा छात्रभन्दा छात्रा बढी रहेको शिक्षा विकास इकाई दाङले जनाएको छ। यसैबीच दाङमा एक जना सुत्केरी महिलाले पनि परीक्षा दिइरहेकी छन्। तुलसीपुर उपमहानगरपालिका६ गाइडहर निवासी सुशिला भण्डारी १५ दिने छोरा काखमा राखेर परीक्षा दिइरहेकी छन्।"
एसईई परीक्षा केन्द्रमा करिश्मा,काठमाडौं : आजदेखि सुरु भएको एसईईमा अभिनेत्री करिश्मा मानन्धर पनि सहभागी छिन् । करिश्माले काठमाडौंको डिल्लीबजारस्थित विजय स्मारक मावि परीक्षा केन्द्रबाट एसईई परीक्षा दिँदैछिन् । अभिनेत्री करिश्मा मैतीदेवीस्थित त्रिवेणी माविकी विद्यार्थी हुन् । उनी विद्यालय पोशाकमा आइतबार बिहान परीक्षा केन्द्र विजय स्कमारक स्कुल पुग्दा उनको तस्बिर लिन र उनीसँग कुरा गर्न सञ्चारकर्मीको भीड लागेको थियो। उनलाई हेरेर अनौठो मान्नेहरु पनि त्यत्तिकै थिए । आफैं कार चलाएर एक सहयोगीका साथ उनी परीक्षा दिन आएकी थिइन् ।
पत्ता लागेन सपना भुजेलको हत्यारा,"इटहरी : तीन वर्षअघि फागुन २० गते इटहरीको बूढीखोला किनारमा इटहरी३ की १३ वर्षीया सपना भुजेल मृत फेला परिन्। घाँटीमा प्रेसर परेको भनेर पोस्टमार्टम रिपोर्टसमेत आयो। तर, उनलाई कसले र किन मार्यो रहस्यको विषय बनेको छ। आमा, भाइ र दिदीसँग बस्दै आएकी सपना अघिल्लो दिन साँझ घरमा खाना बसाएर हिँडेकी थिइन्। कसैलाई केही नभनी हिँडेकी सपनाको शव भोलिपल्ट बिहान खोलामा बालुवा बोक्ने मजदुरले भेटेका थिए। अघिपछि पनि गाउँमा बेलुका टीभी हेर्न जान्थी, कहिले गाउँमै सुत्थी, आमा राधा भुजेलले भनिन्, त्यसदिन पनि त्यस्तै होला भन्ने सोचेर वास्ता गरिनँ, बिहान गाउँलेले खबर ल्याउँदा पो झसंग भएँ। तालतलैया छेउमा रहेको याद घर बेम्बो कटेज नामक होटलमा राधा भाँडा माझ्थिन्। काम गर्दै गर्दा उनलाई होटल सञ्चालक आरपी भट्टराईले सुन चोरी गरेको आरोप लगाएर प्रहरीमा अनुसन्धानका लागि निवेदन दिएका थिए। राधा सोही सिलसिलामा इटहरी३ मै रहेको प्रहरी चौकी धाउँदै थिइन्। यस्तो आरोप लागेको केही दिनमै सपना बेलुका घरबाट बेपत्ता भइन्। भोलिपल्ट उनको शव खोलाकिनारमा भेटियो। छोरीको मृत्युको रहस्य फेरि पत्ता लाग्ला भन्ने आसमा राधा छैनन्। यत्रो समय त पत्ता लगाएन, अब झन् के पत्ता लगाउला ? तैपनि, उनी छोरीको हत्यारा पत्ता लगाएर कारबाही माग गर्छिन्। भन्छिन्, कुकुर मराइ भयो छोरीको, केही पत्ता लागेन। उनको शंका उनलाई सुन चोरी गरेको आरोप लगाउने परिवारमाथि छ। उनीहरू धनी मान्छे, पैसा खुवाएकाले दोषी देखिएन, उल्टो प्रहरीले मैमाथि पो शंका गर्यो, राधाले भनिन्। तत्कालीन प्रहरी नेतृत्वले हत्याको राम्रै अनुसन्धान गरेको देखिएको इलाका प्रहरी कार्यालयका सई युवराज कार्कीले बताए। मिसिल हेर्दा राम्रै अनुसन्धान भएको देखिन्छ, उनले भने, तर अपराधी पत्ता नलाग्नुचाहिँ रहस्यकै कुरा हो। पछिल्लो समय कार्यालयले सपनाको अनुसन्धान फेरि सुरु गरेको छ। केही महिनाअघि खनारमा भएको एक हत्याको अनुसन्धानमा इटहरी प्रहरीले सफलता पाएको थियो। मृत्यु भनिएको घटनामा मृतककी श्रीमतीको हात रहेको पत्ता लागेको थियो। सपनाको विषयमा पनि त्यस्तै सफलता प्राप्त हुने आशा गरिएको छ। दयनीय आर्थिक अवस्था सपनाको परिवारको आर्थिक अवस्था दयनीय छ। आमा राधासहित चार जनाको परिवार सानो चर्केको घरमा बस्छ। राधाका श्रीमान्को मृत्यु भएको निकै भएको थियो। श्रीमान्की दिदी पनि उनीहरूसँगै बस्छिन्, जो मानसिक समस्यामा छिन्। सपनाकी दिदी कौशिलाको मानसिक स्थिति पनि त्यति ठीक छैन। कान्छो छोरो कौशल बालकेन्द्र जान्छन्, बाँकीले पढ्न सकेका छैनन्। सपनाले अक्षरसम्म चिनिन्। आमा राधाको एक्लो प्रयासले चार जनाको परिवार पालिएको छ। पहिला सपनाले पनि भेडेटारको होटलमा एक वर्ष काम गरेर कमाएर सहयोग गरेकी थिइन्, अहिले आमा एक्लै कमाउँछिन्। जंगलबाट दाउरा ओसार्ने काम गरेर खान्छु, पहिला भाँडा माझ्थेँ, उनी भन्छिन्, मीठो खानुपर्यो भने किन्न सकिँदैन, मासु खानुपर्दा उब्रियो भने दिनु है भन्छु।"
कहाँबाट आए सुदर्शनसँग हतियार?,"काठमाडौं : नेत्रविक्रम चन्द विप्लव नेतृत्वको नेकपाका नेता हेमन्तप्रकाश ओली 'सुदर्शन'को साथबाट प्रहरीले विभिन्न हतियार तथा विस्फोटक पदार्थ बरामद गरेको दावी गरेको छ। नख्खु बम विस्फोटका योजनाकार मानिएका 'सुदर्शन' सहित ९ जनालाई प्रहरीले शुक्रबार राति काभ्रेबाट पक्राउ गरेको थियो। १ बा १७ च ४८९३ नम्बरको स्कार्पियो गाडीसहित उनीहरू पक्राउ परेको ललितपुर प्रहरी स्रोतले जनाएको छ। स्रोतका अनुसार उनीहरूको साथबाट एउटा पेस्तोल र ६ राउण्ड गोली लोड भएका २ वटा म्यागजिन समेत बरामद गरेको हो। बम बनाउन प्रयोग हुने जिलेटिन ५ थान, एउटा ल्यापटप र २२ वटा मोबाइल समेत बरामद गरेको ललितपुर प्रहरी स्रोतले जनाएको छ। प्रहरीका अनुसार पक्राउ परेका सबैलाई हतियार तथा खरखजाना, विस्फोटक पदार्थ र राज्य विरुद्धको अपराधमा मुद्दा चलाउने तयारी गरेको छ। प्रहरीले सुदर्शसनसँगै शंकर अधिकारी, धर्मराज राजबाहक, रामकृष्ण खतिवडा, विजय श्रेष्ठ, ललित लामा, सन्जीव कार्की, वेद घिमिरे र लोकेन्द्र खड्का पक्राउ गरेको हो । विप्लवले पार्टीभित्र धेरै विश्वास गर्ने नेतामा ओली पर्छन्। उनकै योजनामा फागुन १० गते ललितपुरको नख्खुमा रहेको एनसेल टावर अगाडी बम विस्फोट भएको प्रहरीको निष्कर्ष छ । विस्फोटमा एकजनाको मृत्यु भएको थियो। ओली विप्लवको पार्टीका तेस्रो नम्बरका नेता हुन् । दोस्रो नम्बरका मानिएका प्रकाण्डलाई भन्दा विप्लवले स्थायी समिति सदस्य ओलीलाई विश्वास गर्छन्। ओलीले नख्खु बम विस्फोटको जिम्मेवारी लिएका थिए। सरकारले विप्लव समूहमाथि प्रतिबन्ध लगाएसँगै प्रहरीले उनका नेतालाई गाउँगाउँ पुगेर प्रकाउ गरिरहेको छ।"
बजेट दुरुपयोग रोक्न जुटे महिला,"भद्रपुर : संघ, प्रदेश र स्थानीय तहमा विनियोजित रकम दुरुपयोग रोक्न झापाका महिलाले अभियान चलाएका छन्। महिलाका नाममा आउने अर्बौं बजेट दुरुपयोग भएको निष्कर्ष निकाल्दै प्रधानमन्त्री केपी ओलीको गृहजिल्लाका महिलाले दुरुपयोग रोक्न स्थानीय महिला सजग हुने प्रणसहित अभियान थालेका हुन्। दमक नगरपालिकाकी उपप्रमुख गीता अधिकारीले महिलाले विकास बजेटमा चासो नदिएको गुनासो गरिन्। राजनीतिक परिवर्तनका लागि निर्णायक भूमिका खेलेका महिलाले आर्थिक विकासमा पनि प्रतिबद्ध हुनुपर्छ, उनले भनिन्, महिलाका लागि आएको बजेट सदुपयोग रोक्न सबै एक हुनै पर्यो। झापाका १५ स्थानीय तह र सबै वडामा महिला नागरिक सञ्जाल गठन भएका छन्। स्थानीय निकायमा वडाको महत्वपूर्ण भूमिका हुने भएकाले वडामा हुने गतिविधिमा लक्षित वर्गलाई सचेत गराउन सुरु गरिएको कचनकवल गाउँपालिकाकी उपप्रमुख निम्सरी राजवंशीले बताइन्। सुशासनका लागि पहिलो काम सरकारी बजेटको सदुपयोग हो, हल्दिबारी गाउँपालिका३ की सिर्जना मेचेले भनिन्, यसका लागि गाउँपालिका र वडामा निगरानी बढाएका छौं। अभियान क्रममा जनप्रतिनिधिलाई भेटेर वडामा जाने बजेटबारे सोध्ने गरिएको छ। त्यसपछि आवश्यकताअनुसार बजेट बनाउन आग्रह गरिँदै आएको छ। हामी राजवंशी महिला घरधन्दामै व्यस्त हुन्छौं। पुरुषसरह यताउता डुल्न र बुझ्न पाउँदैनौ, भद्रपुर१० की समूह सदस्य अप्सरा राजवंशीले भनिन्, धेरै स्थानीय तहले बजेटको दुरुपयोग गरेकाले दुरुपयोग रोक्न अभियान चलाएका हौं। महिलाले आफ्नो क्षेत्रमा रहेका विद्यालय, सामुदायिक वन, स्वास्थ्य संस्थाका कामबारे पनि चासो राख्न थालेका छन्। लक्षित वर्गलाई फाइदा हुने योजना, उत्थान तथा सीप र क्षमता विकासका लागि हरेक स्थानीय तहमा पुँजीगत बजेटको ३५ प्रतिशत रकम छुट्याउने व्यवस्था छ। त्यसमा महिला र बालबालिकालाई १०१० प्रतिशत र दलित, अपांग, ज्येष्ठ नागरिक, पिछडा वर्गलगायतलाई १५ प्रतिशत बजेट पर्छ। महिला शीर्षकको अधिकांश बजेट साझा विकासमा लगाउने गरिएको छ। लक्षित वर्गबाट रचनात्मक कार्यक्रमका लागि प्रस्ताव नआउने र आए पनि उपयुक्त नहुने भएकाले छुट्टयाइएको रकम अन्य योजनामा खर्च हुने गरेको स्थानीय तहले जनाएको छ। तर अब त्यसरी खर्च गर्न नदिने आदिवासी महिलाको भनाइ छ। आदिवासी महिला बोल्न नसक्ने र वास्ता पनि नगर्ने भएकाले बजेट अन्यत्र खर्च हुने गरेको छ, दमक१० की मञ्जु धिमालले भनिन््, अब हामी आफैं चनाखो हुँदै छौ। महिला लक्षित बजेट उनीहरुकै हित र क्षेत्रमा खर्च गर्न दबाब दिने उनले जानकारी दिइन्। स्थानीय तह र वडामा महिला लक्षित बजेट उनीहरुले थाहै नपाई सकिन थालेपछि महिलाले चासो राख्न थालेका हुन्। आर्थिक वर्षको सुरुमै बजेटबारे सोधखोज गर्न थालेका छौं, दमक४ की मञ्जु धिमालले भनिन्, दमक नगरपालिकाले अन्य स्थानीय तहभन्दा अलि बढी सुविधा र अधिकार दिएको छ। सबै स्थानीय तहका महिलाले समान अधिकार पाउन् भन्ने हाम्रो चाहना हो। दमक नगरपालिकाकी उपप्रमुख गीता अधिकारीले महिलाले विकास बजेटमा चासो नराख्दा अनुमानका भरमा बजेट विनियोजन हुने गरेको बताइन्। जिल्ला समन्वय समिति झापाकी उपप्रमुख मिना पराजुलीले बजेट सदुपयोग र निर्णयमा सहभागी हुन महिलाले सोधखोज गरे कार्यान्वयन गर्ने निकाय पारदर्शी बन्न बाध्य हुने दाबी गरिन्।"
एसईई परीक्षामा छात्रा बेहोस,"दोलखा : दोलखाको सिंगटीस्थित कालिनाग माविमा एसईई परीक्षामा सहभागी एक छात्रा परीक्षा दिँदै गर्दा बेहोस भएकी छिन्। आजदेखि सुरु भएको अंग्रेजी विषयको परीक्षामा सहभागी विगु गाउँपालिका८, चिलंखास्थित हिमालय माविकी छात्रा अनिशा भुजेल बेहोस् भएकी हुन्। ८ बजेदेखि सुरु भएको परीक्षामा एकघण्टा लेखिसकेपछि करिब ९ बजे उनी बेहोस भएकी सिंगटी प्रहरीले जनाएको छ। बेहोस भएकी भुजेलको सिंगटीस्थित प्राथमिक स्वास्थ्य केन्द्रमा उपचार भईरहेको इलाका प्रहरी कार्यालय सिंगटीका प्रहरी निरीक्षक संजित तामाङले जानकारी दिए। प्रहरी निरीक्षक तामाङकाअनुसार भुजेल परीक्षाको क्रममा यसअघि पनि बेहोस हुने गरेकी थिईन्। शिक्षा विकास तथा समन्वय इकाई दोलखाका प्रमुख शंकरबाबु श्रेष्ठकाअनुसार जिल्लामा यो वर्ष एसईई परीक्षाका लागि १९ वटा परीक्षा केन्द्र तोकिएको छ। जिल्लाको मेलुङ गाउँपालिकास्थित त्रिभुवन मावि मेलुङ र गौरीशंकर गाउँपालिकास्थित हलेश्वर मावि सुरीमा नयाँ परीक्षा केन्द्र निर्धारण गरिएको हो। दोलखाबाट ३२६२ जना नियमिततर्फ र ४१ ग्रेडबृद्धितर्फ गरी कूल ३३०३ जना परीक्षार्थी परीक्षामा सहभागी भएको ईकाई प्रमुख श्रेष्ठले जानकारी दिए। जिल्लामा ११ छात्रा र ४ छात्र गरी १५ जना विद्यार्थी एसईई परीक्षाका लागि अयोग्य भएका छन् ।"
कोरिया रोजगारीका लागि ६५ हजार आवेदन,"काठमाडौं : ईपीएस रोजगार प्रणालीमा करिब ६५ हजारको आवेदन परेको छ। ईपीएस कोरिया शाखाका अनुसार ११ बजेसम्म करिब ६५ हजार युवाले आवेदन भरेका हुन्। ईपीएस कोरिया शाखाका प्रवक्ता शोभाकर भण्डारीका अनुसार ६४ हजार आठ सय ९८ जनाले फारम भरेका छन्। कोरिया शाखाका अनुसार ४५ हजार एक सय ९८ जना उत्पादनमूलक क्षेत्रतर्फ र १९ हजार ६ सय ६२ जनाले कृषि क्षेत्रमा फारम भरेका छन्। फारम खुलेको सुरुकै दिन शुक्रबार ५८ हजारले फारम भरेका थिए। ईसेवाबाट सबभन्दा धेरै शुल्क बुझाएर फारम भरेका छन्। कोरियाले यसपाली १० हजार ५० जना नेपालीलाई कोरिया लैजाने तयारी गरेको छ। कोरिया रोजगारीका लागि युवाले ईसेवा, आइएमई, ग्लोबल आईएमई बैंक, स्मार्ट बैंक, मोबाइल एप्सबाट समेत शुल्क बुझाएर अनलाइन फारम भर्न सक्छन् । विगतका वर्षहरुमा बैंकबाट शुल्क बुझाउनुपर्दा युवाले सास्ती पाएका थिए । तर भण्डारीका अनुसार यसपाली आफूलाई सजिलो हुनेगरी युवाहरुले विभिन्न तरिकाले शुल्क बुझाएर कोरिया भाषा परीक्षाका लागि आवेदन दिएका छन्। कोरियन भाषा परीक्षाका लागि चैत्र १७ गते राति १२ बजेसम्म आवेदन दिन सकिन्छ। परीक्षा जेठ २५ र २६ मा तय भएको छ। पोखरा र काठमाडौंबाट आवेदन दिन सकिने छ।कोरियामा १२ हजार भन्दा बढीले आवेदन दिन पाउने छैनन् ।"
बाँदर आतंक रोक्न पासो,"भोजपुर : टेम्केमैयुङ गाउँपालिका६ र ७ कोटका बासिन्दाले बाँदर पक्रन खोरको पासो बनाएका छन्। अन्नबाली मात्र होइन, घरभित्र पसेर खानेकुरा खाई दुःख दिएपछि उनीहरूले नयाँ तरिका अपनाएका हुन्। पासोमा २ सय हाराहारी बाँदर परिसकेका छन्। बाँसको भाटाले चारैतिर बारेर खोर बनाइएको छ। भाटाले बुनेको छानो लगाइएको छ। छानाको बीचबाट ढडियाजस्तो आकारमा खोरभित्र छिर्ने प्वाल राखिएको छ। भित्र राखिएका मकै तथा अन्य खानेकुरा खान पसेको बाँदर बाहिर निस्कन नसक्ने स्थानीय केदार नेपालले सुनाए। उनका अनुसार ढडियामा माछा परेजस्तै यो खोरले काम गर्ने हुँदा बाँदर भित्र पसेपछि बाहिर आउन सक्दैन। यो कम खर्चिलो र प्रभावकारी देखिएको स्थानीय बलबहादुर राईले बताए। बर्सेनि हजारौं बाँदरले गाउँमा बालीनाली सखापै पार्छ, उनले भने, एकदुईवटा पक्रेर, बालीनाली रुँघेर दुःख कम हुने पनि होइन। साह्रै हैरान भएपछि यो तरिका अपनायौं। खोरले बाँदर समात्न सजिलो भएको उनले सुनाए। भने, गाउँमा बाँदर आतंक कम भएको छ। बाँदर आतंकले प्रभावित वडामा पासो बनाउने काम भइरहेको वडाअध्यक्ष सूर्यप्रसाद नेपालको भनाइ छ। किसानको प्रत्यक्ष समस्यासँग गाँसिएको विषय समाधान गर्नु स्थानीय सरकारको जिम्मेवारी रहेको उनले सुनाए। बाँदर आतंकका कारण बसाइ सरेर गाउँ रित्तिने सम्भावना बढेपछि हामीले गाउँलेलाई परिचालन गरी बाँदर नियन्त्रण अभियान थालेका हौं, उनले भने। खोरमा १० देखि १५ वटा बाँदर एकैपटक फस्ने गरेको अर्का स्थानीयको भनाइ छ। धनकुटा, खोटाङलगायत जिल्लाका स्थानीय तहले भारतबाट बाँदर समात्ने मान्छे ल्याएर काम गरिरहेका छन्। तर, भोजपुरमा स्थानीय स्रोतसाधन प्रयोग गरी खोर बनाइएको छ। यो तरिका विस्तार गर्न सकियो भने गाउँलेलाई बसाइँ जान रोक्न सकिने स्थानीय सन्दीप राईको ठम्याइ छ। खोर निर्माणका लागि टेम्केमैयुङ गाउँपालिकाले १ लाख बजेट विनियोजन गरेको छ। ३४ वटा खोर बनाइएको छ। बाँदरप्रभावित अन्य क्षेत्रमा बनाउने क्रम रहेको गाउँपालिकाले जनाएको छ। यो वर्ष वडाभर ५० वटासम्म खोर बनाउने लक्ष्य रहेको गाउँपालिका अध्यक्ष ध्रुवराज राईले बताए। पासोमा परेका बाँदर निकुञ्ज तथा मानव बस्तीभन्दा टाढाका क्षेत्रमा छाड्ने प्रबन्ध मिलाइएको उनको भनाइ छ।"
बरदान बन्यो बयलपाटा अस्पताल,"अछाम : नौ वर्षको उमेरमा बायाँ खुट्टा भाँचिएर थला परेका डोटीको दिपायलसिलगढी नगरपालिका४ का ३५ वर्षीया गणेश विकको मुहारमा बल्ल खुसी छाएको छ। २६ वर्षअघि बायाँ खुट्टा भाँचिएका विकको अछामको बयलपाटा अस्पतालमा निःशुल्क उपचार भएकाले उनको मुहारमा चमक छाएको हो। त्यसबेला जसोतसो भारतमा गएर उपचार गरें तर निको भएन। अहिले थला परिसकेको थिएँ, उनले भने, दुखाइ सहन नसकेपछि बयलपाटा आएको हुँ। उपचार पाउँदा खुसी लागेको छ। बयलपाटा अस्पतालमा हाडजोर्नीसम्बन्धी राम्रो उपचार हुन्छ भनेर सुनेका उनी श्रीमती र आफन्तसँग बयलपाटा पुगेका हुन्। फागुन १० गते अस्पताल भर्ना भएका उनको खुट्टाको दुई पटक शल्यक्रिया भएको छ। खुट्टा भाँचिएको २६ बर्ष भयो। २३ पटक भारतमा गएर उपचार गरें तर निको भएन। अहिले निशुल्क उपचार पाएको छु, विकले भने, अब निको हुने आशा गरेको छु। कालिकोटको सान्नी त्रिबेणी गाउँपालिका४ की रामजीरा शाहीको चार छोरीपछि एक छोरा जन्मियो। घरका सबै खुशी थिए। तर छोराको दुबै खुट्टा बाङ्गो देखियो। छोराको उपचार कसरी गर्ने भन्ने चिन्ताले सताइरहेका उनी पनि बयलपाटा अस्पतालमको हाडजोर्नीसम्बन्धी सेवा बारे थाहा पाएर त्यहीँ पुगे। उपचारपछि केहि सुधार भएको छ, निशुल्क उपचार, निशुल्क खान बस्न पाएका छौं। यहाँ सबै कुरा निशुल्क पाएका छौं, रामजीराले भनिन्। दिपायलसिलगढी नगरपालिका१ की कृष्णा बिष्टको ५ बर्षअघि लडेर दाहिने खुट्टाभाचिएको थियो। धनगढी गएर उनले उपचार गरिन्। करीब एक लाख रुपैयाँ खर्च भयो तर निको भएन। पछि आफन्तको सहयोगमा बयलपाटा अस्पताल पुगेपछि उनको पनि उपचार भइरहेको छ। ५ बर्षसम्म पनि उनको हड्डी नजोडिएपछि भाँचिएको ठाउँमा हड्डी प्रत्यारोपण गरिएको छ। कृष्णाको शरीरको अन्य भागको हड्डी निकालेर खुट्टामा प्रत्यारोपण गरिएको हाडजोर्नी बिशेषज्ञ डा मन्दिप पाठकले जानकारी दिए। यहाँ दैनिक सरदर ३५ जनासम्म हड्डी भाँचिएका बिरामी आउँछन्। कसैको शल्यक्रिया त कसैको सामान्य उपचार गरिरहेका छौं, डा पाठकले भने। यी तीन जना विरामीमात्रै होईन, दुर्गम गाउँका विपन्न परिवारका लागि बयलपाटा अस्पताल बरदान साबित भएको छ। यस अस्पतालमा हाड्जोर्नीसम्बन्धी सेवा सुरु भएको ३ बर्ष भयो। यो अवधिमा २ हजारभन्दा बढी बिरामीले सेवा लिएका छन्। एक दशकअघि स्थापना भएको बयलपाटा अस्पतालले भर्ना शुल्क नलिने, बेड भर्ना भएका बिरामीलाई खाना तथा आवास समेत निःशुल्क उपलब्ध गराउँदै आएको छ। साँफेबगरदेखि १२ किलोमिटरको दूरीमा जिल्ला सदरमुकाम मंगलसेन जाने बाटोमा रहेको बयलपाटामा दैनिक ४ सयभन्दा बढी बिरामी आउने गरेको अस्पताल प्रशाषनले जनाएको छ। एक दशकअघिसम्म एकजना एमबीबीएस चिकिसक पनि भेट्न गाह्रो हुने अछाममा, अहिले बयलपाटा अस्पतालमा मात्रै करिब ४ जना बिशेषज्ञ र ७ जना मेडिकल अधिकृत गरि ११ जना चिकित्सक कार्यरत छन्।"
लेनदेन झगडामा सुरक्षा माग्ने बढे,"ललितपुर : वैदेशिक रोजगारीका लागि कोरिया पुगेका योगेन्द्र तामाङको अघिल्लो वर्षको चैतमा उतै मृत्यु भयो। पतिको मृत्युपछि जेठाजु र सासूससुराले विभिन्न बहानामा योगेन्द्रकी पत्नी धनकुमारीलाई दुःख दिन थाले। ललितपुर बस्ने उनीसँग भएको सम्पत्ति पनि खोसिदिए। बारम्बार दुःख दिन थालेपछि फागुन १२ गते जिल्ला प्रशासन कार्यालयमा सुरक्षा मागिन्। जेठाजुले हातपात गरेको र परिवारका सदस्यबाट खतरा बढेको उनले दिएको निवेदनमा उल्लेख छ। फागुन २२ गते बुङमतीका बुद्धिरत्न शाक्य पनि सुरक्षा माग्दै जिल्ला प्रशासन कार्यालय आए। तुलाधर थरका एक व्यक्तिले सांघातिक हमला गर्न खोजेको, जथाभावी बोलेको र उनीबाट खतरा बढेको भन्दै प्रचलित ऐननियमबमोजिम उनले सुरक्षा मागे। फागुनमै अर्को निवेदन आयो। लगनखेलस्थित निम्स कलेजमा पठनपाठन भइरहेका बेला एउटा समूह कलेजमा छिर्यो। त्यो समूहले कर्मचारीलाई अभद्र व्यवहार मात्र गरेन, भौतिक सम्पत्ति तोडफोडसमेत गर्यो। र सुरक्षा माग्दै कलेज प्रशासन सीडीओ कार्यालय पुग्यो। फागुन २८ मा सानेपाका अनिल विक पनि सुरक्षा माग्न पुगे। एक म्यानपावरका सञ्चालकले विभिन्न बहानामा दुःख दिएको, गालीगलौज गरेको, कुटपिट गरेकाले जीउधनको सुरक्षा नभएको उनले जनाएका थिए। जिल्ला प्रशासन कार्यालयको तथ्यांकअनुसार साउनदेखि माघसम्म ४ सय ६८ जनाले सुरक्षा मागेका छन्। केही वर्षदेखि सुरक्षा माग्नेको संख्या उस्तै छ। तर पछिल्लो समय लेनदेनका मुद्दा बढेका छन्। हामी जनताको जीउज्यान र सम्पत्तिको सुरक्षा गर्छौं, शान्तिसुरक्षा दिन्छौं, जिल्ला प्रशासन कार्यालयका प्रमुख प्रेमराज जोशीले भने, तर लेनदेनका मुद्दा लिँदैनौं। धेरैजसो सुरक्षा चाहियो भन्नेहरू आउने गरेको उनको भनाइ छ। जग्गामा किचलो र चेक बाउन्सका विषय, मिटरब्याजीका मुद्दा अदालत पठाउने गरेको उनले जानकारी दिए। स्थानीय प्रशासन ऐन २०२८ अनुसार शान्तिसुरक्षाको जिम्मा जिल्ला प्रशासन कार्यालयलाई छ। सोहीअनुरूप साँच्चै सुरक्षा चाहिएको अवस्थामा प्रहरीमार्फत बुझ्न पठाउने गरेको जोशीले बताए। उनीहरूमाथिको खतरा विश्लेषण गछौं, मिलेसम्म दुवै पक्षलाई बोलाएर कुरा गराउँछौं, उनले भने, यति गर्दा पनि नभए तत्कालका लागि प्रहरी खटिन्छन्।"
सीसी क्यामेराको बेवास्ता,"इटहरी : इटहरी चोकमा दुई वर्षअघि युवा व्यवसायीको पहलमा एउटा सीसीटीभी क्यामेरा राखियो। यसको फुटेज इलाका प्रहरी कार्यालय इटहरीमा हेर्ने व्यवस्था मिलाइयो। डेढ लाख रुपैयाँ जुटाएर युवाले राखिदिएको क्यामेरा ६ महिना चल्यो। त्यसपछि बिग्रिएर उपयोगविहीन भयो। बेवास्ताका कारण लगानी खेर गयो, क्यामेरा जडानको संयोजन गरेका समीर कार्कीले भने, सामान्य बिग्रिएको भए मर्मत गरेर चलाउन सकिन्थ्यो, त्यो पनि भएन। उपमहानगरका खुद्रा पसलसम्म पनि सीसीटीभी राखिएका छन्। तर, चोकको क्यामेरा थन्किएको छ। यसको प्रयोगमा सरोकारवाला उदासीन देखिएका छन्। उद्योग वाणिज्य संघ इटहरीको पहलमा दुई महिनाअघि जडान गरिएका आठवटा क्यामेराको खर्च बेहोर्न कोही तयार छैनन्। यसमा साढे १३ लाख रुपैयाँ लागेको थियो। यी क्यामेराले अपराध न्यूनीकरण गर्न र दोषी पत्ता लगाउन सजिलो भएको प्रहरीले जनाएको छ। सीसीटीभी छ है भन्ने भएपछि चोरी, कुटपिट वा अन्य अपराध कम भइहाल्छन्, प्रहरी निरीक्षक बुद्धि चौलागाईंले भने, हिट एन्ड रन तथा चोरीका घटनामा पछिल्लो दुई महिनामा सीसी क्यामेराको सहयोगले १२ दोषी समातिएका छन्। आठमध्ये तीनवटामा समस्या आएको छ। तर, प्रहरीले क्यामेरा जडान गर्ने कम्पनीलाई यसबारे भन्न सकेको छैन। किनकि, जडान गर्दाको खर्च जडानकर्ताले पाएका छैनन्। यो विषयमा संघलाई जानकारी गराइएको छ। तर, जडान गर्दाकै पैसा नतिरेकाले मर्मतका लागि भन्न समस्या भएको संघका सदस्य दिवस पोख्रेलले बताए। उनकै अगुवाइमा क्यामेरा जडान गरिएको थियो। क्यामेराको डिस्प्ले इलाका प्रहरी कार्यालयमा राखिएको छ। सुरुमा नगरपालिका, प्रदेश सरकार, उद्योग वाणिज्य संघ छन्, पैसामा समस्या हुँदैन भनियो, उनले भने, तर, पैसा तिर्ने बेला सबै जना पन्छिने मात्र भए। इटहरी उपमहानगरपालिकाले कार्यपालिकाको बैठक बसेर निकासा गरिदिने आश्वासन दिए पनि बजेट उपलब्ध नगराएको गुनासो उनले गरे। संघले १ लाख, मैले र अध्यक्ष लिलम बस्नेतले २२ लाख गरेर ५ लाख रुपैयाँ दियौं, उनले भने, सुरक्षा सबैलाई चाहिने तर पैसा निकासा गर्न बजेटवाला निकायले वास्ता नगर्दा मलाई पो समस्या भयो। उपमहानगरपालिकाले भने बजेट विनियोजन नभइसकेका कारण समस्या भएको जनाउँदै आएको छ।"
गाउँमा द्वन्द्वको त्रास,"बाजुरा : बाजुरामा विप्लव समूहका कार्यकर्ता खोज्दै प्रहरी गाउँमा परिचालन भएका छन्। सरकारले विप्लव समूहलाई प्रतिबन्ध लगाएकाले दुर्गममा पनि खोजी कार्यमा खटिएको जिल्ला प्रहरीले जनाएको छ। डीएसपी उद्धवसिंह भाट नेतृत्वको टोली हतियारसहित जगन्नाथ र स्वामिकार्तिक खापर गाउँपालिकाका गाउँगाउँ पुगेको स्थानीयले बताएका छन्। सदरमुकामबाट दुईतीन लाग्ने यी क्षेत्रमा सर्च गरेको जिल्ला प्रहरी प्रमुख भाटले बताए। गाउँमा प्रहरी सक्रियता कम थियो, उनले भने, अर्कोतर्फ विप्लव समूहले चन्दा संकलन र गतिविधि बढाइरहेका आधारमा दुर्गम गाउँमा सर्च गरेका हौं। उनका अनुसार गाउँमा प्रहरी आइपुगेको भनेर स्थानीयले सम्मान गरेका थिए। कुनै ठाउँमा भने त्रास बढेको पाइएको उनले सुनाए। स्वामिकार्तिक खापरको साप्पाटाका बासिन्दा किन प्रहरी आए भनेर सशंकित बनेका थिए। फेरि पहिलाजस्तै द्वन्द्व सुरु भएको त छैन भनेर स्थानीयले सोधेको उनले उल्लेख गरे। केही त बोल्न पनि डराएका थिए। गाउँमा हतियारसहित ४०५० जना प्रहरी आइपुगेपछि त्रसित भएको स्थानीय करण दमाईले बताए। सरकारले विप्लव नेकपालाई प्रतिबन्ध लगाएलगत्तै गाउँमा प्रहरी आउँदा त्रास फैलिएको उनले सुनाए। गाउँमा प्रहरी हतियारसहित आएपछि डर लागेको जगन्नाथ२ की मनकला रोकायाले बताइन्। प्रहरीले सर्च अभियान चलाए पनि विप्लव कार्यकर्ता भेटिएका छैनन्। तर, चन्दा माग्ने क्रम बढाएपछि स्थानीय आतंकित भएका छन्। एक साता अवधिमा विप्लव समूहका एक जना पनि नभेटिएको प्रहरीले जनाएको छ। तर, उनीहरूले गाउँमा चन्दा संकलन गरिरहेका छन्। कर्मचारी, व्यापारी र जनप्रतिनिधिलाई अनिवार्य चन्दा माग्ने गरेको पाइएको छ। आफूलाई एक महिनाको तलब मागेको बूढीगंगा नगरपालिकाका एक वडाध्यक्षले सुनाए। विप्लव कार्यकर्ताले प्रत्येक विद्यालयमा गएर सरहरूबाट पैसा संकलन गर्न थालेका छन्। एक व्यापारीका अनुसार अनिवार्य चन्दा तोकेका छन्। नदिँदासम्म मान्दैनन् अनि बाध्य भएर दिनुपरेको उनले बताए। चन्दा माग्न थालेपछि स्थानीय तहका कर्मचारी पनि त्रसित भएका छन्। योजना, ठेक्का र कर्मचारीबाट चन्दा अनिवार्यजस्तै गरेको एक कर्मचारीले बताए। यसबारे खबर प्राप्त नभएको भाटले बताए।"
विकटमा सहयोग,"चितवन : डेढ दशकदेखि ओढारमा बस्दै आएका सिद्धिका ७८ वर्षीय हस्तबहादुर चेपाङले नयाँ घर पाए । सौराहाका होटल व्यवसायी केशव खनालले सिद्धिको पाईमाराङमा १ लाख रुपैयाँ लागतमा वर्षअघि घर बनाइदिएका हुन् । खनालले चेपाङको रेखदेखसँगै बिरामी हुँदा उपचारको व्यवस्था गर्दै आएका छन् । उनले आवश्यक कपडा, भाडावर्तनसहित खाद्यान्न उपलब्ध गराउँछन् । चेपाङको अवस्थाबारे थाहा पाएपछि उनको यात्रा विकट क्षेत्रतर्फ मोडिएको थियो । भौगोलिक विकटताका कारण पछि परेको समाज र पढाइबाट वञ्चित बालबालिकाका लागि उनले सहयोग अभियान थाले । उनले विकट चेपाङ गाउँमा गएर सेवा गर्दै आएका छन् । घण्टौं हिँडेर खानेपानी ल्याउनुपर्ने बस्तीमा घरमै धारा पाएपछि स्थानीय चेपाङ खुसी छन् । गाउँमै आयआर्जनको काम भएपछि उनीहरू उत्साहित छन् । पहिले खानेपानी बोकेर ल्याउनुपथ्र्र्यो, अहिले घरमै धारा छ, कोलभञ्ज्याङका गमन चेपाङले भने, कसैले वास्ता नगरेको हाम्रो बस्तीको मुहार फेरिने आशा पलाएको छ । खनालले जिङलाउमा खानेपानीका लागि अभियान चलाए । ६० घरमा खानेपानी सुविधा पुगेको छ । कृषि, भेटेरेनरी तालिम सञ्चालन गरी उनी स्थानीयलाई जागरुक बनाउन लागिपरे । इच्छाकामना गाउँपालिका साप्रेनीमा २७, थाप्राङमा ८२, कोलभञ्ज्याङमा ६५, बिङलाङमा ३७ घरका लागि पनि उनले खानेपानीको व्यवस्था गरिदिएका छन् । बङयाम, लेसराङमा पनि सहयोग कार्यक्रम पुयाएका छन् । काउलेको कोलभञ्ज्याङ र थाप्राङमा तरकारी खेती र सुधारिएको चुलो बनाउने तालिम सञ्चालन गरेका छन् । अरू नपुग्ने भएकाले आफूले विकटका बस्ती रोजेको उनले सुनाए । सुगममा जो पनि पुग्छन् तर सरकारकै नजर नपुगेको दुर्गम स्थानमा हामी सहयोग लिएर जाने गरेका छौं, उनले भने, गरिब बस्तीमा काम गर्न पाउँदा आनन्द अनुभूति हुन्छ । आयआर्जनको तालिम दिएर उनी चेपाङको जीवनस्तर फेर्ने अभियानमा छन् । उनी मौरीपालन, बाख्रापालन, तरकारी खेतीका लागि विज्ञ लिएर गाउँ पुग्छन् । गाउँमा उत्पादित कृषिउपज उनले होटलका लागि खरिद गर्छन् । कृषि उत्पादन बिक्री भएपछि चेपाङहरू उत्साहित छन् । उनले स्वास्थ्य शिविर पनि सञ्चालन गर्दै आएका छन् । उनले नेदरल्यान्ड, अस्टेलिया, जर्मनी, बेल्जियमका दाताको सहयोगबाट कार्यक्रम सञ्चालन गर्दै आएका हुन् । होटलमा आउने पाहुनालाई पहाडी क्षेत्र घुमाउँछन् । उनीहरूले पनि सहयोग गर्छन् । होटलबाट हुने आम्दानीको केही अंश उनी सामाजिक काममा खर्चिन्छन् । उनका दाइ राजेन्द्र खनालले अभियानमा साथ दिएका छन् । उनले बाल कल्याण संस्थामार्फत काम गर्दै आएका छन् । आफ्नो बाल्यकाल गरिबीमा बितेकाले गरिब बस्तीमा सहयोग लिएर पुग्ने गरेको उनीहरूको भनाइ छ । मुख्य समस्या खानेपानी हो, संस्थाका अध्यक्ष राजेन्द्रले भने, त्यसको व्यवस्थाले गाउँमा परिवर्तन देखिएको छ । उनका अनुसार पदमपुरको २ सय बिघामा तीनवटा डिप बोरिङ राखेर सिँचाइ र खानेपानीको व्यवस्था गरिएको छ । सोही स्थानको विद्यालयमा दिवा बाल विकास केन्द्र सञ्चालन गरिएको उनले सुनाए । माडीको बाँदरझुलामा खानेपानी अभाव भएपछि सम्भाव्यता अध्ययनको काम भइरहेको छ । विकट गाउँमा सहयोग गर्न थालेको दुई दशकभन्दा बढी भएको उनीहरूको भनाइ छ ।"
सनातन संस्कृतिबारे छलफल,"दमौली : देशका विभिन्न स्थानबाट दमौलीमा भेला भएका भाषा तथा संस्कृतिविद्ले सनातन संस्कृति, व्यास गाथा तथा संस्कृत शिक्षाबारे छलफल गरेका छन्। महर्षि वेदव्यास संस्कृत मावि तथा संस्कृत गुरुकुलको आयोजनामा व्यास नगरपालिकाको सभाहलमा भएको वैदिक सनातन संस्कृति, महर्षि वेदव्यास तथा संस्कृत विषयक कार्यशालामा सहभागी विज्ञले प्राचीन शिक्षाको माध्यम संस्कृत पठनपाठनमा ह्रास हुँदै गएको टिप्पणी गरे। पाश्चात्य मुलुकले संस्कृतको महत्त्व बुझेर अध्ययनअनुसन्धानमा जोड दिन थालेका बेला नेपालमा यो विषयको अध्ययनमा रुचि घटेको दाबी गरे। अंग्रेजीमा जोड दिने सामाजिक प्रचलनले संस्कृत भाषामा विकृति आएको सहभागीको भनाइ थियो। कार्यशालामा प्राडा व्रतराज आचार्यले व्यासभूमि दमौलीको पौराणिक महत्वबारे कार्यपत्र प्रस्तुत गरेका थिए। उनले दमौली हिन्दू धर्मका प्रमुख ग्रन्थकार वेदव्यासको तपोभूमि भएको बताए। विभिन्न पौराणिक कथनले ती तथ्य पुष्टि हुन्छ, आचार्यले भने। आमोदवद्र्धन कौण्डिन्यायनका तर्फबाट प्रस्तुत कार्यपत्रमा दमौलीमा संस्कृत पठनपाठन सुरु गर्दाका कठिनाइ र हालको अवस्था समेटिएको थियो। देशको शैक्षिक प्रणालीले अंग्रेजीलाई महत्त्व दिएको भन्दै यसले संस्कृत र नेपाली शब्द प्रयोगमा ह्रास आएको कार्यपत्रमा औंल्याइएको छ। संस्कृत, व्यासभूमि तथा सनातन संस्कृतिका विषयमा कार्यपत्र प्रस्तुत गरिएको थियो। प्राडा शालिकराम सुवेदीले कार्यपत्रमाथि टिप्पणी गरेका थिए। आयोजक विद्यालय व्यवस्थापन समितिका अध्यक्ष श्रीकृष्ण सोतीले भाषा र संस्कृतिमा विकृति आएकाले संरक्षण र सुधारका लागि कार्यक्रम गरिएको बताए। प्रधानाध्यापक तुलसीशरण सिग्देलले व्यासभूमिलाई सनातन संस्कृति र संस्कृत शिक्षाको महत्त्व वृद्धि गर्न कार्यशाला गरिएको बताए। संस्कृत शिक्षाको महत्व कसरी जगाउन सकिन्छ भनेर विमर्श गरेका हौं, उनले भने, प्राप्त सुझाव उपयोगी हुने ठानेका छौं। व्यासभूमि दमौलीमा व्यास र संस्कृति संरक्षणका लागि नगरपालिका प्रतिबद्ध नगरप्रमुख वैकुण्ठ न्यौपानेले बताए। विश्व हिन्दू महासंघका अध्यक्ष रामचन्द्र अधिकारीले हिन्दू धर्म र संस्कृतिमाथि आक्रमण बढेको भन्दै यसलाई जोगाउन युवा पुस्ताको सक्रिय सहभागिताको अपेक्षा पनि गरे।"
मासिँदै निकुञ्जका घाँसेमैदान,"गुलरिया : बर्दिया राष्ट्रिय निकुञ्जका घाँसेमैदान मासिन थालेका छन्। निकुञ्जले वन्यजन्तुका लागि चरिचरन क्षेत्रको दिगो व्यवस्थापन गर्न नसक्दा वनमारा, झारलगायत वृक्ष प्रजाति उम्रिएसँगै घाँसेमैदान मासिन थालेका हुन्। निकुञ्जभित्र घाँसेमैदानको खस्किँदो गुणस्तरियता र बाघका आहाराजन्य प्रजातिका चरिचरन क्षेत्र घट्दै जान थालेका छन्। घाँसेमैदान नहुँदा आहारा प्रजातिसमेत संकटासन्न अवस्थामा पुग्न सक्ने चिन्ता व्यक्त गर्न थालिएको छ। घाँसेमैदान, आहारा प्रजाति र बाघ जैविक विविधताका प्रमुख सहयात्री मानिन्छन्। राष्ट्रिय प्रकृति संरक्षण कोष बर्दिया संरक्षण कार्यक्रमका प्रमुख श्याम थापाले निकुञ्जमा आहाराका लागि घाँसमा निर्भर हुने वन्यजन्तु तथा बाघका आहारा प्रजाति चित्तल, जरायो, मृगलगायतको चरिचरन क्षेत्र घट्दो क्रममा रहेको बताए। बाघको संख्या बढाउन घाँसेमैदानको धेरै महत्त्व छ, उनले भने, बाघको संख्या वृद्धि गर्न आहारा बढाउनुपर्छ, आहारा वृद्धि गर्न घाँसे मैदानको क्षेत्र बढाउनुपर्छ तर निकुञ्जमा त्यस्तो अवस्था देखिँदैन। घाँसेमैदान प्राकृतिक रूपमै मासिन थालेको उनले बताए। बर्दिया राष्ट्रिय निकुञ्जभित्र १९८० को दशकमा बस्ती विस्थापित भएपछि घाँसेमैदानमा वृक्षलगायत ठूला घाँसेझार उम्रिन थालेपछि साना घाँस पनि विस्थापित भएका हुन्। घाँसेमैदानका अध्येतासमेत रहेका थापाले चिन्ता व्यक्त गर्दै भने, साना घाँसको गुणस्तरीयता वृद्धि गर्न ठूला वन्यजन्तुको अहं भूमिका हुने गर्छ। उनका अनुसार बर्दिया राष्ट्रिय निकुञ्जमा हात्ती, गैंडा, गौरलगायत ठूला वन्यजन्तु स्वात्तै घटेर गएको छ। नीलगाईको संख्यासमेत घट्दो क्रममा छ। ठूला जनावर लोप हुँदै गएका कारण घाँसे मैदानको क्षेत्रमा वृक्ष प्रजाति हुर्किएर जंगलमा परिणत भएको छ। जसकारण घाँसेमैदानको अवस्था खस्किँदै गएको उनले प्रस्ट्याए। बर्दिया राष्ट्रिय निकुञ्ज जैविक विविधताको दृष्टिले महत्वपूर्ण रहेकाले घाँसेमैदानको बृहत् अनुसन्धान गर्नुपर्ने उनले बताए।"
देख्दैन भन्सारको एक्सरेले,"काठमाडौं : केही समयअघि त्रिभुवन अन्तर्राष्ट्रिय विमानस्थल भन्सार कार्यालयको एक्सरे मेसिन पार गरी ठूलो परिमाणमा सुन बाहिर ल्याइयो। त्यसरी सुन फुत्काउन संलग्न भन्सार कर्मचारी र उच्च तहका प्रहरी अधिकारीमाथि अनुसन्धान जारी छ। भन्सारको एक्सरे मेसिन र बाक्लो संख्यामा प्रहरी परिचालन भएको स्थानबाट सुन कसरी सहजै बाहिरिन्छ ? यसको चित्तबुझ्दो जबाफ कुनै निकायले दिन सकेको छैन। विमानस्थलबाट निषेधित वस्तु फुत्किन्छन् या मिलेमतोमा फुत्काइन्छ भन्ने विषयमा गम्भीर अनुसन्धान पनि हुन सकेको छैन। गत सोमबार वैदेशिक रोजगार पूरा गरी मलेसियाबाट फर्किएका तीन नेपालीलाई विमानस्थल प्रहरीले पक्राउ गर्यो। उनीहरू पक्राउ पर्नुको कारण थियो, ठूलो परिमाणमा सुर्तीजन्य पदार्थ बोक्नु। विदेशबाट आउने नेपालीले दुई सय खिल्ली चुरोट र ५० खिल्ली सिगार ल्याउन पाउँछन्। यस्तै विदेशी नागरिकले दुई सय ५० खिल्ली चुरोट, आधा किलो सुर्ती र ५० खिल्ली सिगार ल्याउन पाउने व्यवस्था छ। मलेसियन एयरलाइन्सबाट आएका सुनसरीका कमलनारायण विश्वास, मोरङका शैलेन्द्र माझी र नुवाकोटका प्रकाश थपलियालाई भन्सार क्लियरेन्स गरी बाहिरिनेबित्तिकै प्रहरीले नियन्त्रणमा लिएको थियो। प्रहरीले विश्वासको साथबाट तीन सय ४४, माझीको साथबाट नौ सय ८०, थपलियाको साथबाट सात सय ३५ बट्टा सुर्तीजन्य पदार्थ बरामद गरेको थियो। पक्राउ परेका तीनै जनालाई भन्सार कार्यालयको जिम्मा लगाइएको छ। भन्सार कार्यालयका अधिकारीले गल्ती भएको स्विकारेका छन्। एक अधिकारीले भने, गल्ती भयो, एक्सरेले देखेन। प्रहरी अधिकारी भन्छन्, एक्सरे नदेख्नु आश्चर्यजनक भयो। त्रिभुवन विमानस्थल भन्सार कार्यालयका प्रशासक गजेन्द्र ठाकुरले एक्सरे मेसिनले सुर्तीजन्य पदार्थ नदेखाएको बताए। ठाकुरले अन्नपूर्णसँग भने, एक्सरे मेसिनले नदेखाउनु गम्भीर विषय हो। यो घटनाले हामीमाथि थप चुनौती थपिएको छ। अब गम्भीर छानबिन गर्छौं। केही बट्टा चुरोट, सुर्ती ल्याउनुले खास फरक नपर्ला, तर एक्सरे मेसिनले थाहा नपाउनुचाहिँ गम्भीर विषय हो, विमानस्थलका एक अधिकारीले अन्नपूर्णसँग भने, गैरकानुनी सामान भित्र्याउन विगतमा एक्सरे मेसिन बिगारेको र विद्युत् लाइन काटिएका प्रशस्त उदाहरण छन्। विमानस्थल प्रहरी प्रमुख वरिष्ठ प्रहरी उपरीक्षक (एसएसपी) सन्दीप भण्डारीले भन्सारबाट बाहिरिएपछि तीनैजनालाई सुर्तीजन्य पदार्थसहित पक्राउ गरिएको बताए। एसएसपी भण्डारीले भने, एक्सरे मेसिनले खै कसरी पत्तो पाएन हामी पनि आश्चर्यमा छौं। उनले विमानस्थलका हरेक निकाय आफ्नो कार्यक्षेत्रमा जिम्मेवार हुनुपर्ने बताए। ३३ किलो सुन प्रकरणमा पनि त्रिवि भन्सार कार्यालयका कर्मचारीको मिलेमतो देखिएको थियो। सुन तस्करको जालोमा परी भन्सार कर्मचारी र प्रहरी अधिकृतले एक्सरे मेसिनमा नहाली सुन बाहिर ल्याउन सहयोग गरेका थिए। भन्सारका कर्मचारीले मिलेमतोमा भएका कतिपय काममा एक्सरे मेसिन छली गर्ने गरेका छन्। सेटिङमा ल्याइने कतिपय सामान भन्सारका कर्मचारीले एक्सरे मेसिनमा नहाल्ने स्रोतले बतायो। सुर्तीजन्य पदार्थ भित्र्याउन भन्सार कर्मचारीको मिलेमतो भएनभएको समेत अनुसन्धानको विषय बनेको छ। एक्सरे मेसिनले सुर्तीजन्य पदार्थ नदेखाउनुमा भन्सारका कर्मचारीको मिलेमतो त छैन भन्ने प्रश्न उब्जाएको छ।"
एसईई आजदेखि : गाइडगेसपेपरकै भर,"बर्दिबास : महोत्तरी खयरमाराका रामकृष्ण थापाकी छोरी आइतबादेखि माध्यमिक शिक्षा परीक्षा (एसईई) मा सहभागी हुँदैछिन्। वर्षभरि स्कुलमा पढेको भरमा परीक्षामा राम्रो लेख्नेमा उनको छोरी ढुक्क हुन सकेकी छैनन्। थापालाई पनि छोरीले परीक्षामा राम्रो अंक ल्याउने विश्वास छैन। त्यसैले उनले छोरीका लागि आठै विषयका गाइड, गेसपेपर किनिदिएका छन्। थापाले भने, सामुदायिक विद्यालयमा पढाइ हुँदैन। शिक्षकहरू दलको झन्डा बोकेर हिँड्छन्। गाइड नपढाई परीक्षामा सहभागी गराउनै सकिन्न। यस्तै धनुषा मिथिला नगरपालिका११ तुलसीका सरिता तामाङले छोराका लागि एक हजार दुई सय ७० रुपैयाँमा गेसपेपर र गाइड खरिद गरिदिइन्। थापा र तामाङ मात्र हैन, एसईई दिने धेरै विद्यार्थीले अभिभावकलाई गाइड र गेसपेपर किन्न लगाएका छन्। यतिबेला बजारमा गेसपेपर र गाइडको माग उच्च छ। पुस्तक पसलेलाई बिक्री गर्न भ्याइनभ्याइ छ। अभिषेक पुस्तक पसल बर्दिबासकी कुसुम सेन ठकुरीले भनिन्, मंसिरदेखि नै बजारमा गेसपेपर गाइड आउँछ। अधिकांशले परीक्षा नजिकै आएपछि मात्रै किन्छन्। विद्यालय व्यवस्थापन समितिको लापरबाहीले सामुदायिक विद्यालयको शैक्षिक वातावरण खस्किएको गौशाला रजखोरका पूर्वशिक्षक वासुदेव महतो बताउँछन्। यहाँ राम्राभन्दा हाम्रा व्यक्तिलाई शिक्षक नियुक्त गरिन्छ, उनले भने, योग्यले पढाउन पाउँदैनन्। अयोग्यले पढाउँदा विद्यार्थी फेल हुन्छन्। स्कुलमा राम्रो पढाइ नभएकाले विद्यार्थी गाइडको भर पर्नु बाध्य रहेको उनले बताए। स्कुलमा राम्रोसँग पढाइ नहुने र विद्यार्थीमा पठन संस्कृति नभएकाले शैक्षिक स्तर खस्कँदै गएको बर्दिबासका शिक्षक हेमसागर वाग्ले बताउँछन्। उनले भने, शिक्षकले राम्ररी नपढाउँदा विद्यार्थीले परीक्षाको तयारी गर्न पाउँदैनन्। अनि अन्तिम समयमा गाइड र गेसपेपरकै भर पर्नुपर्छ। जनकपुर पिराडीचोकका अजय जसवाल शिक्षकले राम्ररी नपढाउँदा विद्यार्थी मार परेको बताउँछन्। उनी भन्छन्, सबै शिक्षकले राम्ररी पढाउँदैनन्। परीक्षामा राम्रो अंक ल्याउन गाइड नपढी हुँदैन। परीक्षाका लागि प्रदेश २ मा दुई सय ६३ केन्द्राध्यक्ष र ३ सय ४५ जना सहायक केन्द्राध्यक्ष तथा तीन हजार चार सय ३६ जना निरीक्षक खटाइएको शिक्षा विकास निर्देशनालय प्रदेश २ का निर्देशक रामाकान्त शर्माले बताए। चार लाख ७५ हजार परीक्षार्थी आइतबार सुरु हुन लागेको एसईईमा नियमित र आंशिक गरेर चार लाख ७५ हजार परीक्षार्थी सहभागी हुँदैछन् । तीमध्ये सबैभन्दा धेरै प्रदेश ३ बाट एक लाख ६ हजार दुई तथा सबैभन्दा कम कर्णाली प्रदेशबाट ३५ हजार ६ सय २४ परीक्षार्थी छन् । यस्तै प्रदेश १ बाट ८३ हजार आठ सय १८, प्रदेश २ बाट ७० हजार पाँच सय ६८, गण्डकी प्रदेशबाट ४८ हजार ३६, प्रदेश ५ बाट ७६ हजार नौ सय ८३ र सुदूरपश्चिमबाट ५३ हजार नौ सय ७२ परीक्षार्थी सहभागी हुँदैछन् । परीक्षा सञ्चालनका लागि मुलुकभर एक हजार नौ सय ६९ केन्द्र निर्धारण गरिएको छ । प्रश्नपत्र तथा उत्तरपुस्तिका सम्बन्धित जिल्लामा पुगिसकेको परीक्षा नियन्त्रक विष्णु अधिकारीले जानकारी दिए । उनले भने, उपत्यकाबाहेकका जिल्ला प्रहरी कार्यालयमा प्रश्नपत्र र उत्तरपुस्तिका पुगिसेकको छ । कर्मचारी व्यवस्थापन पनि गरिसकेका छौं । परीक्षा चैत २१ गते समाप्त हुनेछ । परीक्षामा साधारणतर्फका ६ विषयका प्रश्नपत्र सात थरी सोधिने भएको छ । शिक्षा ऐनले कक्षा ११ र १२ लाई विद्यालय शिक्षामा गाभेपछि कक्षा १० को अन्तमा लिइने परीक्षाको दायित्व प्रदेशमा गएको छ । केन्द्रमा रहेको राष्ट्रिय परीक्षा बोर्डबाट कक्षा १२ को परीक्षा मात्र सञ्चालन हुने शिक्षा ऐनमा व्यवस्था छ । तर प्रदेशक स्तरमा परीक्षा सञ्चालनका लागि आवश्यक संरचना तयार नभएका कारण केन्द्रबाटै सञ्चालन गर्न लागिएको हो ।"
