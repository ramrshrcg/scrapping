शीर्षक,विवरण
वाल्मीकिको बेहाल,"उत्पत्तिका हिसाबले नेपालमा मात्र नभएर एसियालाई नै संस्कृत भाषाको जननी मानिन्छ। संस्कृतलाई यहाँको सबैभन्दा पुरानो भाषाका रूपमा पुजिन्छ। इतिहास, धर्म, कानुन, दर्शन र संस्कृतिको मियो पनि संस्कृत नै हो। तर हामी पछिल्लो समय संस्कृत भाषाको संरक्षणमा निकै अनुदार देखिन थालेका छौं। संस्कृत भाषाप्रदायक संस्थाको जगेर्ना भएको छैन। यसको महत्व विस्तार गर्नु त कता हो कता, भएका संस्थाको संरक्षणमा पनि हामी चुकिरहेका छौं। धमिराको संक्रमणबाट ग्रस्त बनेको प्रदर्शनी मार्गस्थित वाल्मीकि विद्यापीठ यसैको एउटा उदाहरण हो। वाल्मीकि नेपाल संस्कृत विश्वविद्यालयका १३ वटा आंगिक क्याम्पसमध्ये एक हो। यहाँ १७ वटा विषयको पढाइ हुन्छ। जुन अन्य आंगिक क्याम्पसको तुलनामा सबैभन्दा धेरै पनि हो। राजधानीमा रहेका कारण यो क्याम्पसलाई समग्र विश्वविद्यालयकै धरोहरका रूपमा लिइन्छ। यस हिसाबले संस्कृत भाषा, साहित्य र अन्य निधिको जगेर्ना गर्ने जनशक्ति उत्पादनमा पनि यो क्याम्पसको भूमिका अन्यको भन्दा ज्यादा छ। यो स्वाभाविक पनि हो। साथै स्वदेशीसँगै विदेशी विद्यार्थीको आकर्षण बढ्दै जानुले पनि यो क्याम्पसको महत्व अझ बढी दर्शाउँछ। तर यो क्याम्पस अहिले लाजमर्दो अवस्थामा सञ्चालित छ। क्याम्पस प्रवेश गरेदेखि पछिल्लो भागमा पुग्दा देखिने दृश्यहरू साँच्चै टिठलाग्दो छ। शैक्षिक, प्रशासनिक तथा भौतिक समस्याले क्याम्पस जर्जर बन्दै गएको छ। बनेका भौतिक संरचनाको संरक्षण भएको छैन, भवनका भित्ताहरू रङ उडेर फुस्स देखिन्छन्। झ्यालमा नफुटेका सिसा छैनन्। पुस्तकालय भवन भत्किएर लाखौं मूल्यबराबरका हजारौं पुस्तक अलपत्र छन्। धमिराले डसेर ती पुस्तक किराले खाएको पातजस्ता देखिन थालेका छन्। क्याम्पसमा वरिपरि बडेमानका टिलिक्क टल्किने निजी भवन बनेका छन्, तर यहाँको जग्गा खेर गइरहेका छन्। मूल्यवान् यस्ता सम्पत्तिलाई कसरी सदुपयोग गर्ने भन्ने चिन्तन क्याम्पस प्रशासनले गर्न सकेको छैन। क्याम्पसको चौर बटुवा र घुमन्तेको थकाइ मार्ने स्थल मात्र बनेको छ। शौचालयको अवस्था वर्णन गरिसाध्य छैन। अध्ययन, अनुसन्धान, प्रकाशनजस्ता प्राज्ञिक कार्य शून्यजस्तै छन्। शिक्षक कर्मचारी संख्या आवश्यकताभन्दा धेरै छन्, तैपनि विद्यापीठको अवस्था झन्झन् खस्किँदो अवस्थामा छ। विश्वविद्यालयका नेतृत्वमा रहेका पदाधिकारी तथा विद्यापीठका प्राध्यापक, कर्मचारीहरू पेसागत मर्यादा बिर्सेर दलीय राजनीतिमा ज्यादा सक्रिय रहन्छन्। पदाधिकारी नियुक्तिमा दलीय भागबन्डा हुन्छ। दलको झन्डा बोकेर पदमा पुगेका यस्ता कर्मचारी विश्वविद्यालय र क्याम्पस सुधारमा भन्दा दलीय भक्तिमै बढी केन्द्रित हुन्छन्। दलको नेतालाई रिझाएर गएकै कारण उनीहरू आफ्नो समय क्याम्पस र विश्वविद्यालय सुधारमा भन्दा पनि नेताको चाहना पूर्तिमा बढी समय खर्चन्छन्। अझ यसरी नियुक्ति पाएकाहरू एकपटकको कार्यकाल सकिएपछि फेरि सोही संस्थामा उपल्लो पदमा दोहोर्याउने वा यस्तै अन्य संस्थामा अर्कोपटक नियुक्ति पाउन नेतालाई कसरी रिझाउन सकिन्छ भन्नेमै बढी सोचमग्न हुन्छन्। यस्तो अवस्थामा क्याम्पस सुधारमा कसले ध्यान दिने ? भन्नलाई त हामी सबैजसो क्षेत्रमा गलत परिणाम आयो भने यसको पहिलो आरोप अति राजनीतिलाई दिन्छौं। तर वाल्मीकि विद्यापीठको सन्दर्भमा यो आरोपलाई मात्र आधार मान्न सकिँदैन। इच्छाशक्ति हुने हो भने वाल्मीकि सुधारका लागि धेरै काम गर्न सकिन्छ। हरेक पदमा बसेका व्यक्तिले पदीय जिम्मेवारी मात्र पूरा गरे पनि वाल्मीकिलाई अहिलेको अवस्थाबाट निकै माथि उठाउन सकिन्छ। खेर गइरहेको जग्गालाई व्यावसायिक प्रयोजनमा लगाउनुपर्छ। यति गर्न सकियो भने पनि पूरै वाल्मीकि पाल्ने आर्थिक स्रोत त्यही जग्गा बन्नेछ। विद्यार्थी अभावमा हाजिर मात्र गरेर फर्कने प्राध्यापकलाई अनुसन्धान, प्रकाशन तथा अन्य प्राज्ञिक काममा लगाउनुपर्छ। सबैभन्दा महत्वपूर्ण पक्ष भनेको प्राध्यापक, कर्मचारी र स्वतन्त्र विद्यार्थी युनियनका प्रतिनिधिसमेत राजनीतिक आस्था जे भए पनि क्याम्पस सुधारको अभियानमा एकजुट भएर लाग्नुपर्छ।"
