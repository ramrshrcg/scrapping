शीर्षक,विवरण
नेकपामा नेता व्यवस्थापन : सजिला खोज्दै ओलीदाहाल,"काठमाडौं : नेपाल कम्युनिस्ट पार्टीमा नेताहरूका विगतका पार्टी मर्यादाक्रम हेरफेर हुने भएका छन्। एकीकृत पार्टीमा नयाँ भूमिका र वरीयताक्रम तय हुँदै गर्दा कतिपय नेतालाई विगतमा भन्दा बढी प्रभावशाली स्थान मिल्नेछ भने कतिपय नेता भूमिकाका हिसाबले थप खुम्चिनुपर्नेछ। पार्टी घोषणाकै दिन गठित नेकपाको केन्द्रीय सचिवालयमा निर्धारित मर्यादा र तोकिएका जिम्मेवारीले त्यसको संकेत गरेको छ। सचिवालयमा निर्धारित मर्यादाक्रम र जिम्मेवारीका कारण दुवै तत्कालीन पार्टीभित्र असन्तुष्टि छन्। तर पार्टी अध्यक्षद्वय केपी ओली र पुष्पकमल दाहालको निर्णयविरुद्ध कुनै नेताले आवाज मुखरित गर्न भने सकेका छैनन्। कम्युनिस्ट पार्टीमा मात्र होइन, सबैजसो राजनीतिक पार्टीमा नेताहरूको मर्यादा तोकिएको हुन्छ। खासगरी पार्टीका महाधिवेशन, नेताका योगदान, वरिष्ठता, क्षमताका आधारमा नेताहरूको वरीयता निर्धारण गरिएको हुन्छ। यो नेतापछि यो नेता भन्ने ढंगले मर्यादाक्रम तोकिने, सार्वजनिक कार्यक्रममा त्यही आधारमा आसन ग्रहण गराउनेदेखि सम्बोधनसम्मका कार्यतालिका बनाउने, बैठकका माइन्युटमा क्रमबद्ध हस्ताक्षर गराउन नेताहरूको मर्यादा निर्धारण हुन्छन्। यसलाई नेताले पनि प्रतिष्ठाकै विषय बनाउँछन्। तर विगतका पार्टीमा रहेका त्यस्ता मर्यादालाई यसपटक एकताका क्रममा पार्टी नेतृत्वले भत्काइदिने भएको छ। त्यसैको उदाहरण हो, एकीकृत पार्टी महासचिवमा उदाएका विष्णु पौडेलको चयन। अध्यक्षद्वय (ओलीदाहाल)ले आफूलाई काम गर्न सजिलो हुने गरी स्थायी समितिसम्मको टिम र मर्यादा निर्धारण गर्ने तयारी गर्नुभएको छ, ओली निकटका एक नेताले भने, विगतमा विघटित पार्टीमा म यो थिएँ, यो हुनपर्छ भन्ने हँुदैन, नयाँ ढंगले नेताको कार्यविभाजन र जिम्मेवारी तोक्ने तयारी हुँदै छ। अध्यक्षद्वय (ओलीदाहाल)ले आफूलाई काम गर्न सजिलो हुने गरी स्थायी समितिसम्मको टिम र मर्यादा निर्धारण गर्ने तयारी गरेका छन्। विगतका पार्टीको मर्यादालाई आधार बनाइएको भए पौडेल एकीकृृत पार्टीको महासचिव हुन सम्भव थिएन। पौडेलभन्दा वामदेव गौतम, युवराज ज्ञवाली, अष्टलक्ष्मी शाक्य, भीम रावल र ईश्वर पोखरेल मर्यादाक्रममा अघि थिए। त्यसमध्ये गौतम र पोखरेल पौडेलभन्दा नेकपामा वरीयतामा माथि छन्। तर गौतम र पोखरेलभन्दा कार्यकारी भूमिकामा भने पौडेल आएका छन्। ज्ञवाली, शाक्य र रावललाई उनले पछि पारिसकेका छन्। तत्कालीन एमाले क्याम्पमा उनको यो फड्कोपछि तरंग पैदा भएको छ। त्यसो त यसअघि विधानअनुसार नै एमालेमा पार्टी पूर्वअध्यक्ष महाधिवशेनले चुन्ने अध्यक्षलगत्तै वरिष्ठ नेताका रूपमा रहने व्यवस्था पनि थियो। त्यस आधारमा ओलीपछिका वरिष्ठ नेता थिए, झलनाथ खनाल। तर पार्टी एकतापछि उनी अर्का वरिष्ठ नेता माधवकुमार नेपालभन्दा तल परेका छन्। उनी नेकपाको अहिले चौथो वरीयतामा पुगेका छन्। पूर्वप्रधानमन्त्रीसमेत भइसकेका कारण मात्र उनलाई एकीकृत पार्टीको चौथो वरीयतामा राखिएको चर्चा छ। एकता कार्यक्रममा उनी आएनन्। पार्टी एकता हुँदै छ भन्ने बुझेर पनि उनी चीन भ्रमणमा गएका थिए। धेरैले अहिले चर्चा गर्छन्, यो उनको मौन असन्तुष्टिको भित्री पाटो हो। तत्कालीन माओवादीभित्र रामबहादुर थापा पनि वरीयतामा त्यति सन्तुष्ट छैनन्। उनी अहिले एकीकृत पार्टीको आठौं वरीयतामा छन्। मुखै नखोले पनि आफ्नो वरीयता मिलाउने सवालमा अध्यक्ष दाहालले चासो नदेखाएको थापाले आफू निकटसँग बताउने गरेका छन्। स्थायी समितिमा जटिलता सचिवालयको वरीयतामै तरंग देखिएको बेला स्थायी समिति चयनमा झन् नेताहरूलाई सकस पर्ने देखिएको छ। तत्कालीन एमालेले विघटित पार्टीकै २२ जना स्थायी समिति सदस्य र चार जना आयोगका अध्यक्षलाई स्थायी समिति बनाउने गरी ४५ सदस्यीय स्थायी समितिमा २६ जना आफ्नो भागमा लिएको थियो। यस हिसाबले तत्कालीन माओवादीको भागमा १९ जना नेता स्थायी समितिमा पर्नेछन्। दुवै समूहका नेता घालमेल गर्दा वरीयतामा यसभित्र पनि अप्ठ्यारो देखापर्ने देखिन्छ। तर अध्यक्ष दाहालले आफ्नो पूर्वसमूहभित्रका नेताकै अघि स्थायी समितिमा आफूलाई सहयोगी हुने टिम लिएर जाने बताएपछि स्थायी समितिभित्र पर्न नेताको दौडधूप भने जारी छ। दाहालले नेताहरूको दौडधूप बढ्ने देखेकै कारण तत्कालीन माओवादीको अन्तिम बैठकमा यस विषयलाई छलफलमै ल्याएनन्। उहाँ (दाहाल)ले पार्टीका तर्फबाट स्थायी समितिमा १९ जना सदस्य पाउने कुरा उठाउनुभयो। तर कोको व्यक्ति भनेर छलफल गराउनै चाहनुभएन, नेता गणेश शाहले अन्नपूर्णसँग भने, सबै टुंगिन अझै सातादस दिन लाग्ला, अहिले पार्टी एकतामा जाऔं, फेरि छलफलमा बसेर टुंगो लगाउँला भन्नुभयो। तत्कालीन माओवादीभित्र शीर्ष तीन (दाहाल, श्रेष्ठ र थापा)नेतापछि अन्य धेरैजसो नेता समान हैसियतमा छन्। त्यसभित्रबाट स्थायी समितिको सीमित संख्यामा नेता छनोट गर्न दाहाललाई सकस पर्ने देखिन्छ। यो निर्णय लिन दाहाल, नारायणकाजी श्रेष्ठ र रामबहादुर थापाले जिम्मेवारी पाएका छन्। दाहालले स्थायी समितिमा आफूलाई सहयोग गर्ने र सक्रिय नेतालाई छान्ने संकेत दिएपछि कतिपय नेता हच्किएका पनि छन्। तत्कालीन माओवादीका केन्द्रीय कार्यालयका एक सदस्यले भने, अध्यक्षले आफूलाई सहयोग गर्ने टिम मात्रै भन्नुको अर्थ पावरको चलखेल बढ्ने देखिन्छ, त्यस्तो भयो भने पार्टीमा रहेर नेताहरूले गरेको योगदान, वरिष्ठता सबै भत्कने हुन्छ। दाहाललाई अहिले नै सचिवालयमा आमन्त्रितका रूपमा नेता जर्नादन शर्मालाई लैजाने दबाब छ। शर्मा एमालेमाओवादी एकताका सूत्रधार पनि भएकाले उनको भूमिकालाई मूल्यांकन गरेर जिम्मेवारी दिनुपर्ने दबाबमा दाहाल परेका हुन्। त्यसो गर्दा अर्का नेता वर्षमान पुन बिच्किन सक्ने सम्भावना पनि छ। यसले दाहाललाई पेचिलो संकट निम्ताउने देखिन्छ। पार्टी एकतामा आफूले खेलेको योगदान कदर हुनुपर्ने पक्षमा प्रभाकरजी देखिनुभएको छ, शाहले भने, त्यस्तो अवस्थामा अनन्तजीभन्दा प्रभाकर प्रभावशाली बन्ने सम्भावना छ। दुवै नेताले एकता प्रक्रियामा सहयोग गरेका टिमलाई बढी प्राथमिकतामा राखेर जिम्मेवारी दिने सम्भावना छ। दुवै अध्यक्षले भरपर्दाे, विश्वासिलो र मनपर्दाेलाई छान्ने नीति लिनुहुने देखिन्छ, शाहले भने। समावेशीको दबाब नवगठित पार्टीको केन्द्रीय सचिवालयमा रहेका ९ जना सदस्य असमावेशी भएको नेताहरूमाथि आरोप छ। पार्टीभित्रकै जनजाति, महिला, मधेसी नेताले यस्तो आरोप लगाउँदै समावेशी चरित्रको संगठन निर्माण गर्न नेतालाई दबाब दिन थालेका छन्। सचिवालयको ९ सदस्यमा महिला, मधेसी एक जना पनि छैनन्। जनजातिमा श्रेष्ठ र थापा परे पनि अन्य नेतालाई पनि आमन्त्रितकै रूपमा भए पनि थप गर्न उत्तिकै प्रेसर छ। तत्कालीन एमालेका सुवास नेम्वाङ, अष्टलक्ष्मी शाक्यलगायतलाई थप गरी समावेशी बनाउन पनि दबाब छ। तर यसको व्यवस्थापनमा नेतालाई जटिल देखिएको छ। तत्कालीन माओवादीले अहिलेसम्म ८७ जना सचिवालयमा रहेका सदस्यलाई मात्र केन्द्रीय सदस्य रहेको अन्तिम निर्णय गरेको छ। अन्य नेताको छनोट हुन सकेको छैन। दुई सय संख्याको केन्द्रीय सदस्य छनोट गर्न उसले थापा नेतृत्वको संगठन विभाग, प्रदेशले सिफारिस गरेका नाम अध्यक्ष दाहालकहाँ केन्द्रीकृत गरेको छ। अध्यक्षकहाँ केन्द्रीकृत नाममा अध्यक्षले बादलजी र प्रकाशजी (नारायणकाजी)सँग बसेर टुंगो लगाउनुहुन्छ, नेता मणि थापाले भने।"
जनअपेक्षा पूरा गर्न सकेन ललितपुरले पनि,"ललितपुर : घर निर्माणका लागि नक्सा पास गर्न एक वर्षअघि ललितपुर महानगरपालिका पुग्दा हात्तीवनका रामदास पाण्डेले नसोचेको सास्ती व्यहोरे । घर निर्माण सम्पन्न भएको कागजात बनाउन केहि दिनअघि महानगरपालिकाको कार्यालय पुग्नुअघि भने उनले ठानेका थिए संघीयता कार्यान्वयनसँगै स्थानीय तहले अवश्य पनि स्थानीय सरकारको अनुभूति देलान् । घर निर्माण सम्पन्न कागजात बनाउन आएँ । जनप्रतिनिधि आएको वर्ष दिनजति पुग्यो । अब त काम तत्कालै होला भन्ठानेको, फारम पाउन मात्रै ४० मिनेट लाग्यो, महानगरपालिका परिसरमा भेटिएका पाण्डेले भने, दिनको संकेत बिहानले गर्छ भन्थे, म अझै विश्वस्त हुन सकिनँ । अरु बाँकी काम कसरी गर्ने होला ? सिंहदरबार जनताको दैलोमा पुग्यो भनेको तर नारामात्रै पुगेको पाण्डेको बुझाइ छ । यो प्रतिनिधि घटनामात्र हो । ललितपुर महानगरपालिकाका मेयर चिरीबाबु महर्जनले वर्ष दिनको समीक्षा गर्दै भने, निर्वाचनताका जेजति आश्वासन दिइयो, प्रतिवद्धता जनाइयो त्यसरी काम गर्न नसकेको पक्का हो तर सय नम्बरलाई आधार मान्ने हो भने मैले ६० अंक ल्याएको छु । सरकारले कार्यालय र कर्मचारी समायोजनका नाममा क्रमशः कडाभन्दा कडा ह्विप जारी गरेकाले काम गर्न समस्या भएको उनको भनाई छ । सशर्त अनुदान ६० र निशर्त २४ गरी ८४ करोड बजेट नेपाल सरकारले दिए पनि निशर्त अनुदानको रकमले कर्मचारीलाई तलब खुवाउनै नपुगेको उनको गुनासो छ । चार सय ५० कर्मचारी छन् तर त्यसमा प्राविधिक ३० मात्र छन् । त्यसमा पनि योग्य र दक्ष प्राविधिक सात१० जना होलान् अनि कसरी हुन्छ महानगरको विकास ? , उनले थपे, सरकार पनि एकपछि अर्को नथ्थी लगाउने अनि कर्मचारीको मानसिकता पुरानै र बजेटको अवस्थासमेत उस्तै । प्रत्येक दिन खाजाको नाममा शाखा र महाशाखा नै बन्द गरी काममा जाने कर्मचारीलाई समयभित्रै सेवा दिन भनिएको र सोहीअनुसार व्यवस्था मिलाएको उनको भनाई छ । उनले थपे, महानगरबासीको प्रशासनिक पहुँचका लागि अझै धेरै विषय व्यवस्थित गर्न बाँकी छ । नर्वाचनताका जेजति आश्वासन दिइयो, प्रतिवद्धता जनाइयो त्यसरी काम गर्न नसकेको पक्का हो तर सय नम्बरलाई आधार मान्ने हो भने मैले ६० अंक ल्याएको छु । चिरीबाबु महर्जन,मेयर, ललितपुर महानगरपालिकाका महानगर स्रोतले भन्यो, एक इन्जिनियरले एक सेवाग्राहीलाई घर निर्माण सम्पन्नको प्रमाण पत्रका लागि ८५ हजार रुपैयाँ मागेपछि सोलगायत विषयमा मेयरले कडा निर्देशन दिएपछि अब सहजै काम हुने संकेत देखिएको छ । महानगरले बागमती पुलदेखि पुल्चोकसम्म १४ किलोमिटर फ्लाईओभर बनाउनबारेको अध्ययन अन्तिम चरणमा पुर्याएको छ भने कलंकी कोटेश्वरको चक्रपथ खण्डमा चारवटा इन्टरसेक्सन राख्ने र पर्यटकीय क्षेत्रमा विद्युतीय सवारी सञ्चालन गर्ने तयारी गरेको छ । २९ वटै वडामा प्राविधिक र अधिकृत स्तरका कर्मचारी अपुग हुँदाहुँदै पनि काममा जुटिरहेको महानगरपालिकाका प्रमुख प्रशासकीय अधिकृत हरिप्रसाद दाहालले बताए । उनले भने, क्लस्टर बनाएर काम गरेका छौं । उनका अनुसार महानगरभित्रका सडकलाई पाँच, १० र १५ वर्षे रणनीतिक योजना बनाई बहुवर्षीय रूपमा काम गर्नेगरी अध्ययन लगायतका थुप्रै काम भइरहेको छ । संघीय मामिला तथा सामान्य प्रशासन मन्त्रालयका सचिव दिनेश थपलियाले स्थानीय तहले जनअपेक्षाअनुरूप काम गर्न नसकेको स्विकारे । थपलियाले भने, खाल्डाखुल्डी पुर्ने, भत्किएका सडक पीच गर्ने, नदी फोहोरमुक्त बनाउने, नयाँ करका दर निर्धारण गरी आन्तरिक आय बढाउने, सेवासुविधा सहज बनाउने, सुशासन दिने, सडकमा थुपार्ने निर्माणसामग्री हटाउनेजस्ता काम गर्न कसले रोकेको छ ? यस्तो भएनउसले गरेन भनेर पन्छिनु बहानामात्र हो । तहमा नयाँ नेतृत्व भएकाले समस्या नहोस् भनेर सबैजसो ऐनकानुनको नमूना पठाइएको उनको भनाई छ । स्थानीय सुशासनविज्ञ डा श्याम भूर्तेल स्थानीय तह अपेक्षा अनुरूप विकासमा अघि बढ्न नसकेको ठान्छन् । भुर्तेल भन्छन्, अझ आर्थिक रूपमा सम्पन्न काठमाडौं र ललिलपुरजस्ता सीमित महानगरपालिकाहरूले त उदाहरणीय बन्नेतर्फ काम गर्नुपर्ने थियो तर त्यसतर्फ अघि बढेको देखिएन, उनले भने, महानगरले नै सही ट्रयाक समात्न सकेनन् , बरु जिल्लाका कतिपय स्थानीय तह यीभन्दा अघि छन् ।"
सार्वभौमसत्ताको रक्षा नेपाली कांग्रेसले मात्रै गर्नसक्छ : नेता सिटौला,"बनेपा : नेपाली कांग्रेसका नेता कृष्णप्रसाद सिटौलाले राष्ट्रिय अस्तित्वको रक्षा, राष्ट्र, सार्वभौमसत्ताको रक्षा नेपाली कांग्रेसले मात्रै गर्न सक्ने बताए । काभ्रेपलाञ्चोकको बनेपामा नेपाल शिक्षक संघ काभ्रेले संघको २९ औँ स्थापना दिवसको अवसरमा आयोजित प्रशिक्षण कार्यक्रममा उनले सरकारको सुरुवाती दिनबाट नै शिक्षक, प्रशासनलगायतलाई तर्साउने काम गरेकाले त्यसले राम्रो नगर्ने बताए । नेपाली कांग्रेस वैचारिक, नीतिगत, रणनीतिगत, छलफल र एकताको आधार तयार गरेर राष्ट्रसामु प्रस्तुत हुन सक्नुपर्ने नेता सिटौलाले बताए। नेता सिटौलाले चुनाव जित्नु र हार्नु, सरकार बन्ने र नबन्ने ठूलो कुरा नभएको र मूल्य र मान्यताको रक्षा गर्न सक्नुपर्ने बताए । उनले एमाले र माओवादीलाई लोकतान्त्रिक बाटोमा हिँडाउने काम नेपाली कांग्रेसले गरेको दाबी गरे । रासस"
जनप्रतिनिधिका एक वर्षा : भरतपुरको धीमा गति,"भरतपुर : भरतपुरलाई महानगरपालिका घोषणासँगै जनतामा उत्साह र विकासको अपेक्षा ह्वात्तै बढेको थियो । निर्वाचनका बेला गरिएका उम्मेदवारको योजनाले महानगरवासीमा उत्साह र अपेक्षा बढाए पनि जनप्रतिनिधि आएको एक वर्षसम्म त्यो पूरा हुन सकेको छैन । स्मार्ट सिटी बनाउने भनिएको भरतपुरमा गाभिएका ग्रामीण क्षेत्रका सडक निर्माणसमेत धीमा गतिमा भइरहेको छ । विकासको नाममा सडकमा कालोपत्रे गर्ने काम भइरहेको छ । नगरवासीले प्रगतिको खासै अनुभव गर्न पाएका छैनन् । महानगरको कामप्रति नागरिक सन्तुष्ट छैनन् । महानगरपालिका भएपछि जस्तो होला भन्ने सोचिएको थियो केही फरक भएन, भरतपुर११ का मित्रराज खनालले भने, सामान्य पूर्वाधारको समेत अनुभव गर्न पाएका छैनौं । महानगरको विकासे कामलाई साना योजनाले अल्झाएको छ । नगरपरिषद्बाट पास गरिएको योजना सम्पन्न गर्नसमेत ढिलाइ भएको छ । पुस २१ मा भएको पहिलो नगरसभाले करिब १५ सय योजना पास गरेको थियो । तीमध्ये २ सयभन्दा बढी ठूला योजना छन् । महानगरको २९ वटै वडामा वडास्तर र महानगरस्तरका योजना सञ्चालनमा छन् । महानगरले ६० प्रतिशत काम सम्पन्न भएको जनाएको छ । त्यसमा अधिकांश साना योजना छन् । दुई लाखभन्दा बढी योजना सम्पन्न भएका छैनन् । यसका लागि महानगरले नगरसभा गर्न ढिलाइ भएको कारण देखाएको छ । कतिपय स्थानमा जनसहभागिताको रकम नउठ्ने समस्याले काम नभएको योजना प्रमुख वरिष्ठ इन्जिनियर भरत आचार्यले बताए । संघ र प्रदेशको निर्वाचनसँगै नगरसभाको ढिलाइले काम धेरै हुन नपाएको हो, उनले भने, अहिले साना सडकको निर्माणमा धेरै काम भएको छ । उनले कामको प्रगति सन्तोषजनक भएको दाबी गरे । आचार्यका अनुसार करिब ३५ किलोमिटर नयाँ सडकको योजना छ । साना योजनाको नाममा ठूला योजना ओझेलमा परेका छन् । अव्यवस्थित पार्किङ र मुख्य बजार क्षेत्र कुरुप बनाएको छ । नारायणगढ र भरतपुर क्षेत्रमा भएका जथाभावी पार्किङ नियन्त्रण गर्न महानगरपालिकाले सकेको छैन । लायन्स चोकदेखि पुल्चोकसम्म पार्किङ निषेध गरिए पनि अन्यत्र अस्तव्यस्त देखिन्छ । केही वर्ष हटाइएको फुटपाथ व्यवसाय फेरि सुरु भएको छ । फुटपाथलाई अन्यत्र सार्ने बताइएको छ । एक साताभित्र फुटपाथ व्यवसाय हटाइने उपप्रमुख पार्वती शाह ठकुरीले बताइन् । उनका अनुसार पार्किङलाई पनि यसै साताभित्र व्यवस्थित बनाइनेछ । नगरसभाले चक्रपथ निर्माणलाई मेघा प्रोजेक्टका रूपमा लिएको छ । दीर्घकालीन योजनाका रूपमा अघि सारिएको चक्रपथका लागि प्रक्रिया थालनी भएको छ । महानगरवासीले मन पराएको रिङरोडको अवधारणामा केही स्थानमा सामान्य सर्वे मात्रै गरिएको छ । केन्द्र र प्रदेशसँग सहकार्य गरी महानगरीय रिङरोड र लिंकरोडको योजना अघि सारिएको थियो । गोन्द्राङ, बिसहजारी ताल, पटिहानीको धनौजीलाई यसै वर्षबाट सुरु गरिने भनिए पनि त्यसले गति लिन सकेको छैन । साढे तीन अर्बको योजनामध्ये ६० प्रतिशत मात्र काम सकिएको छ । बाँकी दुई महिनामा सक्न महानगर लागिपरेको छ । महानगरको नगर परिषद्बाट सिटी हल र तेस्रोमा ल्यान्डफिल साइटको दीर्घकालीन योजना पास गरेको छ । यसका लागि पनि छलफलबाहेक अरू हुन सकेको छैन । विश्व बैंकको १० करोड रुपैयाँ सहयोगमा २५ करोड रुपैयाँ लागतमा ल्यान्डफिल साइट निर्माण गरिने भनिएको हो । झन्डै १६ विघा क्षेत्रमा महानगरभरिको फोहोर व्यवस्थापन गर्ने योजना छ । सहयोगका लागि कोरियाली सरकारसँग छलफलको चरणमा रहेको वातावरण शाखा प्रमुख विराट घिमिरेले बताए । बढीमा २५ करोडको लागतमा बनाउने गरी लगानीकर्ता छनोट गरिएको छ । वैकल्पिक ऊर्जा प्रवद्र्धन केन्द्र र विश्व बैंकको सहयोगमा निजी क्षेत्रको समेत लगानी रहने गरी छानिएका लगानीकर्तालाई प्रतिवेदन बुझाउने गरी अध्ययनको जिम्मेवारी दिइएको घिमिरेले बताए । सन् २०१७ देखि २०१९ सम्म यो योजना सकिने लक्ष्य हो । उनका अनुसार कुहिने फोहोरबाट आम्दानी हुने गरी फोहोरबाट ऊर्जा कार्यक्रम गर्न लागिएको छ । निजी क्षेत्रको प्रस्तावबाट फोहोरलाई वर्गीकरण गरेर ल्यान्डफिल साइटबाट प्रतिदिन चार हजार केजी मल र ३८ सिलिन्डर ग्यास उत्पादन गर्ने गरी प्रोजेक्ट निर्माण गरिएको छ । भरतपुर महानगरपालिका र चीनको केन्द्रीय दक्षिण विश्वविद्यालयबीच शैक्षिक सहकार्यलाई उपलब्धि ठानिएको छ । स्नातकोत्तर र विद्यावारिधिमा २ सय १७ शैक्षिक कार्यक्रम र स्नातक तहमा ९४ शैक्षिक कार्यक्रम सञ्चालन भएको विश्वविद्यालयले महानगरपालिकाका गरिब, असहाय तथा जेहेनदार २० विद्यार्थीलाई पूर्ण र ५० विद्यार्थीलाई आंशिक छात्रवृत्ति प्रदान गर्ने सहमति भएको छ । अधिकांश योजना पूर्वाधारसँग सम्बन्धित रहेको त्यसपछि सामाजिक क्षेत्र, क्षमता अभिवृद्धि र सीप विकासका योजनालाई प्राथमिकतामा थियो । गत वर्ष साउन २२ गते जनप्रतिनिधिले कार्यभार सम्हालेका हुन् । पहिलो वर्ष भएकाले पनि काममा ढिलाइ भएको नगरपालिकाका अधिकृतले बताए । सुरुमा संरचनाको लागि ढिलाइ भएको थियो । विकास र समृद्धिको क्षेत्रमा १० प्रतिशत मात्र काम भएको छ । ग्राभेल, सरसफाइ र कालोपत्रे अहिले देखिएका काम हुन् । वातावरणमैत्री नगरका लागि साना पोखरी निर्माण तथा पार्क निर्माणको काम पनि कार्यान्वयनको चरणमा छ । महानगरको प्रमुख र उपप्रमुखको सचिवालय व्यवस्थापनमा ढिलाइ भएको छ । स्थानीय निकायलाई अधिकारसम्पन्न भनिए पनि प्रदेश सरकारबाट कार्यविधि नपाएको गुनासो जनप्रतिनिधिले गरेका छन् । एक वर्षको अवधि सकिए पनि जनताले सोचेअनुसार काम गर्न नसकिएको जनप्रतिनिधि स्विकार्छन् । मौखिक पाए पनि लिखित नहुँदा काम गर्न कठिनाइ भएको न्यायिक समितिको संयोजक महानगरकी उपप्रमुख पार्वती शाह ठकुरीले बताइन् । प्रदेश सरकारले तीन साताअघि मात्र विधेयक पठाएको छ । २२ वटा मुद्दामा एकल निर्णय गर्ने अधिकार भए पनि लिखित रूपमा नआउँदा न्यायिक समितिको काम प्रभावित भएको थियो । प्रदेशबाट पाएको विधेयकलाई राय परामर्शका लागि अधिवक्तालाई अध्ययन गर्न दिएको बताइन् । सचिवालयका लागि कर्मचारी नियुक्ति भएको छैन । दैनिक दुई वटा इजलास गरिने भरतपुरमा छुट्टै इजलास कक्ष छैन । उपप्रमुखले आफ्नै कार्यकक्षमा इजलास गर्दै आएकी छन् ।  महानगरपालिकाका मेयर रेणु दाहाल र उपप्रमुख पार्वती शाह एक वर्षअघि पद तथा गोपनीयताको शपथ लिँदै । निर्वाचनमा विजय भएपछि यालीमा मेयर रेणु दाहाल र उपप्रमुख पार्वती शाह । चीनस्थित सेन्ट्रल साउथ विश्वविद्यालयसँग शैक्षिक सहकार्यको सम्झौतापत्रमा हस्ताक्षर कार्यक्रममा मेयर रेणु दाहाल र उपप्रमुख पार्वती शाह ।"
"महानगरको एक वर्ष : विकासमा सक्रिय, कानुन निर्माणमा सुस्त","विराटनगर : घरघरमा मेयर, विराटनगर महानगरपालिकाको सबैभन्दा पछिल्लो कार्यक्रम हो। महानगर प्रमुख आफैं जनताको घरदैलोसम्म पुग्छन्। उनीहरूको समस्या र गुनासो सुन्छन्। समाधानका उपाय खोज्ने विषयमा त्यहीं छलफल गर्छन्। अनि महानगरको सम्बन्धित महाशाखालाई समस्या समाधानमा निर्देशन पनि दिन्छन्। कार्यक्रमबारे पराजुलीले भने, जनप्रतिनिधिबाट भए गरेका काम र महानगरले दिँदै आएको सेवाबारे सेवाग्राहीको कुरा प्रत्यक्ष बुझ्न तथा गुनासो सुन्न जनताको घरदैलोसम्म पुग्ने गरेको छु। यसका लागि सातामा दुई दिन शुक्रबार र शनिबार समय छुट्याइएको छ। विराटनगर महानगरले जनप्रतिनिधिको नेतृत्व पाएको एक वर्ष पुग्नै लागेको छ। यो अवधिमा विकासका कतिपय कार्यक्रमले गति लिएका छन्। कतिपय महत्वपूर्ण काममा भने सिन्को भाँच्नेसम्म भएको छैन। महानगरकी उपप्रमुख इन्दिरा कार्की यो एक वर्ष त्यत्तिकै बित्यो कि भन्ने पीरले सताएको बताउँदै भन्छिन्, स्थानीय तहमा जनप्रतिनिधि त आएका छन्। स्थानीय सरकारको रूपमा काम पनि अघि बढेकै छ तर अहिले पनि बाटो बिराएजस्तो, अझै धेरै गर्नुपर्नेमा गर्न नसकिएजस्तो भान भइरहेको छ। उनले महानगरमा यसअघि जारी कार्यक्रमलाई निरन्तरता दिने कामसँगै केही नयाँ थालनी भएको बताइन्। तर, एकै वर्षमा धेरै नतिजा नआएको आफूहरूले पनि महसुस गरेको उनको स्विकारोक्ति छ। विराटनगरमा जारी दीर्घकालीन महत्वका परियोजनाबाहेक महानगरले नयाँ परियोजना निर्माणको काम अघि बढाउन प्रक्रिया थालेको जनाएको छ। प्रदेशस्तरीय सभाहल, नगरकै १५ शैयाको अस्पताल, वीरेन्द्र सभागृह स्तरोन्नति, चार वटा नमुना विद्यालय, छोरी बचाऊ अभियान, ज्येष्ठ नागरिकको घरघरमै स्वास्थ्य परीक्षणजस्ता कार्यक्रमलाई प्राथमिकताका योजनामा राखिएका छन्। उपप्रमुख कार्की भन्छिन्, हामीले चुनावताका जनतासामु गरेका बाचालाई पूरा गर्ने कामको सुरुवात गरिसकेका छौं। यसबाहेक एसियाली विकास बैंकको ऋणअनुदान र नेपालको लगानीमा मझौला सहर एकीकृत सहरी वातावरणीय सुधार परियोजना दुई अर्ब ९५ करोड रुपैयाँ र क्षेत्रीय सहरी विकास परियोजना कार्यक्रमअन्तर्गत दुई अर्ब ६१ करोड रुपैयाँको परियोजना चालु छ। नगरक्षेत्रको सडक, ढल र नाला निर्माणका साथै फोहोर प्रशोधनसँग सम्बन्धित परियोजनाको पहिलो चरणको कामको प्रगति ९० प्रतिशतभन्दा माथि छ। नयाँ कामको ठेक्का पाएको चिनियाँ ठेकेदारले पनि कामलाई गति दिएको छ। परियोजनाका प्रमुख इन्जिनियर भरत न्यौपानेका अनुसार मझौला सहर एकीकृत सहरी वातावरणीय सुधार परियोजनाको काम ३० जुन २०१८ मा पूरा हुँदै छ। उनले भने, नयाँ कामले गति लिएसँगै अब विराटनगरको मुहारमा देखिने गरी परिवर्तन आउँदै छ। पहिलो चरणको कामअन्तर्गत साढे तीन किलोमिटर पुष्पलाल चोकपानीट्यांकी सडकसहित ३९ किमि सडक ग्राभेल, ३६ किमिमध्ये ३३ किमि रोडसाइड ड्रेन र ४३ किमि ढलको काम पूरा भएको छ। ठेक्का पाएको कालिका कन्ट्रक्सन्सले कामको गति बढाएको छ। यता चिनियाँ कम्पनी झोङ्ह्याङले दुई अर्ब ६१ करोड रुपैयाँ बराबरको परियोजनाको कामअन्तर्गत नाला, रोडसाइड ड्रेन, ढल र पक्की सडकको जिम्मेवारी पाएको छ। उसले अहिलेसम्म करिब १७५ प्रतिशत काम पूरा गरिसकेको छ। पछिल्लो परियोजना अघिल्लै परियोजनाको निरन्तरता भए पनि त्यसमा ऋण छैन। यसमा सरकारी अनुदान ९३ र महानगरको ७ प्रतिशत लगानी रहेको छ। महानगरका प्रमुख भीम पराजुलीको भनाइमा अहिले विराटनगरमा धुलाम्मे र हिलाम्मे सडकको शृंखला अब धेरै रहने छैन। भन्छन्, नगरवासीले चाहना गरेको नवीनतम् विराटनगर निर्माण गरेर जिम्मा लगाउँदै छौं। उनले सडक पक्की बनाउने कामले निकै गति लिइसकेको जानकारी दिँदै कञ्चनवारी पश्चिम, डीपीएस विद्यालय छेउ, केशलिया रोड र दूधफारम पुष्पलाल चोक सडकखण्ड अत्याधुनिक हिसाबले तयार भएको बताए। महानगरले विराटनगर१९ मा एक हजारभन्दा धेरै मानिस अटाउन सक्ने प्रदेशस्तरीय सभाहलको लागि जग्गा व्यवस्थापनको काम गरेको र यसको निर्माण छिट्टै सुरु गरिने पराजुली बताउँछन्। कानुन निर्माणमा सुस्त स्थानीय सकार सञ्चालन ऐनअनुसार चलिरहेको महानगरमा जनप्रतिनिधि आएपछि चाहिने र स्थानीय तहले नै बनाउनुपर्ने कानुन निर्माणमा भने महानगर निकै सुस्त देखिएको छ। शिक्षा कार्यविधि पास गर्नेबाहेक महानगरले अरू कुुनै कानुन निर्माण गर्न सकेको छैन। निर्माणको कामसमेत उत्साहप्रद रूपमा अघि बढेको छैन। केन्द्रबाट आएका नमुनालाई आधार बनाई कतिपय स्थानीय तहले आफूलाई चाहिने कानुन पास गराइसकेका छन् तर विराटनगरले भने बल्ल दोस्रो कानुनका रूपमा बजार अनुगमन कार्यविधि तयार गर्ने चाँजोपाँजो मिलाउँदै छ। उपप्रमुख संयोजक रहने गरी समिति गठन गरेर कार्यविधि पास गर्नुपर्छ। तर, सोचेजसरी तयारी हुन सकेको छैन, उपप्रमुख कार्कीले भनिन्, कानुन बनाउने काममा हाम्रो गति धिमा भएकै हो। अब छलफल गरेर यसलाई गति दिइन्छ। विकासबारे जनगुनासो महानगरले थालेका कतिपय काममा ढिलासुस्ती हुने गरेको जनस्तरमा गुनासो बढ्ने क्रम रोकिएको छैन। सडक तथा ढल निर्माण परियोजनाअन्गर्त कामको गुणस्तरीयता, अनुगमन र सुधारको विषयमा समेत प्रश्न उठ्ने गरेको छ। निर्माण गरिएका ढलका पर्खाल भत्कने, कमसल इँटा प्रयोग हुने तर अनुगमन नगरिने विषयमा जनस्तरबाट व्यापक गुनासो आउने गर्छ। विराटनगर७ की नितु बस्नेत भन्छिन्, सडक भत्काएर कैयौं दिनसम्म छाडिदिने, पानी नहाल्ने र निर्माणमा चासो नदिने गर्नाले नगरवासीलाई निकै कठिनाइ हुने गरेको छ तर महानगरले भने यस्ता समस्यालाई चाँडो समाधान गर्ने दिशामा काम गरेको छैन। उनले काम सुरु गर्ने तर त्यसलाई निर्धारित समयमै पूरा नगर्ने प्रवृत्तिको अन्त्य हुनुपर्ने बताइन्।"
एकता असाधारण घटना : अध्यक्ष दाहाल,"काठमाडौं : नेपाल कम्युनिस्ट पार्टीका अध्यक्ष पुष्पकमल दाहाल प्रचण्डले दुई ठूला कम्युनिस्ट पार्टीबीचको एकता सामान्य परिघटना नभइ असाधारण रहेको बताएका छन्। संघीय संसद् भवन नयाँ बानेश्वरमा शनिबार बसेको नेकपाको संसदीय दलको बैठकलाई सम्बोधन गर्दै उनले एकता प्रक्रिया नेपालको मात्रै नभइ विश्वकै असाधारण घटना भएको बताए । कम्युनिष्ट आन्दोलनलाई अगाडि बढाउन र नयाँ परिस्थितिमा समाजवादको यात्रा तय गर्नका लागि नेकपा(एमाले) र नेकपा(माओवादी केन्द्र)को एकताले मार्ग प्रशस्त गरेको उल्लेख गरे । दुई पार्टीको एकतापछि देश र विदेशबाट बधाईका सन्देश लगातार आइरहेको जानकारी दिँदै उनले विश्व समुदायले पनि नेपालको पछिल्लो राजनीतिक घटनालाई नजिकबाट नियालिरहेको बताए। आफूहरुको काँधमा महत्वपूर्ण जिम्मेवारी आएको उल्लेख गर्दै उनले, जनताको अपेक्षा पूरा गर्न र देशलाई आर्थिक समृद्धिको दिशामा लैजान पनि एकता इतिहासकै महत्वपूर्ण घटनाक्रमका रुपमा स्थापित भएको छ ।' इतिहास, नेपाली जनता र देशले दिएको जिम्मेवारी पूरा गर्ने लक्ष्यका साथ आफूहरु एकीकृत रुपमा अगाडि बढ्ने संकल्प गरेको र त्यो पूरा भएको उनको भनाइ छ ।रासस"
अध्यक्षात्मक अधिकार कटौती गर्दै राप्रपा,"काठमाडौं : राष्ट्रिय प्रजातन्त्र पार्टीले अध्यक्षका अधिकारलाई कटौती गर्ने भएको छ । यही जेठ ७ देखि ९ गतेसम्म वीरगञ्जमा हुने केन्द्रीय परिषद्को बैठकले पार्टीको विधानमा हाल कायम रहेको अध्यक्षको धेरै अधिकारलाई कटौती गरी लोकतान्त्रिक बनाउन लागेको छ । पार्टीका प्रवक्ता भुवन पाठकका अनुसार पदाधिकारीको शतप्रतिशत अध्यक्षले मनोनीत गर्ने व्यवस्थालाई कटौती गरेर अब ५० प्रतिशत निर्वाचनबाट आउने व्यवस्था गरिएको छ । त्यसैगरी पार्टीको ४० प्रतिशत केन्द्रीय सदस्य मनोनीत गर्ने अधिकारलाई २५ प्रतिशतमा झारिएको छ । पदाधिकारीमा सहायक महामन्त्री र सहायक प्रवक्ता पदको खारेज गर्न लागिएको छ । पार्टीका वडा समिति, नगर समिति, महानगर समिति, क्षेत्रीय समिति र जिल्ला समितिका प्रत्येक इकाइमा समेत ५० प्रतिशत सदस्य निर्वाचनबाट आउनुपर्ने व्यवस्थालाई नयाँ विधानमा प्रस्ताव गरिएको छ । बैठकमा अध्यक्ष कमल थापार्ले राजनीतिक कार्यपत्र, महामन्त्री राजेन्द्र लिङ्देनले संगठनात्मक सुदृढीकरण कार्ययोजना, प्रवक्ता पाठकले प्रशिक्षणसम्बन्धी कार्ययोजना, केन्द्रीय सदस्य गोविन्द खनियाँले विधान संशोधनसम्बन्धी प्रस्ताव र केन्द्रीय सदस्य डा विष्णु भण्डारीले निर्वाचन समीक्षा प्रतिवेदन प्रस्तुत गर्नेछन् । करीब ५०० प्रतिनिधि सहभागी हुने उक्त बैठकले पूर्व पञ्च परिवेशका राजनीतिक दल तथा नेतालाई एकताका लागि आवश्यक रणनीति तयार गर्ने छ । महाधिवेशनपछिको ठूलो बैठकका रुपमा परिषद् भेलालाई मानिएको छ ।रासस"
सिन्डिकेटधारीको दबाब : मन्त्रीले हटाए विभागका महानिर्देशक,"काठमाडौं : सिन्डिकेट पक्षधर यातायात व्यवसायीसँगको दबाबमा भौतिक पूर्वाधार तथा यातायातमन्त्री रघुवीर महासेठले सार्वजनिक यातायातको क्षेत्रमा ४० वर्षदेखि जरो गाड्दै आएको सिन्डिकेट अन्त्यका लागि कदम चाल्ने यातायात व्यवस्था विभाग महानिर्देशक रूपनारायण भट्टराईलाई मन्त्रालयमा तानेका छन्। मन्त्री महासेठले गत बुधबार राति नै विभागका महानिर्देशक भट्टराईलाई मन्त्रालय तान्ने कोसिस गरेको थिए। सार्वजनिक सवारीको क्षेत्रमा व्याप्त सिन्डिकेट अन्त्यका लागि भट्टराईको कदममा प्रधानमन्त्री केपी ओली र गृहमन्त्री रामबहादुर थापाको समेत सहयोग रहेको हुँदा मन्त्रालयका सचिव मधुसूधन अधिकारीले भट्टराईलाई मन्त्रालय तान्न नसक्ने भनेपछि मन्त्री महासेठ पछि हटेका थिए। त्यसपछि मन्त्री महासेठले शुक्रबार प्रधानमन्त्री ओलीसँग भेटेर भट्टराईका कारण आफूलाई सिन्डिकेट अन्त्य गर्न असहज भएको भन्दै उनको सरुवाका गर्न स्वीकृति मागेका थिए। प्रधानमन्त्री ओलीले स्वीकृति दिएपछि मन्त्री महासेठले भट्टराईलाई मन्त्रालयमा हाजिर हुने गरी पत्र थमाएका छन्। भट्टराईलाई मन्त्रीले थमाएको पत्रमा विशेष काममा लागि मन्त्रालयमा हाजिर हुन भनिएको छ। तर भट्टराईले के काममा गल्ती गरेको भनेर उल्लेख गरिएको छैन। मन्त्रालयबाट सरुवाको पत्र आएलगत्तै भट्टराईले भने, मन्त्रालयमा हाजिर हुने पत्र पाएको छु। तर आइतबारदेखि केही दिन बिदा बस्ने र मन्त्रालयमा हाजिर हुन नजाने भट्टराईको भनाइ छ। सिन्डिकेट अन्त्यका लागि कडा रूपमा प्रस्तुत भएपछि मन्त्रीलाई व्यवसायीले भट्टराईलाई विभागबाट हटाउन दबाब दिँदै आएका थिए। व्यवसायीको दबाब थेग्न नसकेपछि मन्त्री महासेठले अन्ततः भट्टराईलाई मन्त्रालयमा तान्ने निर्णय गरेका हुन्। मन्त्री महासेठले केही दिनअघि यातायात व्यवसायीसँगको वार्तामा गरेका केही लिखित तथा मौखिक सम्झौतालगत्तै काम गर्न असहज भएको निष्कर्षसहित भट्टराई १० दिनभन्दा बढी समय बिदामा बसेका थिए। जेठ १ गतेबाट फेरि काममा फर्किएका भट्टराईलाई मन्त्री महासेठले व्यवसायीको दबाब थेग्न नसकेपछि मन्त्रालय तान्ने निर्णय गरेको मन्त्रालय उच्च स्रोत बताउँछ। मन्त्री महासेठकै लगानी रहेको लोत्से बहुउद्देश्यीय सहकारीले नयाँ बसपार्कको व्यवस्थापन गरिरहेको छ। सिन्डिकेट अन्त्य भएको अवस्थामा त्यो पनि बन्द हुने भएपछि मन्त्रीज्यू भट्टराईलाई साइजमा ल्याउन मैदानमा उत्रिनु भएको हो, मन्त्रालयका एक उच्च अधिकारीले भने। कानुनी र कागजी रूपमा सिन्डिकेट अन्त्य भए पनि व्यावहारिक रूपमा सिन्डिेकट अन्त्य भइसकेको छैन। यस्तो अवस्थामा मन्त्री महासेठले व्यवसायीको स्वार्थपूर्ति गर्दै पुनः सार्वजनिक यातायातको क्षेत्रमा व्याप्त सिन्डिकेट ब्यूँताउने खेलमा भट्टराईलाई मन्त्रालयमा सरुवा गरेको स्रोत बताउँछ। सार्वजनिक सवारीको क्षेत्रमा संस्था ऐन २०३५ अनुसार जिल्ला प्रशासनमार्फत दर्ता भएका यातायात समितिको दर्ता तथा नवीकरण बन्द गर्ने समय दुई महिना बाँकी रहेको अवस्थामा फेरि समितिलाई नै वैधानिकता दिने प्रपञ्च गर्दै मन्त्री महासेठले विभागका महानिर्देशकलाई मन्त्रालय तानेका हुन्। मन्त्री महासेठले यातायात व्यवसायीसँग वैशाख २२ गते बसेको बैठकमा विभागले जारी गरेको यातायात व्यस्थापन कार्यविधि निर्देशिका २०६० को संशोधनबाहिर गई एउटा गाडीलाई पनि कम्पनी वा फर्ममार्फत रुट इजाजात दिने निर्णयसमेत गरिसकेका थिए। निर्देशिकाले कम्पनी वा फर्म हुन न्यूनतम पनि पाँचवटा सवारीको सर्त समेटेको छ। साथै गृह मन्त्रालयले यातायात व्यवसायी समितिको खाता रोक्का गर्ने निर्णय गरे पनि त्यसलाई उल्लंघन गर्दै मन्त्री महासेठले व्यवसायीलाई रकम झिक्ने वातावरण बनाइदिने मौखिक सहमति गरेका थिए। सरकारले सिन्डिकेट अन्त्यका लागि संस्था ऐन २०३४ अनुसार दर्ता भएका यातायात समितिको नवीकरण र नयाँ दर्ता नगर्ने निर्णय गरे पनि अहिले सिन्डिेकट गर्दै आएका समितिको नाममा यात्रुबसटिकट वितरण भइरहेको छ। भ्रष्टाचार र बेथिति मौलाइसकेको विभागमा १३ महिनाअगाडि रूपनारायण भट्टराई महानिर्देशक भएर आएका थिए। भट्टराई विभागमा आउँदा स्मार्ट लाइसेन्सको चरम अभाव थियो। एक वर्षभन्दा बढी समय हुँदा पनि उपत्यकाबाहिरबाट स्मार्ट लाइसेन्स वितरण हुन सकेको थिएन। सवारीमा उच्च प्रविधिको इम्बोस्ड नम्बर प्लेट जडान कार्यदेखि स्मार्ट लाइसेन्सको टेन्डर हुन सकेको थिएन। तर भट्टराईले यसबीचमा स्मार्ट लासेन्स छपाइदेखि इम्बोस्ड नम्बर प्लेट जडानमा रहेको विवाद समाधान गरिसकेका थिए। साथै भट्टराईले यातायात क्षेत्रको विकृति हटाउनकै लागि भन्दै गत चैत १८ गते एक पटकका १० वटा भन्दा बढी नयाँ नियम जारी गरेका थिए। चैत १८ गते नै भट्टराईले ४० वर्षदेखि सार्वजनिक सवारीको क्षेत्रमा सिन्डिकेट अन्त्यका लागि यातायात समितिको नामबाट वितरण हुँदै आएको रुट इजाजत बन्द गर्दै कम्पनी वा फर्ममार्फत पञ्जीकृत भएर आएका सवारीलाई मात्रै रुट इजाजत दिने निर्णय गरेका थिए। यो निर्णयबाट उपभोक्तासँग व्यवसायीले वार्षिक ठगी गर्दै आएको एक खर्ब रुपैयाँ पनि रोकिने र सरकारले पनि वार्षिक एक अर्ब रुपैयाँभन्दा बढी राजस्व संकलन गर्न सक्ने अवस्था बनेको थियो। साथै विभागमा महानिर्देशक भएर आएपछि भट्टराईले आर्थिक हिनामिना गर्ने ८० भन्दा बढी कर्मचारीलाई विभागीय कारबाहीसमेत गरिसकेका छन्। बिहीबार मात्रै प्रतिलाइसेन्स ५० हजार रुपैयाँका दरले स्मार्ट लाइसेन्स बेच्ने पाँच कर्मचारीलाई भट्टराईले कारबाही प्रक्रिया अगाडि बढाएका थिए। मन्त्री महासेठले यसबीचमा महानिर्देशक भट्टराईलाई मिडियामा प्रचारबाजी बन्द गर्न दबाब दिएका थिए। मैले विभागको महानिर्देशकका हैसियतले कानुनले दिएको अधिकार क्षेत्रमा बसेर मिडियाले सोधेको जवाफ दिएको छु। र दिन्छु पनि, महानिर्देशक भट्टराईले भने, बाँकी कुरा मन्त्रीज्यूलाई सोध्नुहोस्। उता मन्त्री महासेठले मन्त्रालयको विशेष कामका लागि मन्त्रालय मातहतका कर्मचारीलाई हेरफेर गर्न सकिने भन्दै महानिर्देशकलाई मन्त्रालय सरुवा प्रकरणको बचाउ गरे। तर अन्य विषयमा भने अहिले आफू केही नबोल्ने मन्त्री महासेठको भनाइ छ। विभागमा महानिर्देशक भएर काम गर्दा भट्टराई बढी व्यस्त हुनुभयो, सचिव मधुसूधन अधिकारीले भने, सार्वजनिक यातायातको क्षेत्रमा रहेको सिन्डिकेट अन्त्यका लागि मन्त्रायलमा समय निकालेर काम गर्ने वातावरण सिर्जना गर्दै विशेष कामका लागि मन्त्रालय तानिएको हो।"
"पहिलो कुर्सी दाहालको, चाैथो कसको ?","काठमाडौं ः पार्टी एकतापछि अध्यक्ष पुष्पकमल दाहाल प्रतिनिधिसभामा सत्तापक्षको पहिलो वरीयतामा बसेका छन्। विगतमा एमाले नेता झलनाथ खनाल बस्ने गरेको पहिलो वरीयताको कुर्सीमा शुक्रबार दाहाल बसेका हुन्। एकीकृत पार्टीको अध्यक्ष केपी ओली र दाहाल बनेकाले सत्तापक्षको पहिलो वरीयतामा दाहाल बसेका हुन्। दुई दलबीच पार्टी एकता भएको र पार्टी अध्यक्ष दाहाल भएको जानकारी तत्कालीन एमालेका प्रमुख सचेतक खगराज अधिकारीले शुक्रबार प्रतिनिधिसभामा गराएका थिए। दुई दलबीच बिहीबार पार्टी एकता भई नेपाल कम्युनिस्ट पार्टी बनेपछि अध्यक्ष दाहाललाई पहिलो कुर्सीमा राखिए पनि चौथो कुर्सी कसका लागि भन्ने बहस एकीकृत पार्टीमा सुरु भएको छ। सत्तापक्षको पहिलो लहरमा जम्मा पाँच वटा कुर्सी छन्। संसदीय दलको वरीयताअनुसार नेताहरू पहिलो लहरमा बस्ने गर्छन्। पार्टी एकतापछि दाहाल पहिलो वरीयतामा, दोस्रोमा वरिष्ठ नेता झलनाथ खनाल र तेस्रोमा वरिष्ठ नेता माधव नेपाल बस्ने तय गरिएको छ। कुर्सी पनि सोहीअनुसार हुनेछ। चौथो कुर्सीको टुंगो नलागे पनि पाँचौं कुर्सी भने संविधानसभा अध्यक्ष एवं तत्कालीन एमाले संसदीय दलका उपनेता सुवास नेम्वाङका लागि छुट्याइएको छ। चौथो कुर्सी एकीकृत पार्टीका महासचिव विष्णु पौडेल वा अरू कसका लागि भन्ने बहस सुरु भएको हो। विगतमा विघटित एमालेका तर्फबाट शीर्ष लहरमा वरिष्ठ नेता खनाल, नेपाल, उपाध्यक्ष भीम रावल र उपमहासचिव पौेडेल र नेम्वाङ बस्ने गरेका थिए। सत्तापक्षीय दलको नेताका रूपमा दाहाल थपिएपछि पुरानो वरीयताअनुसार रावल र पौडेलमध्ये एक जनाले पहिलो वरीयताबाट पछि हट्नुपर्ने भएको हो। पुरानो वरीयतामा पौडेलभन्दा रावलको वरीयता माथि रहे पनि पार्टी एकतापछि पौडेल एकीकृत पार्टीको महासचिव बनेका छन् भने नौ सदस्यीय सचिवालयमा रावल परेका छैनन्। चौथो कुर्सी एकीकृत पार्टीका महासचिव विष्णु पौडेल वा अरू कसका लागि भन्ने बहस सुरु भएको हो। स्थायी समितिको टुंगो लागेपछि संसदमा वरीयताको पनि टुंगो लाग्छ, तत्कालीन एमालेका पूर्वप्रमुख सचेतक भानुभक्त ढकालले भने। एकीकृत पार्टीको संसदीय दलको बैठक शनिबार बोलाइएकाले वरीयताका विषयमा त्यहाँ पनि कुरा हुने नेताहरू बताउँछन्। सत्तापक्षका लागि प्रतिनिधिसभामा कुर्सीका दुईवटा लहर छन्। शीर्ष नेताहरू बस्नेमा अट्न नसकेका वरिष्ठ नेताहरू अर्र्काेपट्टिको लहरको पहिलो लहरमा बस्न सक्ने नेताहरूको भनाइ छ। विगतमा माओवादी केन्द्रका नेताहरू बस्ने गरेको लहरमा दुई दलका वरिष्ठ नेता बस्ने र एउटा छेउ पूर्वसभामुख ओनसरी घर्तीमगरका लागि छुट्याइने तयारी भइरहेको नेताहरू बताउँछन्। अर्का पार्टी अध्यक्ष एवं प्रधानमन्त्री केपी ओली, एमालेका निवर्तमान महासचिव एवं रक्षामन्त्री ईश्वर पोखरेल, तत्कालीन माओवादी केन्द्रका नेता एवं गृहमन्त्री रामबहादुर थापालगायत एकीकृत पार्टीका वरिष्ठ नेता भने सरकारका लागि छुट्याइएको कुर्सीमा बस्ने गरेका छन्।"
महानगरको कामबाट नगरवासी असन्तुष्ट,"वीरगन्ज : वीरगन्ज महानगरपालिका कार्यालयमा बिहीबार भेटिएका वडा नं २३ इटियाहीका मंगल यादवले भने, स्थानीय तहको चुनावपछि सिंहदरबारको सेवा जनताको घरदैलोमै आइपुग्छ भन्ने सुनेको थिएँ, तर जाबो एउटा सानो कामका लागि वडा कार्यकार्यालयदेखि महानगरपालिका कार्यालयसम्म धाएको दुई महिना भइसक्यो समस्या भने ज्यूँकात्यूँ छ। घरअगाडि बाटोमै छिमेकीले धान राख्ने ढेहरी (भकारी) बनाएका छन्, त्यो भकारी हटाउन वडा कार्यालयमा निवेदन दिएको दुई महिना भइसक्यो, कुनै सुनुवाइ भएन, त्यसपछि मेयर साबलाई भेटें, उहाँले पनि आश्वासन मात्रै दिनुभयो, यादवले भने, आज आउँदा त मेयर साब नै छैनन्, कार्यकारी अधिकृति पनि बिदामा घर हिँडेछन्, निमित्तको जिम्मेवारी पाएका हाकिम पनि तालिममा गएका रहेछन्, यस्तो पाराले सिंहदरबार घरमै आएको भनेर कसरी भन्नु ? स्थानीय तहको निर्वाचनबाट निर्वाचित भई जनप्रतिनिधिहरूले काम गर्न थालेको सात महिना बितिसकेको छ। तर, महानगरका जनप्रतिनिधि र कर्मचारीहरूको कार्य शैलीबाट महानगरवासी सन्तुष्ट छैनन्। धेरै अपेक्षा र आशा गरेर भोट हालेर जनप्रतिनिधि चुनेर पठाएका थियौं, तर सात महिना बितिसक्यो उनीहरूको काम र व्यवहार सन्तोजनक देखिएन, वीरगन्ज १३ दुर्गा टोलका दीपक कुर्मीले भने, यो सात महिनामा जुन रफ्तारमा नगर विकासको काम हुनुपथ्र्यो त्यो हुन सकेको छैन, छिटफुट रूपमा बाटो, नालाका काम भइरहे पनि टालटुले पारामा मात्रै भइरहेको छ। महानगरमा अहिले निर्माणाधीन केही विकासका निर्माणका परियोजनाको नियमन र अनुगमनमा पनि जनप्रतिनिधिहरूले खासै चासो नदेखाएका कारण ठेकेदार कम्पनीले कमसल सामग्री प्रयोग गरिरहेको उनले गुनासो गरे। भोट माग्ने बेलामा ठुल्ठूला बाचा गरेका थिए, कुर्मीले भने, तर ती बाचा अहिले उनीहरूले भुलिसकेका छन्। लामो समयदेखि जनप्रतिनिधिविहीन वीरगन्ज महानगरमा स्थानीय तहको चुनावबाट चुनिएर आएका जनप्रतिनिधिहरूबाट सात महिनाको अवधिमा अपेक्षाकृत काम हुन नसकेको वीरगन्ज ठाकुरराम बहुमुखी क्याम्पसका प्राध्यापक इन्दु शेखर मि श्र पनि बताउँछन्। यो सात महिनामा जुन गतिले विकासका काम हुनुपर्थ्यो त्यो हुन नसकेकै कारण जनता असन्तुष्ट भएका हुन्, उनी भन्छन्, तर यो सात महिनामा जनताको अपेक्षाअनुसार काम नहुनुमा जनप्रतिनिधि मात्रै जिम्मेवार छैनन्, स्थानीय तहको स्पष्ट नीति, कानुन र जनप्रतिनिधिहरूको काम कर्तव्य र अधिकार बन्न नसक्नु पनि मुख्य समस्या हो। वीरगन्ज महानगरका मेयर विजय सरावगी पनि काम गर्ने इच्छाशक्ति हुँदा पनि आवश्यक ऐन कानुन र नीति बनिनसकेका कारण यस अवधिमा चाहेजतिको काम गर्न नसकेको स्वीकार्छन्। अहिले ऐनकानुन बनाउने काम भइरहेको छ, उनी भन्छन्, तर यो सात महिनाको अवधिमध्ये तीन महिना प्रतिनिधि र प्रदेशसभा चुनावकै चटारोमा बित्यो, त्यसपछि माघमा मात्र प्रथम नगरसभा गरियो, त्यसयता नगरपालिकामा द्रूत गतिमा काम भइरहेको छ, मेरो बलबुता र विवेकले भ्याएसम्म काम गरिरहेको छु। शिक्षा, स्वास्थ्य, कृषि र भौतिक पूर्वाधार गरी चार वटा क्षेत्रलाई मुख्य प्राथमिकतामा राखेर काम गरिरहेको भन्दै उनले भने, मेरो पहिलो प्राथमिकता भनेको शिक्षा नै हो, यही शैक्षिक सत्रदेखि महानगरका सबै ९१ वटा सामुदायिक विद्यालयमा बालविकासदेखि कक्षा १ सम्म अनिवार्य अंग्रेजी माध्यमबाट पठनपाठन सुरु गर्न लगाएको छु, प्रत्येक वर्ष एकएक कक्षा बढाउँदै १० वर्षभित्र सबै विद्यालयमा १० कक्षासम्म अंग्रेजी माध्यममा अनिवार्य पठनपाठन हुन्छ। विद्यार्थी भर्ना अभियानअन्तर्गत यो शैक्षिक सत्रमा महानगरका झण्डै पाँच हजार बालबालिकालाई विद्यालय भर्ना गराइएको पनि उनले बताए। स्वास्थ्य क्षेत्रलाई दोस्रो प्राथमिकतामा राखेको भन्दै मेयर सरावगीले महानगरका ३२ वटै वडामा रहेका २१ स्वास्थ्यचौकीमध्ये १७ वटाको भौतिक संरचना अत्यन्त जीर्ण रहेकाले तिनको भौतिक संरचना मर्मतसम्भार र स्तरोन्नति गर्ने काम सुरु गरिसकेको बताए। महानगरको प्रथम नगरसभाले ३२ वटा वडालाई अधिक विकशित, विकशित र पिछडिएको गरी तीन वर्गमा वर्गीकरण गरेको छ। नगरसभाले सडक, नाला निर्माण र स्तरोन्नतिका लागि अधिक विकशित ६ वडामा ३५ लाखका दरले, विकशित १० वटा वडामा ५० लाखको दरले र पिछडिएका १६ वटा वडामा ६० लाख रुपैयाँका दरले बजेट विनियोजन गरेको छ। महानगरमा पछि थपिएका १६ गाविस विकासमा पछि परेका र भौतिक पूर्वाधारका अवस्था पनि कमजोर रहेकाले ती १६ वटै वडालाई नगरसँग जोड्न अरू वडाभन्दा बढी प्राथमिकता दिइएको मेयर सरावगीले बताए। मेयर सरावगीले २० वर्षमा हुन नसकेका विकास निर्माणका काम पाचबर्से कार्यकालमै गरेर देखाउने बताए। तर, महानगरको आन्तरिक आय १२ करोड मात्रै छ, मेयर सरावगीले भने, नगरपालिकाको आन्तरिक आय र भौतिक स्रोतसाधन थोरै छ, जसका कारण चाहेर पनि धेरै काम गर्न सकिरहेको छैन, तर जेजति स्रोतसाधन छ त्यसलाई पनि उपयोग गरेर काम गरिरहेको छु, आगामी आर्थिक वर्षदेखि संघीय सरकारबाट बजेट राम्रै आउँछ भन्ने अपेक्षा छ, त्यसपछि नै मैले गरेका काम प्रत्यक्ष रूपमा देखिनेछन्। मेयर सरावगीले महानगरमा विकासका काम भइरहेको जिकिर गरे पनि कतिपय अर्बौं लगानीका परियोजना भने वर्षौंदेखि अलपत्र छन्। आर्थिक तथा व्यापारिक नगर भनेर चिनिने वीरगन्जलाई डुबान र ढल निकासको समस्याबाट मुक्त गर्न एसियाली विकास बैंक (एडीबी)को ऋण सहयोगमा सञ्चालित मझौला सहर एकीकृत सहरी वातावरणीय सुधार आयोजनाको काम चार वर्षदेखि अलपत्र छ। तीन अर्ब २१ करोड रुपैयाँको लगानीमा भूमीगत ढल, नाला र सडक स्तरोन्नति तथा फोहोरमैला व्यवस्थापन केन्द्रको काम चार वर्षदेखि चलिरहेको छ। आयोजना निर्माणको ठेक्का चिनियाँ निर्माण कम्पनी सीटीसीई र नेपालको कालिका कन्स्ट्रक्सन प्रालिले लिएको छ। आयोजना निर्माणका लागि २४ मार्च २०१४ मा एडीबी र निर्माण कम्पनीबीच सम्झौता भएको थियो। तर, आयोजनाको काम भने २७ अप्रिल २०१४ देखि सुरु भएको थियो। सम्झौता भएको २५ महिनाभित्र आयोजनाको काम सक्नुपर्ने थियो। तर, सम्झौताअनुसार काम नसकिएपछि कालिका कन्सट्रक्सनको आग्रहमा एडीबी र महानगरले पटक पटक गरी चार पटक म्याद थपिसकेको भए पनि आयोजनाको काम अधुरै छ। आयोजनाको ९१ प्रतिशत काम सकिसकेको र अब नौ प्रतिशत काम मात्रै बाँकी रहेको आयोजना व्यवस्थापक इन्जिनियर शैलेन्द्र श्रेष्ठले बताए। केही ठाउँमा सडक कालोपत्रे गर्न र फोहोर पानी प्रशोधन केन्द्रका केही काम मात्र बाँकी रहेको भन्दै उनले भने, बाँकी काम पनि अब छिट्टै सकिन्छ। यस्तै महानगरले वडा नं १५ मा निर्माण गर्न लागेको सुविधासम्पन्न बसपार्कको निर्माण कार्य पनि साढे तीन वर्षदेखि अलपत्र छ। पाँच बिघा क्षेत्रफलमा निर्माण गर्न लागिएको बसपार्कको लागत १७ करोड ७३ लाख ५० हजार ६ सय तीन रुपैयाँ छ। बसपार्क निर्माणको ठेक्का पप्पु कन्स्ट्रक्सन, रोशन कन्स्ट्रक्सन र जनकपुरको आशीष निर्माण सेवा गरी तीन वटा निर्माण सेवा कम्पनीले संयुक्त रूपमा लिएका छन्। नयाँ बसपार्कको शिलान्यास ०७१ साल माघ २२ गते गरिएको थियो। पहिलो सम्झौताअनुसार ०७३ वैशाख मसान्तसम्म निर्माण कार्य सम्पन्न गरिसक्नुपर्ने थियो। तर समयमै ठेकेदारले काम नसकेपछि महानगरले पटकपटक म्याद थप्दै आएको छ। भारतबाट सामान लिएर नेपाल भित्रने मालबाहक गाडी र यात्रुबाहक बस गुड्ने वीरगन्जको बाइपास सडक पनि मर्मतसम्भार नहुँदा वर्षौंदेखि जीर्ण छ। वीरगन्ज भन्सार नाका हुँदै बाइपास सडकबाट दैनिक एक हजार बढी मालबाहक गाडी र बस गुड्ने गरेका छन्। नेपालको कुल आयातीत सामानमध्ये करिब ७० प्रतिशत यही सडक भएर देशका विभिन्न स्थानमा पुग्ने गर्छन्। तर, वीरगन्जको प्रतिमा चोकदेखि रक्सौलको मितेरीपुलसम्मको बाइपास सडकका दर्जनौं ठाउँमा ठुल्ठूला खाडल छन्। ०५४ सालमा निर्मित बाइपास सडक ठाउँ ठाउँमा जीर्ण हुँदा पनि मर्मतसम्भार भएको छैन, जसका कारण उक्त सडक भएर गुड्ने गाडीका चालक र यात्रीले सास्ती खेप्दै आएका छन्। महानगरका मेयर सरावगी भने जीर्ण बाइपास सडकको स्तरोन्नति छिट्टै हुने बताउँछन्। बाइपास सडकलाई ६ लेनको सडकमा विस्तार गर्न महानगरपालिका कार्यालयले टेन्डर आह्वान गरिसकेको भन्दै उनी भन्छन्, सडक निर्माणका लागि महानगरले टेन्डर आह्वान गरी ठेकेदार कम्पनी पनि छनोट गरिसकेको छ।"
सहमति भए प्रदेश १ लाई किरात राज्य घोषणा गर्न सकिन्छ : शेरधन राई,"धरान : किरात राईको महान पर्व उभौली साकेला शनिबारबाट समापन भएको छ। धरानको सप्तरंगी पार्कमा आयोजित साकेला सिली प्रदर्शन गर्दै साकेला समापन भएको हो। किरात राई यायोक्खा सुनसरीको आयोजनामा वैशाखे पूर्णिमाको दिनदेखि सुरु भएको साकेला शनिबार सकिएको हो। वैशाखे पूर्णिमाको अवसर पारेर किरात राई यायोख्खा सुनसरीले धरानको विजयपुरस्थित बुद्धिकर्ण रायको दरबार क्षेत्रमा पूजा आराधना गरी साकेला नाचको शुभआरम्भ गरेको थियो। शनिबार प्रदेश नम्बर १ का मुख्यमन्त्री शेरधन राईले धरानमा साकेला शिली प्रदर्शनी विधिवत रुपमा समापन गरेका हुन्। एक नम्बर प्रदेशलाई किरात राज्य घोषणा गर्नु पर्ने माग राखेर किरात राईले साकेला सिली नाचेका थिए। साकेला सिलीको सामापन समारोहलाई सम्बोधन गर्दै मुख्यमन्त्री राईले सबैको सहमति भए प्रदेश नम्बर एकलाई किरात राज्य घोषण गर्न सकिने बताए। उनले प्रदेश नम्बर एकलाई देशकै समृद्ध प्रदेश बनाएर सबै जातजातिका हक अधिकारलाई स्थापित गर्ने प्रतिबद्धता समेत जनाएका छन्। किरात राईले वैशाखे पूर्णिमाको दिन साकेला घरमै भूमिपुजा गरेर सुरु गर्ने गरेको किरात राई यायोक्खा सुनसरीका प्रचार संयोजक उपेन्द्र चाम्लिङले जानकारी दिए। किरात राईका साकेला थान तथा विभिन्न चौर तथा आगनमा युवायुवती, वृद्धवृद्धा तथा नाताकुटुम्ब भेला भएर गोलाकार घेरामा बाँधिएर पितृको सम्झना गर्दै, भूमीको पूजा गर्दै, अनिष्टबाट बचाउँन कुलदेवतालाई भाकल गर्दै सिली र ढोल, झयाम्टाको धुनमा साकेला नाच्ने प्रचलन रहेको योयाख्खाका केन्द्रीय अध्यक्ष तिलक राईले बताए। विभिन्न प्रकारका साकेला सिली गाउँदै हातमा चौरीको चम्मर, झयाम्टा र काँधमा ढोल बोकेर राईले साकेलाम सिली प्रदर्शन गर्ने गर्छन्। आफैले घरमा पारेको कोदोको आराखा (रक्सी), मासु, सेलरोटीलगायतका परिकार खाँदै किरात राईहरुले साकेला सिल प्रदर्शनी गर्दै आएका छन्। यो पर्वले किरात राईका लागि बर्षदिनसम्म भेट नभएका परिवारलाई समेत भेट गर्ने अवसर जुराई दिएको अध्यक्ष राईको भनाइ छ। किरात धर्म अनुसार बालीनाली लगाउँने समय सुरु भएको प्राकृतिक संकेत पाएपछि आफूले लगाएको बाली राम्ररी सप्रियोस, भलबाढी, पहिरो नआओस, प्राकृतिक विपत्ति नआओस् भनी भूमी पूजा गर्दै साकेला उभौली मनाइउने गरिएको छ।"
"धुम्बाराहीमा दाहाल, पेरिसडाँडामा ओली !","काठमाडौं : नेपाल कम्युनिस्ट पार्टीका अध्यक्षद्वय केपी ओली र पुष्पकमल दाहालले शुक्रबार आफ्ना पूर्वपार्टीका मुख्यालयको अवलोकन भ्रमण गरेका छन् । नवनिर्मित पार्टीको मुख्यालय कहाँ राख्ने भन्ने निर्णयका लागि उनीहरूले दुवै मुख्यालय भ्रमण गरेका हुन् । ओलीले दाहाललाई धुम्बाराही र दाहालले ओलीलाई पेरिसडाँडामा स्वागतसमेत गरे । अध्यक्षद्वयले पेरिसडाँडामा अध्यक्ष पदको पदभार ग्रहणसमेत गरे । त्यसअघि ओलीले पेरिसडाँडामा रहेको सशस्त्र द्वन्द्वमा सहिद भएकाहरूको स्मृतिमा स्थापित स्तम्भमा माल्यार्पणका साथै पुष्पगुच्छा अर्पण गरेका थिए । ओलीलाई पूर्वमाओवादी लडाकूले सांकेतिक रूपमा लाल सलामका साथ खाता ओढाएर सम्मानसमेत गरे । ओली र दाहालले दुवै कार्यालयका पदाधिकारी कक्ष, विभाग र सभाकक्षको समेत अवलोकन गरेका छन् । अध्यक्षद्वयले दुवै पार्टीका केन्द्रीय कार्यालय अवलोकनपछि नेपाल कम्युनिस्ट पार्टीको कार्यालय कहाँं राख्ने भन्ने निर्णय गरिने पार्टी महासचिव विष्णु पौडेलले जानकारी दिए । अवलोकन भ्रमणमा पार्टीका वरिष्ठ नेता माधवकुमार नेपाल र सचिवालयका अधिकांश सदस्य सहभागी थिए । उक्त अवसरमा नेपाल कम्युनिस्ट पार्टीका नेतामा कुनै प्रकारको लोभ हुन नहुनेमा जोड दिए । ममा कुनै प्रकारको लोभमोह छैन । आम नेतामा पनि यस्तै हुनुपर्छ, उनले भने । नेकपालाई टक्कर दिने क्षमता अब कुनै पार्टीसँग नभएको उनको भनाइ छ ।"
'वाम एकताबाट कांग्रेसले झस्कनु पर्दैन',"काठमाडौं : नेपाल कम्युनिस्ट पार्टीका अध्यक्ष एवं प्रधानमन्त्री केपी शर्मा ओलीले वामपन्थीको एकताबाट कांग्रेस झस्कनु नपर्ने बताएका छन् । उनले वामपन्थीले जित्दा, सरकार बनाउँदा वा एकता हुँदा प्रतिपक्षी कांग्रेस झस्कनु नपर्ने पनि बताका हुन् । उनले नेपालमा सबैभन्दा लोकतन्त्रवादी दल नेकपा भएको दाबी गर्दै भने, हामी यो शक्ति गलत ठाउँमा प्रहार गर्दैनौँ । नआत्तिए हुन्छ । ओलीले पार्टी एकताले विकास र समृद्धिका लागि सुदृढ अवस्था सिर्जना गरेको बताए। नेकपाको गठनपछि पहिलो बैठक बसेको पार्टीका संघीय संसद्का सदस्यको बैठकलाई अध्यक्षता गर्दै प्रधानमन्त्री ओलीले आपसमा कसरी मिल्ने भनेर विश्वलाई सन्देश दिने प्रकारले नेकपा (एमाले) र नेकपा (माओवादी केन्द्र) बीचको एकता भएकाले अब यसलाई विधि, विकास र समृद्धिका लागि उपयोग गर्न आग्रह गरे । उनले भने,हामी नेपाललाई आगामी १० वर्षभित्र मान्छे र प्रकृतिको संयुक्त प्रयासबाट बनेको स्वर्ग भएको देखाउन चाहान्छौँ, विदेशी पर्यटक आएर नेपालको प्रशंसा गरेर फर्केर जाने अवस्था आउनेछ । अध्यक्ष ओलीले जनतमतबाट मुलुकको ठूलो दल बनेको कम्युनिष्ट पार्टी भएकाले जनताको चाहनाबमोजिम युगलाई हाँक्न सबै सांसदले चनाखो भएर लाग्नुपर्ने बताए। उनले प्रधानमन्त्री, मन्त्री र सरकारका काम कारबाही ठिक ढंगले भएनभएकाबारे अवलोकन गर्न सांसदहरुलाई आग्रह गर्दै भने,हामी नातावाद, कृपावाद र भेदभावका लागि होइन देश बनाउने संकल्प लिएर आएको हो । यसमा दायाँबायाँ गर्ने छुट छैन । संसद् सरकार फेर्नेदेखि कानून बनाउनेसम्मको थलो भएकाले यसमा चनाखो रहनुहोला । पार्टीको प्रतिनिधिसभाको संसदीय दलको नेतासमेत रहेका ओलीले समृद्धिको खाकासहित सरकारको नीति तथा कार्यक्रम र बजेट आउने भएकाले यसलाई पास गराउने र कार्यान्वयन गर्ने गरी प्रस्तुत हुन पनि आग्रह गरे । उनले भने,नीति कार्यक्रममा कुनै कमजोरी रहेमा नेतृत्वलाई भन्नुहोला, संसद्को बैठकमा पार्टीको मर्यादा रहने गरी यसको पक्षमा बोल्नुहोला । उनले देशको आवश्यकता र औचित्यताका आधारमा संविधान संशोधन हुन सक्ने दोहोर्याए।"
नेपाल कम्युनिस्ट पार्टी संसदीय दलको नेता ओली,"काठमाडौं : पार्टी एकताको खुसीयालीमा चक्लेट बाँडेर सुरु भएको नेपाल कम्युनिस्ट पार्टी (नेकपा) संसदीय दलको बैठकले दलको नेतामा अध्यक्ष केपी ओलीलाई सर्वसम्मत चयन गरेको छ। एमाले र माओवादी केन्द्रबीच पार्टी एकतापछि पहिलोपटक शनिबार बसेको नेकपा संसदीय दलको बैठकले उनलाई नेता चयन गरेको हो। नेकपाको प्रतिनिधिसभामा झण्डै दुई तिहाइ बहुमत छ। बैठकमा अध्यक्ष एवं प्रधानमन्त्री ओलीले निर्वाचन क्षेत्र पूर्वाधार कार्यक्रम रोक्ने बताएका थिए। आफ्नै दलका सांसदले निर्वाचन क्षेत्र पूर्वाधार कार्यक्रमलाई निरन्तरता दिन र रकम ३ करोडबाट १० करोड पुयाउन माग गरिरहेका बेला उनले कार्यक्रम रोक्ने बताएका हुन्। १ सय ६५ वटै निर्वाचन क्षेत्रको विकासको जिम्मा सरकारले लिन्छ, बैठकमा उनले भने, तपाईंहरू चिन्ता नलिनुहोस्। सरकारले विकास गर्छ। विगतमा निर्वाचन क्षेत्र पूर्वाधारका नाममा जाने रकमको सदुपयोग नभएको, कार्यकर्तामुखी बजेट वितरण भएको र सांसदलाई विधायिकी मात्र बनाउनुपर्ने भन्दै क्षेत्र विकास कार्यक्रमको तीव्र विरोध भइरहेको छ। पहिलो कुरा त यो सांसद विकास कोष नै होइन, उनले भने, नामबाटै यसको बदनाम भइरहेको छ। हाम्रो चिन्ता विकास होस्, सांसद बदनाम नहोस् भन्ने हो। सांसदहरूले विकास बजेट बाँड्नुभन्दा उनीहरूले सिफारिस गरेका विकास आयोजनालाई सरकारले प्राथमिकतासाथ अघि बढाउने गरी छलफल भइरहेको उनले बताए। यसमा कुन मोडोलिटी अपनाउने सरकारले छलफल गरिरहेको छ, उनले भने, आफूखुसी पैसा बाँड्ने परिपाटीले सांसदको बदनाम भइरहेको छ। प्रधानमन्त्रीले पुराना कार्यक्रमले निरन्तरता नपाउने भन्दै अनावश्यक सेन्टिमेन्टल नहुन पनि सांसदहरूलाई निर्देशन दिए। विराटनगरको फिल्ड अफिस हट्छ संसदीय दलको बैठकमा प्रधानमन्त्री ओलीले विराटनगरमा भारतले राखेको फिल्ड अफिस हट्ने बताए। हेपिएर होइन, बराबरीका आधारमा सम्बन्ध तय हुन्छ, उनले बैठकमा भने, फिल्ड अफिस हट्छ। ०६५ सालमा बाढीले कोसी ब्यारेज भत्काएपछि भारतले विराटनगरमा फिल्ड अफिस राखेको थियो। फिल्ड अफिस हटाउन बारम्बार अनुरोध गरे पनि भारतले अझै हटाएको छैन। फिल्ड अफिसले देशको राजनीतिमा हस्तक्षेपकारी भूमिका खेलेको राजनीतिक दलहरूको गुनासो छ। विपक्षीलाई कमजोर नठान : दाहाल दलको बैठकमा पार्टी अध्यक्ष पुष्पकमल दाहाल प्रचण्डले दुई तिहाइ बहुमत भएको भन्दै ओभर कन्फिडेन्ट नहुन सांसदलाई निर्देशन दिए। विपक्षीलाई कमजोर ठानियो भने प्रत्युत्पादक हुन सक्छ, उनले भने, अर्को पक्षलाई कमजोर ठानेर रिल्याक्स गर्ने छुट हामीलाई छैन। दुई ठूला कम्युनिस्ट पार्टीको एकतालाई राष्ट्रिय र अन्तर्राष्ट्रिय क्षेत्रले ध्यानपूर्वक हेरेको बताउँदै उनले भने, यो राजनीतिक घटनाक्रमको असाधारण परिघटना हो। एकतासँगै अपेक्षा पनि बढेका छन्। एकतासँगै जिम्मेवारी र चुनौती पनि थपिएको उल्लेख गर्दै उनले जनतामा समृद्धिको मसान जगाएको बताए। उनले भने, त्यसलाई मसान बसाल्न निकै नै चुनौती छ। उनले आगामी वार्षिक नीति तथा कार्यक्रमले देश कायापलट गर्ने पनि दाबी गरे। सांसद विकास कोष र निर्वाचन क्षेत्र विकास कार्यक्रमलाई अहिलेकै मोडेलमा निरन्तरता दिन नहुने उनको भनाइ थियो। पुराना कार्यक्रम अझै पूरा भएका छैनन्, उनले भने, भत्काउँछु भन्न पनि सकिन्न, पुरानैमा जान पनि नसकिने। त्यसैले व्यावहारिक हुनुपर्छ। आगामी दिनमा संघीय सरकारले ठूला आयोजनामा ध्यान दिनुपर्ने तथा प्रदेश र स्थानीय तहले मझौला र साना आयोजना निर्माणमा केन्द्रित हुनुपर्ने उनको सुझाव थियो।"
सांसदले जबर्जस्ती सही गराएको भन्दै कर्मचारी आन्दोलित,"मलंगवा : प्रदेशसभा सदस्य संजय कुमार यादवले सम्झौता कार्यादेशमा कविलासी नगरपालिकाका अधिकृत नवीन श्रीवास्तवलाई जबरजस्ती सहीछाप गराएपछि कर्मचारीहरु कार्यालयका कामकाज ठप्प पारी आन्दोलनमा उत्रेका छन्। अधिकृतलाई जबरजस्ती सहीछाप गर्न लगाएका पछि शुक्रवारदेखि नगरपालिकाका सम्पूर्ण कार्यालयहरु अनिश्चितकालका लागि बन्द गरिएको छ। बिहीवार नगरपालिकाको कार्यालयमा आएका विधायक यादवले अधिकृत श्रीवास्तवलाई उममेयरको कार्यकक्षमा धुनेर सहीछाप गराएपछि कर्मचारीहरु आन्दोलनमा उत्रेका हुन्। आन्दोलनमा उत्रेका कर्मचारीहरु प्रेस विज्ञप्ती जारी गर्दै सुरक्षाको प्रत्याभुति नभए सम्म आफुहरु कार्यालयको कामकाज नगर्ने भन्दै चेतावनी समेत दिएका छन्। आन्दोलनमा उत्रेको कर्मचारीहरु शुक्रवारदेखि शिक्षा, स्वास्थ्य, कृषी, भेटनरी लगायत नगरपालिकाको मातहतमा रहेका सम्पूर्ण कार्यालयको कामकाज अनिश्चितकालको लागि ठप्प पारेको छ। आन्दोलित कर्मचारीहरु शुक्रवार पत्रकार सम्मेलन गरि कार्यालयको साँचो मेयर कौशल किशोर यादवलाई समेत बुझाएको छ। आफुलाई उपमेयरको कार्यकक्षमा बोलाई वडा नं १० योजनाहरुमा जबरजस्ती सही गराएको अधिकृत श्रीवास्तवले बताएका छन्। मेयरबाट सदर नै नभएको सम्झौता कार्यादेशमा जबरजस्ती सहीछाप गराएको अधिकृत श्रीवास्तवनको कथन रहेको छ। विधायय यादवले घरबाट बनाएर ल्याएको सम्झौता कार्यादेशमा आफुबाट जबरजस्ती सहीछाप गर्न लागएको छ, श्रीवास्तवले भने, उप मेयरको कार्यकक्षमा चुकुल लगाएर जबरजस्ती सडक निर्माण, सडक ढलान लगायतको ६७ वटा योजनामा आफुसंग सहीछाप गराएपछि कर्मचारीहरु संशकित बनेको छ। डरधाक देखाई जबरजस्ती काम गर्न लागएपछि आफुहरु असुरक्षित बनेको श्रीवास्तवको कथन रहेको छ। सुरक्षाको प्रत्याभुति नभएसम्म आफुहरु कार्यालयमा कामकाज नगर्ने उनले बताए। यस्तो अवस्थामा काम कसरी गर्ने, श्रीवास्तवले भने, भोली गएर विधायककै वाडामा कर्मचारीलाई काम गर्न पठाउनु पर्छ। डर भयको यस्तो अवस्थामा कसरी कर्मचारी गएर काम गर्छ ? आज सम्झौता कार्यादेशमा सहीछाप गर्न लगायो। भोली चेकमा सही गर्न लगाउँछ। विधायक जस्तो पद ग्रहण गरेको व्यक्तिले कर्मचारीलाई अपहरण शैलीमा कोठामा धुनेर काम गराउनु निन्दनिय कार्य रहेको मेयर कौशल किशोर यादवले बताएका छन्। २० वर्षदेखि बिग्रिएको व्यवस्थालाई विधायक जस्तो पदमा बसेका व्यक्तिले मलजल दिने काम गरेको मेयर यादवको आरोप रहेको छ। प्रदेश कानुनको निर्माण गर्ने व्यक्तिबाट नै आज कर्मचारी असुरक्षित भएको छ। त्यस्ता व्यक्तिले कस्ता कानुन बनाउँछ ? प्रदेशमा कसरी सुशासन कायम गराउँछ ? सही तरीकाले कामकाज भइरहेको अवस्थामा विधायक जस्ता व्यक्तिले कर्मचारीलाई आतंकित पार्ने काम गरेको यादवको आरोप छ। कर्मचारीको सुरक्षाको लागि प्रमुख जिल्ला अधिकारी र प्रदेशको मुख्यमन्त्रीलाई समेत जानकारी गराउने यादवको कथन रहेको छ। कविलासी नगरपालिका क्षेत्र भित्र ४ प्रदेश सभा , ३ प्रतिनिधी सभा सदस्य र एक राष्ट्रिय सभा सदस्य रहेका छन्। आज संजयले गर्यो भोली अरुले गर्लान। सबै जनाले यस्तै गर्यो भने कसरी कर्मचारीले काम गर्छ ? सर्वपक्षिय भेलाबाट पारित भएको योजनालाई चालु नगरेपछि आफुले योजना सुचारु गर्नका लागि अधिकृत भन्न गएको विधायक संजय कुमार यादवले बताए। ढेड महिना पहिले बनेको योजनालाई सम्झौता नगरी झुलाउने काम गरेपछि आफुले योजना सुचारु गराउन पहल गर्न मात्र गएको यादवले बताए। आफुले कुनै प्रकारको दुर व्यवहार नगरेको यादवको प्रतिक्रिया रहेको छ। पटक पटक मौखिक ताकेदा सम्बन्धित वडाका व्यक्ति, उपमेयर र आफुले समेत ताकेता गर्दा कुनै सुनवाई गरिएको छैन्। काम गर्नका लागि भन्दा आफुलाई बदनियत पूर्ण तरिकाले फसाउन खोजेको उनको कथन रहेको छ। आफुलाई बदनाम गराउन खोजिदैं छ।"
वाम एकताप्रति निधीको व्यङ्ग्य : हावाहुरीले नढालेपनि धमिराकै कारण ढल्छ,"वीरगन्ज : नेपाली कांग्रेसका उपसभापति विमलेन्द्र निधीले दुई कम्युनिस्ट पार्टीको एकताले कांग्रेसलाई केही फरक नपर्ने बताएका छन् । वीरगन्जमा शनिबार आयोजित नेपाल ट्रेड युनियन कांग्रेसको प्रदेश नम्बर २ का नवनिर्वाचित पदाधिकारीको कार्यभार तथा शपथ ग्रहण कार्यक्रममा बोल्दै उपसभापति निधीले भने ,दुई कम्युनिस्ट पार्टीको एकताले कांग्रेसलाई केही फरक पर्दैन, देशलाई पनि यो एकताले कुनै किसिमको लाभ वा हानी हुदैन ,त्यसैले आत्तिनु पर्ने अवस्था छैन । नेपालका राजनीतिक दलमा टुटफुट हुने र पछि फेरि जुटने इतिहास सदैव चल्दै आएको बताउँदै कम्युनिस्ट पार्टीको एकतालाई काँग्रेसले अनौठो नमानेको बताए । कम्युनिस्ट पार्टीको एकताप्रति कटाक्ष गर्दै नेता निधीले भने , जंगलमा रहेको बलिया सालको रुखलाई हावाहुरीले नढालेपनि रुखभित्र रहेका धमिराकै कारण रुख ढल्ने निश्चित हुन्छ । उनले मजदुर एकजुट भएमा आउने दिनमा कांग्रेसले फेरि पनि सफलता पाउने बताए ।नेपालमा भएको राजनीतिक परिर्वतनमा मजदुरको भूमिका सहरानिय रहेको बताउदै निधीले भने , सम्पुर्ण ट्रेड युनियन एक भएर मजदुरको हक हितमा लड्नुपर्छ , यसका साथै संघीय प्रणलीलाई अवलम्बन गरी दिएको अधिकार अनुसार मजदुरहरुले पनि काम गर्नु पर्छ ।"
