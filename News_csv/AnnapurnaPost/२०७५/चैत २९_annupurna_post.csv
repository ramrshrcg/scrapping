शीर्षक,विवरण
राष्ट्रिय अपनत्वमा सुरक्षा नीति,"विपक्षी दलहरूसँग प्रत्यक्ष परामर्श र सुझाव नलिई सरकारले राष्ट्रिय सुरक्षा नीति (रासुनी) २०७५ तय गरेको छ। यो विषय अझै सार्वजनिक बहसमा आएको छैन। गत असोज ५ मा उपप्रधान तथा रक्षामन्त्री ईश्वर पोखरेलको अध्यक्षतामा ७ सदस्यीय रासुनी२०७३ उच्चस्तरीय परिमार्जन समिति बनेको थियो। यो नीति कार्यान्वयनमा आएपछि नेपालको बृहत् राष्ट्रिय सुरक्षा सुदृढ, सबल र गतिशील भई समृद्ध नेपाल र सुखी नेपाली को राष्ट्रिय लक्ष्य प्राप्तिमा सहयोगी बन्ने उल्लेख छ। राजनीतिक, आर्थिक, सैनिक र कूटनीतिक शक्तिको समन्वयसमेत हुने सुरक्षा नीतिलाई सरकारको मात्र भनेर ठानिनु हुन्न। विपक्षी दल, विज्ञ तथा चासो राख्ने पक्षसँग व्यापक परामर्श गर्नुपर्छ, स्वामित्व लिनका खातिर पनि। सुरक्षा नीतिमा मुलुकको सार्वभौमसत्ता, भौगोलिक अखण्डताको रक्षा गर्ने तथा नागरिकलाई सबै किसिमको धम्की र त्रासबाट सुरक्षित राख्ने शैली अवलम्बन गरिएको भनिए पनि त्यसमा राष्ट्रिय सहमति नभए कार्यान्वयनमा आशंका पैदा हुन सक्छ। रासुनी २०७५ को व्यवस्थापन सत्तारूढ दलबाट मात्र पूर्ति हुन्छ भन्ने ठान्दा त्यसले समस्या उत्पन्न गर्न सक्छ। राष्ट्रिय सुरक्षा व्यवस्थापन र कूटनीतिमा शैली फरक भए पनि दलीय मतैक्यता आवश्यक छ। वेस्ट फेलियाको शान्तिबाट आरम्भ भएको राष्ट्रिय सुरक्षाको आधुनिक अवधारणा नेपाल जस्तो भूराजनीतिक महत्त्वमा रहेको मुलुकले थप व्यवस्थापन गर्न आवश्यक देखिन्छ। दोस्रो विश्वयुद्धपछि अमेरिकाको उक्त अवधारणालाई विश्वले ग्रहण गर्ने क्रममा नेपालले पनि थालनी गरेको हो। सन् १९४७ मा राष्ट्रिय सुरक्षा कानुन ल्याएर मुलुकको सुरक्षालाई प्राथमिकतामा राखेपछि यसको प्रचार बाहिर पनि भएको हो। राष्ट्रिय सुरक्षालाई प्रभावकारी बनाउन अमेरिकाले रक्षा मन्त्रालय, राष्ट्रिय सुरक्षा परिषद्, गुप्तचर विभागको समन्वय गराउँदै उक्त परिषद्को अध्यक्षता राष्ट्रपतिले गर्ने भन्यो। यो निकायले घरेलु मामिला, वैदेशिक, सैनिक, अनुसन्धान तथा आर्थिक नीतिहरूलाई एकीकरण गर्न सल्लाह दियो। यसले अमेरिकालाई विश्वमा दरिलो उपस्थितिका लागि सहयोगी बन्न सघायो। राष्ट्रिय सुरक्षा झट्ट हेर्दा सैनिक शक्तिझैं लागे पनि यसले सबै पक्षलाई समेटेको हुन्छ। सैन्य, राजनीतिक, आर्थिक, वातावरणीय, ऊर्जा तथा प्राकृतिक स्रोतसाधन, आन्तरिक एवं बाह्य सुरक्षा र पछिल्लो समय साइबर आतंक समेतको व्यवस्थापनमा यसको भूमिका छ। सीमा, आतंककारी गतिविधि, छिमेकसँगको सम्बन्ध, राजनीतिक द्वन्द्व व्यवस्थापनलगायत विषय यसको मुख्य पाटो हो। संगठित अपराध, जातीय तथा धार्मिक द्वन्द्व मात्र होइन त्यसलाई कम गर्न सुरक्षा निकायको पुनर्संरचना र सेनाको व्यवसायीकरण समेत यही नीतिमा आधारित रहन्छ। अमेरिकी मोडल फलो गरी नेपालको समग्र राष्ट्रिय हित, सुरक्षा र प्रतिरक्षासम्बन्धी नीति तर्जुमा गर्न तथा नेपाली सेना परिचालनका लागि मन्त्रिपरिषद्मा सिफारिस गर्न यो सुरक्षा परिषद्को अवधारणा ल्याइएको हो। प्रधानमन्त्री अध्यक्ष रहने उक्त परिषद्मा रक्षा, गृह, परराष्ट्र र अर्थमन्त्री सदस्य रहन्छन्। मुख्यसचिव र प्रधानसेनापति पनि यसका सदस्य हुन् भने रक्षासचिव सदस्य सचिवको रूपमा काम गर्छन्। हरेक वर्ष राष्ट्रपतिलाई बुझाइने उक्त प्रतिवेदन संसद्मा पेस गर्ने प्रावधान छ। राजनीतिमा बाह्य शक्तिको चलखेल हुने गरेको अवस्थामा सुरक्षा नीतिमा राष्ट्रिय एकताको भावना जगाउन सकिएन भने त्यो नीति मुलुकहितमा नहुने स्पष्ट छ। सुरक्षा नीति सरकारका नीति तथा कार्यक्रम जस्तो होइन। नेपाल र भारतबीचको सन् १९५० को शान्ति र मैत्रीलगायत सबै असमान सन्धिसम्झौताको विषयमा दुवै मुलुकका विज्ञ टोलीले बनाएको प्रतिवेदन भारतले नबुझेको अवस्थामा राष्ट्रिय सुरक्षामा सहकार्य आवश्यक छ। आतंकवादी गतिविधि नियन्त्रण, हतियार ओसारपसार तथा बिक्री, मानव बेचविखन तथा अन्य प्रकृतिका तस्करी नियन्त्रणदेखि मुलुकको समग्र विकास एवं मानवीय सुरक्षासमेत यसमा जोडिने हुनाले यस्ता विषयमा सरकार सचेत बन्न आवश्यक छ। छिमेकी मुलुकको संवेदनशीलता र बाहिरी विश्वसँगको सम्बन्धलाई नेपालले तौलीतौली कदम चाल्नुपर्छ। राष्ट्रिय सुरक्षा नीतिप्रति सबैको अपनत्व कायम गराएर मात्र कार्यान्वयनमा लैजान सके त्यसको महत्त्व बढ्ने छ।"
