शीर्षक,विवरण
गोपनीयताभित्रका बद्नियत,"अनेकन झमेलायुक्त असंगत र अमूर्त प्रावधान भरिएको बहुआलोचित वैयक्तिक गोपनीयता विधेयक पारित हुने प्रक्रियामा प्रवेश गरेको छ। नागरिकलाई भय र सन्त्रासमा पार्ने गरी बन्न लागेको विधेयकका हकमा आमतहमा छलफल गरेर मात्र अघि बढाइनुपर्नेमा सांसदहरूका सामान्य संशोधनबाटै पारित गर्न खोजिँदैछ। यो विधेयकले कानुन रूप लिएको खण्डमा संविधानतः प्राप्त सूचनाको हकसम्बन्धी अधिकार कुण्ठित पार्नेछ। यसले आमनागरिकको गोपनीयता कुण्ठित पार्नेछ। सार्वजनिक पदाधिकारीमाथि निगरानी गर्न नसकिने अवस्था सिर्जना हुनेछ। अर्थात् शासकीय वृत्तका पात्रहरूले आफूहरूलाई सजिलो र नागरिकलाई दुःख दिने बद्नियत साथ कानुनका दफाउपदफा रचना गरेको देखिन्छ। यो विधेयकले पुलिसराज लाई बलियो बनाउन खोजेको देखिन्छ। कानुन निर्माणको अर्थ नागरिकलाई झन्झटमा पार्नु होइन, उनीहरूलाई मर्यादित र सहज जीवन निर्वाह गर्ने आधारभूमि तयार गर्नु हो। नागरिकलाई सधैंभरि भय र सन्त्रासमा राख्न खोजियो भने लोकतान्त्रिक पद्धति धरापमा पर्छ। प्रस्तावित दफाहरू यथावत् पारित भएमा आमनागरिकको गोपनीयतामाथि सरकार र सरकारी संयन्त्रले हस्तक्षेप गर्न सक्नेछन्। सिद्धान्ततः व्यक्तिगत गोपनीयतासम्बन्धी कानुन कोरिनुको अर्थ नागरिकलाई राज्यको सन्त्रासबाट मुक्त राख्नु हो। नागरिकले राज्यको अनावश्यक हस्तक्षेपबाट मुक्त रही मर्यादित जीवनस्तर जिउन पाउनुपर्छ। मुलुकमा जसरी भ्रष्टाचार र अनुचित कर्म बढ्दै गएको छ, त्यसनिम्ति सार्वजनिक पदाधिकारीहरूलाई बढी जवाफदेही र जिम्मेवार तुल्याउने कानुनी व्यवस्था चाहिन्छ। त्यसविपरीत यो विधेयकमा सार्वजनिक पदाधिकारीका सम्पत्ति सार्वजनिक हुनुपर्ने प्रावधान भने हट्न पुग्यो। शासकीय पदका व्यक्तिहरूको काम, निर्णय र तिनका सम्पत्ति सार्वजनिक चासोका विषय हुन्। तिनको कर्म जति बढी मात्रामा पारदर्शी हुन्छ, त्यति मात्रामा बढी भ्रष्ट र अनुचित कर्ममा न्यूनीकरण आउँछ। व्यक्तिको सम्पत्ति गोप्य रहे पनि सार्वजनिक पदाधिकारीहरूको हकमा खुला राख्ने र भ्रष्ट कर्म गरी बढेबढाएमा आमनागरिकले प्रश्न गर्न पाउने प्रावधान व्यवस्था चाहिन्छ, शासकीय स्वच्छता र सुशासनका खातिर। विधेयकको मस्यौदा कोरिँदाका दफा १० अन्तर्गत उपदफा ५ मा सार्वजनिक पदाधिकारीहरूको सम्पत्ति खुला राख्नुपर्ने व्यवस्था थियो। यो प्रावधान यथावत् रहेको भए सार्वजनिक पदाधिकारीहरूलाई अनुचित तवरमा सम्पत्ति जोड्ने महत्वाकांक्षा नियन्त्रण गर्न सक्थ्यो। यो प्रावधान गायब पार्नु रहस्यमय छ। अब कुनै अनुसन्धान गर्ने निकायले अनुसन्धान गर्दाका बखतमा बाहेक अन्य बेला राज्यका उपल्ला तहका पदाधिकारीहरूको सम्पत्ति गोप्य रहन पुग्नेछ। कानुनी प्रावधानहरूबाटै सार्वजनिक पदधारीहरूलाई उन्मुक्ति दिनु जायज होइन। त्यसका अतिरिक्त आमसञ्चारमाध्यमले जसरी समाचार सम्प्रेषण गर्दै आएका छन्, त्यसमा यो प्रावधान यथावत् लागू भएको हकमा धेरै हदसम्म अंकुश लाग्नेछ। सञ्चारमाध्यमले अध्ययन र अनुसन्धान गरी आमनागरिकलाई सुसूचित गराउन पाउने व्यवस्था हट्न पुगेको छ। अब नागरिकलाई सुसूचित गराएको विषय अपराधको श्रेणीमा राख्ने र फौजदारी अभियोगमा कारबाही चलाउन सक्ने खतरा पैदा भएको छ। कहाँसम्म भने कुनै सार्वजनिक ठाउँमा तस्बिर खिच्दा त्यहाँ भएका मानिसहरूको मन्जुरी चाहिने, खिचिगएमा तिनको मन्जुरीबेगर प्रयोग गर्न नपाउने व्यवस्था छ। त्यो व्यवस्थाले कहींकतै पनि तस्बिरसमेत खिच्न पाइने छैन। प्रयोग भएका सामग्रीका आधारमा आमसञ्चारका माध्यमलाई दुःख दिन मिल्नेछ। संविधानप्रदत्त सूचनाको हकबाट नागरिकलाई वञ्चित गरिनु हुन्न र आमसञ्चारका माध्यमले सूचना, समाचार र विश्लेषण पस्किन पाउने अधिकार कुण्ठित गरिनु हुन्न। खासमा हामीकहाँ विदेशी दाताका लगानीमा विधेयकका मस्यौदा कोरिनुका कारण यस्ता अवस्था सिर्जना हुँदैछन्। यतिखेर मुलुकी (फौजदारी) तथा देवानी संहिता विवादित हुनुको कारण पनि त्यही हो। त्यो संहिताको मस्यौदा कोर्नेहरूले नागरिक परामर्श गर्नुभन्दा अनगिन्ती विदेश भ्रमणमा लोभिए। तिनले यहाँ सरोकारवालासँग छलफल गर्नुभन्दा तिनै दातासँग मात्र परामर्शमा मोहित हुन पुगे। कम्तीमा मुलुकभित्रै व्यापक बहस गरी विधेयक मस्यौदा कोरिएको भए नागरिकहरू सुसूचित हुने थिए, अप्ठ्यारा प्रावधान सच्याउन सजग गराउने थिए। त्यही कानुनका कारण चिकित्सकहरू विरोधमा उत्रिएका छन् भने अन्य पेसाव्यवसायीलाई सशंकित तुल्याएको छ। अब त्यसरी नै गोपनीयतासम्बन्धी कानुनले समस्या उत्पन्न गर्ने निश्चित छ। यो कानुनमा राज्यले चाहेमा जोसुकैलाई जहाँ पनि समस्या र झमेलामा पार्न सक्ने अनेकन प्रावधान छन्। प्रस्तावित विधेयक संशोधनबाट समाधान निस्कन सक्ने अवस्था छैन। आमनागरिकलाई प्रभावित पार्न सक्ने यो कानुन फिर्ता लिनुपर्छ र यसमा विस्तृत बहस र छलफलपछि मात्र नयाँ विधेयकको मस्यौदा कोरिनुपर्छ।"
"सांसदको प्रश्न, किन होटलमा सम्मेलन भयाे ? ओलीको जवाफ : पशुपतिको पूजा बाटोमा हुँदैन","काठमाडौं : प्रधानमन्त्री केपी शर्मा ओलीले राजधानी काठमाडौंमा सम्पन्न बिम्स्टेक सम्मेलन आवश्यक उपयुक्त ठाउँमा भएको बताएका छन्। अन्तराष्ट्रिय सम्मेलनका लागि आवश्यक पूर्वाधार नपुगेकै कारण बिम्स्टेक सम्मेलन होटलमा भएको स्पष्ट पार्दै उनले यस्तो बताएका हुन्। मंगलबार प्रतिनिधिसभा बैठकमा सांसदले उठाएका प्रश्नको जवाफ दिने क्रममा प्रधानमन्त्री ओलीले यस्तो बताएका हुन्। धेरै मान्यज्यूले राष्ट्रिय सभागृहमा किन बिम्स्टेक सम्मेलन गरिएन ? किन स्थान फेरियो भन्नुभएको छ, जवाफ दिने क्रममा प्रधानमन्त्री ओलीले भने, बिम्स्टेक सम्मेलन पशुपतिमा गर्ने पूजा बाटोमै गरिएजस्तो होइन। सभागृहमा पशुपति थिएनन्। त्यसैले त्यहाँ सम्मेलन भएन। बाटामा पूजा भयो भन्ने कुरा गलत हो। जहाँ पशुपति थिए, त्यही पूजा भएको छ। प्रधानमन्त्री ओलीले सभागृहमा सम्मेलनका लागि आवश्यक पूर्वाधार नपुगेको सँगै ट्राफिक व्यवस्थापनदेखि पार्किङसम्मको समस्या हुने भएपछि सम्मेलन होटलमा भएको प्रष्ट पारे। त्यस्तै प्रधानमन्त्री ओलीले सैन्य अभ्यासको विषयमा सांसदले उठाएका प्रश्नको जवाफ दिएका छन्। ओलीले भने, कहाँबाट आयो सैन्य अभ्यास ? विभिन्न देशमा ट्रेनिङका विषय पहिलादेखि नै सैन्य अभ्यास हुँदै आएको उनले प्रष्ट पारे। डाक्टर भएका मान्यज्यूले नै सैन्य अभ्यासको विषयमा बोल्दै हुनुहुन्छ, ओलीले भने, यो कुराले चाहिँ मलाई चकित पारेको छ। उनले प्रशिक्षणका रुपमा सैन्य अभ्यास हुने स्पष्ट पारे। नेपालले सैन्य अभ्यास, भारत, पाकिस्तान, चीन र अमेरिकासँग गर्दै आएको छ। यो निरन्तर प्रक्रिया जस्तै हो, ओलीले भने, ढुक्क हुनुहोस् बिम्स्टेक कतै पनि सैन्य प्याकमा विश्वास गर्दैन। नेपाल र भातरमा नयाँ प्रधानसेनापति नियुक्त हुँदा एक अर्काले निम्तो दिएर मानार्थ सेनापति बनाएर तरबार उपहार दिने प्रचलन रहेको स्मरणसमेत प्रधानमन्त्रीले संसदमा गरे। भारतमा नयाँ प्रधानमन्त्री हुनासाथ नेपालले बोलाउँछ। मानार्थ सेनापति दिन्छ र एउटा तरबार दिन्छ, ओलीले भने, हाम्रो नेपालमा पनि नयाँ प्रधानसेनापति भएपछि भारतले निम्तो गर्छ र त्यहाँको मानार्थ सेनापति दिन्छ र तरबार उपहार दिन्छ। यो प्रचलन हो। सार्कलाई विस्थापित गर्न बिम्स्टेक आएको होइन सँगै प्रधानमन्त्री ओलीले सार्कलाई विस्थापित गर्न बिम्स्टेक नआएको प्रष्ट पारेका छन्। 'सार्कलाई विस्थापित गर्न बिम्स्टेक आएको होइन। सार्क र बिम्स्टेकलाई सँगसँगै अगाडि बढाउने हो', प्रधानमन्त्री ओलीले भने। ओलीले भारतका प्रधानमन्त्री नरेन्द्र मोदीको भनाइ पनि यही रहेको बताए। मोदीको भनाइ उद्धृत गर्दै ओलीले भने, 'बिम्स्टेक बल्ल सुरु भएको छ। यसले पूर्णता पाउनै बाँकी छ। बल्ल यसले काम गर्ने बाटो समायो। वास्तवमा सुरु गरेजस्तो भयो अहिले।' ओलीले बिम्स्टेकका विषयमा अन्य सरकार र राष्ट्रप्रमुखको भनाइ पनि यही रहेको बताए। सँगै ओलीले सार्क राष्ट्रबीच देखिएको समझदारीलाई हटाउनुपर्ने बताएका छन्। 'सार्कका सदस्य राष्ट्रबीचको असमझदारीले पारेको अप्ठेरोलाई हामीले हटाउनुपर्छ', प्रधानमन्त्री ओलीले भने। ओलीले राष्ट्रियतामै खतरा पार्ने काम सरकारले गरेको भन्दै आशंका गर्ने सांसदलाई यो विषयमा चिन्ता नगर्न आग्रह गरे। 'राष्ट्रलाई जगाउने भूमिकाको स्मरण गर्नु भएकोमा धन्यवाद भन्न चाहन्छु। म त्यो भूमिकामा ढुक्क रहन चाहन्छु', ओलीले भने, 'देशहित विपरित कुनै कदम चालिने छैन। देशविरुद्ध र देशहितविरुद्ध कुनै काम हुँदैन। सार्क सम्मेलन हुन नसक्नुको कारण नेपाल नभएको नेपाल सार्कको अध्यक्ष मात्र भएको प्रधानमन्त्री ओलीले प्रष्ट पारे। 'हामी सार्कको अध्यक्ष हौँ। तर सम्मेलन हामीले गर्ने होइन। अर्कै देशले सम्मेलन गर्नुपर्छ', प्रधानमन्त्री ओलीले भने। उनले सार्कलाई गतिशिल बनाउने विषयमा पाकिस्तानका पूर्वप्रधानमन्त्री र वर्तमान प्रधानमन्त्रीसँग कुरा गरेको समेत प्रष्ट पारेका छन्। बिहारमा छेकेर बाढी छेकिदैन प्रधानमन्त्री केपी शर्मा ओलीले भारतको बिहारमा छेकेर बाढी नछेकिने बताएका छन्। बाढी नियन्त्रणका लागि नेपालभित्रै प्रयास हुनुपर्ने उनको भनाइ छ। 'बाढीका विषय उठेका छन्। भारतको बिहारमा छेकेर बाढी छेकिने होइन', प्रधानमन्त्री ओलीले भने, 'पहिला त्यसको प्रबन्ध नेपालमा हुनुपर्छ।' ओलीले हिमालबाटै बाढी नियन्त्रणको प्रयास हुनुपर्ने बताए। 'बाढी नियन्त्रणको प्रयास हिमालबाटै हुनुपर्छ। हामी १३ प्रतिशत जमिनमा कति बाक्लो हिउँ बोकेर बसेका छौँ ?' प्रश्न गर्दै ओलीले भने, 'यसलाई हामीले उपयोग गर्नका लागि उचित प्रबन्ध आफैं मिलाउनुपर्छ।'"
डिभिजन वन कार्यालय स्थापना,"स्याङ्जा : केन्द्रको अधिकार स्थानीयतहमा पुर्याउने भन्दै जिल्लाका सरकारी कार्यालय खारेज गरेको राज्यले फेरि विभिन्न वहाना बनाउँदै केही कार्यालय स्थापना गर्न थालेको छ। साविकका कार्यालयमा केही शब्द परिवर्तन गरेर प्रदेश मातहतमा रहनेगरी केही कार्यालय स्थापना गरिएको हो। केही कार्यालयले जिल्लालाई मात्र हेर्ने गरी र केही कार्यालयले दुई जिल्ला लगायत केहीले प्रदेश कार्यालयलाई नै समेट्ने गरी कार्यालयहरु स्थापना गरेका हुन्। गत साता जिल्ला वन कार्यालय स्याङ्जा डिभिजन वन कार्यालयका नाउँमा रुपान्तरण गर्दै स्याङ्जामा स्थापना भएको छ। गण्डकी प्रदेश सरकार उद्योग पर्यटन वन तथा वातावरण मन्त्री विकास लम्सालले प्रदेशको संरचनालाई स्थानीय तहमा पुर्याउने उद्देश्यले डिभिजन वन कार्यालय स्थापना गरेको बताए। साविकको पुतलीबजार नगरपालिका वडा नं ४ मा रहेको वन कार्यालय हाल पुतलीबजार नगरपालिका ३ स्थित साविकको भूसंरक्षण कार्यालयमा स्थापना गरिएको हो। वन निर्देशनालय अन्तर्गत १ डिभिजन वन कार्यालयसँगै ८ वटा सहायक डिभिजन वन कार्यालय रहनेछन्। जिल्ला कृषि विकास कार्यालय स्याङ्जाको पनि ३ साताअघि कृषि ज्ञान केन्द्र नामाकरण गर्दै स्थापना भएको छ। केन्द्रको औपचारिक घोषणा गर्न गण्डकी प्रदेशका भूमि व्यवस्था तथा कृषि सहकारी मन्त्री लेखबहादुर थापा स्याङ्जा आइपुगे। यसैगरी, मन्त्री थापाले सोही दिन स्याङ्जा जिल्लालाई मात्र हेर्नेगरी जिल्ला भेटेरेनरी कार्यालयको पनि उद्घाटन गरे। दुबै कार्यालयको स्थापना गर्दै मन्त्री थापाले कृषि र पशु व्यवसाय मार्फत् ३ वर्षमा आत्मनिर्भर र ५ वर्षमा दोब्बर उत्पादन गर्ने लक्ष्य सुनाए। कास्की र स्याङ्जा जिल्लालाई हेर्नेगरी कृषि ज्ञान केन्द्र स्थापना गरिएको हो। स्याङ्जामा स्थापित ज्ञान केन्द्रमा १७ दरबन्दी रहने र केन्द्र, प्रदेश र स्थानीय तहसम्म समन्वय गर्दै कृषिका क्षेत्रमा काम गर्दै स्थानीयतहले कृषि विज्ञहरु तयार नभइन्जेलसम्मका लागि स्थापना गरिएको वरिष्ठ कृषि विकास अधिकृत तेजप्रसाद दवाडीले जानकारी दिए। गण्डकी प्रदेश अन्तर्गत अन्य ५ स्थानमा समेत कृषि ज्ञान केन्द्र सञ्चालनमा ल्याइने भएको छ। पर्वतमा स्थापित केन्द्रले बागलुङमा, म्याग्दीमा स्थापित केन्द्रले मुस्ताङमा, तनहुँमा स्थापित केन्द्रले नवलपुरमा, लमजुङमा स्थापित केन्द्रले मनाङमा र गोरखामा स्थापित ज्ञान केन्द्र गोरखा जिल्ला मात्र हेर्नगरी कृषि सम्बन्धी गतिविधि संचालन गर्ने भएको छ। यस्तै, भूमि व्यवस्था, कृषि तथा सहकारी मन्त्रालय गण्डकी प्रदेश अन्तर्गत स्याङ्जाका ४ स्थानमा विभिन्न कार्यालयका प्रदेश स्तरीय शाखा स्थापना भएकोे छ। मन्त्रालयले पशुपंक्षी तथा मत्स्य विकास निर्देशनालय अन्तर्गतका २ वटा र कृषि विकास निर्देशनालय अन्तर्गत २ कार्यालय स्थापना गरेको हो। पशु तथा मत्स्य विकास अन्तर्गत मिर्मीमा मत्स्य विकास केन्द्र र भेटेरेनरी अस्पताल तथा पशु सेवा विज्ञ केन्द्र स्थापना गरिएको हो। मत्स्य विकासले प्रदेशका ११ वटै जिल्ला र कृषि विकास निर्देशनालय अन्तर्गतका रेशम विकास केन्द्र स्थापना गरिएको छ। रेशम विकासले स्याङ्जा जिल्लालाई हेर्ने गरी कार्यालय स्थापना गरिएको हो।"
लेवनान शान्तिका लागि ज्यान गुमाएका सेनाका परिवारलाई नागरिक सरह सुविधा,"काठमाडौं : लेवनान सरकारले त्यहाँको शान्तिका लागि लड्दा वीरगति प्राप्त गरेका नेपाली सेनाका जवान तथा अधिकृतका परिवारलाई लेवनान नागरिक सरहको सुविधा उपलब्ध गराउने निर्णय गरेको छ। चाहेमा लेवनान नागरिकता नै दिने निर्णय त्यहाँको सरकारले गरेको छ। लेवनानको औपचारिक भ्रमणमा रहेका उपप्रधान एवं रक्षामन्त्री ईश्वर पोखरेलले आफ्ना लेवनानी समकक्षी याकुव रियाद सर्राफसँग गरेको दुईपक्षीय भेटवार्तामा लेवनान रक्षामन्त्रीले त्यस्तो बताएका हुन्। लेवनान शान्तिको ६० वर्षको अन्तरालमा २९ नेपाली शान्ति सेनाले ज्यान गुमाएका छन्। लेवनानका रक्षामन्त्री सर्राफले सन् १९५८ देखि यहाँको शान्ति सुरक्षामा राष्ट्रसंघ मातहतमा रहेर योगदान गरेका नेपाली सेनाको प्रशंसा गरेका छन्। शान्ति बहालीका क्रममा वीरगति प्राप्त जवान तथा अधिकृतका परिवारलाई लेवनानी नागरिक सरह सम्मान दिने बताएको पोखरेलको सचिवालयले सार्वजनिक गरेको विज्ञप्तिमा उल्लेख छ। नागरिक सरहको सेवा सुविधासहितको सम्मानका लागि लेवनानी सरकारले प्रक्रिया अगाडि बढाइसकेको जानकारी मन्त्री सर्राफले उपप्रधानमन्त्री पोखरेललाई दिएका छन्। भेटवार्तामा नेपाल र लेवनानबीच रहँदै आएको पुरानो सम्बन्ध र लेवनानको शान्ति प्रक्रियामामा नेपाली सेनाले पुर्याएको योगदानलगायत आपसी हितका विषयमा छलफल भएको थियो। लेवनान शान्तिका लागि हालसम्म पाँच हजार बढी नेपाली सेनाले विभिन्न स्थानमा पुगेर जनतासँग भिज्दै गरेको काम कुनै असली राजदूतको भन्दा कम नभएको मन्त्री सर्राफको भनाइ छ। लेवनानमा शान्ति बहालीका लागि अन्य मुलुकका सेनाले काम गरेपनि नेपाली सेनाप्रति लेवनानीको छुट्टै सम्मान रहेको महसुस हामीले गरेका छौं, मन्त्री सर्राफले भने, यसबाट दुई पक्षीय जनस्तरको सम्बन्ध विस्तारमा ठूलो भूमिका निर्वाह भएको छ। भेटका क्रममा उपप्रधानमन्त्री एवं रक्षामन्त्री पोखरेलले लेवनानको शान्तिका लागि नेपाल सद्धैव तत्पर रहेको बताएका छन्। शान्त र स्थिर लेवनानको पक्षमा लामो समयदेखि नेपालले आफ्नो धारणा राख्दै आएको र त्यसमै अडिग रहेको पोखेलको भनाइ छ। निर्वाचनबाट नै शान्ति र राजनीतिक स्थायित्व रहने बताउँदै भने, यो नेपालको अनुभव हो, नेपाल पनि १२ वर्षसम्म द्वन्द्वको अवस्थामा थियो, अहिले शान्तिको दिशामा छ। लेवनानका रक्षामन्त्री सर्राफलाई नेपाल भ्रमणका निम्तो दिँदै उपप्रधानमन्त्री पोखरेलले लेवनानी आर्म फोर्सका अधिकारीलाई नेपालमा कमाण्ड तालिम, प्यारा वेसिक तालिमलगायतका नेपाली सेनाले उपलब्ध गराउने विशिष्ट सैनिक तालिममा सरिक गराउन प्रस्ताव गरेका छन्। लेवनानमा दुई पक्षीय कूटनीतिक सम्बन्ध स्थापना हुनुअघिदेखि नै सेनाका टोली शान्ति स्थापनाका लागि खटेका थिए। नेपाल र लेवनानबीच सन् १९६३ मा कूटनीतिक सम्बन्ध विस्तार भएको थियो।"
सरकारका कामप्रति पौडेलको टिप्पणी : 'दूधको साक्षी बिरालो',"दमौली : नेपाली कांग्रेसका वरिष्ठ नेता रामचन्द्र पौडेलले सुशासनको कुरा गर्ने ओली सरकारका पालामा गैरकानूनी ढंगबाट काम भएको आरोप लगाएका छन्। गृहजिल्ला तनहुँको दमौलीमा रिपोर्टस क्लबले गरेको अन्र्तक्रियामा उनले नेपाल वायुसेवाको नयाँ जहाज खरिदमा भ्रष्टाचार भएको दाबी गरे। 'ओलीजीले भ्रष्टाचार हटाउँछु भन्दा हामीले पनि साथ दिने सोचेका थियौं,' उनले भने, 'तर सरकारका काममा अर्बौंको घोटाला भएको छ।' उनले घोटालाको विरोध भएपछि गठित छानविन समितिमा उल्टै संदिग्ध व्यक्तिहरु रहेको भन्दै कटाक्ष गरे। 'दूधको साक्षी बिरालो राखिएको छ,' उनले भने, 'यसरी त छानबिन नै हुँदैन।' गाउँमा छैन विकास नेता पौडेलले प्रधानमन्त्री ओलीले पानीजहाजको कुरा गर्दै हिँडे पनि गाउँमा विकास पनि नपुगेको बताए। 'देशका ठाउँठाउँमा विकास पुग्नुपर्ने हो, 'उनले भने, 'शिक्षा, कृषिमा सुधार हुन सकेको छैन।' देशमा सबै खालका परिवर्तनपछि कांग्रेसको नेतृत्वमा सरकार भएको भए समृद्धिको बाटो पक्डने उनले दाबी गरे। देशमा संघीयता भनिए पनि केन्द्रीय सरकारले अधिकार हस्तान्तरण नगर्दा विकास बढ्न नसकेको जिकिर गरे। देउवासँग दूरी नै छ नेता पौडेल र पार्टी सभापति शेरबहादुर देउवाबीच पछिल्लो समय दूरी घटेको भन्दै कार्यकर्तास्तरमै कुरा चल्ने गरेको छ। तर पौडेलले सबै कुरामा लडेर नहुने भन्दै पार्टीलाई एक नम्बर बनाउने कुरामा सहमति भएको बताए। तर आधारभूत विषयमा आफू र देउवाबीच अहिले पनि अन्तर रहेको उनले दाबी गरे। 'देउवाजी र मेरो दूरी हटेको छैन, 'उनले भने, 'तर हरेक कुरामा विरोध गरेर पनि भएन नि !' आगामी महाधिवेशनमा पार्टी सभापतिमा उठ्नुहुन्छ भन्ने प्रश्नमा उनले भने, 'अहिल्यै यसबारे बोल्ने बेला भएको छैन। म उठ्छु पनि भन्दिन उठ्दिन पनि भन्दिन।' उनले कोईराला परिवारसँग आफ्नो सम्बन्ध अझै पनि राम्रो रहेको दाबी गरे।"
राप्रपाको जनजाति विभाग र कर्णाली प्रदेश समितिले पूर्णता पायो,"काठमाडौं : राष्ट्रिय प्रजातन्त्र पार्टी (राप्रपा)को आदिवासी तथा जनजाति विभाग र कर्णाली प्रदेश समितिले पूर्णता पाएको छ । आदिवासी तथा जनजाति विभागका प्रमुख र प्रदेश प्रमुखले सिफारिस गरेका नामलाई अनुमोदन गर्दै अध्यक्ष कमल थापाले विभाग र समितिलाई पूर्णता दिएका हुन्। आदिवासी तथा जनजाति विभागका प्रमुख लालध्वज लामाको सिफारिस अनुसार विभागको सदस्य सचिवमा सन्तलाल मेचे (झापा), सदस्यमा द्रोणबहादुर गुरुङ (स्याङ्गजा), रिता माझी (रामेछाप), सरस्वती लामा ह्याल्मो (धादिङ्ग), शालिग्राम माझी (सिन्धुली), टुलबहादुर खाडा मगर (सुर्खेत), नयनबहादुर मोक्तान (सिरहा), अशोक सुब्बा (झापा), धुव्रबहादुर गुरुङ (कास्की), छुमरु सरदार थारु (मोरङ), मित्रबहादुर घर्ती (कैलाली), नुरज बज्राचार्य (काठमाण्डौं), अम्बर तामाङ (नुवाकोट) लाई मनोनयन गरेका छन्। सँगै अध्यक्ष थापाले कर्णाली प्रदेशका अध्यक्ष धनबहादुर बुढाको सिफारिस अनुसार कर्णाली प्रदेश समितिलार्इ पूर्णता दिएका छन् । उपाध्यक्षमा सुर्खेतबाट सूर्यबहादुर खत्री, सचिवमा जनकसिंह ठकुरी, सदस्यमा भिमबहादुर खड्का र पद्मबहादुर मल्ल (मुगु), भवानी प्रसाद न्यौपाने (जुम्ला), छापे ऐडी (हुम्ला), नरेन्द्रजंग शाह (रुकुम पश्चिम), देवीप्रसाद शर्मा (जाजरकोट), दलबहादुर सुनार (जुम्ला), अगंत देवकोटा (जुम्ला), सल्यानका तीनजना रत्नलाल भण्डारी, बालाराम शर्मा, शिला बुढाथोकी मनाेनित भएका छन् । त्यसैगरी तेजबहादुर शाही (कालिकोट), कृष्णप्रसाद पाण्डे (कालीकोट), खड्गबहादुर चन्द (दैलेख), महालक्ष्मी शाही (दैलेख), अन्जु बस्याल (सुर्खेत), सन्तोषी शाही (सुर्खेत), अमृतराना मगर (सुर्खेत), भुवन सिंह रामजाली (सुर्खेत)लाई सदस्यमा मनाेनित भएका छन्।"
प्रदेशसभा बैठक : बलात्कार र हत्याप्रति ध्यानाकर्षण,"हेटौंडा : प्रदेशसभा बैठकमा विशेष समय लिएर बोल्दै प्रदेशसभा सदस्यहरूले बलात्कार र हत्याको घटनाप्रति सरकार गम्भीर नभएको आरोप लगाएका छन्। देशमा दिनहुँजसो महिला र बालिका बलात्कार र बलात्कारपछि हत्याको घटना हुँदा समेत प्रदेश सरकारले कुनै भूमिका निर्वाह गर्न नसकेको उनीहरूको आरोप छ। प्रदेशसभा सदस्य सुरेन्द्रराज गोसाईंले सोमबार बैठकमा देशमा बढ्दै गइरहेको बलात्कारको घटना राष्ट्रिय लज्जाको विषय भएको बताए। त्यसलाई रोक्न प्रदेश सरकार र केन्द्र सरकारले ध्यान केन्द्रित गर्नुपर्छ, यो बेलामा प्रदेश सरकार भूमिकाहीन भएर बस्न मिल्दैन, उनले भने। प्रदेशसभा सदस्य कल्पना नेपालीले बलात्कारी र हत्यारालाई कारबाही गर्न प्रदेश र केन्द्र सरकारले कदम चलाउनुपर्नेमा जोड दिइन्। दिनहुँ देशमा बलात्कार र हत्याको घटना बढ्दै जाँदा नारीलाई हेर्ने दृष्टिकोणमा नै परिवर्तन हुन थालेको भन्दै उनले चिन्ता व्यक्त गरिन्। प्रदेशसभा सदस्य रिना गुरुङले सरकारको कार्यशैलीप्रति चर्को आलोचना गरिन्। अन्यायमा परेर न्याय माग्दै सडकमा उत्रिएका पीडितलाई नै सरकारविरोधी र षड्यन्त्रकारीको आरोप लगाएर गोली हान्ने समेतको काम भएको छ, उनले सरकारलाई प्रश्न गरिन्, के यही दिन देख्नका लागि हामीले लोकतन्त्र ल्याएका थियौं ? प्रदेशसभा सदस्य प्रेमबहादुर तामाङले सरकारको निरीहपन झल्किएको बताउँदै बलात्कारीलाई कारबाहीको दायरामा ल्याउन नसक्नु र बालिका बलात्कारको घटना बढ्नुले सरकारको असफलता प्रष्ट भएको बताए। प्रदेशसभा सदस्य राजेन्द्र पाण्डेले प्रदेश सरकारको आजसम्म पनि जनतालई अनुभूति हुन नसकेको भन्दै नयाँ कार्यक्रम गर्ने हो भने पाँच वर्ष बितेको थाहा नहुने बताए। सोमबारको प्रदेशसभा बैठकमा प्रदेशसभा सदस्यहरू ओम घलान, भीमसेन खत्री, सन्तबहादुर प्रजा, रीता माझी, चेतनाथ सञ्जेल, शोभा शाक्य, बलराम पौडेल, राजेन्द्रमान श्रेष्ठ, केशव पाण्डे, विशाल खड्का, जगतबहादुर सिंखडा लगायतले आफ्नो निर्वाचन क्षेत्रको समस्या र समसामयिक विषयमा बोलेका थिए। प्रदेशसभा सदस्यहरुले उठाएका विषयमा प्रदेश सरकारले जवाफ दिनुपर्ने प्रावधान छ।"
कर वृद्धि विरुद्ध धरानका दलहरू आन्दोलनमा,"धरान : धरान उपमहानगरपालिकाले वृद्धि गरेको करविरुद्ध धरानका राजनीतिक दलहरूले आन्दोलन थालेका छन्। कांग्रेस, नेकपा माओवादी क्रान्तिकारी, संघीय लिम्वुवान पार्टी, मंगोल नेशनल पार्टी र जनसरोकार मञ्च धरान उपमहानगरको कर वृद्धिविरुद्ध एक जुट बनेका हुन्। उपमहानगरपालिका प्रमुख, उपप्रमुख तथा १५ वडामा नेपाल कम्युनिस्ट पार्टी (नेकपा) का जनप्रतिनिधि छन्। मंगलवार कांग्रेसको अगुवाईमा धरान उपमहानगरको मुख्य गेटमा तालाबन्दी गर्न पुगेका संयुक्त संघर्ष समितिका कार्यकर्ताहरूलाई नेपाल प्रहरी र सशस्त्र प्रहरीले अवरोध गरेपछि मुख्य गेट अगाडि नाराबाजी गर्दै कर फिर्ताको माग गरेका छन्। बिहान ९ बजे नै धरान उपमहानगरपालिका मूल गेटमा ताला लगाउन पुगेका कांग्रेस कार्यकर्ताहरूलाई प्रहरीले अवरोध गरेपछि अन्य राजनीतिक दलका कार्यकर्ताहरू पनि कांग्रेसको कर विरुद्धको आन्दोलनमा ऐक्यबद्धता जनाउन आइएपुगेका थिए। कांग्रेस लगायतका दलहरूले धरान उपमहानगरको मुख्य गेटमा धर्ना दिएर आन्दोलन गरेपछि कार्यबाहक प्रमुख मञ्जु भण्डारीलाई सुरक्षा दिएर कार्यालय प्रवेश गराउँदै धरानका डिएसपी सुमनकुमार तिम्सिना। फोटोः रत्नप्रसाद आचार्यअन्नपूर्ण उपमहानगरपालिकाले जन्म दर्ता, मृत्यु दर्ता, विवाह दर्ता, घर जग्गा शुल्क, घर बहाल कर,एकीकृत सम्पत्ति कर, व्यवसायिक कर, सवारी दर्ता करमा भारी वृद्धि गरेपछि आन्दोलन गर्नु परेको कांग्रेस धरानका सभापति तिलक राईले बताए। उनले धरान उपमहानगरपालिकाले जनताको भावना विपरीत काम गर्दै उपमहानगरपालिकालाई नेकपाका कार्यकर्ता भर्ती गर्ने थलो भएको आरोप लगाए। उनले उपमहानगरपालिकामा जनप्रतिनिधिकै छोरा छोरी र नेकपाका कार्यकर्ताहरुलाई विभिन्न पदमा भर्ती गरी कार्य प्रमुख मञ्जु भण्डारीले पदको दुरुपयोग गरेको दावी गरे। प्रदर्शनकारीहरूले पहाडका अनुत्पादक क्षेत्रमा समेत कठ्ठाको एक सय रुपैयाँ कर निर्धारण गरेको भन्दै उपमहानगरपालिका नेतृत्वको आलोचना गरेका छन्। कर वृद्धिको विरोध गर्दै उपमहानगरको मुख्य गेट घेराउ गरेपछि कार्यबाहक प्रमुख मञ्जु भण्डारी र कर्मचारीहरूलाई प्रहरीले सुरक्षा दिएर कार्यालय प्रवेश गराएको थियो। उपमहानगरपालिकाका प्रमुख प्रशासकीय अधिकृत सुमन घिमिरेले आन्दोलनरत राजनीतिक दलका प्रतिनिधिहरूलाई वार्ताका लागि लिखित पत्र पठाइएको बताएका छन्। उनले आन्दोलनरत दलहरूसँगको वार्ताको माध्यमबाट निकास निकाली सहमतिमा पुग्ने प्रयास भइरहेको जानकारी दिए।"
"चीन, पाकिस्तान र श्रीलंकासँग पनि सैन्य अभ्यास","काठमाडौं : नेपाली सेनाले चीन, पाकिस्तान र श्रीलंकासँग द्विपक्षीय सैन्य अभ्यास गर्ने भएको छ। बिम्स्टेक मुलुकका सेनाप्रमुखको उपस्थितिमा भारतको पुणेमा गरिने संयुक्त सैन्य अभ्यासलगत्तै यी मुलुकसँग सैन्य अभ्यास गर्न लागिएको हो। नेपालको परराष्ट्र मामिला र सुरक्षा नीतिमा आधारित रहेर सैन्य अभ्यासले मुलुकको अन्तराष्ट्रिय सम्बन्धको दायरा बढाउने नेपाली सेनाले जानकारी दिएको छ। बिम्स्टेक शिखर सम्मेलनअगावै यस प्रकारको अभ्यासको टुंगो लागेको सेनाको भनाइ छ। प्रधानसेनापति राजेन्द्र क्षत्री बिदामा बस्ने अघिल्लो दिन साउन २३ मा आफ्ना सकल दर्जा, अधिकृत र रथीलाई दिएको ९२ बुदे बिदाइ सम्बोधनको ४७ र ४८ नम्बर बुँदामा सैन्य अभ्यासबारे उल्लेख छ। यसमा सहभागी मुलुकबीचको अनुभव र उत्कृष्ट अभ्यास आदानप्रदान हुन्छ, नेपाली सेनाका प्रवक्ता सहायक रथी गोकुल भण्डारीले भने, सरकारको निर्णयमा अन्तर्राष्ट्रिय स्तरका अभ्यासमा सेना सहभागी हुने गरेको छ। अभ्यासलाई सैन्य कूटनीतिका साथै नेपाली सेनाको वृत्ति विकासको अवसरका रूपमा लिएको पनि उनले बताए। बिम्स्टेक राष्ट्रका सेनाको सहभागितामा अभ्यास हुने तर त्यहाँ नेपाली सेना नजाने हो भने कस्तो सन्देश जाला र त्यसले हाम्रो कूटनीतिलाई कसरी हेरिएला भन्ने कोणबाट पनि बहस हुनुपर्ने सैन्य अधिकारीले बताए। भारतीय प्रधानमन्त्री नरेन्द्र मोदीले बिम्स्टेक सम्मेलनमै सैन्य अभ्यासको विषय राखेपछि यो चर्चामा आएको हो। सार्कलाई थन्क्याएर बिम्स्टेकलाई अघि बढाएको र त्यसमा पनि सैन्य सहकार्य एवं कूटनीतिमा जोड दिएपछि यसबारे फरक किसिमले विश्लेषण आएको थियो। नेपाल सैन्य अभ्यासमा सहभागी हुने र उक्त अभ्यास कुनै अर्को मुलुकलक्षित नभई सदस्य मुलुकबीचको सहकार्य मात्र भएको परराष्ट्रमन्त्री प्रदीप ज्ञवालीले बताए। कुनै मुलुकविरुद्ध हुने सहकार्यमा नेपाल नपर्ने पनि उनले स्पष्ट पारे। बिम्स्टेक सैन्य टोलीमा जाने नेपाली सेनाका जवान तथा अधिकृतको तय भइसकेको छ। ३० जना अभ्यासमा सहभागी हुने अभ्यासमा प्रधानसेनापति पनि उपस्थित हुनेछन्। प्रधानसेनापतिको पदभार लिएलगत्तै पूर्णचन्द्र थापा पुणे जाने कार्यक्रम छ। नेपाली सेनाका प्रधानसेनापति भारतीय सेनाको पनि मानार्थ प्रधानसेनापति हुन्। मानार्थ लिन उनको अर्को भ्रमण पछि मिलाउने तयारी रहेको रक्षा मन्त्रालय स्रोतले बतायो। बिम्स्टेक सैन्य अभ्यास सकिएको भोलिपल्ट नेपाली सेनाले चिनियाँ सेनासँग चीनमा संयुक्त अभ्यास एक्सरसाइज सगरमाथा फ्रेन्डसिप दोस्रो आरम्भ गर्नेछ। गतवर्षदेखि नेपाल र चीनबीच यस प्रकारको अभ्यास हुन थालेको हो। यसअघि काठमाडौंमा पहिलो अभ्यास भएको थियो। उक्त अभ्यासलाई अमेरिकालगायत पश्चिमी राष्ट्र र भारतले समेत चासो देखाएको थियो। यद्यपि चीनसँगको अभ्यासमा पनि उनीहरूको खुसी नरहेको बताइन्छ। चीनपछि पाकिस्तानको लाहोरमा नेपाली सेनाले संयुक्त अभ्यास गर्नेछ। इन्टरनेसनल फिजिकल एजिलिटी कम्ब्याट इफिसियन्सी सिस्टम नामक उक्त अभ्यास यसअघि एक पटक मात्र भएको छ। त्यसलाई पुनः नियमित गर्न खोजिएको हो। नेपाली सेनाले श्रीलंकासँग पनि पहिलो पटक कम्बाइन ट्रेनिङ जोइन्ट एक्सरसाइज अर्थात् कोर्मोरान्ट एक्सरसाइज गर्ने कार्यक्रम छ। उक्त अभ्यासको तिथि तय नभए पनि यही वर्ष अभ्यास गरिने प्रधानसेनापतिको मन्तव्यमा उल्लेख छ। बिम्स्टेक सैन्य अभ्यासमा ३० जना सेना जाने भए पनि चिनियाँ जनमुक्ति सेनासँग भने २० जनाको टोली सहभागी हुनेछ। पाकिस्तानसँगको अभ्यासमा पनि २० भन्दा कम सेनाको सहभागिता रहनेछ। नेपाली सेनाले विदेशस्थित नियोगमा आफ्ना सैन्य सहचारी र सल्लाहकार राखेर पनि यसबारे सहकार्य गरिरहेको छ। नेपालको अमेरिका, भारत, बंगलादेश, पाकिस्तान र बेलायतमा सैन्य सहचारी छन्। न्युयोर्कस्थित रष्ट्रसंघीय स्थायी नियोगमा सैन्य सल्लाहकार छन्। रुसमा भएको सैन्य सल्लाहकार झिकाइए पनि पुनः राख्नुपर्ने सेनाको माग छ।"
प्रदेशमा बेथिति : मुख्यमन्त्रीको कार्यालय अस्तव्यस्त,"धनगढी : मुख्यसचिव लक्ष्मीराम पौडेल (हाल सरुवा) को कार्यकक्षमा राखिएको भित्ते घडीमा १० बजेर २० मिनेट गएको थियो। तर, उनी त्यतिबेला धनगढीमै थिए, कार्यकक्ष खाली थियो। कार्यकक्षबाहिर रहेका कार्यालय सहयोगी पंखा चलाएर सोफामै सुस्ताइरहेका थिए। प्रमुख सचिव नै समयमा नआउने कार्यालयमा मातहतका कर्मचारीको त कुरै भएन। कानुनसचिव यज्ञप्रसाद भट्टराईको कार्यकक्षबाहिर राखिएको बोर्डमा पनि बाहिर लेखिएको थियो। मुख्यमन्त्री तथा मन्त्रिपरिषद्को कार्यालयका प्रवक्ता उपसचिव विसनसिंह थापाको कार्यकक्ष पनि १० बजेर २० मिनेटसम्म खाली थियो। उनको पनि सरुवा भएको बताइएको छ। मन्त्रिपरिषद्को कार्यालयका उपसचिव देवेन्द्रबहादुर कार्कीलाई सूचना अधिकारी तोकिएको छ। तर, उनको पनि अत्तोपत्तो थिएन। कार्यालयको तेस्रो तलामा रहेको उनको कार्यकक्षमा पंखा र एसी चलिरहेको थियो। चिसो होला भनेर हामीलाई सरहरू आउनेबित्तिकै पंखा र एसी चलाइहाल्नु है भन्छन्, त्यही भएर उहाँहरू नआउँदै चलाएको, कार्यालय सहयोगीले भने, सरहरू आइरहनुभएको होला। उनले जहिल्यै यस्तै हुने गरेको बताए। हामीले त पानी, चिया सोध्ने हो, त्यसैले साढे ९ बजे नै पुगिहाल्छौं तर हाकिमहरू खाना खानुपर्यो, तयार हुनुपर्यो, विस्तारै आउलान्, ठूला मान्छेको यस्तै त हो नि सर, पानीका बोतल ओसारिरहेका अर्का कार्यालय सहयोगीले भने, तपाईंको केही काम थियो भने एसी लगाइएको छ, ऊ त्यहाँ गएर बस्नुस्। साढे १० बजेतिर आएका प्रमुख सचिव लक्ष्मीराम पौडेलले एउटा कार्यक्रममा गएकाले ढिलो भएको भन्दै टारे। तर, त्यो दिनको कार्यसूचीमा प्रमुख सचिवको कुनै कार्यक्रम थिएन। अलि ढिला आएका प्रवक्ता थापाले पनि आफू अघि नै आइसकेको तर गेटबाहिर रहेको प्रतिक्रिया दिए। पौने ११ बजेसम्म पनि कार्यालय नपुगेका मुख्यमन्त्रीको कार्यालयका सूचना अधिकारीबारे सोध्दा मुख्यसचिव पौडेलले भने, उहाँको आवास अलि टाढा छ, खाना बनाउने मान्छे छैन, आफैं खाना पकाउनुपर्छ, त्यही भएर ढिला भयो होला। प्रदेश ७ का मुख्यमन्त्री तथा मन्त्रिपरिषद्को कार्यालयको एक दिन बिहानको दृश्य मात्रै हो यो। त्यहाँ कसले कति बजे आउने, कति बजे जाने कुनै ठेगान छैन। मुख्यमन्त्रीकै कार्यालयमा किन यस्तो ? अब इलेक्ट्रिक हाजिरी सुरु भएपछि सब ठीक हुन्छ, प्रमुख सचिव पौडेलले भने। ०७४ साल माघ पहिलो साता प्रदेश ७ को मुख्यमन्त्रीको शपथ खाएका त्रिलोचन भट्टले प्रदेशलाई नमुना बनाउने बताएका थिए। उनको नमुना सहर बनाउने र कामका लागि भारत जानेलाई प्रदेशमै रोजगारी दिने कुराले महिनौंसम्म साञ्चारमाध्यममा चर्चा पायो। तर मुख्यमन्त्री तथा मन्त्रिपरिषद्को कार्यालय नै अस्तव्यस्त छ, प्रदेश नमुना कसरी बन्ने होला खै ! कैलाली उद्योग वाणिज्य संघका पूर्वमहासचिव मोहनराज शर्माले भने। उनले आफूहरू गौरीफन्टाको नाका स्तरोन्नति माग गर्दै ज्ञापन लगेर एक दिन ९ बजे नै मुख्यमन्त्रीको कार्यालय पुगेको तर ११ बजे मात्रै कर्मचारी आएपछि दुई घण्टा कुरेको बताए। प्रदेश सरकारले २५ अर्बको बजेट ल्याएको छ, इलेक्ट्रोनिक हाजिर मेसिन १० हजारमै आउँछ, खै किन नल्याएका हुन् कुन्नि, समाजसेवी प्रमोद पाठकले भने, म्यानुअलमा त आजको हाजिर भोलि गरे पनि भइहाल्छ नि ! मुख्यमन्त्रीको कार्यालयद्वारा सूचना रोक फर्निसिङमा झन्डै ३३ लाख खर्च गरेको प्रदेश मुख्यमन्त्री तथा मन्त्रिपरिषद्को कार्यालयले सूचनामा रोक लगाएको छ। बजारमा ६० देखि ७० हजार मूल्य पर्ने सोफासेटको एक लाखदेखि एक लाख २० हजारसम्म बिल बनाएर रकम हिनामिना गरेको चर्चा चलेपछि अन्नपूर्ण पोस्ट्ले वास्तविकता थाहा पाउन असार २४ गते फर्निसिङको बिल प्रतिलिपि मागेको थियो। तीनचार पटक संवाददाताले मागेको बिलको प्रतिलिपि नदिएपछि अन्नपूर्ण पोस्ट्को प्रदेश ब्युरो कार्यालयले असार २४ गते सूचनाको हक प्रयोग गर्दै समाचार प्रयोजनका लागि उक्त बिल माग्न निवेदन दर्ता गराएको छ। सुरुमा दर्ता गर्न आनाकानी गरेको कार्यालयले चार दिनपछि असार २४ गते निवेदन दर्ता गरेको थियो। निवेदन दर्ता गरेपछि कार्यालयले अधुरो सूचना दिएको छ। तर, मुख्यमन्त्रीको कार्यालयले हेलो सीएमको विवरणबाहेक अरू कुनै पनि माग गरिएको सूचनाको प्रतिलिपि दिएको छैन। असार अन्तिममा गाडी मर्मतको बचेको बजेट कुम्ल्याउन, मुख्यमन्त्रीको स्कटिङमा खटिएको गाडी नम्बर बा१ झ ९९२५ को झण्डै डेढ लाखको नक्कली बिल बनाएको सूचना प्राप्त भएको थियो। मुख्यमन्त्रीको कार्यालयले बिलको प्रतिलिपि नदिए पनि उसले दिएको बिलको रकम विवरणमा भने असार १४ गते सोही गाडीमा ७५ हजार खर्च गरिएको र त्यसपछि एक लाख ३५ हजार ८ सय ५० रुपैयाँ खर्च गरिएको देखिएकाले अन्नपूर्णको स्रोतको भनाइ सही पुष्टि भएको छ। मुख्यमन्त्रीको कार्यालयले सूचना अधुरो दिएको भन्दै अन्नपूर्ण पोस्ट्ले साउन ९ गते पनि सूचना अधिकारी देवेन्द्रबहादुर कार्कीमाथि कारबाही माग गर्दै पूर्ण र तोकिएको फर्मेटमा सूचना मागेको छ। सूचनाको हकसम्बन्धी ऐनमा सूचना अपूरो दिने सूचना अधिकारीलाई कारबाही मागसहित कार्यालय प्रमुखसमक्ष उजुरी हाल्न सक्ने प्रावधान छ। त्यसपछि पनि मुख्यमन्त्रीको कार्यालयले फर्निसिङका बिलको प्रतिलिपि, सवारी साधन मर्मतका बिलको प्रतिलिपि, अनुगमन मूल्यांकको खर्चको प्रतिलिपि दिएको छैन। दोस्रो पटक दर्ता गराएको निवेदनपछि दिइएको सूचनाको अन्त्यमा सूचनाको हकको दफा ३ ग र ङ अनुसार सम्बन्धित व्यवसायीको हित र व्यक्तिगत गोपनीयतालाई ध्यानमा राखी निजहरूको अनुमतिबिना छायाप्रति उपलब्ध गराउन नसकिएको व्यहोरासमेत अनुरोध छ भनेर उल्लेख गरिएको छ। यसबारे प्रदेश सरकारका कानुनी सल्लाहकार तथा मुख्य न्यायाधिवक्ता कुलानन्द उपाध्यायले आफूले बिलको छापाप्रति दिन सल्लाह दिएको बताए। मैले ऐनमा तोकेका गोपनीयताका कुराबाहेक सबै दिन मिल्छ, दिनू भनेको हुँ, तर खै किन दिइएन, उनले भने। अन्नपूर्ण पोस्ट्ले अधुरो सूचना दिएको भन्दै मुख्यमन्त्री भट्टलाई समेत लिखित निवेदन दिएको छ। त्यसपछि पनि मुख्यमन्त्रीको कार्यालयले सूचना उपलब्ध गराएको छैन। स्रोतका अनुसार सोफासेट र फर्निसिङका धेरै सामानमा व्यवसायीबाट जबर्जस्ती बिल बढाइएका छन्। ती बिल मिडियामा सार्वजनिक भए व्यवसायीले नै बिल बढाउनेको पोल खोल्ने डरले पनि प्रतिलिपि नदिएको हुन सक्छ, एक जना फर्निचर व्यवसायीले भने। उनले आफ्नो पसलबाट गएको सामानको बिल भुक्तानी पार्टीका कार्यकर्ताले अर्कै फर्मबाट बिल बनाएर लगेको बताए।"
"जहाँ सडक नै छैन, त्यहींका जनप्रतिनिधिलार्इ गाडी","जाजरकोट : जाजरकोटको छेडागाड नगरपालिकाले ८० लाखको एउटा स्कारपियो र ६ वटा मोटरसाइकल किनेको छ। तर छेडागाडका कुनै पनि वडामा मोटरबाटोको सुविधा छैन। कच्ची सडक सञ्जालसँग नजोडिएको बारेकोट गाँउपालिकाले पनि दुईवटा मोटरसाइकल किनेको छ। कुशे गाँउपालिकाले दुई वटा बाइक खरिद गरेको गाँउपालिका अध्यक्ष हरिचन्द्र बस्नेतले बताए। उनले गाउँपालिकालाई सामान्य प्रशासन मन्त्रालयले स्कारपियो दिन सहमति जनाइसकेकाले खरिद गर्नुपर्ने अवस्था नरहेको बताए। भेरी नगरपालिकासँग जनप्रतिनिधि आउनुअघि नै खरिद गरिएको एक स्कारपियो गाडी छ। भेरीमा ३ वटा वडाध्यक्षसँग मोटरसाइकल छ। नगरले एउटा मेयर, उपमेयरको एक स्कुटी र अरु चारवटा कर्मचारीसँग रहेका गरी ९ मोटरसाइकल खरिद गरेको छ। त्यस्तै नलगाड नगरपालिकाले पनि सात वटा मोटरसाइकल किनेको छ। १३ वटा वडा रहेको नगरपालिकाका अधिकांश वडामा मोटरबाटो पुगेको छैन। त्यस्तै शिवालय गाँउपालिकाले एउटा स्कारपियो जिप र १४ वटा बाइक किनेको लेखापाल दीपबहादुर बुढाले बताए। ९ ओटा वडा रहेको गाँउपालिकाका वडा नम्बर ६ र ७ मा अझै मोटरबाटो पुगेको छैन। अरु वडामा पनि कच्ची सडक हिउँदमा मात्र चल्छ तर गाँउपालिकाले ५५ लाख रूपैयाँमा गाडी र ३२ लाखमा १४ वटा मोटरसाइकल गरी करिब ८७ लाख रूपैयाँ खर्चेको छ। स्कारपियो कारमा गाउँपालिका अध्यक्ष नरेन्द्र शाही चढ्छन्। उनले एउटा मोटरसाइकल पनि आफूसँगै राखेका छन्। ९ वटै वडाध्यक्षले एकएक वटा मोटरसाइकल बुझेर लगेका छन्। बाँकी मोटरसाइकल कार्यकारी अधिकृत, लेखापाल र प्राविधिकले चलाउँछन्। उनीहरू सबैले गाँउमा भन्दा सदरमुकाम, सुर्खेत, नेपालगञ्ज आउँदाजाँदा प्रयोग गर्ने गरेका छन्। जुनीचाँदे५ का वडाध्यक्षबाहेक अरु जनप्रतिनिधिलाई मोटरसाइकल चलाउन आउँदैन तर उनीहरू चालक राखेर मोटरसाइकल चढ्छन्। गाउँपालिका अध्यक्ष शाहीले जनताको काम छिटोछरितो गर्न सहज होस् भनेर गाँउपरिषद् निर्णयअनुसार गाडी खरिद गरिएको बताए। हामीले विलासिताका लागि गाडी र मोटरसाइकल खरिद गरेका होइनौं, शाहीले भने, समयको माग र आवश्यकताअनुसार किनेका हौं। यसमा कुनै दुरूपयोग भएको छैन र हुँदैन पनि। यसैगरी, जाजरकोटकै जुनीचाँदे गाउँपालिकाले गत वर्ष नै करिब ३५ लाख खर्चेर १६ ओटा मोटरसाइकल खरिद गर्यो। गाउँपालिका प्रमुख, उपप्रमुख, १० वटा वडाध्यक्षलाई एकएक वटा मोटरसाइकल भागबण्डा गरिएको छ। बाँकी मोटरसाइकल कर्मचारीको जिम्मामा छन्। वडा नम्बर ५ का वडाध्यक्ष राजबहादुर शाहीबाहेक कुनै पनि जनप्रतिनिधिलाई मोटरसाइकल चलाउन आउँदैन। उनीहरू सहयोगी चालक राखेर मोटरसाइकलमा चढ्ने गरेका छन्। उनीहरू सबैले ती मोटरसाइकल जिल्ला सदरमुकाम खलंगा, सुर्खेत र नेपालगञ्जमा चलाउँछन्। जनताकै काम छिटोछरितो गर्न मोटरसाइकल किनिएको गाँउपालिका अध्यक्ष कृष्णबहादुर केसीले बताए। गाँउपालिकाका सबै वडामा सडक नपुगे पनि बाटो पुगेका वडा र सदरमुकाम आउनजान तथा कामकाजमा मोटरसाइकलले सहज भएको उनको भनाइ छ। गाँउपालिका११ का वडाध्यक्ष शिशिर घर्तीले गाँउपालिकाले उनलाई दिएको मोटरसाइकल फिर्ता गरिदिएका छन्। चलाउन पनि नजान्ने र आफ्नो वडामा मोटरबाटो पनि नपुगेको भन्दै उनले मोटरसाइकल फिर्ता गरेका हुन्। जुनीचाँदेका २, ३, ४, ५ र ९ नम्बर वडामा मात्र सडकको ट्रयाक खुलेको छ तर गाँउपालिकाले जनप्रतिनिधिका लागि १६ ओटा मोटरसाइकल खरिद गरेको छ। गाँउमा बाटो छैन, अहिले नै मोटरसाइकल चाहिँदैन, नकिनौं भन्दा साथीहरू मानेनन्, घर्तीले भने, अरु वडाध्यक्ष, गाउँपालिका अध्यक्ष र उपाध्यक्षले त लिइसके तर मैलै लिइनँ, फिर्ता गरिदिएँ। जनताको जीवनस्तर निकै नाजुक छ। धेरै वडामा बाटो पुगेको छैन। बिजुली बत्तीको समस्या छ। टेलिफोन सुनिँदैन। विद्यालयमा दरबन्दी छैन। हामी मात्रै सुविधाभोगी भएर कसरी हुन्छ ? सात स्थानीय तहमध्ये सदरमुकाम रहेको भेरी र नलगाडले आफ्नै केन्द्रबाट सेवाप्रवाह गरिरहेका छन् भने छेडागाड, शिवालय, जुनीचाँदे, कुशे र बारेकोटले सम्पर्क कार्यालयको नाममा सदरमुकामबाटै सेवा दिन्छन्। जनप्रतिनिधिले गाँउमा सडक नपुग्दै गाडी किनेको तर जनतालाई अनावश्यक कर थोपरेको भन्दै भेरी३ का कृष्णविक्रम शाहले उनीहरूको आलोचना गरे। शाहले भने, जनप्रतिनिधि आफ्नै सेवासुविधा र विलासितामा केन्द्रित भए।"
"कर्मचारी पार्टी होइन, मुलुकप्रति प्रतिबद्ध हुनुपर्छः सभापति देउवा","काठमाडौं : नेपाली काङ्ग्रेसका सभापति एवं पूर्वप्रधानमन्त्री शेरबहादुर देउवाले निजामती कर्मचारीले नेपाल र नेपाली जनताप्रति प्रतिबद्ध भएर काम गर्नुपर्ने बताएका छन्। नेपाल निजामती कर्मचारी युनियन (सङ्घ)ले मंगलबार यहाँ आयोजना गरेको अन्तरक्रिया कार्यक्रममा उनले भने, कर्मचारीले पार्टीप्रति होइन, मुलुक र मुलुकवासीप्रति प्रतिबद्ध भएर काम गर्नुपर्छ भन्ने मान्यता काङ्ग्रेसको छ। सभापति देउवाले वर्तमान सरकारले कर्मचारी संयन्त्रलाई पार्टीप्रति प्रतिबद्ध कर्मचारीतन्त्र बनाउन खोजिएको आरोप लगाउँदै पछिल्लो समयमा कर्मचारी संयन्त्र, न्यायालय र प्रहरी प्रशासनलगायत क्षेत्रमा बढ्दै गएको राजनीतिक हस्तक्षेपप्रति दुःख व्यक्त गरे। कांग्रेस पूर्वमहामन्त्री कृष्णप्रसाद सिटौलाले सरकारको काम तथा व्यवहारबाट जनता निराश हुन थालेको बताउँदै प्रेस, व्यापारी, प्रशासन र न्यायालयमा हस्तक्षेप बढ्नु मुलुक र लोकतन्त्रका लागि राम्रो नभएको बताए। काङ्ग्रेसका नेता एंव पूर्वमन्त्री शंकर भण्डारी र नेतृ कमला पन्तले सङ्घीयता नेपालमा पहिलोपटक लागू भएकाले केही समस्या देखिएपनि पनि कर्मचारीले इमान्दारीपूर्वक काम गर्नुपर्ने आवश्यकतामाथि जोड दिए। आधिकारिक ट्रेड युनियनका अध्यक्ष पुण्यप्रसाद ढकाल, युनियन (सङ्घ) का पूर्वमहासचिव जीतबहादुर कँडेल, पूर्वअध्यक्ष सुबोधकुमार देवकोटा, शोभाकर रेग्मी तथा वर्तमान अध्यक्ष गोपालप्रसाद पोखरेलले प्रस्तावित सङ्घीय निजामती सेवा ऐन कर्मचारीको हितमा नभएकाले यसमा व्यापक संशोधन गर्न सरकारसंग आग्रह गरे। सो अवसरमा सभापति देउवाले नेपाल निजामती कर्मचारी युनियन (सङ्घ) विकास तथा विस्तारमा उल्लेखनीय योगदान दिने पूर्वउपाध्यक्ष रुद्र खनाललाई ५१ हजार नगदसहित सम्मान गरे। यसैगरी युनियनसँग आवद्ध ७२ पूर्वकर्मचारीलाई पनि कार्यक्रममा सम्मानपत्रद्वारा सम्मान गरिएको थियो। रासस"
नेपाल दक्षिण एसियाको गतिशील पुल : प्रधानमन्त्री,"काठमाडौं : प्रधानमन्त्री केपी शर्मा ओलीले नेपाल दक्षिण एसियाका मुलुकहरूबीचको गतिशील पुल भएको बताएका छन्। मंगलबार प्रतिनिधिसभालाई बिम्स्टेक शिखर सम्मेलनका बारेमा जानकारी गराउँदै सम्मेलन सम्पन्न गरी नेपालले आफूलाई गतिशील पुलका रुपमा प्रमाणित गरेको बताए। संयुक्त सैन्य अभ्यास गर्ने बिम्स्टेक बैठकको बुँदाबारे प्रतिपक्षी कांग्रेस लगायतले विरोध जनाइरहेका बेला प्रधानमन्त्रीले बिम्स्टेक सदस्य राष्ट्रबीच सार्वभौम समानता, राजनीतिक स्वाधिता, आन्तरिक मामिलामा अहस्तक्षेप र पारस्परिक लाभका सिद्धान्तमा आधारित भइ सहमतिहरू बनेको बताए। 'एउटा जमघट भयो सिद्धियो भन्ने जस्तो नहोस् भनेर स्याथी संरचनाहरू बनाइएको छ', प्रधानमन्त्रीले भने। सम्मेलनका क्रममा नागरिकले कष्ट भोगेको भन्दै सम्मेलन सफलताका लागि जनताले गरेको धैर्यताका लागि धन्यवाद दिए। 'समय, सुरक्षा, कार्यक्रमको गरिमा आदिलाई ध्यान दिँदा जनताले ट्राफिकको असुविधा लगायतका असुविधाहरू भोगे', प्रधानमन्त्रीले भने, 'अत्यन्त धैर्यवान सहनशीलता र सुझबुझका साथ प्राप्त समर्थनका लागि आम नागरिकलाई धन्यवाद दिन चाहन्छु।'"
सरकारको काम स्वस्थानी ब्रतकथाको जादु होइन : प्रधानमन्त्री ओली,"काठमाडौं : प्रधानमन्त्री केपी शर्मा ओलीले सरकारको काम स्वस्थानी ब्रतकथाको जादु जस्तो नभएको बताएका छन्। मंगलबार प्रतिनिधिसभा बैठकमा संसदले गरेका प्रश्नको जवाफ दिँदै प्रधानमन्त्री ओलीले यस्तो बताएका हुन्। सरकारले प्रक्रिया पुर्याएर काम गरिरहेको भन्दै ओलीले स्वस्थानी ब्रतकथाको उदाहरण दिएका हुन्। 'नेपालका खोला नियन्त्रण गर्न सकिएको छैन। ती खोला ६ महिनामा सरकारले ल्याएको होइन। नदी नियन्त्रणका लागि हामी प्रयास गर्दै छौं। अहिले सरकार राहत र उद्धारमा सक्रिय छ। जनताका दुःखमा सरकार अत्यन्त गम्भीर र संवेदनशील छ। अप्ठेरो ठाउँमा जनतालाई राहत दिन लागि परेका छौँ। जिम्मेवारीपनका साथ उद्धार र राहतमा खटिरहेका छौँ असुरक्षित ठाउँलाई व्यवस्थित आवास निर्माण गर्ने बाटोमा सरकार अगाडि जाँदै छ', प्रधानमन्त्री ओलीले भने, 'तर, यो स्वस्थानी ब्रतकथाको जादु होइन। यसो खोलेर हेर्दा महल ठडिने। यो हामीले गर्नुपर्छ र हामी गर्दैछौँ।' सार्कलाई विस्थापित गर्न बिम्स्टेक आएको होइन सँगै प्रधानमन्त्री ओलीले सार्कलाई विस्थापित गर्न बिम्स्टेक नआएको प्रष्ट पारेका छन्। 'सार्कलाई विस्थापित गर्न बिम्स्टेक आएको होइन। सार्क र बिम्स्टेकलाई सँगसँगै अगाडि बढाउने हो', प्रधानमन्त्री ओलीले भने। ओलीले भारतका प्रधानमन्त्री नरेन्द्र मोदीको भनाइ पनि यही रहेको बताए। मोदीको भनाइ उद्धृत गर्दै ओलीले भने, 'बिम्स्टेक बल्ल सुरु भएको छ। यसले पूर्णता पाउनै बाँकी छ। बल्ल यसले काम गर्ने बाटो समायो। वास्तवमा सुरु गरेजस्तो भयो अहिले।' ओलीले बिम्स्टेकका विषयमा अन्य सरकार र राष्ट्रप्रमुखको भनाइ पनि यही रहेको बताए। सँगै ओलीले सार्क राष्ट्रबीच देखिएको समझदारीलाई हटाउनुपर्ने बताएका छन्। 'सार्कका सदस्य राष्ट्रबीचको असमझदारीले पारेको अप्ठेरोलाई हामीले हटाउनुपर्छ', प्रधानमन्त्री ओलीले भने। ओलीले राष्ट्रियतामै खतरा पार्ने काम सरकारले गरेको भन्दै आशंका गर्ने सांसदलाई यो विषयमा चिन्ता नगर्न आग्रह गरे। 'राष्ट्रलाई जगाउने भूमिकाको स्मरण गर्नु भएकोमा धन्यवाद भन्न चाहन्छु। म त्यो भूमिकामा ढुक्क रहन चाहन्छु', ओलीले भने, 'देशहित विपरित कुनै कदम चालिने छैन। देशविरुद्ध र देशहितविरुद्ध कुनै काम हुँदैन। सार्क सम्मेलन हुन नसक्नुको कारण नेपाल नभएको नेपाल सार्कको अध्यक्ष मात्र भएको प्रधानमन्त्री ओलीले प्रष्ट पारे। 'हामी सार्कको अध्यक्ष हौँ। तर सम्मेलन हामीले गर्ने होइन। अर्कै देशले सम्मेलन गर्नुपर्छ', प्रधानमन्त्री ओलीले भने। उनले सार्कलाई गतिशिल बनाउने विषयमा पाकिस्तानका पूर्वप्रधानमन्त्री र वर्तमान प्रधानमन्त्रीसँग कुरा गरेको समेत प्रष्ट पारेका छन्। बिहारमा छेकेर बाढी छेकिदैन प्रधानमन्त्री केपी शर्मा ओलीले भारतको बिहारमा छेकेर बाढी नछेकिने बताएका छन्। बाढी नियन्त्रणका लागि नेपालभित्रै प्रयास हुनुपर्ने उनको भनाइ छ। 'बाढीका विषय उठेका छन्। भारतको बिहारमा छेकेर बाढी छेकिने होइन', प्रधानमन्त्री ओलीले भने, 'पहिला त्यसको प्रबन्ध नेपालमा हुनुपर्छ।' ओलीले हिमालबाटै बाढी नियन्त्रणको प्रयास हुनुपर्ने बताए। 'बाढी नियन्त्रणको प्रयास हिमालबाटै हुनुपर्छ। हामी १३ प्रतिशत जमिनमा कति बाक्लो हिउँ बोकेर बसेका छौँ ?' प्रश्न गर्दै ओलीले भने, 'यसलाई हामीले उपयोग गर्नका लागि उचित प्रबन्ध आफैं मिलाउनुपर्छ।'"
विप्लवका प्रवक्तालाई विराटनगरबाट भोजपुर लगियो,"विराटनगर : नेत्रविक्रम चन्द 'विप्लव' नेतृत्वको नेपाल कम्युनिष्ट पार्टीका प्रवक्ता खड्गबहादुर विश्वकर्मा 'प्रकाण्ड' लाई मंगलबार भोजपुर लगिएको छ। सर्वोच्च अदालतले थुनामुक्त गर्न आदेश दिएकै भोलीपल्ट उनलाई मोरङको विराटनगर विमानस्थल हुँदै प्रहरीको गाडीमा राखेर भोजपुर लगिएको हो। प्रहरीले श्री एअरलाइन्सको जहाजमार्फत बिहान ११: ५० बजे उनलाई 'सुटुक्क' विराटनगर विमानस्थल ल्याएको थियो। विराटनगर ल्याउने औपचारिक जानकारी नदिए पनि उक्त कुरा थाहा पाएर विमानस्थलमा पुगेका संचारकर्मीलाई छल्दै प्रहरीले उनलाई पूर्वतर्फको नेपाल आयल निगमको बाटो प्रयोग गर्दै त्यहाँबाट बाहिर निकालेको थियो। मोरङ प्रहरी प्रमुख एसपी मनोजकुमार केसीले भोजपुरतर्फ लगिएका 'प्रकाण्ड' लाई मोरङ प्रहरीको टोलीले दुहवी सम्म पुर्याएर सुनसरी प्रहरीको जिम्मा लगाएको जानकारी दिए। सर्वोच्चका न्यायाधीश सपना प्रधान मल्ल र चक्रबहादुर जोशीको इजलासले 'प्रकाण्ड' लाई थुनामुक्त गर्न सोमबार तेस्रो पटक आदेश दिएको थियो। यसअघि भदौ १ र ७ गते पनि सर्वोच्चले थुनामुक्त गर्न आदेश दिएको थियो। तर सर्वोच्चको आदेश कार्यान्वयन नहुँदै प्रहरीले उनलाई पक्राउ गरेको हो। चन्दावापत सात करोड रुपैयाँभन्दा बढी जबरजस्ती असुलेको अभियोगमा काठमाडौंको दक्षिणकालीबाट गत साउन २३ गते दुई कार्यकर्तासहित पक्राउ परेका 'प्रकाण्ड' लाई सर्वोच्चले पटक पटक रिहा गर्न आदेश दिइसके पनि प्रहरीले पुराना मुद्धामा अदालत उपस्थित गराउनुपर्ने भन्दै विभिन्न ठाउँमा पुर्याउने गरेको छ। यस अघि उनलाई काठमाडौं, काभ्रे र नुवाकोटमा विभिन्न अभियोगमा मुद्धा चलाइएको थियो । उनी सहित 'विप्लव' का उच्च तहका नेताहरु पदमबहादुर राई 'विकास', देवान राई 'दिपेश', किरण राई, चन्द्र बुढाथोकीलगायत विरुद्ध जिल्ला अदालत भोजपुरमा विष्फोटक पदार्थ, आगजनी र ज्यान मार्ने उद्योगको मुद्धा दर्ता भएको छ। प्रकाण्डसहित सबैका नाममा जिल्ला अदालतले वारेन्ट पनि जारी गरिसकेको छ। नेपाल प्रहरीका प्रवक्ता शैलेश थापा क्षेत्रीले जिल्ला अदालत भोजपुरले तीनवटा मुद्धामा वारेन्ट जारी गरेका कारण 'प्रकाण्ड' लाई अदालतमा उपस्थित गराउन भोजपुर लगिएको जानकारी दिए । 'प्रकाण्ड विरुद्ध विष्फोटक पदार्थ, आगजनी र ज्यान मार्ने उद्योग सम्बन्धीका मुद्धा दर्ता भएर अदालतले वारेन्ट जारी गरेको छ,' प्रहरी वरिष्ठ उपरीक्षक क्षेत्रीले भने, 'अदालतले वारेन्ट जारी गरेका कारण पक्राउ गरेर बुझाउनु प्रहरीको कर्तव्य हो।' उनका अनुसार भोजपुर पुर्याएर 'प्रकाण्ड' लाई अदालतमा पेश गरिने छ। प्रतिनिधि र प्रदेशसभा निर्वाचनको प्रचारप्रसारका लागि गोगनेतर्फ जाने क्रममा भोजपुरको प्रदेश 'ख' का तत्कालिन एमाले र माओवादी केन्द्रका साझा उम्मेदवार शेरधन राईलाई लक्षित गरेर सकेट बम विष्फोट गराइएको थियो। भोजपुरको तत्कालित कोट गाविस र हालको ट्याम्केमयूँ गाउँपालिका ६ स्थित गुम्बामा गत कात्तिक २८ गते विष्फोट गराइएको हो। विष्फोटमा राईको सुरक्षाका लागि खटिएका नेपाल प्रहरीका सहायक निरीक्षक (असई) डिल्ली देवकोटा घाइते भएका थिए। राईसहित कार्यकर्ता चढेको बा १५ ज ५६०८ नम्बरको ल्याण्डरोवर जीप विष्फोटमा परेर क्षतिग्रस्त बनेको थियो। त्यसपछि प्रहरीले २१ राउण्ड गोली समेत चलाएको थियो। भोजपुरबाट निर्वाचित राई अहिले प्रदेश १ का मुख्य मन्त्री छन्। 'विप्लव' समूहले विष्फोट गराएको प्रहरीले बताउँदै आएको थियो। यही घटनलाई लिएर 'प्रकाण्ड'सहित विप्लवका नेता कार्यकर्ता विरुद्ध अदालतमा मुद्धा दर्ता भएको हो।"
नेकपा एकतामा भद्रगोल,"काठमाडौं : केपी ओली र पुष्पकमल दाहालले पार्टी एकतासँगै आफूलाई एउटै जेटको जोर पाइलट घोषणा गरेको तीन महिना नाघिसक्यो। तर मुख्य नेताकै जोडघटाउ नमिल्दा नेकपाको तल्लो तहमा एकता प्रक्रिया लम्बिएको छ। पूर्वघटकभित्रैका समूह असन्तुष्ट भएपछि केन्द्रीय कार्यालयमा एकता कार्यदलका प्रतिवेदनसँगै नेतृत्वको दाबीसहित समानान्तर सिफारिसका कागज पनि चाङ लाग्न थालेका छन्। झन्डै दुई दर्जन जिल्लाबाट कार्यदलले भागबन्डा गरेर पठाएको नामावली एकलौटी भएको भन्दै महासचिव विष्णु पौडेललाई समानान्तर प्रतिवेदन पठाइएको हो। केन्द्रीय कार्यालयको आन्तरिक सर्कुलरअनुसार भदौ दोस्रो सातासम्म प्रदेश तथा जिल्ला कमिटी र जनसंगठनको एकता भइसकेर पहिलो बैठकै बसिसक्नुपथ्र्यो। भूगोलका ७ प्रदेश, ७७ जिल्ला, ४ विशेष जिल्ला र २२ जनसंगठनको एकता कार्यदलले अन्तिम कसरत गरिरहेको छ। तर, शीर्ष नेताहरू नै आनाआफ्ना पूर्वसमूहका आधारमा जोडघटाउ गर्न थालेका छन्। कार्यदल प्रतिवेदनमै भद्रगोल एकता प्रक्रिया जति निष्र्कषतिर पुग्दैछ, नेताहरूका आकांक्षा पनि चुलिँदै गएको देखिन्छ। यसले गर्दा जताततैका कार्यदलका प्रतिवेदनमा भद्रगोलता देखिन थालेको छ। पूर्वघटक एमालेमाओवादीबीचको भागबन्डामा भन्दा नामावलीमा शीर्ष तहकै नेताको असन्तुष्टि चर्काे रुपमा उठेको हो। असन्तुष्टि राख्ने र समानान्तर प्रतिवेदन बुझाउनेमा पूर्वएमालेका नेताकार्यकर्ता बढी छन्। उनीहरू अध्यक्ष केपी ओली र वरिष्ठ नेता माधव नेपाल समूहमै विभाजित भएर कार्यदलको सिफारिसमा जोडघटाऊमा लागेका छन्। पूर्वएमालेबाट काठमाडौंमै समानान्तर नामावली केन्द्रीय कार्यालय पुगेको छ। कार्यादलले रामशरण ढुंगानालाई अध्यक्ष बनाउने सिफारिस गरेको छ। तर अर्को समूहले सागर नेपाललाई अध्यक्ष बनाउनुपर्ने प्रस्ताव महासचिव पौडेलकहाँ पठाएको हो। केन्द्रीय कार्यालयमा पाँच वटा प्रदेशले मात्रै प्रतिवेदन बुझाएका छन्। प्रदेश १ र २ ले प्राविधिक विषय मिलाउन गृहकार्य भइरहेको भन्दै प्रतिवेदन नबुझाएको हो। सिफारिस के छ ? विवाद के ? प्रदेश ७ मा एक सय ८३ सदस्यीय प्रदेश कमिटीमा पूर्वएमालेबाट एक सय र पूर्वमाओवादीबाट ८३ जना रहने सहमति छ। अध्यक्षमा कर्णबहादुर थापा र सचिवमा लक्ष्मीदत्त जोशी सिफारिसमा छन्। सात सदस्यीय कार्यदलमा चार एमालेलाई र तीन माओवादीलाई दिने सहमति छ। नौ जिल्लामध्ये बाजुरा, अछाम, डोटी, कैलाली र बैतडी पूर्वएमाले र बझाङ, दार्चुला, कञ्चनपुर र डडेलधुरा पूर्वमाओवादीले अध्यक्ष लिने सहमति छ। तर सिफारिस गरिएका नेतृत्वको नाममा औचित्य पुष्टि गर्ने काम कार्यदलमा रहेका सदस्यले गर्नुपर्ने केन्द्रीय सदस्य खगराज भट्टले बताए। कर्णाली प्रदेशमा ८८ पूर्वमाओवादी र ८७ पूर्वएमाले रहेर १७५ सदस्यीय प्रदेश कमिटी बन्दैछ। सुर्खेत, दैलेख, डोल्पा, जुम्ला एमालेले नेतृत्व लिने सहमति छ। सल्यान, जाजरकोट, पश्चिम रुकुम र हुम्ला माओवादीले लिने सहमति छ। मुगु र कालिकोटमा दुवै पक्षको दाबीका कारण विवाद मिल्न सकेको थिएन। कालिकोट र मुगुको बाँडफाट नमिलेपछि अन्य जिल्लाको मिलेको बाँडफाँट पनि छाडेर केन्द्रमै मिलाउने जिम्मासहित प्रतिवेदन कार्यदलले बुझाएको छ, कर्णाली प्रदेश कार्यदल सदस्य तथा पार्टी केन्द्रीय सदस्य मायाप्रसाद शर्माले भने। प्रदेश ५ मा कार्यदलले १०६ पूर्व एमाले र ९७ पूर्व माओवादी रहने गरी २०३ सदस्यीय प्रदेश कमिटी बन्दैछ। अध्यक्षमा गणेशमान पुन र दलबहादुर राना दुई जनाको नाम सिफारिस छ। ७ जिल्ला एमाले र ५ जिल्ला माओवादीलाई हुने भागबन्डा छ। रुपन्देही, कपिलवस्तु, पाल्पा, अर्घाखाँची, गुल्मी, प्युठान, दाङ एमालेलाई र पूर्वी रुकुम, रोल्पा, बाँके, नवलपरासी र बर्दिया माओवादीलाई दिने सहमति छ। तर पूर्वएमाले घटकबाट अध्यक्षमा सिफारिस नामले विवाद उत्कर्षमा पुगेको छ। गण्डकी प्रदेशमा १०२ एमाले र ८५ माओवादीले लिने गरी १८७ सदस्यीय प्रदेश कार्यादल बन्दैछ। प्रदेशका ११ ओटा जिल्लामा दुवै पक्षले नेतृत्व भागबन्डा मिलाउन नसक्दा केन्द्रीय कार्यालयलाई नै जिम्मा दिइएको छ। जिल्लाबाट सिफारिस भएर आएका नामहरू दुवै पक्षका जस्ताको तस्तै राखेर केन्द्रलाई नै निर्णय गर्न पठाइदिएका छौं, कार्यदल सदस्य तथा नेकपा केन्द्रीय सदस्य हरि अधिकारीले बताए। तनहुँ, पर्वत, नवलपुर, स्याङजालगायत जिल्लामा पूर्वएमालेभित्र नेतृत्वका लागि चर्काे लबिङ छ। एउटै जिल्लाबाट तीन जनासम्मले अध्यक्षको दाबी गरेका छन्। प्रदेश ३ मा माओवादीभित्र पनि आन्तरिक लफडा चुलिएको छ। काठमाडौंमा हस्ताक्षर अभियान चलेको छ भने चितवनमा ज्ञानु बस्नेतले समानान्तर नामावली सिफारिस गरेकी छिन्। प्रदेश २ मा सबै कमिटीमा बराबरी भागबन्डा लगाउने सहमति भएपनि जिल्लाको नेतृत्व कुन कसले लिने भन्नेमा अल्झिएको छ। प्रदेशका आठ मध्ये चारचार जिल्ला भागबन्डा लगाउने भने पनि नेताहरूले महिनौं कोसिस गर्दा पनि मिलाउन सकेका छैनन्। २१५ सदस्यीय प्रदेश कमिटीमा तत्काललाई एकएक सय जना राख्ने र १५ जना पछि थप गर्ने, जिल्लामा पनि ७५७५ जना राखेर १५ जना पछि मनोनित गर्ने सहमति छ। तर नेतृत्व लिन आन्तरिक संर्घष चलेको छ। प्रदेश १ मा २०७ सदस्यीय प्रदेश कमिटीमा १२२ एमाले, ८५ माओवादी लाई भागबन्डा लगाउनेबाहेक अन्य विषय मिल्नै बाँकी छ। जिल्ला नेतृत्व बाडफाँट नमिलेकाले कार्यदल अलमलमा छ। अलग गुटलाई पेल्ने रणनीति एकता प्रक्रियासँगै नेकपामा फरक धारलाई सक्दो निषेध गर्ने खेल पनि सुरु भएको छ। पूर्वएमालेभित्र ओली पक्षले नेपाल पक्षलाई र पूर्वमाओवादीभित्र पुष्पकमल दाहाल पक्षले रामबहादुर थापा र नारायणकाजी श्रेष्ठ पक्षलाई कमजोर बनाउन कसरत गरिरहेको नेताहरूले नै बताउन थालेका छन्। संस्थापनका नाममा पूर्वपार्टीभित्रैका फरक विचार समूहलाई सिध्याउने प्रयास तीव्र भएको छ, केन्द्रीय सदस्य मेटमणि चौधरीले भने, प्रदेश ५ मा फरकफरक जिल्लामा फरक मापदण्डको सिफारिसले त्यसैको पुष्टि गर्छ। प्रदेश ५ मा पूर्वएमालेभित्र बढी विवाद देखिएको छ। प्रदेश कार्यदलले प्रतिवेदन बुझाएपछि असन्तुष्ट पक्ष (नेपाल समूह)ले जिल्लैपिच्छे समानान्तर सिफारिस केन्द्रीय कार्यालयमा बुझाउन थालेका हो। ७७ जिल्लामध्ये पूर्वएमालेमा माधव नेपाल समूहका ४७ जिल्ला अध्यक्ष थिए। तर एकीकरण कार्यदल सिफारिस जस्ताको तस्तै पारित भए एक दर्जन जिल्ला अध्यक्ष पनि नेपाल पक्षको नआउने सम्भावना देखिएको छ। पूर्वघटकबीच लगाइएको भागबन्डा सिफारिसमा ओली पक्षले सबैभन्दा बढी नेतृत्व लिने देखिएको अरु समूहको आरोप छ। प्रदेश ५ मा एमालेबाट कार्यदलमा रहेका नेता शंकर पोखरेल र दलबहादुर राना दुवै ओली पक्षका रहेका कारण जिल्ला नेतृत्वमा नेपाल पक्षबाट शून्य सिफारिस भएको छ। दाङमा तत्कालीन एमालेका अध्यक्ष टीकाराम खड्कालाई पन्छाएर जिल्ला कमिटी सदस्य समेत नरहेका शिवकुमार आचार्यलाई कार्यदलले सिफारिस गरेको छ। आचार्य कार्यदल संयोजक शंकर पोखरेलका बहिनी ज्वाइँसमेत हुन्। बाँकेमा एमालेको तत्कालीन अध्यक्ष अशोक कोइरालालाई पाखा लगाएर जिल्ला सदस्य गोपाल गिरीको नाम सिफारिस गरेको छ। जिल्ला कमिटीका अध्यक्ष, उपाध्यक्ष, सचिव र उपसचिव चारैजना जनप्रतिनिधि रहेपछि जुनियरबाट अध्यक्ष सिफारिस गरिएको छ। रुपन्देहीमा अध्यक्ष शिव सुवेदी बुटवल उपमहानगरका मेयर भइसकेपछि उपाध्यक्ष पुरुषोत्तम घिमिरेलाई छोडेर जिल्ला सदस्य समेत नभएको गोपाल भट्टराईको नाम सिफारिस भएको छ। पाल्पामा पनि उस्तै छ। त्यहाँ तत्कालीन अध्यक्ष नारायण आचार्य प्रदेश सांसद भएपछि उपाध्यक्ष मोहन थापालाई पन्छाएर जिल्ला कमिटीमै नरहेका राधाकृष्ण कँडेलको नाम अध्यक्षमा सिफारिस गरिएको छ। रोल्पामा एमालेको भागमा सचिव परेको छ। तत्कालीन अध्यक्ष हरि घर्तीलाई पन्छाएर जिल्ला कमिटीका जुनियर सचिवमा सिफारिस गरिएको छ। प्यूठान र कपिलवस्तु जिल्लामा आफ्नो गुटको मान्छे अध्यक्ष भएकाले अध्यक्षमा ओली पक्षकै सिफारिस गरिएको नेपाल पक्षले आरोप लगाएको छ। नवलपरासीमा संयोजक तुल्सी पासी र सचिव थानप्रसाद गैरै सहसंयोजक हुँदाहुँदै जुनियर जिल्ला सदस्य शिवलाल कँडेललाई सचिवमा सिफारिस गरिएको छ। बर्दियामा अध्यक्ष हरि ज्ञवाली हुँदाहुँदै जिल्ला कमिटी सदस्य पूर्ण शर्मालाई जिल्ला सचिवमा सिफारिस गरिएको छ। यी प्रायः जिल्लाबाट नेपाल समूहले महासचिव पौडेललाई समानान्तर सिफारिस बुझाएको छ। नेपाल समूहले प्रदेश कार्यदलले एकै मापदण्ड बनाएर निर्णय नलिए समानान्तर कमिटी बनाउने चेतावनी दिएको छ। ओलीनिकट नेताले भने नियतवश निषेधको नीति नलिएको बताएका छन्। ओलीनिकट एक नेताले भने, केन्द्रीय रुपमा निषेधको नीति छैन, कार्यदलबाट त्यस्तो भएको रहेछ भने सचिवालयबाट पुनर्विचार हुन्छ। केन्द्रीय सदस्य सुरेन्द्र मानन्धरले काठमाडौं जिल्लामा संस्थापनका नाममा कृष्ण राईले एकलौटी नाम सिफारिस गरेपछि अर्काे सूचि वुझाउनु परेको बताए। आन्तरिक जनवाद शून्य कार्यदलको सिफारिसले पार्टीभित्र आन्तरिक जनवाद उल्लंघन गरेको नेकपाका दुवै पूर्वघटकका नेताहरूले नै बताउन थालेका छन्। पार्टीभित्र आन्तरिक छलफल नै नगरी नाम सिफारिस भएका छन्, केन्द्रीय सदस्य भट्टले भने, कार्यदललाई कसैको इतिहास बनाउने र सिध्याउने अधिकार छैन। कार्यदलले पूर्व विचारसमूहका नाममा निषेधको नीति लिएको केन्द्रीय कार्यालयकै एक सदस्यले बताए। केन्द्रीय कार्यालयमा प्राप्त प्रतिवेदनमा दुई अध्यक्षले विवाद मिलाउने र सचिवालय हँुदै स्थायी समिति बैठकवाट अनुमोदन गराएर कार्यान्वयनमा लैजाने बताइएको छ। तर स्थायी समिति बैठक पटकपटक प्रभावित भइरहेको छ। बैठक २६ भदौमा पुनः बोलाइएको छ। कार्यदलमा कुन पक्ष हावी ? प्रदेश कार्यदलमा अध्यक्षद्वय ओली र दाहाल पक्षकै नेताहरूको वर्चश्व छ। प्रदेश १ मा नेकपाका पूर्वघटक दुवै पार्टीका संस्थापन र फरक धारका एकएक नेता रहेको कार्यदल छ। कार्यदलमा रहेका भीम आचार्य नेपाल पक्ष, शेरधन राई ओली पक्षका हुन्। त्यस्तै राम कार्की दाहाल र सावित्रीकुमार काफ्ले थापा पक्षका हुन्। प्रदेश २ मा ओली पक्षका सत्यनारायण मण्डल र नेपाल पक्षका नागेन्द्र चौधरी छन्। पूर्वमाओवादीतर्फ विश्वनाथ शाह र प्रभु शाह दुवै नेता संस्थापन पक्षका छन्। प्रदेश ३ मा नेपाल पक्षका अष्टलक्ष्मी शाक्य, ओली पक्षका काशीनाथ अधिकारी र दाहाल पक्षका अग्नि सापकोटा र नारायण दाहाल छन्। प्रदेश ४ मा ओली पक्षकै किरण गुरुङ र पृथ्वीसुब्बा गुरुङ छन् भने दाहाल पक्षका हितराज पाण्डे र हरि अधिकारी छन्। प्रदेश ५ मा पूर्वएमालेभित्र शंकर पोखरेल र दलबहादुर राना दुवै ओली पक्षका हुन्। माओवादीबाट भने मणि थापा र दाहाल पक्षका गणेशमान पुन छन्। प्रदेश ६ मा नेपाल पक्षका युवराज ज्ञवाली, ओली पक्षका यमलाल कँडेल, दाहाल पक्षका जर्नादन शर्मा र थापा पक्षका मायाप्रसाद शर्मा छन्। त्यस्तै प्रदेश ७ मा नेपाल पक्षका भीम रावल, ओली पक्षका कर्णबहादुर थापा, दाहाल पक्षका लेखराज भट्ट र थापा पक्षका लक्ष्मीदत्त जोशी कार्यदलमा छन्।"
