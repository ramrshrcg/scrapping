शीर्षक,विवरण
सिन्डिकेटविरुद्ध फलामे अडान,"सिन्डिकेट लाद्न खोज्ने यातायात व्यवसायीविरुद्ध सरकार कडारूपमा प्रस्तुत भएर आफ्नो पूर्ववर्ती अडानमा दरिलोसँग टिकेको छ। मुलुकमा सिन्डिकेट र विचौलियको बिगबिगी बढेका बेला सरकारले मन्त्रिपरिषद्बाटै यातायातसेवालाई व्यवस्थित बनाउन सिन्डिकेट खारेज गर्ने जुन निर्णय गरेको थियो, त्यो सकारात्मक निर्णयलाई शुक्रबार बलियो कार्यान्वयन गरेको छ। आफ्नो निर्णयप्रति असन्तुष्टि पोख्दै आएका यातायात जस्तो अत्यावश्यक सेवा सञ्चालन नगर्ने व्यवसायीमाथि कडारूपमा प्रस्तुत भएको छ सरकार। निर्णय अवज्ञा गर्दै सेवा सञ्चालन नगर्ने व्यवसायीलाई पक्राउ गर्ने, रुट परमिट खारेज गर्ने अनि बैंक खातासमेत रोक्का गरिदिएर सरकारले दण्डित गरेको छ। सरकार कडारूपमा प्रस्तुत भएपछि व्यवसायी हच्चिएका छन्। उनीहरू रक्षात्मक अवस्थामा पुगेका छन् र अब यातायात सेवा सञ्चालन नरोक्ने बताएका छन्। सिन्डिकेटविरुद्ध सरकारले थालेको कार्बाहीको नागरिक स्तरबाट समर्थन छ र यसको सबैतिरबाट सरहाना गरिएको छ। सिन्डिकेट र एकाधिकारलाई नेपालको संविधान २०७२ र अन्य विभिन्न मौजुदा कानुनले समेत वर्जित गर्दै आएको छ। संविधानको धारा ५१ (घ) ७ मा कालाबजारी, एकाधिकार, कृत्रिम अभाव सिर्जना गर्ने र प्रतिस्पर्धा नियन्त्रण गर्ने जस्ता कार्यको अन्त्य गर्दै राष्ट्रिय अर्थतन्त्रलाई प्रतिस्पर्धी बनाई व्यापारिक स्वच्छता र अनुशासन कायम गरी उपभोक्ता हित संरक्षण गर्ने उल्लेख छ भने यातायात व्यवस्था ऐन २०४९ मा पनि स्वच्छ प्रतिस्पर्धात्मक व्यवसाय विकास गर्ने र सिन्डिकेटलाई प्रश्रय दिने गरी इजाजत पत्र प्रदान नगरिने उल्लेख छ। यसैगरी नेपालको प्रतिस्पर्धा प्रवद्र्धन तथा बजार संरक्षण ऐनमा पनि सिन्डिकेट गर्नेलाई पाँच लाखसम्म जरिबाना गर्ने व्यवस्था गरिएको छ। यस्तै अत्यावश्यक सेवा ऐन २०१४ ले पनि यातायात क्षेत्रलगायत अत्यावश्यक क्षेत्रमा हड्ताल तथा विरोध गर्न पूर्णरूपमा बन्देज लगाएको छ। कानुनले बन्देज लगाएको सिन्डिकेट लाद्न खोज्ने दुष्प्रयास क्षम्य हुन सक्दैन। कानुन उल्लंघन गर्दै विसंगति र अराजकता सिर्जना गर्न खोज्ने व्यवसायी दण्डित हुनुपर्छ। व्यवसायी रक्षात्मक देखिए पनि अझै सरकारको निर्णयलाई स्वीकारेर अघि बढ्ने मानसिकतामा छैनन्। विभिन्न चलखेल गर्दै निर्णय कमजोर बनाउन राजनीतिक संरक्षण र आड खोज्ने दौडधूप गरिरहेका छन्। सरकार यसतर्फ गम्भीर हुनु जरुरी छ। यसअघिका सरकारहरूले संविधान र कानुनमा भएको व्यवस्थाअनुसार यातायात क्षेत्रमा व्याप्त सिन्डिकेट अन्त्य गर्न सकेका थिएनन्। वर्तमान सरकारले संविधान र ऐनकानुनमा व्यवस्था भएबमोजिम सिन्डिकेट अन्त्यका लागि चालेका सबै कदमलाई आम जनताले पूर्णरूपमा समर्थन गरी सरकारको सिन्डिकेट र सिन्डिकेटधारीविरुद्ध चालिएका कदम पूरा गर्न सहयोगी भूमिका खेल्न सक्नुपर्छ। यातायात व्यवसायीले वर्षौंदेखि अर्बौं कमाउँदै आए पनि राज्यलाई कर नै नतिरेका प्रसंग पनि आइरहेका छन्। त्यसैले पनि व्यवसायी राज्यप्रति जिम्मेवार बन्न पनि अब कम्पनीमा दर्ता भएर राज्यलाई कर तिर्ने पारिपाटीको विकास गर्न सक्नुपर्छ। यातायात व्यवसायीले आन्दोलन गरेर जनतालाई दुःख दिने क्रमलाई बढाएमा उनीहरूको सम्पत्तिसमेत छानबिन गर्ने चेतावनी सरकारले दिएको छ। व्यवसायीले अब आन्दोलन चर्काउने काम गरे भने त्यो उनीहरूकै लागि प्रत्युत्पादक हुन सक्छ। त्यसैले यातायात व्यवसायीले मुलुकको संविधान, ऐन कानुन र विधिलाई मानेर स्वच्छ र प्रतिस्पर्धात्मक प्रणाली स्थापना गर्ने कार्यमा लाग्नुको विकल्प छैन। यसैमा सबै जनता, मुलुक र स्वयं व्यवसायीको पनि हित छ। केही बसव्यवसायीले सेवा सञ्चालन गरेर सकारात्मक काम गरेका छन्। तथापि ठूलो संख्यामा सेवा बन्द हुँदा आम जनसाधारणले जुन सकस पाए, त्यस्तो अवस्था दोहोरिन नदिन सरकार सिन्डिकेट र सिन्डिकेटधारीको आन्दोलनविरुद्ध निर्मम हुनुपर्छ।"
प्रदेश ४ को न्वारान एक महिना सर्यो,"पोखरा : प्रदेश ४ को न्वारान हुन अझै कम्तीमा १ महिना लाग्ने भएको छ। प्रदेश सभाले गठन गरेको न्वारान समितिको म्याद आइतबार फेरि थप भएको छ। राजधानी र नामकरणका लागि सभाले चैत १२ गते ११ सदस्यीय समिति गठन गरेको थियो। समितिले नामका लागि सुझाव लिन बाँकी रहेको हुँदा म्याद थप्न ज्येष्ठ सदस्य कांग्रेस सांसद बिन्दु थापाले आइतबारको सभामा प्रस्ताव राखेका थिए। सत्तारुढ एमाले सांसद धनञ्जय दवाडीले समर्थन गरेको प्रस्ताव सभाले सर्वसम्मत पारित गरेको छ। केही राजनीतिक दलहरुसँग मागिएको लिखित सुझाव अझै आउन बाँकी रहेको हुँदा समितिको म्याद थप्न प्रस्ताव गर्छु, सांसद थापाले संसदमा भनेका थिए। प्रदेश ४ को राजधानीका विषयमा विवाद छैन। पोखरालाई राजधानी मान्न सर्वसम्मत वातावरण छ। गण्डकी, अन्नपूर्ण, गण्डक, तमुवान, मगराँत लगायत नाम चर्चामा छन्। प्रदेश सभाले विशेष समितिका रुपमा गठन गरेको प्रदेश राजधानी तथा नामकरण समितिका सदस्य सांसदहरुले जिल्लाजिल्लामा पुगेर सुझाव पनि बटुलिसकेका छन्। समितिलाई सुझावसहितको प्रतिवेदन दिने जिम्मेवारी छ। प्रदेशको नाम प्रदेश सभाको दुईतिहाई बहुमतबाट पारित गरी राख्नुपर्ने व्यवस्था संविधानले गरेको छ। गठन हुँदा दिइएको १ महिने म्याद वैशाख ११ मा सकिएपछि १० दिन फेरि थपिएको थियो। त्यो १० दिन पनि २१ वैशाखमा सकिएर फेरि म्याद थप्ने कार्यसूची राखिएकोमा त्यस दिन प्रतिपक्ष कांग्रेसले बजेटको विरोधमा सदन अवरुद्ध गरेको थियो। बजेटबारे सहमति जुटेपछि आइतबार बसेको सभाले सर्वसम्मत रुपमा समितिको म्याद थपेको हो। स्रोतका अनुसार एमाले र माओवादी केन्द्रसँग समितिले मागेको लिखित सुझाव पाएको छैन। एकीकरणको संघारमा रहेका दुई पार्टीले एकै नाम दिनका लागि छलफल जारी राख्दा ढिलाइ भएको हो। प्रदेशको नाम नहुँदा सांसदको लोगो, प्रदेश सभाको लेटरप्याड थुप्रै काम बन्न सकेको छैन।"
पदासीन हुने भए 'दागी' सांसद,"काठमाडौं : आपराधिक कार्यमा पक्राउ पर्ने सांसदको पद निलम्बन नहुने भएको छ । यस्तो अभियोगमा पक्राउ परे सर्वसाधारण जेल जाने भए पनि सांसद भने पदमा आसीन हुन पाउने भएका छन् । फौजदारी अभियोगमा पक्राउ पर्ने सांसदको पद यथावत् रहने व्यवस्थासहित प्रतिनिधिसभा र राष्ट्रियसभाका नियमावली मस्यौदा समितिबाट शनिबार पारित भएका छन् । ०७० को संसद् नियमावलीमा तीन वर्षभन्दा बढी फौजदारी अभियोगमा पुर्पक्षका लागि थुनामा रहने सांसदको पद स्वतः निलम्बनको व्यवस्था थियो । तर, यसपटक माओवादी केन्द्र, कांग्रेस र मधेसकेन्द्रित दलले जननिर्वाचित सांसद पद स्वतः निलम्बन हुन नसक्ने भन्दै समितिमा अडान राखेका थिए । सत्तासीन एमाले मात्र निलम्बनको पक्षमा उभिएको थियो । निलम्बनको विपक्षमा बहुमत सांसद देखिएका कारण यस्तो व्यवस्था गर्नुपरेको समिति सभापति एवं एमाले सांसद कृष्णभक्त पोखरेलले बताए । तर, फौजदारी अभियोगमा पुर्पक्षका लागि थुनामा रहेको सांसदले सेवासुविधा नपाउने व्यवस्था नियमावलीमा गरिएको उनको भनाइ छ । सांसदको हैसियतमा कुनै पनि काम गर्न पाउँदैनन्, उनले भने,पद मात्र निलम्बन नहुने हो । सत्तासीन माओवादी केन्द्रले साथ नदिएका कारण सांसद पद निलम्बन हुने कि नहुने भन्ने विवाद मतदानबाट टुंग्याउने अवसर समितिलाई नमिलेको एमाले सांसदले बताए । माओवादी केन्द्र नै निलम्बनको विपक्षमा उभिएपछि प्रस्ताव पारित हुने अवस्था देखिएन, एमालेका एक सांसदले भने, यस्तो कुरा मतदानबाट विफल हुनुभन्दा कम्प्रोमाइजका लागि सभापतिज्यूले नै अर्को विकल्पमा सहमति जनाउनुभएको हो । समितिमा माओवादी केन्द्रका नेता देव गुरुङले निलम्बनको विपक्षमा कडा अडान लिएका थिए । सांसद पक्राउ पर्दैमा पद निलम्बन हुन सक्दैन, उनले भने, सांसद पक्राउ परे सेवासुुुुविधा रोक्न सकिन्छ । तर, पद निलम्बन गर्नु हुँदैन । १० बर्से माओवादी सशस्त्र द्वन्द्वताकाको फौजदारी अभियोगमा माओवादी केन्द्रका सांसद मुछिन सक्ने भएका कारण गुरुङले निलम्बनको विपक्षमा कडा अडान राखेको समितिका सदस्यको अनुमान छ । माओवादी केन्द्रका सांसद अग्नि सापकोटालगायत केही सांसदको मुद्दा अदालतमा विचाराधीन छ । केहीविरुद्ध भने सत्य निरूपण तथा मेलमिलाप आयोगमा उजुरी छन् । कांग्रेस सांसद पनि निलम्बनको विपक्षमा उभिएका थिए । राजपाका लक्ष्मणलाल कर्णले कर्मचारी र सांसद पद समान नभएकाले थुनामा रहेका सांसदको पद निलम्बन गर्न नहुने अडान राखेका थिए । कैलाली१ बाट जिते पनि फौजदारी अभियोगमा थुनामा रहेका राजपाका सांसद रेशम चौधरीको पद निलम्बन हुन सक्ने भयका कारण कर्णले समितिमा यस्तो अडान लिएको सदस्यहरूको भनाइ छ । आज रेशमजी होला, भोलि अर्को कुनै होला, कर्णले भने, जनताबाट निर्वाचित प्रतिनिधि पक्राउ पर्दैमा सांसद पद निलम्बन हुन सक्दैन । अदालतबाट दोषी ठहर भए मात्र सांसद पद निलम्बन हुने उनको भनाइ छ । सत्तासीन एमाले मात्र निलम्बनको पक्षमा सत्तासीन माओवादी केन्द्रले साथ दिएन कांग्रेस सांसद पनि निलम्बनको विपक्षमा राष्ट्रियसभा नियमावलीमा पनि फौजदारी अभियोगमा पक्राउ पर्ने सांसदको पद निलम्बन नहुने व्यवस्था छ । राष्ट्रियसभा नियमावली मस्यौदा समितिमा कांग्रेसका राधेश्याम अधिकारी र सुरेन्द्र पाण्डे निलम्बनको विपक्षमा थिए । कांग्रेसले अडान लिएपछि सांसदको निलम्बन नगरी सेवासुविधा नपाउने व्यवस्था नियमावलीमा गरिएको थियो । दीर्घकालीनभन्दा पनि एकदुई वटा मुद्दा हेरेर समितिले निर्णय गरेको पूर्वसभामुख दमननाथ ढुंगानाको भनाइ छ । विधायिकाको इच्छा निलम्बन नगर्ने भन्ने देखियो, उनले भने, यो निर्णय जनताको अघि उभिएको छ । आरोप लाग्दैमा कोही पनि दोषी ठहर नहुने भएकाले सांसद पद निलम्बन गर्न नहुने संविधानविद् चन्द्रकान्त ज्ञवालीको तर्क छ । आइतबार बस्ने पहिलो बैठकमै दुवै सदनका नियमावली पेस गर्ने तयारी भइरहेको संसद् सचिवालयले जानकारी दिएको छ । साना दलको आपत्ति प्रतिनिधिसभा नियमावलीमा फौजदारी अभियोगमा पुर्पक्षका लागि हिरासतमा रहेका सांसदको पद निलम्बन नहुने व्यवस्था राखिएकोमा साना दलले आपत्ति जनाएका छन् । विवेकशील साझा पार्टीले फौजदारी अभियोग लागेका सांसदको पद निलम्बन हुनुपर्ने माग गरेको छ । विवेकशील साझाले शनिबार जारी विज्ञप्तिमा फौजदारी मुद्दामा अभियोगपत्र दायर भई थुनामा रहेका सांसदको पद निलम्बन हुने गरी कानुनी व्यवस्था सुनिश्चित गर्न माग गरिएको छ । जघन्य अपराध, गम्भीर र नैतिक पतन देखिने फौजदारी कसुरमा थुनामा रहँदासमेत सांसद पद निलम्बन हुनु हुँदैन भनी केही दल र सांसदको दबाबप्रति विवेकशील साझा पार्टी गम्भीर आपत्ति प्रकट गर्दछ, विज्ञप्तिमा भनिएको छ । राष्ट्रिय प्रजातन्त्र पार्टीले पनि आपराधिक गतिविधिमा संलग्न सांसदको पद निलम्बन नहुने गरी गर्न लागिएको कानुनी व्यवस्थाको विरोध गरेको छ । राप्रपा अध्यक्ष कमल थापाले सुशासनको मान्यता कमजोर पार्ने गरी हुन लागेको व्यवस्थाप्रति आपत्ति जनाएका छन् । ट्विटमा भनेका छन्, यस्ता कानुनी व्यवस्थाले राजनीतिमा आपराधिक प्रवृत्तिलाई प्रोत्साहित गर्ने यस्तो व्यवस्था खारेज गर्न राप्रपा आग्रह गर्दछ ।"
प्रदेश सातका दुई मन्त्रीले आफ्नै कार्यक्रम बहिष्कार गरे,"धनगढीः प्रदेश नम्बर ७ का दुईजना मन्त्रीले आफ्नै जिल्लाको पर्यटन प्रवर्द्धनका लागि गरिएको कार्यक्रम बहिष्कार गरेका छन् । प्रदेश पर्यटन मन्त्री माया भट्ट र आन्तरिक मामिला तथा कानुन मन्त्री प्रकाश शाहले शनिवार कैलालीको चिसापानीमा रक्षामन्त्री ईश्वर पोखरेलले उद्घाटन गरेको कैलाली भ्रमण वर्ष २०७५ कार्यक्रम बहिष्कार गरेका हुन । यद्यपि दुवैजनाले कार्यक्रम बहिष्कार नगरेको तर सहभागी भने नभएको बताएका छन् । कैलालीको पर्यटन प्रबर्द्धनका लागि जिल्ला समुन्वय समिति कैलालीले शनिवार चिसापानीमा कैलाली भ्रमण वर्षको उद्घाटन कार्यक्रमको गरेको थियो । प्रधानमन्त्री केपी शर्मा ओली आउने भनिएको कार्यक्रमा, ओलीको कार्यब्यस्तताले रक्षामन्त्री ईश्वर पोखरेलले कार्यक्रमको उद्घाटन गरेका थिए । आफ्नै विभागीय कार्यक्रममा वन, वातावरण तथा पर्यटन मन्त्री भट्ट र आन्तरिक मामिला तथा कानुन मन्त्री शाह दुवै जना गएनन् । दुवैनाले आफूहरूलाई निम्ता नपुगेको र मर्यादाक्रम नमिलेकाले नगएको बताएका छन् । यद्यपि भौतिक पूर्वाधार तथा योजना मन्त्री पठानसिंह बोहरा र सामाजिक विकास मन्त्री दीर्घ सोडारी भने कार्यक्रममा सहभागी भए । मलाई त निम्ता नै पुगेन, अनि धनगढीमा अरू काम पनि थियो, त्यसैले गइन प्रदेश पर्यटन मन्त्री माया भट्टले भनिन्, बहिष्कार गरेको होइन । केन्द्रमा पनि वाम गठबन्धनको सरकार, अनि प्रदेशमा पनि किन बहिष्कार गर्नु ? उनले प्रदेश मन्त्रीको मर्यादाक्रम केन्द्रको सांसद भन्दा पनि तल राखेकाले नगएको स्वीकार गरिन । प्रदेशका आन्तरिक मामिला तथा कानुन मन्त्री शाहले पनि निम्ता नपुगेकाले कार्यक्रममा नगएको बताए । कसैले समुन्वय नै गरेनन्, अनि निम्ता पनि आएन, म निम्ता नभएको कार्यक्रमा नजाने व्यक्ति हुँ, उनले भने । उनले प्रदेशका मन्त्रीको वरियता सङ्घीय राज्यमन्त्री सरह हुनुपर्ने भए पनि सहसचिव भन्दा तल राखिएकाले कार्यक्रममा नगएको उनले बताए । देउवा सरकारले प्रदेशमन्त्रीलाई सहसचिव भन्दा पनि तल राखेको छ, अनि कसरी जाने ? उनले प्रश्न गरे । प्रदेश संसद्को हिउँदे अधिवेशनले प्रदेश सभा सदस्य र प्रदेश मन्त्रीहरूको वरियता माथि राख्नुपर्ने भन्दै सङ्कल्प प्रस्ताव पेस गरेको छ । अहिले प्रदेश सभा सदस्यको वरियता १४ औँ नम्बरमा छ भने प्रतिनिधि सभाका सांसदको वरियाता ८ औ नम्बरमा छ । प्रदेश नम्बर ७ को संसद्ले प्रदेश सभा सदस्यको वरियता ९ औँ नम्बरमा र केन्द्रका राज्यमन्त्रीकै वरियतामा प्रदेश मन्त्री र केन्द्रका सांसद पछि प्रदेश सांसदको मर्यादाक्रम हुनुपर्ने सङ्कल्प पास भएको उनले बताए । त्यो सङ्कल्प पास भएकाले पनि म नगएको हुँ, प्रदेश मन्त्री शाहले भने । आयोजक जिल्ला समुन्वय समितिका संयोजक सूर्यबहादुर थापाले भने दुवै मन्त्रीले निम्ता नपाएको भन्नु सरासर गलत भएको बताए । उनले हरेक मन्त्रालयमा चिठ्ठी बुझाएको भरपाई समुन्वय समितिसँग सुरक्षित रहेको दाबी गरे । मर्यादाक्रमको कुरा हो भने त्यो उहाँहरूको कुरा होला, तर निम्तो नपाएको भन्नु सरासर झुटो हो संयोजक थापाले भने । प्रदेश सभा सदस्य, मुख्यमन्त्रीदेखि प्रदेशका मन्त्री, संसद्का सबै पदाधिकारीहरूलाई ७ सय भन्दा बढी निम्ता दिएको थापाले बताए । प्रदेशको पर्यटन मन्त्रालयले गर्ने काम जिल्ला समुन्वय समितिले गरेको छ, जिल्लालाई पर्यटनको क्षेत्रमा चिनाउनका लागि हामीले वर्षभरि लाग्ने खर्चको विवरण समेत सबै प्रदेश मन्त्रालयहरूमा दिएका छौँ, अझ प्रदेश पर्यटन मन्त्रीले त कैलाली भ्रमण वर्षको सचिवालयको उद्घाटन समेत आफै गर्नु भएको हो, उनले भने, निम्ता नै नपाएपछि उनको मन्त्रालयले गर्ने काम जिल्ला समुन्वय समितिले गरेको छ, जसरी पनि सहभागी हुनुपर्ने हो, तर विडम्बना भयो । प्रदेश नम्बरको प्रवेशद्वार कर्णाली चिसापानीमा सङ्घीय सरकारका रक्षा मन्त्री ईश्वर पोख्रेलले कैलाली भ्रमण वर्षको शनिवार उद्घाटन गरेका थिए । कार्यक्रममा ७ वटै प्रदेशका ८४ जना प्रदेश सभा सदस्य, प्रदेश मन्त्री र पदाधिकारीहरू सहभागी थिए । प्रदेश नम्बर ७ को संसद् भवनमा पनि प्रदेश सभा सदस्यहरूका लागि सुविधासम्पन्न गाडीको व्यवस्था गरिएको थियो । तर प्रदेश सभाका पदाधिकारी, प्रदेश सभा सदस्य र प्रदेश मन्त्रीहरू सोचे अनुसार सहभागी हुनुभएन, थापाले भने । कार्यक्रममा सङ्घीय पर्यटन मन्त्री रवीन्द्र अधिकारी पनि सहभागी थिए । जिल्ला समुन्वय समितिले, कार्यक्रममा आउने अतिथि, राष्ट्रियसभा सदस्य, प्रतिनिधिसभा सदस्य, प्रदेश सदस्य लगायतका विशिष्ट पाहुनाहरूलाई कैलालीका पर्यटकीय क्षेत्र कर्णाली चिसापानी, टीकापुर पार्क, डल्फिन क्षेत्र, घोडाघोडी ताल, र गोदावरी धाममा भ्रमण गराएको छ ।"
देश र पार्टी हितविपरीत काम नगर्न सांसदलाई प्रधानमन्त्रीको निर्देशन,"काठमाडौं : प्रधानमन्त्री केपी शर्मा ओलीले देश र पार्टीको हितविपरीत नजान सांसदलाई निर्देशन दिएका छन्। नयाँ बानेश्वरस्थित संसद् भवनमा आइतबार बसेको नेकपा (एमाले) संसदीय दलको बैठकमा उनले जनताको सर्वोच्च निकाय स्थानमा रहेका जनप्रतिनिधिले उत्तेजनामा नआइकन संयमित भएर पार्टीको हितमा काम गर्न निर्देशन दिए। एमाले अध्यक्ष ओलीले भने, जनताको सर्वोच्चता जनाउने स्थानमा रहेका जनप्रतिनिधिले आवेश, उत्तेजनामा नचाहिँदो काम गर्न र बोल्न हुँदैन, पार्टी र राष्ट्रको हितमा काम गर्नुपर्छ । उनले सम्पूर्ण सांसदहरुलाई एक ढिक्का भएर पार्टीको निर्देशनमा काम गर्न आग्रह गरे। प्रधानमन्त्री ओलीले जनताको म्यान्डेट जनप्रतिनिधिलाई भएको भन्दै सबै खालको सुधारका, प्रजातन्त्र र प्रशासनिक सुधारका लागि सबै खालको सिन्डिकेट अन्त्य हुने बताए। उनले आइतबारदेखि बजेट अधिवेशन सुरु भएको हुँदा देश र जनताको हितप्रति निष्ठाका साथ आफ्नो कर्तव्यबाट पछाडि नहटी काम गर्न निर्देशन दिँदै सबै सांसदलाई रचनात्मक, सकारात्मक र समुचित ढंगले संसदमा प्रस्तुत भई भूमिका खेल्न निर्देशन दिए। बजेट निर्माण गर्दा सबै पक्षहरुसँग छलफल गर्न बजेट अधिवेशन तय गरेको र आफूले दिनुपर्ने सुझावहरु छोटो र लिखितरुपमा पेश गर्न उहाँले बैठकमा सुझाव दिए। प्रधानमन्त्री ओलीले संविधान कार्यान्वयनका चरणमा पर्याप्त मात्रामा कानून निर्माण र संशोधन गर्नुपर्ने उल्लेख गर्दै कानुनको अभावबाट संविधान, सरकार, विकास निर्माणका काम नरोकिकन काम गर्न कानून निर्माण गर्ने काम भइरहेको बताए। प्रधानमन्त्री ओलीले सरकार मुलुकमा परिवर्तन ल्याउन आएको स्पष्ट पार्दै सो अभियानमा सबै एक ढिक्का भएर सामेल हुन निर्देशनसमेत दिए। एमाले संसदीय दलका नेता ओलीले सरकारले छिमेकी तथा अन्तर्राष्ट्रिय सम्बन्धलाई सुमधुर बनाउँदै लैजाने र सबै राष्ट्रहरुसँग समुचित ढंगले सम्बन्ध अगाडि बढाइने पनि उल्लेख गरे। रासस"
मोदीको नेपाल भ्रमणको औपचारिक घोषणा,"काठमाडौं : भारतीय प्रधानमन्त्री नरेन्द्र मोदीको आसन्न नेपाल भ्रमण क्रममा काठमाडौं र जनकपुरमा नागरिक अभिनन्दन हुने भएको छ । परराष्ट्र मन्त्रालयले शुक्रबार जारी गरेको प्रेस विज्ञप्ति अनुसार मोदीको नागरिक अभिनन्दन राजधानीमा काठमाडौं महानगरपालिकाले र धनुषामा जनकपुर उपमहानगरपालिकाले गर्ने भएका छन् । मोदीले नेपाल भ्रमण क्रममा राष्ट्रपति, उपराष्ट्रपति र प्रधानमन्त्रीसँग द्विपक्षीय सम्बन्धका विविध पक्षमा छलफल गर्ने बताइएको छ । भ्रमणमा दुई देशका प्रधानमन्त्रीले संयुक्त रूपमा अरुण तेस्रो जलविद्युत आयोजनाको शिलान्यास गर्ने परराष्ट्र मन्त्रालयद्वारा जारी विज्ञप्तिमा उल्लेख छ । भारतीय विदेश मन्त्रालयले पनि प्रधानमन्त्री मोदीको नेपाल भ्रमणको औपचारिक जानकारी शुक्रबार नै विज्ञप्तिमार्फत दिएको छ । मोदीको भ्रमणमा रामायण सर्किट परियोजना सुरु गर्ने बताइए पनि दुवै देशका परराष्ट्र मन्त्रालयद्वारा जारी विज्ञप्तिमा यसबारे केही पनि उल्लेख गरिएको छैन । भ्रमणमा मोदी जनकपुर र काठमाडौंसहित मुक्तिनाथ पनि जाने छन् । गत वर्षको प्रदेशसभा र प्रतिनिधिसभा चुनावमा वाम गठबन्धन विजयी भएसँगै मोदीले नेपाल भ्रमण गर्ने र जनकपुरस्थित जानकी मन्दिरको दर्शन गर्ने चर्चा चलिरहेको थियो । यसैबीच नेपालका लागि चीनका राजदूत यू होङले गत माघ १८ गते जनकपुरधाममा बाढीपहिरो पीडितलाई राहत वितरण गरेकी थिइन् । राजदूत होङ जनकपुरधाम भ्रमण गर्ने पहिलो चिनियाँ राजदूत हुन् ।"
पाैडेललाई फकाउँदै नवनियुक्त पदाधिकारी,"काठमाडौं : महासमिति बैठकअघि कांग्रेस सभापति शेरबहादुर देउवाको कार्यशैलीविरुद्ध देश दौडाहा गर्ने तयारी गरिरहेका वरिष्ठ नेता रामचन्द्र पौडेलसँग मनोनीत पदाधिकारीहरूले भेटेर पार्टीभित्रको समस्या छलफलका आधारमा टुंग्याउन आग्रह गरेका छन् । सभापति देउवाले मनोनीत गरेका उपसभापति विमलेन्द्र निधि, महामन्त्री पूर्णबहादुर खड्का र सहमहामन्त्री प्रकाशशरण महतले शनिबार दिउँसो नेता पौडेललाई भेटी पार्टीभित्रको पछिल्ला विवाद र विधान संशोधनका लागि मस्यौदा समिति बनाउने विषयमा छलफल गरेका थिए । पार्टी विधान संशोधनका लागि मस्यौदा समिति बनाउने विषयमा छलफल केन्द्रित रह्यो, भेटपछि उपसभापति निधिले भने, यो विषयमा उहाँले केही सुझाव पनि दिनुभएको छ । छलफलमा वरिष्ठ नेता पौडेलले समिति बनाउँदा पार्टीको मर्म बुझेका र कानुन पनि जानेका व्यक्तिलाई प्राथमिकतामा राख्नुपर्ने राय पदाधिकारीसमक्ष दिएका थिए । त्यसैगरी, पार्टी विधान संशोधनको विषयमा जिल्ला सभापतिहरूको पनि धारणा समेटिनुपर्ने र पार्टीका विभाग गठन हुनुपर्ने भनाइ नेता पौडेलको थियो । पार्टी सभापति देउवाले आफूसँग कुनै सरसल्लाह नै नगरी पदाधिकारी मनोनयनमा एकलौटी गरेको भन्दै आक्रोषित नेता पौडेललाई नयाँ पदाधिकारीले भेट्नुलाई पार्टीभित्र बढ्दै गएको विवाद साम्य पार्ने प्रयत्नका रूपमा लिइएको छ । पार्टी एक भएर अघि बढ्ने बेलामा कतिपय विवाद दलभित्र छलफलका आधारमा टुंग्याउन सकिन्छ, महामन्त्री खड्काले भने, कतिपय विषयमा केन्द्रीय समितिले छलफल पनि गरेको छ, यो छलफलकै प्रक्रिया हो । पार्टीलाई बलियो बनाउने कुरामा कसैको पनि दुईमत हुन सक्दैन । त्यसैगरी, उपसभापति निधि, महामन्त्री खड्का र सहमहामन्त्री महतले शनिबार नै निर्वाचित महामन्त्री शशांक कोइरालालाई पनि छुट्टैैै भनेर समसामयिक राजनीति र पार्टीभित्रका विषयमा छलफल गरेका थिए । छलफलमा महामन्त्री कोइरालाले सबैलाई समेटेर अघि बढ्न र पार्टीलाई अझै क्रियाशील बनाउन नयाँ पदाधिकारीलाई सुझाव दिएका थिए । लोकतन्त्रका लागि सधैं लड्दै आएको दलले चुनावी गणितमा सफलता प्राप्त गर्न नसके पनि आफ्ना मूल्य र मान्यताबाट टाढा भाग्न नहुने तर्क महामन्त्री कोइरालाको थियो । नवनियुक्त पदाधिकारीहरूले फकाउन प्रयत्न गरे पनि नेता पौडेलले पार्टीभित्रको तानाशाही संस्कारविरुद्ध आफूले सधैं आवाज उठाउने प्रतिक्रिया दिएका छन् । अन्नपूर्ण पोस्ट्सँग उनले भने, लोकतान्त्रिक दलमा यस्तो प्रवृत्ति सह्य छैन ।"
"प्रदेश १ प्रदेशसभा : सात विधेयक पारित, दुई छलफलमा","चार विधेयक दर्ता विराटनगर : प्रदेश १ को प्रदेशसभाले करिब तीन महिनाको अवधिमा महत्वपूर्ण सातवटा विधेयक पारित गरेको छ।एक साताभित्र अरु छवटा विधेक पारित गर्ने तयारी छ।सदनमा प्रस्ताव गरिएका दुई विधेयक छलफलमा छन् भने चारवटा विधेयक संसदमा पेश गर्न दर्ता भएका छन्। पारित भएकामध्ये चार विधेयक प्रदेश प्रमुखबाट प्रमाणीकरण भई ऐनका रुपमा आइसकेका छन्। संसद सचिवालयका अनुसार प्रदेश सभाले हालसम्म प्रदेशसभा नियमावली २०७४, प्रदेश आर्थिक कार्यविधि विधेयक २०७४, विनियोजन विधेयक, प्रदेशको सार्वजनिक लिखत प्रमाणीकरण विधेयक २०७५, गाउँसभा र नगरसभा संचालनसँग सम्बन्धि विधेयक २०७५, प्रदेश नं १ आकस्मिक कोष संचालन सम्बन्धी विधेयक २०७४ र जिल्ला सभा सञ्चालन सम्बन्धी विधेयक २०७५ पारित गरेको छ। संसद सचिवालयका सचिव केदारप्रसाद पनेरुका अनुसार प्रशासनिक कार्यविधि (नियमित गर्ने) विधेयक २०७५ सदनमा पेश भई दफावार छलफलका लागि न्याय, प्रशासन तथा विधायन समितिमा पठाइएको छ। समितिमा छलफलका विधेयक पहिलो पटक पठाइएको हो। यसअघिका सबै विधेयक संशोधनसहित सर्वसम्मतिमै सदनले पारित गरेको थियो। आन्तरिक मामिला तथा कानुनमन्त्री हिक्मत कार्कीले विधेयकलाई समितिमा पठाउन सदन समक्ष प्रस्ताव गरेकोमा आइतबार सहमति दिएको हो। मन्त्री कार्कीले भने,सहमतिका आधारमा सम्बृद्ध कानुन बनाउने प्रदेशका रुपमा प्रदेश १ ले उदाहरण नै पेश गरेको छ । उनले प्रदेशसभामा सहमतिको अनुपम नमुना प्रस्तुत भएको बताए । संसद सचिवालयका सचिव पनेरुले संसदको हिउँदे अधिवेशन समाप्त भई सक्दा प्रदेशसभाले १३ वटा विधेयक पारित गर्ने तयारी गरेको जानकारी दिए। प्रस्तावित र दर्ता भएका समेत सबै विधेयक पारित भए अन्य प्रदेशको तुलानामा प्रदेश १ ले सबैभन्दा धेरै कानुन निर्माण गर्ने उनले बताए।सरकारले संसदलाई बिजनेश बढाएसँगै धमाधम कानुन निर्माण हुने क्रम चलेको छ,उनले भने। प्रदेश मुख्य न्यायाधिवक्ताको काम कर्तव्य र अन्य सेवा शर्त र सुविधासँग सम्बन्धित विधेयक २०७५ पनि सदनमा पेश भई सकेको छ। यसैगरी मुख्यमन्त्री तथा मन्त्रीको पारिश्रमिक तथा सेवा सुविधा सम्बन्धी विधेयक २०७५, प्रदेश संभाका पदाधिकारी तथा सदस्यहरुको पारिश्रमिक तथा सेवा सुविधा सम्बन्धी विधेयक २०७५, गाउँसभा र नगरसभाका सदस्यको सेवा सुविधा सम्बन्धी विधेयक २०७५ र जिल्ला सभाका सदस्यहरुको सेवा सुविधा सम्वन्धि विधेयक २०७५ संसद सचिवालयमा दर्ता भएको छ।चारवटै विधेयक सोमबारको बैठकमा पेश गर्ने तयारी छ। जिल्ला सभा विधेयक संशोधनसहित आइतबार पारित भएको हो यसमा सत्तापक्षीय एमालेमाओवादीका बाह्रजना सांसदले संशोधन प्रस्ताव दर्ता गराएका थिए। कांग्रेसका तर्फबाट हरिलालसिंह गनगाईले दुई संशोधन प्रस्ताव दर्ता गरेकोमा त्यसलाई समेत विपक्षीकै संशोधनमा समाहित गरी कूल आठवटा संशोधनसहित विधेयक पारित भएको हो। संशोधनपछि अब जिल्ला सभाका सदस्यमा महानगर, उपमहानगर, नगरपालिका र गाउँपालिकाका प्रमुख तथा उपपमुखलाई पनि समेटिएको छ।प्रस्तावित विधेयकमा स्थानीय तहका प्रमुख उपप्रमुखहरु जिल्ला सभाको सदस्य रहने व्यवस्था गरिएको थिएन।जिल्ला सभाको बैठकमा वर्षमा एकपटक मात्र नभएर आवश्यक ठानेमा दुई पटक गर्न सक्ने र यसको अन्तर चार महिनाको हुने व्यवस्था थप भएको छ। यो वर्षमा एक पटक मात्र आव्हान गर्ने प्रस्तावित विधेयकमा थियो।आइतबारको प्रदेशसभाको शुन्य समयमा बोल्ने सदस्यले विकासँग सम्बन्धित मुद्दालाई प्राथमिकतासाथ उठाएका छन् ।"
"त्रिवि सिनेट बैठक स्थगित, प्रम सचिवालयले भन्यो 'कार्यसूचि स्पष्ट भएन'","काठमाडौं : त्रिभुवन विश्वविद्यालयको आजका लागि निर्धारित त्रिविसभा अर्थात् सिनेट बैठक स्थगन भएको छ। त्रिविका कुलपति तथा प्रधानमन्त्री केपी शर्मा ओलीको निर्देशनपछि बैठक स्थगन भएको त्रिविका उपकुलपति प्रा डा तीर्थ खनियाँले जानकारी दिए। शनिबार प्रधानमन्त्रीलाई बैठकबारे जानकारी गराउन जाँदा लामो समय कुरेर पनि भेट गर्न नसकिएको उनले बताए। उनले भने, 'यो बैठक कुलपतिले बोलाएको हो, उहाँले शिक्षा मन्त्रीमार्फत सभा बैठक स्थगन गर्न भन्नुभयो, मैले बैठक स्थगन गरेँ।' उपकुलपति खनियाँले प्रधानमन्त्री र शिक्षामन्त्रीसँग छलफल गरेर अर्को बैठक बोलाइने जानकारी दिए। त्रिविको आजको बैठकमा पुराना नियमलाई संशोधन तथा खारेज गर्ने जस्ता कार्यसूची थिए। उपकुलपति खनियाँका अनुसार प्राध्यापक, कर्मचारी र विद्यार्थीका मागलाई सम्बोधन गर्नुपर्ने लगायत सार्वजनिक खरिदसम्बन्धी व्यवस्थाका विषयमा निर्णय गर्ने तयारी गरिएको थियो। शनिबार त्रिविको प्रिसिनेट बसेर सिनेट बैठकका कार्यसूची तय गरिएको थियो। प्रतिवर्ष सिनेट बैठक दुई पटक बस्ने गर्छ। त्रिवि शिक्षाध्यक्ष सुधा त्रिपाठीले शिक्षामन्त्रीमार्फत प्रधानमन्त्रीले बैठक स्थगन गरेको बताए। उनले भने, 'अन्तिममा आएर सिनेट बैठक स्थगन हुँदा दुःख लागेको छ।' 'सिनेटको कार्यसूची प्रष्ट भएन' प्रधानमन्त्रीको सचिवालयले सिनेटको कार्यसूची प्रष्ट नभएकोले प्रधानमन्त्री सहभागी नभएको बताएको छ। प्रधामन्त्री ओलीका प्रेस सल्लाहकार डा कुन्दन अर्यालले सिनेट बैठकका कार्यसूची स्पष्ट नभएपछि प्रधानमन्त्री त्यहाँ सहभागी नभएको बताएको राससले उल्लेख गरेको छ। आंशिक शिक्षकद्वारा धर्ना यसैबीच त्रिविअन्तर्गतका विभिन्न क्याम्पसमा अध्यापनरत आंशिक शिक्षकले सेवा स्थायी गर्न माग गर्दै आज कीर्तिपुरमा धर्ना दिएका छन्। लामो समयदेखि सेवा गरिरहे पनि आफूहरूको स्तरोन्नति हुन नसकेको जनाउँदै उनीहरूले आज त्रिविसभा बैठक बस्ने सूचना पाएपछि त्यस आसपासका क्षेत्रमा विरोधका कार्यक्रम गरेका हुन्।"
हामी पुँजीवाद मान्दनौं ः प्रधानमन्त्री,"माक्र्सवादलाई धर्मशास्त्रझैं जप्न नहुने बाबुरामकाे भनाइ काठमाडौं : प्रधानमन्त्री केपी ओलीले नेपालको संविधान समाजवादउन्मुख भएको उल्लेख गर्दै कम्युनिस्टहरूले पँुजीवाद नमान्ने तर पँुजीको विकास गरी समाजवादी क्रान्ति गर्ने बताएका छन् । एमाले स्थायी समितिद्वारा कार्ल माक्र्सको द्विशतवार्षिकीका अवसरमा राजधानीमा शनिबार आयोजित समारोहमा उनले भने, वर्तमान सरकारको उद्देश्य माक्र्सवादमार्फत नेपालको संविधानलाई समाजवादउन्मुख गराउनु हो । अबका दिनमा सानातिना कुरामा नअल्झी नेपाललाई वास्तविक रूपमा जनताको देश बनाउनेतर्फ लाग्नुपर्छ । त्यो महान् जिम्मेवारी पूरा गर्दै मुलुकको निर्माणका लागि सबै एकजुट भई अघि बढ्नुको विकल्प छैन, ओलीले भने, पँुजीवादी क्रान्ति कम्युनिस्टले गर्दैनन् । हामी पँुजीवादी होइनौं, पँुजीवाद मान्दैनौं । तर, हामी पँुजीको विकास गरी समाजवादतर्फ अघि बढ्छौं, समाजवादी क्रान्ति गर्छाैं । नेपाली कांग्रेस पार्टी सोसलिस्ट इन्टरनेसनल नामक अन्तर्राष्ट्रिय संस्थाको सदस्य भए पनि उसले समाजवाद नबुझेको भन्दै प्रधानमन्त्रीले दुःखसमेत व्यक्त गरे । कोही सोसलिस्ट इन्टरनेसनलको सदस्य भए पनि समाजवादका लागि केही गर्दैनन् । सोसलिस्ट इन्टरनेसनलको सदस्यचाहिँ हुने तर त्यसको अर्थ नबुझ्ने ! प्रधानमन्त्री ओलीले ठट्यौली शैलीमा भने । माक्र्सवादको आजको बाटो मदन भण्डारीद्वारा प्रतिपादित जनताको बहुदलीय जनवाद रहेको भन्दै एमाले त्यही विचारले निर्देशित रहेको उनले बताए । ओलीले माओवादीसँगको एकीकरणमा आवश्यकताअनुसार लचक बन्दै प्राविधिक र साना विषयमा नअल्झेको बताए, हामी एकीकरण प्रक्रियामा छौँ, प्राविधिक र साना विषयमा अल्झेर बस्ने समय यो होइन । साँचो लोकतन्त्र कायम गर्दै जनवादी क्रान्ति र समाजवादको दिशामा हामी अघि बढ्नु अहिलेको आवश्यकता हो । माक्र्सवादमा समायोजन गर्दै अघि बढ्ने यता, नयाँ शक्ति नेपालका संयोजक डा बाबुराम भट्टराईले माक्र्सवादलाई धर्मशास्त्रका रूपमा जपेर मात्र समाज अघि नबढ्ने बताएका छन् । कार्ल माक्र्सको २०० औं जन्मजयन्तीका अवसरमा नयाँ शक्ति पार्टीले शनिबार राजधानीमा आयोजना गरेको प्रवचन कार्यक्रमलाई सम्बोधन गर्दै उनले माक्र्सवादको दार्शनिक मान्यता अंगीकार गर्दै पछिल्ला ज्ञान र विज्ञानले ल्याएको नवीनतम विचार त्यसमा थप्दै मानव जाति अघि बढ्नुपर्ने उनको विचार थियो । मान्छेमा रहेको पशुवत गुण त्यागेर मानवीय गुण अँगाल्दै विज्ञानका पछिल्ला आविस्कारका राम्रा पक्ष लिएर अघि बढ्ने नै नयाँ शक्तिको दार्शनिक पक्ष हो, संयोजक भट्टराईले भने, हामी माक्र्सवादी दर्शनमै टेकेर नयाँ समाजवादी मोडेल विकास गर्नेछौं । माक्र्सवादको पूजा होइन, यसको सिर्जनात्मक प्रयोग गर्नेछौं । दर्शन, अर्थशास्त्र र समाजशास्त्रको अध्ययनमा माक्र्सले गरेको योगदानको चर्चा गर्दै माक्र्सले पँुजीवादी युगको कर्मकाण्डी खालको लोकतन्त्रको साटो उन्नत लोकतन्त्रको परिकल्पना गरेको भट्टराईले बताए । आफूपूर्वका सबैखाले ज्ञान र विज्ञानका आविस्कार संश्लेषण गरी उनले नयाँ विचार दिएका थिए । २१औं शताब्दीमा त्यतिले मात्र पुग्दैन । त्यसैले पछिल्ला ज्ञान र विज्ञानका आविस्कार र नियम संश्लेषण गरी माक्र्सवादलाई अझ समृद्ध बनाउनुपर्छ, उनले भने ।"
दाहालको चितवन टार्गेट,"भरतपुर : चितवनमा कुनै कार्यक्रम आयोजना भए त्यसको प्रमुख अतिथिमा पहिलो नाम आउँछ माओवादी केन्द्र अध्यक्ष पुष्पकमल दाहालको । अहिले उनी जिल्लामा साझा र सजिलो नेताका रूपमा परिचित छन् । निम्त्याएपछि सजिलै स्वीकार गर्ने र राष्ट्रिय प्रभाव पनि दह्रो भएका नेताका रूपमा दाहाललाई लिने गरिएको छ । जिल्लामा हुने सानादेखि ठूला कार्यक्रममा दाहाल आउने गरेका छन् । आफ्नो निर्वाचन क्षेत्रलाई लक्ष्य गरेर पनि उनले आगमन बढाएका हुन् । चितवन क्षेत्र नं ३ बाट प्रतिनिधिसभा सदस्यमा निर्वाचित भएपछि जिल्लामा उनको दौडधुप निकै बढेको छ । विद्यालयको वार्षिकोत्सवदेखि संघसंस्थाका साधारणसभामा सम्बोधन र उद्घाटनमा दाहाल बढी व्यस्त हुने गरेका छन् । यसअघि जिल्लास्तरकै नेता सहभागी हुने कार्यक्रममा पनि दाहालको सहभागिता बढेको छ । दाहाल चितवन आउँदा विभिन्न पक्षसँग अन्तरक्रियासमेत गर्दै आएका छन् । कतिपय अवस्थामा उनी सातामा दुई पटकसम्म जिल्ला आउने गरेका छन् । राष्ट्रिय कार्यक्रममा आउँदा पनि अलि बढी चितवन आएको हो कि भनेर केन्द्रमा चर्चा हुन्छ, दाहालले भने, जिल्लामा आउनुको मेरो उद्देश्य विकास योजना बनाउनेसँग सम्बन्धित छ । मंसिर २ गतेबाट निर्वाचनका लागि उनी चितवनमा थिए । विजयी भएर २८ गते राजधानी फर्किएका दाहाल त्यसपछि पटकपटक जिल्ला आउन थालेका हुन् । मंसिरमा जितेर गएपछि पुसमा मात्रै उनी सातामा तीन पटकसम्म चितवन आए । माघमा चार र फागुनमा दुई पटक आए पनि लामो समय जिल्लामै रहेर विभिन्न कार्यक्रममा सहभागिता जनाएका थिए । चैत २० देखि २९ गतेसम्म तीन पटक जिल्ला आए । त्यस क्रममा पनि उनले थुप्रै कार्यक्रममा सहभागिता जनाए । वैशाखमा मात्रै एक सातामा दुई पटक आए । ६ महिनामा उनी २५ पटकभन्दा बढी आउजाउ गरे । म रिल्याक्स गर्न चितवन आएको होइन । हरेक पटक कुनै न कुनै ठाउँ पुगेर विकासको सम्भाव्यताको अध्ययन गरेको छु, दाहालले भने, मध्यभागमा रहेको चितवनलाई समातेर देशकै लागि विकासको मोडेल तयार गर्न मेरो ध्यान केन्द्रित छ । निरन्तर जिल्ला आए पनि समग्र विकासका लागि दाहालको आगमन केन्द्रित भएको माओवादी केन्द्र चितवनका इन्चार्ज ईश्वरी भट्टराईले बताए । उहाँ चितवन मात्रै केन्द्रित हुनेभन्दा पनि देशकै मध्यभाग भएकाले यहाँबाट नयाँ सन्देश दिन खोज्नुभएको छ, भट्टराईले भने, वरिपरिका जिल्ला समेटेर मास्टर प्लान बनाउन खोज्नुभएको हुँदा बढी आउजाउ भएको हो । दाहालले ६ महिनामै २५ पटकभन्दा बढी चितवन आउजाउ गरेका छन् । पहिले विपक्षीको कडा आलोचना गर्ने दाहालले आफ्नो प्रस्तुतिमा समेत परिवर्तन गरेका छन् । सार्वजनिक कार्यक्रममा राजनीतिक प्रसंग खासै कोट्याउन चाहन्नन् उनी । पत्रकार सम्मेलनमा मात्रै उनले राजनीतिक घटनाक्रमका विषयमा बोल्ने गरेका छन् । गृहजिल्ला भनिए पनि प्रतिनिधिसभाको चुनावमा मात्र उनले पहिलो पटक चितवनबाट उम्मेदवारी दिएका हुन् । चुनावअघि उनी प्रधानमन्त्री हुँदा विभिन्न विकासे कार्यक्रम जिल्लामा लक्ष्य गरेका थिए । रोल्पा, सिरहा र काठमाडौंबाट निर्वाचन लडिसकेका दाहालले चितवनलाई सुरक्षित स्थायी राजनीतिक थलो बनाउन खोजेको बताइएको छ । ६ महिनाको अवधिमा मात्र उनी तीन पटक माडी पुगेका छन् । बाँदरमुढे घटनाले माओवादीको सशस्त्र द्वन्द्वकाल सबैभन्दा बढी आलोचित थियो ।"
