शीर्षक,विवरण
प्राथमिकता प्रस्ट राख,"प्रधानमन्त्री केपी ओली ४७ सदस्यीय सरकारी प्रतिनिधिमण्डलको नेतृत्व गर्दै ६ दिने औपचारिक चीन भ्रमणमा निस्किएका छन्। दुई वर्षअघि सन् २०१६ मार्चमा प्रधानमन्त्रीकै हैसियतमा चीन गएका ओलीले त्यो बेला अत्यन्त दूरगामी महत्वका विषयमा चीनसँग सम्झौतासमझदारी गरेका थिए। दक्षिण छिमेक भारतले ०७२ असोज ३ मा जारी संघीय लोकतान्त्रिक गणतन्त्र नेपालको संविधानप्रति असन्तुष्टि राख्दै नाकाबन्दी लगाएको समय थियो, त्यो। त्यो बखत दृढता र साहसका साथ ओलीले चीनसँग व्यापार तथा पारवहनसम्बन्धी सम्झौता गरेर उत्तर छिमेकसँगको सम्बन्धलाई नयाँ उचाइमा पुर्याएका थिए। दक्षिण छिमेकसँग सम्बन्धमा चिसोपना आएको त्यो बखत र अहिले सम्बन्ध सुध्रिएको फरक अवस्थामा ओली चीनको भ्रमण गर्दै छन्। ठूला छिमेकको बीचमा रहेर दुवैलाई चित्त बुझाउँदै सन्तुलित हिसाबले सम्बन्ध अघि बढाउन सक्नु चानचुने होइन। दुईतिहाइ समर्थनसहितका शक्तिशाली प्रधानमन्त्री बनेका ओली विगतभन्दा भिन्न अवस्थामा चीन जाँदै गर्दा भ्रमण कति फलदायी होला ? चौतर्फी चासोको विषय भएको छ। प्रधानमन्त्री ओलीले दुई वर्षअघिको भ्रमणका बेला भएका सहमति र सम्झौता कार्यान्वयनमा जोड दिइने बताएका छन्। ती सम्झौता र समझदारी कार्यान्वयनमा ढिलासुस्ती र उदासीनता रहेको गुनासो चिनियाँ पक्षले गर्दै आएको छ। सायद यसैलाई सम्बोधन गर्न सरकारले चीनसँग भएका सहमति कार्यान्वयन गर्न छुट्टै संयन्त्र बनाउने प्रस्ताव मन्त्रिपरिषद्बाट स्वीकृत गराएको छ। विभिन्न करिडोर नाका खोल्ने, दुई ठाउँमा तेल भण्डारण गर्ने सहमति हुने सरकारले बताएको छ भने रेलमार्ग सहमति नहुने भएको छ। मूलतः भ्रमण विगतमा भएका सम्झौता र सहमतिहरूको समीक्षा गर्ने र आगामी दिनमा त्यसको कार्यान्वयन के कसरी गर्ने भन्नेमा केन्द्रित हुने देखिन्छ। यसमा चिनियाँ पक्षले थप आश्वस्त हुन चाहेको देखिन्छ। खासगरी सहमति, सम्झौताहरूको दीर्घकालीन नीतिबारे नेपाली पक्ष प्रस्ट नभएको गुनासो अनौपचारिक रूपमा चीनले गरेको छ। यो पृष्ठभूमिमा भइरहेको भ्रमणमा नेपाल सरकारले थप विश्वसनीयताको वातावरण बनाउँदै हाम्रा प्राथमिकताबारे प्रस्ट रूपमा बुझाउन सक्नुपर्छ। चाहे दक्षिणतिरको सम्बन्धमा होस् वा उत्तरतिरकै, रष्ट्रिय स्वाभिमान र हित केन्द्रमा हुनै पर्छ। प्रधानमन्त्री ओलीले पनि सोमबार संसद्मा राष्ट्रिय स्वार्थलाई केन्द्रमा राखेर भ्रमण गर्ने बताएका पनि छन्। चीनसँगको सन्दर्भमा हाम्रा राष्ट्रिय प्राथमिकता के हुन् ? चीनले गर्ने भनेको सहयोग, सहायताको मोडालिटी के हुने ? कस्तो सहयोग, कुन ढाँचामा पाइने हो, त्यसमा प्रस्टता आवश्यक छ। चीनको बीआरआई अभियानमा नेपालले पनि हस्ताक्षर गरेको छ। बीआरआईका धेरै योजनामध्ये एक कनेक्टिभिटीमा नेपालले समझदारी गरेको हो। कनेक्टिभिटीभित्र सडक, रेल, ट्रान्समिसन लाइन आदि पर्छन्। यसको थप मोडालिटीबारे भ्रमणमा छलफल हुनु आवश्यक छ। सहायता, सुविधामुखी ऋण वा केकस्तो सर्तमा समझादरी कार्यान्वयन गर्ने ? प्रस्टता आवश्यक छ। चीनका नेपालमा दुई चासो मुख्य छन्। एक, तिब्बत। नेपाल तिब्बतविरोधी गतिविधि हुने थलो नबनोस्। जो उसको सुरक्षा चासो हो। अर्को बढ्दो चिनियाँ लगानीको सुुरक्षाको सुनिश्चितता। संसारभर लगानी गर्न अभियान नै छेडेको चीन आफ्ना लगानीहरूको संरक्षण चाहन्छन्। नेपाल सरकारले चीनका चासो सम्बोधन हुने विश्वास दिलाउन सक्नुपर्छ र आफ्ना चासो पनि प्रस्ट हिसाबले राख्न सक्नुपर्छ। वाणिज्य पारवहनका समझदारी, नाका र करिडोर खोल्ने विषय, विपद् व्यवस्थापन उद्धार केन्द्र, बीआरआईअन्तर्गत नेपालमा गर्न खोजिएका आयोजनाको प्राथमिकीकरण गर्ने, पर्यटन प्रवद्र्धनको मुद्दालगायत कृषि, ऊर्जा आदि विषयमा हामीले पनि आफ्ना आवश्यकता र चासोलाई स्पष्टतासाथ राख्न सक्यौं भने भ्रमणले सार्थकता पाउनेछ। विश्वासको वातावरण अझै बढाउने, दुई वर्षअघि भएका सम्झौताको समीक्षा गर्दै मुलुकको आर्थिक समृद्धि र विकास अनि राष्ट्रिय हित र आवश्यकता पूरा हुने मुद्दा अघि बढाउनेतिर भ्रमण केन्द्रित हुन सक्नुपर्छ।"
बुधबार प्रधानमन्त्री ओली र चिनियाँ राष्ट्रपतिबीच भेटवार्ता,"हरि लामिछाने बेइजिङ : चीन भ्रमणका रहेका प्रधानमन्त्री केपी शर्मा ओलीले बुधबार चीनका राष्ट्रपति सी जिङपिङसँग शिष्टाचार भेटवार्ता गर्ने भएका छन्। चीनको ग्रेट हल अफ द पिपलमा राष्ट्रपति सिसँग भेटवार्ता गर्ने कार्यक्रम तय भएको छ। त्यसअघि प्रधानमन्त्री ओलीले नेपाली दूतावासमा चीनमा बस्दै आएका नेपाली समुदाय तथा नेपालचीन व्यापार मञ्चलाई सम्बोधन गर्ने छन्। बेइजिङमा रहँदा उनी हिल्टन होटलको देउताइ स्टेट गेष्टहाउसमा बस्नेछन्। भ्रमणका क्रममा प्रधानमन्त्री ओलीले आफ्ना चिनियाँ समकक्षी ली खछ्याङसँग प्रतिनिधिमण्डलस्तरीय द्विपक्षीय वार्ता गर्ने कार्यतालिका रहेको छ। परराष्ट्र मन्त्रालयका अनुसार उनले चीनका वरिष्ठ नेतासँग भेटवार्ता गर्दैछन्।भ्रमणकै सिलसिलामा केही सहमति र समझदारीपत्रमा हस्ताक्षर हुनेछ। प्रधानमन्त्री ओलीले चीनको स्वशासित क्षेत्र तिब्बतको राजधानी ल्हासाको पनि भ्रमण गर्नाका साथै तिब्बतका प्रान्तीय नेतासँग भेटवार्ता गर्नेछन्। परराष्ट्र मन्त्रालयका सचिव शंकरदास वैरागीले चीनका राष्ट्रपति सीले अघि सारेको एक क्षेत्र एक मार्ग (बीआरआई) अन्तर्गत पूर्वाधार निर्माण, लगानी आकर्षण, ऊर्जा, पर्यटनलगायत क्षेत्रमा द्विपक्षीय छलफल र समझदारीपत्रमा समेत हस्ताक्षर हुने जानकारी दिए। उनले भने, नेपालको आर्थिक सामाजिक विकास र समृद्धि प्राप्त गर्ने सरकारको लक्ष्यलाई केन्द्रविन्दुमा राखेर प्रधानमन्त्रीको भ्रमणको तयारी गरिएको छ। द्विपक्षीय सहयोगलाई अझ घनीभूत तथा फराकिलो बनाएर लैजाने मुख्य उद्देश्यसहित भ्रमण हुन लागेको सचिव वैरागीले जानकारी दिए। रासस प्रधानमन्त्री ओलीको चीन भ्रमणअघि बाबुरामले दिए १० बुँदे सुझाव चीन भ्रमण र अपेक्षा उर्जा, रेल र पुनर्निमाणमा चीनसँग सम्झौता : प्रधानमन्त्री चीन भ्रमणमा के छन् प्रधानमन्त्रीका एजेन्डा ? ओलीको चीन र भारत चुनौती ओली चीन जाँदा सरकार र पार्टीमा तोकिए कार्यबाहक"
"देउवा भन्छन् : एउटा लडाइं हारेका छौं, मैदान हारेका छैनौं","हेटौडा : नेपाली कांग्रेसका सभापति शेरबहादुर देउवाले एउटा निर्वाचन हार्दैमा कांग्रेस नहार्ने बताएका छन् । हेटौडामा जिल्ला सभापतिको भेलालाई सम्बोधन सभापति देउवाले भने,हामीले एउटा लडाइं हारेका छौ ,मैदान हारेका छैनौ ।' सभापति देउवाले संविधानका आधारभूत तत्व वा मूल विशेषताहरु नेपाली कांग्रेसका आदर्शबाट निर्देशित भएको दावी गरे । संविधानको सफल कार्यान्वयनपनि हामीले नै गरेका छौ , यस अर्थमा हाम्रो विचार जितेको छ ,उनले भने,म साथीहरुलाई कमजोर मानसिकता होइन उच्च मनोबलका साथ अगाडि बढ्न आव्हान गर्दछु । उनले कतिपय पार्टीका नेता अतिरंजित र अशोभनिय ढंगले प्रस्तुत भएको भन्दै रोष प्रकट गरेका छन् । देउवाले मुलुक थप संकटमा परेको बताए । उनले कम्युनिस्टको हातमा लोकतन्त्र सुरक्षित नहुने बताए । कम्युनिस्ट लोकतन्त्रवादी हुन सक्दछन भन्ने भ्रम बाघ साकाहारी हुन्छ भन्ने जत्तिकै हो,सभापति देउवाले भने,सरकार सर्वसत्तावादी चरित्रतर्फ उन्मुख छ , गणतन्त्र, लोकतन्त्र र संघीयता जोखिममा परेका छन । मूल्यबृद्धिले जनता आक्रान्त छन । उनले सरकारको व्यवहार भाषणमा संघीयता र काममा कम्युनिस्टको जनवादी केन्द्रीयतातर्फ उन्मुख भएको बताए । कांग्रेस सभापति देउवाले केपी ओलीको राष्ट्रवाद लम्पसारवादमा परिवर्तन भएको आरोप लगाए । उनले संविधानको संरक्षण गर्ने, देशलाई कम्युनिस्टको अधिनायकवादबाट जोगाउने जिम्मेवारीपनि कांग्रेसका काधमा आएको बताए । उनले संविधानको संरक्षण गरी देशलाई शान्ति र प्रगतिको बाटोमा लैजाने लक्ष्य कांग्रेस भएको बताउँदै भने, कांग्रेसले सबै ठाउँमा जिम्मेवार तथा प्रभावकारी प्रतिपक्षको भूमिका निर्वाह गर्नुपर्छ । एकताबद्ध, संगठित र व्यवस्थित कांग्रेसलेनै यी जिम्मेवारी बहन गर्न सक्दछ । यस बारेमा म स्वयं गम्भीर छु र सबै नेता साथीहरुलाई गम्भीर हुन आग्रह गर्दछु , सभापति देउवाले भने । उनले संघीयताका आधारमा पार्टीको नयाँ संरचना तयार पार्न विधानलाई समसामयीक परिवर्तन गर्नु आवश्यक रहेको बताए । उनले चाँडै विधान संशोधन समिति गठन गरी विधान संशोधन गरिने बताए । पार्टीको विभागहरु गठन गर्ने, महासमितिको बैठकबाट विधान संशोधन गर्ने काम चाडै गरिने बताए । उनले कांग्रेसको पराजय र कम्युनिस्टको एकीकरणले चुनौती थपिएको बताए । सभापति देउवाले आगामी निर्वाचनमा कांग्रेसलाई पहिलो पार्टी बनाउने प्रण समेत गरेका छन् ।"
नारायणी अञ्चल अस्पतालको स्तरोन्नति गर्दैछौं : स्वास्थ्यमन्त्री यादव,"वीरगन्ज : उपप्रधान तथा स्वास्थ्यमन्त्री उपेन्द्र यादवले मंगलबार वीरगन्जस्थित नारायणी अञ्चल अस्पतालको निरीक्षण गरेका छन् । निरीक्षणपछि मन्तब्य राख्दै स्वास्थ्य मन्त्री यादवले देशकै पुरानो अञ्चल अस्पताल भएपनि समयानुसार आवश्यक भौतिक संरचना र उपकरणको व्यवस्था नहुँदा सेवाप्रवाह प्रभावकारी हुन नसकेकोमा चिन्ता व्यक्त गरे । विरामीको बढ्दो चाप, अपर्याप्त जनशक्ति र भौतिक संरचना चुस्तदुरुस्त नहुँदा नारायणी अञ्चल अस्पतालले ब्यहोर्दै आएको समस्याप्रति आफू गम्भीर रहेको पनि स्वास्थ्यमन्त्री यादवको भनाइ छ । मन्त्री यादवले चाँडै नै नारायणी अञ्चल अस्पतालको स्तरोन्नती गरिने जानकारी दिए । स्वास्थ्य क्षेत्रमा नयाँ स्वास्थ्य नीति र नयाँ स्वास्थ्य कार्यक्रम तर्जुमा गर्ने तयारी भइरहेको जनाएका स्वास्थ्य मन्त्री यादवले नारायणी अञ्चल अस्पतालबाट थप सेवा सुविधा उपलब्ध गराउन भएकै संरचनालाई व्यवस्थित गर्ने र नयाँ संरचनाहरु खडा गर्नु अपरिहार्य भइसकेको पनि बताए । उनले नारायणी अञ्चल अस्पताल जनसंख्याको चाप अनुसार साँघुरो भइसकेको भन्दै अस्पतालको विकासका लागि वैकल्पिक ठाउँको आवश्यकता पनि औंल्याए । स्वास्थ्यमन्त्री यादवले अस्पतालमा भएका सिमित उपकरण र ल्याबका बाबजुद पनि स्वास्थ्यकर्मीले उच्चतम सेवा पुर्याइरहेको भन्दै प्रशंसा पनि गरेका थिए ।"
"नेकपामा पोलिटब्यूरो राखिने, अन्तरिम विधानमा यस्तो छ व्यवस्था","काठमाडौं : नेपाल कम्युनिस्ट पार्टी (नेकपा) ले पोलिटब्यूरोको व्यवस्था गरेको छ। नेकपाको अन्तरिम विधानले पोलिटब्यूरो व्यवस्था गरेको हो। अन्तरिम विधानको धारा १९ को उपधारा २ मा पोलिटब्यूरोको व्यवस्था गरिएको छ। पार्टीका महासचिव विष्णु पौडेल संयोजकत्वमा बनेको कार्यदलले तयार पारेको अन्तरिम विधानमा 'स्थायी समिति सदस्यसहित केन्द्रीय कमिटीको कुल सदस्य संख्याको एकतिहाई पोलिटब्यूरो हुने' उल्लेख छ। विधानमा दुई अध्यक्ष, दुई वरिष्ठ नेता, एक महासचिव र एक प्रवक्तासहित ४४१ जनाको केन्द्रीय कमिटी व्यवस्था गरिएको छ। केन्द्रीय किमिटीको एक तिहाई पोलिटब्यूरो हुने व्यवस्थाबमोजिम नेकपाको पोलिब्यूरो १४७ जनाको हुने भएको छ। पदाधिकारी, सचिवालय सदस्यसहित ४५ सदस्यीय स्थायी कमिटी हुने व्यवस्था विधानमा छ। नेकपा एमाले र नेकपा (माओवादी केन्द्र) को एकीकरणपछि बनेको नेकपामा अहिले भने पोलिटब्यूरो राखिएको छैन। पार्टी एकीकरणमा दुई अध्यक्ष, दुई वरिष्ठ नेता, एक महासचिव, एक प्रवक्तासहित ९ सदस्यीय सचिवालय, ४५ सदस्यीय स्थायी समिति र ४४१ सदस्यीय केन्द्रीय कमिटीमात्र हाल बनाइएको छ। पार्टी एकीकरणको समयमा पोलिटब्यूरो राख्ने वा नराख्ने भन्नेमा पार्टीभित्र फरक फरक धारणा आएका थिए। के गर्छ पोलिटब्यूरोले ? अन्तरिम विधानको धारा १९ को उपधारा च मा पोलिटब्यूरोको काम कर्तव्य र अधिकारका बारेमा उल्लेख छ। पोलिटब्यूरोले दुई केन्द्रीय कमिटीको बैठक बीचको अवधिमा राजनीति तथा संगठनात्मक निर्णय गर्ने व्यवस्था अन्तरिम विधानमा गरिएको छ। त्यस्तै राजनीतिक तथा संगठनात्मक लगायतका आवश्यक विषयमा पार्टीका नीति तथा दृष्टिकोण तय गर्ने अधिकार समेत पोलिटब्यूरोले पाएको छ। अन्तरिम विधानमा केन्द्रीय कमिटीमा आफ्ना कामको प्रतिवेदन पेस गर्ने, स्थायी कमिटीका निर्णय अनुमोदन गर्ने र आफूले गरेका निर्णय तथा कार्यहरू अनुमोदनका निम्ति केन्द्रीय कमिटीको बैठकमा प्रस्तुत गर्ने व्यवस्था गरिएको छ। पोलिटब्यूरो केन्द्रीय कमिटीप्रति उत्तरदायी रहने र केन्द्रीय कमिटीले तोकेका अन्य काम गर्ने व्यवस्था पनि विधानमा गरिएको छ । कायदलले तयार पारेको अन्तरिम विधान अध्यक्षद्वय केपी शर्मा ओली र पुष्पकमल दाहाल प्रचण्डलाई बुझाएर छलफलको लागि स्थायी समितिमा पेश गरिएको छ। अन्तरिम विधान नियमावली मस्यौदा गर्न महासचिव पौडेलको संयोजकत्वमा कमिटी बनाइएको छ। उक्त कमिटीमा पार्टीका नेताहरू देव गुरुङ, बेदुराम भुसाल र खिमलाल देवकोटा छन्।"
प्रधानमन्त्री ओली बेइजिङ उडे,"काठमाडौं : प्रधानमन्त्री केपी शर्मा ओली ६ दिने भ्रमणका लागि चीन प्रस्थान गरेका छन् । मंगलबार बिहान ९ बजे हिमालयन एयरलाइन्सको विमानबाट ओली बेइजिङ प्रस्थान गरेका हुन्। प्रधानमन्त्री ओलीको भ्रमण दलमा सरकारी प्रतिनिधि ४७ जना, विभिन्न राजनीतिक दलका संघीय संसद् सांसद ९ जना, निजी क्षेत्रबाट ५२ जना, सञ्चारकर्मी ११ जना गरी १ सय १९ जना रहेका छन् । प्रधानमन्त्रीको भ्रमणमा चार जना मन्त्री सहभागी छन्। जसमा गृहमन्त्री रामबहादुर थापा, परराष्ट्रमन्त्री प्रदीप ज्ञवाली, उर्जा तथा जलस्रोत मन्त्री वर्षमान पुन, भौतिक योजना, पूर्वधार तथा यातायात मन्त्री रघुवीर महासेठ रहेका छन् । प्रधानमन्त्रीले चिनियाँ राष्ट्रपति सी चिङफिङ, प्रधानमन्त्री ली खछियाङलगायत चीनका उच्चस्तरीय नेताहरूसँग भेटघाट गर्ने कार्यक्रम रहेको बताइएको छ । ओली तिब्बतको ल्हासा हुँदै असार १० गते नेपाल फर्कने छन् । प्रधानमन्त्री ओलीको चीन भ्रमणअघि बाबुरामले दिए १० बुँदे सुझाव चीन भ्रमण र अपेक्षा उर्जा, रेल र पुनर्निमाणमा चीनसँग सम्झौता : प्रधानमन्त्री नेपाली भूमि चीन विरोधी गतिविधिमा प्रयोग हुन दिन्नौं : प्रधानमन्त्री चीन भ्रमणमा के छन् प्रधानमन्त्रीका एजेन्डा ? ओलीको चीन र भारत चुनौती चीनसँग फलाम प्रशोधन सम्झाता हुने"
प्रधानमन्त्रीको भ्रमणमा प्रसारण लाइन सम्झौता हुने,काठमाडौं : प्रधानमन्त्रीको भ्रमणका क्रममा नेपाल र चीनबीच अन्तरदेशीय सीमापार प्रसारण लाइनको संयुक्त अध्ययन र ऊर्जा सहायतासम्बन्धी सम्झौता हुने भएको छ । नेपाल र चीनबीच गल्छीरसुवागढीकेरुङ ४०० केभी प्रसारण लाइन निर्माणका लागि विस्तृत अध्ययन गर्न सम्झौता हुन लागेको ऊर्जा मन्त्रालयका सहसचिव दिनेशकुमार घिमिरेले बताए । सम्झौतामा नेपालका तर्पबाट विद्युत् प्राधिकरणका कार्यकारी निर्देशक कुलमान घिसिङ र चिनियाँ स्टेट ग्रिड कम्पनीका सहकक्षीले हस्ताक्षर गर्नेछन् । नेपालतर्फ ७० किलोमिटर र चिनियाँ खण्डमा ७ सय किलोमिटर रहने यो प्रसारण लाइन निर्माण भएमा नेपालको विद्युत्को अन्तर्राष्ट्रिय बजार विस्तार हुनेछ । हाल भारतसित मात्र यस्तो पहुँच छ । घिमिरेका अनुसार दुई देशबीच ऊर्जाको दीर्घकालीन सहायतासम्बन्धी अर्काे छुट्टै छाता सम्झौता हुने भएको छ । नेपालको जलविद्युत्मा चिनियाँ लगानी र चासो बढेको सन्दर्भमा यस्तो सम्झौता हुन लागेको हो । हाल चिनियाँ लगानीमा ११ वटा जलविद्युत् आयोजना निर्माणाधीन छन् भने १४ वटा अन्य आयोजना वित्तीय व्यवस्थापनको क्रममा छन् ।
कांग्रेस प्रशिक्षण : एकताको ब्यानरमुनि आरोपप्रत्यारोप,"भरतपुर : कांग्रेसका नेताहरूले पार्टी एकताको नारा लगाउँदै चितवनको भरतपुरमा सोमबार आयोजित दुई अलगअलग कार्यक्रममा सभापति शेरबहादुर देउवा र पूर्वमहामन्त्री प्रकाशमान सिंहले अर्को खेमालाई आरोपप्रत्यारोप लगाएका छन् । कांग्रेसको भ्रातृसंगठन नेपाल दलित संघ र शुभेच्छुक संस्था प्रजातन्त्रवादी प्राध्यापक संघले सोमबार प्रदेशस्तरीय छुट्टाछुट्टै कार्यक्रम आयोजना गरेको थियो । एकअर्कामा कट्टर आलोचक मानिएका सभापति शेरबहादुर देउवा र पूर्वमहामन्त्री प्रकाशमान सिंहले बेग्लाबेग्लै कार्यक्रममा प्रमुख अतिथि थिए । सभापति देउवा र नेता सिंहले गत वर्ष भएका तीनै तहका निर्वाचनमा कांग्रेसको पराजयको दोष एकअर्को पक्षलाई लगाउनमै समय खर्चिएका थिए । नेपाल दलित संघ चितवनले आयोजना गरेको दुईदिने प्रदेशस्तरीय भेलालाई सम्बोधन गर्दै पार्टीले भोगेको पराजयको पीडाको चर्चा गरेर एकताको खोजी गरे । पार्टीभित्रको अन्तर्घात नै मुख्य समस्या भएको उनीहरूले बताए । तैपनि, आफ्नो पक्षलाई जोगाएर अर्कोलाई दोष दिन भने दुवै पक्षले प्रयास गरेका थिए । बुधबार भरतपुरमा आयोजित दुई छुट्टाछुट्टै कार्यक्रममा सहभागी नेताले एकअर्कामाथि दोष थुपार्न भने पछि परेनन् । भेलालाई सम्बोधन गर्दै सभापति देउवाले टिकट नपाउने र टिकट पाएर हारेकाहरूले आफूलाई दोष दिएको भनेर आपत्ति जनाए । आफूलाई दोष दिन छाडेर आफ्नो पराजयको कारण खोज्न सुझाव दिए । सभापति देउवाले पार्टीभित्रको अन्तर्घातले पार्टी पराजित बनेको स्पष्ट पारे । दलित संघको कार्यक्रममा बोल्ने नेताहरूले पार्टीको कमजोरीको खोजी गरे । महामन्त्री डा शशांक कोइरालाले पार्टीभित्रको अन्तरविरोधले पार्टी सकिँदै गएको भन्दै चिन्ता व्यक्त गरे । सहमहामन्त्री डा प्रकाशशरण महतले भने पार्टी सभापतिको खुलेरै बचाउ गरे । उनले नेतृत्वलाई निन्दा गरेर पार्टी बलियो नहुने बताए । आन्तरिक द्वन्द्वका कारण आफ्नैले भोट नहालेर पराजित भएको उनको भनाइ थियो । कांग्रेस नेता एवं पूर्वमहामन्त्री प्रकाशमान सिंहले भने पार्टीभित्रको गुटको राजनीति गरेको भन्दै सभापति शेरबहादुर देउवा नेतृत्वको कडा आलोचना गरे । प्रजातन्त्रवादी प्राध्यापक संघले आयोजना गरेको ३ नम्बर प्रदेशस्तरीय भेलालाई सम्बोधन गर्दै नेतृत्वले एकताको नारा गरेर गुट घुसाएको आरोप लगाए । चितवनमा सोमबार भएको प्रजातान्त्रिक प्राध्यापक संघ प्रदेश ३ को भेलामा सिंहले देउवाको आलोचना गर्दै भने, एकताको नाटक गरेर आफ्नो गुट घुसाउने अनि एकताको नारा लगाउने ? उनले पार्टीमा सही काम गर्ने र खुरापाती गर्ने एउटै मूल्यांकन भएको आरोप लगाए ।"
दुःखै दुःखमा महालक्ष्मी नगरपालिका,"ललितपुर : काम विशेषले महालक्ष्मी नगरपालिका पुग्दा कुन कार्यालय कता छ भनेर एकछिन अलमल पर्नु स्वाभाविकजस्तै छ । नगरपालिकाका मेयर एउटा भवनमा बस्छन् । प्रशासनिक काम अर्को भवनबाट हुन्छ । शिक्षा, स्वास्थ्य, कृषिलगायतका कार्यालय पनि टाढाटाढा छन् । छरिएका कार्यालयमा सेवाग्राही अलमल परिरहेका भेटिन्छन् । महालक्ष्मी नगरपालिकाका प्रमुख रामेश्वर श्रेष्ठ भाडामा नगरपालिका चलाइरहनुपरेकोमा दिक्क लागेको बताउँछन् । कार्यालय व्यवस्थित गर्न खोजिरहेको छु । तर, जग्गा मिलेको छैन, उनले भने । हाल भाडामा बसिरहेका कार्यालयको मासिक एक लाख ३० हजार तिर्दै आएको श्रेष्ठले बताए । तीनतिर काम भइरहेको छ । त्यसैले सजिलो छैन, उनले भने । जग्गा खरिदका लागि निकै लागिपरिरहेको भए पनि अहिलेसम्म यकिन हुन नसकेको उनी बताउँछन् । कार्यालय स्थापना गर्न टीकाथलीको चिहानडाँडावरिपरि तथा लुभु एरियामा खुला ठाउँ खोजिरहेको पनि उनले जानकारी दिए । जग्गा खरिदका लागि नगरपालिका आफैंले स्रोत जुटाउनुपर्छ । सरकारले भवन बनाउन मात्रै सहयोग गर्ने भएकाले नगरपालिकाले सार्वजनिक जग्गा खोजिरहेको छ । महालक्ष्मी नगरपालिका भौगोलिक रूपमा सानो पनि छ । तर, जनघनत्वका दृष्टिले भने ठूलो छ । यहाँ १० वटा वडा छन् । गोदावरीको पनि समस्या उस्तै यता, ललितपुरकै अर्को गोदावरी नगरपालिकाको हालत पनि उस्तै छ । मासिक डेढ लाख रुपैयाँ भाडा तिर्दै आएको यो नगरपालिकाले कार्यालय निर्माणका लागि ६ महिनाअघि जग्गा तय गरिसकेको थियो । तर, निर्माण भने अहिलेसम्म सुरु गर्न सकेको छैन । गोदावरी नगरपालिकाका मेयर गजेन्द्र महर्जनले बज्रबाराही मन्दिरको पश्चिम गेटको ठीक अगाडि झन्डै ६ रोपनी जग्गा भवन निर्माणका लागि उपलब्ध भएको जानकारी दिए । डीपीआर र डिजाइन तयार गरिएको छ, उनले भने । विद्यालयको जग्गा नगपालिकाले लिएर डीपीआर तथा डिजाइन तयार गरिएको हो । अब केही दिनमा टेन्डर निस्कन्छ, महर्जनले जानकारी दिए । गोदावरी नगरपालिकामा भने एउटै भवनबाट सबै प्रशासनिक काम चालु छन् । मेयरको डिजिटल मोह महालक्ष्मी नगरपालिकामा १५ वटा सरकारी विद्यालय छन् । चार वटा स्वास्थ्यचौकी छन् । प्राथमिक स्वास्थ्यचौकी (पीएससी) हरूमा यसअघि नै डिजिटल हाजिरी प्रणाली लागू भइसकेको छ । सबै विद्यालय र स्वास्थ्यचौकीमा पनि यो प्रणाली लागू गर्ने नगरप्रमुख श्रेष्ठको चाहना छ । आफ्नो कार्यकाललाई शिक्षा र स्वास्थ्यमा देखिने खालको परिवर्तन ल्याउन चाहेको उल्लेख गर्दै प्रमुख श्रेष्ठले भने, सोही परिवर्तनका लागि निरन्तर प्रधानाध्यापक एवं अभिभावकसँग छलफल गर्दै आएको छु । पुरानो शैक्षिक प्रणालीले खासै रोजगारी उत्पादन गर्न नसकेका कारण आफ्नो नगरपालिकाले प्राविधिक शिक्षालाई जोड दिएको भनाइ श्रेष्ठको छ । रोजगारी सिर्जना गर्न नगरपालिकाले प्राविधिक शिक्षालाई जोड दि नगरपालिकाभित्रका दुई वटा विद्यालयलाई सिभिल इन्जिनियरिङ अध्ययनका लागि अनुमति प्रदान गरिएको उनले जानकारी दिए । नगरपालिका आफैंले प्राविधिक विद्यालय चलाउन चाहेको छ । त्यसका लागि जग्गा खोजिरहेको छांै, उनले भने । यो नगरपालिकाका सामुदायिक विद्यालयमा विद्यार्थीको संख्या उच्च छ । स्वास्थ्य क्षेत्रमा पनि देखिने गरी परिवर्तन महसुस गराउने आफ्नो चाहना छ, उनले ।"
आजदेखि कांग्रेस सभापति भेला,"हेटौंडा : हेटौंडामा मंगलबार देखि कांग्रेस जिल्ला सभापति भेला सुरु हुँदै छ । हेटौंडास्थित कांग्रेस जिल्ला कार्यसमिति भवनमा सोमबार साँझ बसेको कांग्रेस केन्द्रीय कार्यसमिति बैठकले मंगलबारदेखि सुरु हुने सभापति भेलालाई प्रभावकारी बनाउने बारेमा छलफल गरेका छन् । गत वैशाखमा कांग्रेस केन्द्रीय समितिको बैठकले जिल्ला सभापति भेला र महासमिति बैठक गर्ने निर्णय गरे अनुसार हेटौडामा भेला हुन लागेको हो । तीन दिने जिल्ला सभापति बिहीबार सकिनेछ । सभापतिको भेला मुख्य गरी तीन विषयमा छलफल केन्द्रित हुने कांग्रेस प्रवक्ता विश्वप्रकाश शर्माले जानकारी दिए । पार्टी संगठन, पार्टी विद्यान र वर्तमान रानीतिक परिस्थिति बारेमा भेलामा जिल्ला सभापतिले जिल्लागत प्रतिवेदन पेश गर्नेछन् । मंगलबार बिहान ११ बजे हेटैाँडाको पल्पसा सभा हलमा उद्घाटन हुने सभापति भेलाका लागि जिल्ला सभापति सोमबार साँझ नै हेटौंडा आइसकेका छन् । कांग्रेस भित्र तीव्र गुटवन्दी मौलाइरहेको सन्दर्भमा नेतृत्वले जिल्ला सभापति भेलामार्फत् पार्टी भित्र आन्तरिक एकताको समेत सन्देश दिने प्रयास गर्ने बताइएको छ । मकवानपुर कांग्रेसका सभापति इन्द्र बानियाका अनुसार पार्टी भित्र देखिएको गुटउपगुट अन्त्यको सन्देशसहित पार्टीलाई आवश्यक नयाँ संरचनामा लैजान विधान संशोधन बारेमा सभापति भेला केन्द्रित गर्ने प्रयास गरिएको छ । बुधबार बिहानैदेखि बन्द सत्र सुरु हुने कार्यक्रम छ । बन्द सत्रमा जिल्ला सभापति र केन्द्रीय सदस्य सहभागी हुनेछन् । तीन तहका निर्वाचनमा पराजित भएपछि कांग्रेस भित्र आन्तरिक द्वन्द्व तीव्र भएको छ । मकवानपुरका जिल्ला अध्यक्ष बानिया सभापति भेलालाई मिनी महासमितिसँग तुलना गर्छन् । उनले भने, यसलाई सानो महासमिति भेलाको रुपमा हामीले लिएका छौं । कांग्रेस केन्द्रीय समितिको निर्णयअनुसार भदौमा महासमिति बैठक हुँदैछ । निर्वाचनपछि पार्टीको पुर्नसंरचना बारेमा तीव्र बहस गरिरहेको कांग्रेसले जिल्ला सभापतिलाई पार्टीको नयाँ संरचना बारेमा जिल्ला तहका सबै निकायसँग छलफल गरी सुझावसहित आउन परिपत्र गरेको थियो । उपसभापति विमलेन्द्र निधिका अनुसार पार्टीले राज्यको नयाँ संरचना अनुसार पार्टीलाई रुपान्तरण गर्ने बारेमा जिल्ला सभापतिलाई गाउँदेखि वडासम्म र जिल्लामा रहेका सबै भातृ संगठनदेखि शुभेच्छुक संघ संस्थासँग परामर्श गरी सुझाव संकलन गर्न निर्देशन दिएको थियो । उपसभापति निधिले अन्नपूर्णसँग भने, पार्टीको आन्तरिक जीवनमा व्यापक परिर्वतन ल्याउनु पर्ने भएकाले हामीले जिल्ला सभापतिहरूलाई तल्ला सबै तहसँग छलफल गर्न निर्देशन दिएका थियांै । कांग्रेस महासमितिले बनाउने पार्टीको नयाँ विद्यान अनुसार कांग्रेसको पुनर्संरचनाको प्रक्रिया अघि बढ्ने छ । त्यसका लागि सभापतिहरूले भेलामा दिने सुझावलाई पार्टी भित्र महत्वका साथ हेरिएको छ । कांग्रेसको हाल जिल्ला, क्षेत्र र गाविस स्तरीय संरचना छ । संघीय संरचनामा जाँदा अब कांग्रेस तथा उसका भ्रातृ संगठन कमिटी केन्द्र, प्रदेश, जिल्ला, गाउँनगर स्तरीय बनाउनु पर्नेछ । प्रदेशिक र स्थानीय तहको संरचनामा पार्टी जाँदा जिल्ला कार्यसमितिको भूमिका के हुने भन्नेमा समेत कांग्रेस भित्र व्यापक चासोपुर्वक हेरिएको छ । युवा नेता प्रदीप पौडेलका अनुसार निर्वाचन पछि पार्टी भित्र युवा नेताहरूले उठाइरहेको मुद्दाका स्नदर्भमा सभापति भेलानमा समेत युवा नेताले लविङ गर्ने प्रयास गरिरहेका छन् । हेटांैडामा सोमवार साँझ अन्नपूर्णसँग कुरा गर्दै पौडेलले भने, हामीले केन्द्रीय कार्यसमिति बैठकमा पेश गरेका ५१ पेजको प्रस्तावलाई सभापति भेलामा समेत बाँड्ने योजना बनाएका छौं। वैशाखमा सकिएको निर्वाचन समीक्षाका लागि एक महिना लामो बैठकमा युवा नेताको तर्फबाट गगन थापाले ५१ पृष्ठ लामो दस्तावेज प्रस्तुत गरेका थिए । केन्द्रीय कार्यसमितिको बैठकमा झै सभापति शेरबहादुर देउवा तथा उनी इतरका समूह बीचमा सभापति भेलामा ध्रुवीकरण नदेखियोस भन्नेतर्फ पार्टी पदाधिकारी लविङमा लागेका छन् । बरिष्ट नेता पौडेल र नेताकृष्णप्रसाद सिटौलासहितको समूहले सभापतिको आलोचनामा भेलालाई केन्द्रित हुनबाट रोक्ने प्रयासमा देउवा निकटका पदाधिकारी सक्रिय छन् ।"
'चीन भ्रमणको उद्देश्य सुसम्बन्ध',"काठमाडौं : प्रधानमन्त्री केपी ओलीले राष्ट्रिय हित, स्वभिमान र नेपालको आवश्यकतालाई केन्द्रमा राखेर छिमेकी चीनसँग सहमति र समझदारी गरिने स्पष्ट पारेका छन् । मंगलबारदेखि सुरु हुने आफ्नो चीन औपचारिक भ्रमणका बारेमा प्रतिनिसभा र राष्ट्रियसभामा सोमबार जनाकारी दिँदै प्रधानमन्त्री ओलीले भने, हामीले एक अर्काको संवदेनशीलता बुझेका छौं । त्यसै अनुसार दुवै देशले एकअर्काको हितमा सहमति र सझदारी गर्दै अघि बढ्नु पर्छ । उनले भने, चीन भ्रमणको मुख्य उद्देश्य मुलुकको सार्वभौमिकता र एकतालाई ध्यानमा राखी द्विपक्षीय सम्बन्ध विस्तार र सुदृढ गरिनु हो । सहमति र समझदारी मुलुक र जनताको आवश्यत्ता अनुसार हुने छन् । २७ महिना अघिको आफ्नो चीन भ्रमणका उपलब्धी स्मरण गर्दै प्रधानमन्त्रीले ओलीले भने, ती सहमति र समझदारीले नेपालको इतिहास र परम्परागत मित्रता स्मरण त गराएको छ । ओलीले सन् २०१६ मार्चमा चीन भ्रमण गरेका थिए । भ्रमणका बेला पारवहन तथा यातायात, विद्युत् ट्रान्ससिमनलगायतका समझदारी भएका थिए । ती समझदारीको कार्यान्वयनबारे यो भ्रमणमा छलफल हुने प्रधानमन्त्रीले बताए । नेपालले बीआरआईमा हस्ताक्षर गरिसकेको हुँदा चिनियाँ विकासका उपलब्धी शेयर गर्ने र कनेक्टिभीटी बढाइने उनको तर्क छ । प्रधानमन्त्रीले बहुपक्षीय हिमालयन कनेक्टिभीटीको फ्रेमवर्क भित्र सबै खाले काम अघि बढ्ने दाबी उनले गरे । उत्तर दक्षिणका करिडरका साथै थप केही करिडरमा समझदारी हुन सक्ने उनले बताए । चीन भ्रमणका क्रममा राष्ट्रपति सि चीनफिङसँग द्विपक्षीय सम्बन्ध बिस्तार र सुदृढ गर्ने बारेमा भेटवार्ता हुँदा आफूले नेपालका हित र दृष्टिकोणमै केन्द्रित हुने प्रतिवद्धा उनले व्यक्त गरे । चीनको शीर्ष नेतृत्वसँगको वार्ता भई रेलवे, ऊर्जा, पुनर्निर्माणमा दुईपक्षीय सम्झौता र समझदारीमा हस्ताक्षर हुने प्रधानमन्त्रीले उल्लेख गरे । बेइजिङपछि ल्हासा जाने र त्यहाँका नेतासँग भेटवार्ता हुने जानकारी ओलीले दिए । उनले भने, हामीले चीनका संवेदनशीलता बुझेका छौं । एक चीन नीतिमा हामी दृढ छौं । नेपालको भूमी प्रयोग गरेर चीनविरोधी गतिविधि गर्न दिँदैनौं । छिमेकीका जायज चासोलाई सुन्ने गरेका छौं, उनले भने ।"
गोलाप्रथाबाट टुंग्याइयो सांसदको कार्यकाल,"काठमाडौं : राष्ट्रियसभाका ५९ सदस्यको कार्यकाल गोलाप्रथाबाट टुंगो लगाइएको छ । राष्ट्रियसभा सदस्यको पदावधि २, ४ र ६ वर्षको हुने संवैधानिक व्यवस्थाअनुसार सोमबार संघीय संसद् भवन नयाँ बानेश्वरमा गोलाप्रथाबाट सांसदको कार्यकालको अन्तिम टुंगो लगाइएको हो । अब २० जनाको छ वर्ष, २० जनाको चार वर्ष र १९ जना सदस्यको पदावधि दुई वर्ष भएको छ । सांसद आफैंले गोला तानेर आफ्नो कार्यकालको फैसला गरेका हुन् । ६ वर्षको हुने राष्ट्रियसभामा पूरा कार्यकाल काम गर्न पाउनेमा रमेशजंग रायमाझी, जितेन्द्रनारायण देव, रामबहादुर थापा, गणेशप्रसाद तिमिल्सिना, खिमलाल भट्टराई, भैरवसुन्दर श्रेष्ठ र हरिराम चौधरी छन् । यस्तै बिना पोखरेल, प्रमिलाकुमारी, दिलकुमारी रावल, दीपा गुरुङ, अनिता देवकोटा, नन्दा चपाईं, इन्दु कडरिया, नरपति लोहार, सिंहबहादुर विश्वकर्मा, प्रकाश पन्थ, महेशकुमार महरा, रामचन्द्र राई र विमला राई पौडेलको पनि पदावधि ६ वर्ष कायम भएको छ । चार वर्ष कार्यकाल हुनेमा परशुराम मेघी गुरुङ, सुमनराज प्याकुरेल, राधेश्याम अधिकारी, दीनानाथ शर्मा, चन्द्रबहादुर खड्का, खगेन्द्रप्रसाद पुरी, शेरबहादुर कुँवर, रामनारायण बिँडारी र नैनकला ओझा छन् । यस्तै शशिकला दाहाल, उदया शर्मा पौडेल, शान्तिकुमारी अधिकारी, कोमल ओली, कविता बोगटी, तारादेवी भट्ट, खिमकुमार विक, चक्र स्नेही, रामलखन चमार, जीवन बुढा र अगम वान्तवा राई चार वर्षका लागि राष्ट्रियसभा सदस्य चयन भएका छन् । गोलाप्रथाबाटै दुई वर्षको कार्यकाल टुंगो लाग्ने राष्ट्रियसभा सदस्यमा हरिचरण शिवाकोटी, रमेशप्रसाद यादव, बलरामप्रसाद बाँस्कोटा, सुरेन्द्रराज पाण्डे, दुर्गाप्रसाद उपाध्याय, कालीबहादुर मल्ल र बद्रीप्रसाद पाण्डे छन् । यस्तै डा युवराज खतिवडा, सरिता प्रसाईं, मुक्ताकुमारी यादव, धनकुमारी खतिवडा, विन्दादेवी आले, मीना बुढा, युटोल तामाङ, कमलाकुमारी ओली, खेमराज नेपाली, रामप्रीत पासवान, राजकुमार कुँवर र वृषेशचन्द्र लालले अब दुई वर्ष मात्र राष्ट्रियसभा सदस्यका रूपमा काम गर्न पाउने टुंगो लागेको छ । राजपाका तर्फबाट राष्ट्रियसभा सदस्य रहेका वृषेशचन्द्र लाल र रमेश यादवको कार्यकाल दुई वर्षको हुनेछ । फोरमबाट सांसद रहेकी प्रमिला यादव ६ वर्ष र रामप्रीत पासवान दुई वर्ष राष्ट्रियसभा सदस्य रहनेछन् । गोलाप्रथा गर्ने क्रममा पाँच समूहमा राष्ट्रियसभाका सदस्यलाई विभाजन गरिएको थियो । पहिलो समूहमा सातै प्रदेशका तीनतीन गरी गरी २१ महिला सदस्य, त्यसपछि सातै प्रदेशका एकएक गरी सात दलित सदस्य, सात अपांगता भएका वा अल्पसंख्यक समूहका सदस्यले गोलाप्रथामा भाग लिएका थिए । अन्तिममा सातै प्रदेशका तीनतीन गरी २१ खुला सदस्य र राष्ट्रपतिद्वारा मनोनीत तीन सदस्यले गोला तानेका थिए । खोल्न मिल्ने गोलाकार बलमा सेतो कागजमा रातो अक्षरले २ वर्ष, ४ वर्ष, ६ वर्ष लेखिएका चिठ्ठा पट्याएर राखिएको थियो । सांसदले गोला तानेपछि संघीय संसद्का महासचिवले बल तानेपछि महासचिवले खोलेर चिठ्ठा देखाएका थिए । कांग्रेसका चार सदस्यको कार्यकाल ६ वर्ष राष्ट्रियसभामा प्रमुख प्रतिपक्षी दल कांग्रेसका तर्फबाट १३ सांसद रहेकोमा ४ जनाले मात्र पूरा कार्यकाल काम गर्ने अवसर पाएका छन् । गोलाप्रथाअनुसार ७ जना सांसदको पदावधि दुई वर्ष भएको छ भने दुईजनाको कार्यकाल चार वर्षको हुनेछ । ६ वर्ष कार्यकाल हुनेमा रमेशजंग रायमाझी, अनिता देवकोटा, जितेन्द्रनारायण देव र प्रकाश पन्थ छन् । यस्तै ४ वर्षका लागि राधेश्याम अधिकारी एवं तारादेवी भट्ट र २ वर्षको पदावधि हुनेमा सरिता प्रसाईं, सुरेन्द्रराज पाण्डे, धनाकुमारी खतिवडा, बद्री पाण्डे, मुक्ताकुमारी यादव, दुर्गाप्रसाद उपाध्याय र बिन्दादेवी आले राना छन् । कांग्रेसका तर्फबाट राष्ट्रियसभामा दल नेता सुरेन्द्र पाण्डे र प्रमुख सचेतक सरिता प्रसाईं दुवैको कार्यकाल दुई वर्षको मात्र भएको छ । गोलाप्रथाबाट भएको हो, अरूले जस्तै हामीले पनि गोला तान्दा यस्तो नतिजा आयो । यसलाई अन्यथा मान्ने कुरा आउँदैन, प्रसाईंले भनिन् । सांसद बद्री पाण्डेले भने गोलाप्रथाले पनि कांग्रेसलाई साथ नदिएको टिप्पणी गरे । गृहमन्त्री ६ वर्ष, अर्थमन्त्री दुई वर्ष राष्ट्रियसभामा सरकारका तर्फबाट मनोनीत तीनमध्ये दुई जना सरकारका मन्त्री छन् । गृहमन्त्री रामबहादुर थापा ६ वर्ष र अर्थमन्त्री डा युवराज खतिवडा दुई वर्षका लागि सदस्य बन्नेछन् । अर्का मनोनीत सदस्य रामनारायण बिडाँरीको कार्यकाल चार वर्षको हुने भएको छ । राष्ट्रियसभा अध्यक्ष गणेशप्रसाद तिमिल्सिनाको कार्यकाल भने ६ वर्षको हुनेछ ।"
ओली चीन जाँदा सरकार र पार्टीमा तोकिए कार्यबाहक,काठमाडौं : प्रधानमन्त्री केपी शर्मा ओलीले मित्रराष्ट्र चीनको औपचारिक भ्रमणमा प्रस्थान गर्नुअघि कार्यवाहक प्रधानमन्त्रीको जिम्मेवारी उपप्रधानमन्त्री एवं रक्षामन्त्री ईश्वर पोखरेललाई दिएका छन्। प्रधानमन्त्री एवं नेपाल कम्युनिष्ट पार्टीका अध्यक्ष ओलीले पार्टीको कार्यवाहक अध्यक्षको जिम्मेवारी वरिष्ठ नेता माधवकुमार नेपाल र संसदीय दलका कार्यवाहक नेतामा उपनेता सुवासचन्द्र नेम्वाङलाई जिम्मेवारी दिएको नेकपाका केन्द्रीय सदस्य विष्णु रिजालले जानकारी दिए। पार्टीका अर्का अध्यक्ष पुष्पकमल दाहाल प्रचण्ड पनि विदेशमा रहेकाले नेता नेपाललाई कार्यवाहक अध्यक्षको जिम्मेवारी दिइएको रिजालले बताए।
प्रधानमन्त्री आज चीन जाँदै,"काठमाडौं : प्रधानमन्त्री केपी ओली ६ दिने भ्रमणका लागि आज चीनको राजधानी बेइजिङ प्रस्थान गर्दै छन् । चिनियाँ समकक्षी ली खछियाङको औपचारिक निमन्त्रणामा प्रधानमन्त्री ओली चीन प्रस्थान गर्न लागेका हुन् । प्रधानमन्त्रीको चीन भ्रमणका अवसरमा दुई पक्षीय सहयोग, सहकार्य र संयुक्त लगानीका विषयमा छलफल हुने प्रधानमन्त्री कार्यालयले जनाएको छ। आफ्नो चीन भ्रमणबारे सोमबार दुवै सदनलाई जानकारी गराउँदै प्रधानमन्त्री ओलीले भ्रमण क्रममा चिनियाँ राष्ट्रपति सी चिङफिङ, प्रधानमन्त्री ली खछियाङलगायत चीनका उच्चस्तरीय नेताहरूसँग भेटघाट गर्ने कार्यक्रम रहेको बताए । ओलीले चिनियाँ जनकांग्रेसका अध्यक्षसँग पनि भेट्ने कार्यक्रम छ । भ्रमणका क्रममा नेपाली पक्षले दुई देशबीच यसअगाडि भएका सहमति कार्यान्वयनमा जोड दिने तयारी गरेको छ । रेलवे, पारवहन, क्रस बोर्डर ट्रान्समिसन लाइन, सातै प्रदेशमा विपद् उद्धार केन्द्र निर्माणमा चिनियाँ सहयोगलगायत विषयलाई प्रमुख एजेन्डा बनाएर छलफल गर्ने तयारी भइरहेको हो । प्रधानमन्त्रीको चीन भ्रमणका बेला दुई देशका सरकारकाबीच वाणिज्य तथा पारवहन क्षेत्रमा सम्झौता हुने चर्चा चले पनि प्रोटोकलमा सम्झौता हुनेनहुने टुंगो नलागेको प्रधानमन्त्री कार्यालय स्रोतले जानकारी दियो । प्रधानमन्त्री ओलीको पहिलो प्रधानमन्त्रीकालमा वाणिज्य तथा पारवाहन क्षेत्र विकासमा सहमति भए पनि त्यसको प्रोटकलमा सहमति भएको छैन । वाणिज्य तथा पारवान प्रोटकलका विषयमा गृहकार्य भइरहेकाले सम्झौता हुनेनहुने यकिन भइसकेको छैन, स्रोत भन्यो । भ्रमणमा प्रधानमन्त्री ओलीले चीन सरकारसँग गरेका पुरानै १० बुँदे सहमति कार्यान्वयनमा जोड दिने भएका छन् । पुराना सहमतिसँगै ट्रान्स हिमालय नेटवर्कअन्तर्गत रेलवे, सडक मार्ग, क्रस बोर्डर ट्रान्समिसन लाइन र यातायात तथा पारवाहनका विषयलाई नेपालका तर्फबाट जोड दिइने बताइएको छ । चिनियाँ पक्षले पनि यसअघिका सम्झौता कार्यान्वयन जोड दिने बताइएको छ । दुई पक्षबीच विश्वासको दीर्घकालीन वातावरण निर्माणको चीनले अपेक्षा गरेको चिनियाँ स्रोतले बताएको छ । प्रधानमन्त्री ओलीको भ्रमण दलमा सरकारी प्रतिनिधि ४७ जना, विभिन्न राजनीतिक दलका संघीय संसद्का सांसद ९ जना, निजी क्षेत्रबाट ५२ जना, सञ्चारकर्मी ११ जनासहित १ सय १९ जनाको टोली छ । भ्रमण दलमा प्रधानमन्त्री पत्नी राधिका शाक्य, गृहमन्त्री रामबहादुर थापा, परराष्ट्रमन्त्री प्रदीप ज्ञवाली, उर्जा तथा जलस्रोत मन्त्री वर्षमान पुन, भौतिक योजना, पूर्वधार तथा यातायात मन्त्री रघुवीर महासेठलगायत सहभागी छन् । प्रधानमन्त्री ओली तिब्बतको राजधानी ल्हासा हुँदै असार १० गते नेपाल फर्कने छन् । ल्हासामा रहँदा प्रधानमन्त्री ओलीले त्यहाँको विकास अवलोकन गर्नुुका साथै त्यस क्षेत्रका प्रमुख नेताहरूसँग दुई पक्षीय हितका विषयमा पनि छलफल गर्ने बताइएको छ ।"
