शीर्षक,विवरण
नक्सा सच्याऊ,"नेपालको नक्साको विषयमा फेरि बहस सुरु भएको छ। निसान छापमा प्रयुक्त देशको नक्सामा महाकालीको उद्गम लिम्पियाधुरा छुटाइएको प्रसंगबाट सुरु यो बहसले अहिले नेपालको नक्सा सम्बन्धमा धेर जानकारी उजागर गरेको छ। नेपालमा प्रयोग हुने अधिकांश नक्सा भारतमा छापिने र तिनमा अन्तर्राष्ट्रिय सिमाना रेखांकनमा नियतवश त्रुटि गरिने तथ्य उजागर भएको छ। नक्सा केवल कागजका लिखत होइनन्, देशको भूअखण्डता सुनिश्चित गर्ने आधिकारिक दस्ताबेज हुन्। नक्सामा कोरिने सीमारेखा सिसाकलमले कोरेका धर्का होइनन्, इतिहासका विभिन्न कालखण्डमा तय भएका वास्तविकता हुन्। नेपालमा प्रयोगमा आइरहेका नक्सामा यी सीमारेखा तलमाथि गर्ने प्रयास भइरहेको छ। नक्सासम्बन्धी बहसको मुख्य चासो महाकालीको उद्गम विन्दु लिम्पियाधुराबारे हो। प्रयोगमा आइरहेका नक्सामा दार्चुला जिल्लामा पर्ने लिपुलेककालापानीलिम्पियाधुरा क्षेत्र नेपाली सीमाबाहिर पारिएको छ। यो त्रुटिपूर्ण नक्साले नेपालको कुल क्षेत्रफलबाट ३७२ वर्गकिलोमिटर चोइट्याउँछ। त्यसैले यो नक्सा सच्याउनु जरुरी छ। तर नक्सालाई कसरी र के आधारमा सच्याउने भन्ने मुख्य प्रश्न हो। लिम्पियाधुरासँग जोडिने मुख्य विवाद महाकाली नदीको उद्गम कहाँ हो भन्ने हो। विसं १८७२ चैत १ गते (सन् १८१६ मार्च ४) गते नेपाल र अंग्रेज सरकारबीच सम्पन्न सुगौली सन्धिलाई नेपालको आधुनिक सिमानाको मानक मानिएको छ। उक्त सन्धिको धारा ५ मा नेपालले काली नदीको पश्चिममा पर्ने देशसितका सम्बन्ध र सम्पूर्ण दाबी परित्याग गर्ने उल्लेख छ। यो प्रावधानले नेपालको काली नदीको पूर्वीभाग नेपाल हुने स्वीकार गरेको छ, तर काली नदीको उद्गम कुन हो भन्नेमा विवाद झिकिएको छ। दार्चुला जिल्लामा गुंजीनजिक दुई नदीको संगम छ। तीमध्ये एउटा नदीको उद्गम त्यसभन्दा पूर्वमा रहेको लिपुलेक हो भने अर्कोको पश्चिममा रहेको लिम्पियाधुरा। गुंजीमा मिसिएर बग्ने नदी नै महाकाली हो। लिपुलेकबाट बगेर आएको नदीलाई काली भन्ने हो भने लिपुलेक नै कालीको मुहान हुन्छ। लिम्पियाधुराबाट आएको नदी काली भन्ने हो भने लिम्पियाधुरा कालीको मुहान हुन्छ। लिम्पियाधुरा कालीको मुहान भन्ने मानियो भने नेपालले मिचिएको १९६ वर्ग किलोमिटर भूभाग फिर्ता पाउनुपर्छ। यही सन्दर्भमा नै नेपाल र भारतको सीमा निर्धारण गर्ने आधिकारिक नक्सा कुनलाई मान्ने भन्ने प्रश्न उठ्छ। यो प्रश्न उब्जिनुको पछाडि विभिन्न समयमा तयार पारिएका नक्सा कारक छन्। सुगौली सन्धिभन्दा दुई महिना पहिला सन् १८१६ जनवरी २ मा ब्रिटिस भारतले बनाएको ब्रिटिस भारतको नक्सालाई आधिकारिक पुरानो नक्सा मानिन्छ। उक्त नक्सामा लिम्पियाधुराबाट बगेर आउने नदीलाई कालीनदी भनिएको छ। सन् १८२७ मा ब्रिटिसभारतले नै तयार पारेको अर्को नक्साले पनि लिम्पियाधुरालाई नै काली नदीको उद्गम मानिएको छ। उक्त नक्सा बेलायती संसद्द्वारा पारित ऐनअनुसार बनाइएको थियो। त्यस्तै सन् १८३०, १८४६, १८३७, १८४९ र १८५० मा तयार पारिएका ब्रिटिसभारतका नक्साहरूले पनि लिम्पियाधुरालाई नै कालीको मुहान निश्चित गरेका छन्। सन् १८५६ मा इस्ट इन्डिया कम्पनीका सर्भेयर जनरलले तयार पारेको नेपालको पहिलो विस्तृत नक्साले पनि लिम्पियाधुरालाई नै कालीको उद्गम बताएको छ। त्यस्तै सन् १८३४ मा जर्मनीबाट र सन् १९६७ मा रूसबाट प्रकाशित नक्सामा पनि लिम्पियाधुरालाई नै काली नदीको उद्गम बताइएको छ। सन् १८७९ मा पहिलोपटक लिम्पियाधुरालाई काली नदीको उद्गम नमान्ने गरी नक्सा तयार पारिएको पाइन्छ। सर्भे अफ इन्डियाबाट प्रकाशित सो नक्सामा लिम्पियाधुराबाट उद्गम भएको नदीलाई कुटी याङ्दी र लिपुलेकबाट उद्गम भएको नदीलाई काली भनेर उल्लेख गरिएको छ। यी आधारमा हेर्दा लिम्पियाधुरा नै महाकालीको उद्गम भएको प्रमाणित हुन्छ। नेपालले आपैंले सच्याएर प्रकाशन गर्दैमा मात्र नेपालभारत सीमा विवादको यो मुख्य चुरो मुद्दा सल्टिने होइन। त्यसका लागि दुई देशबीच वार्ता र सहमति हुन जरुरी छ। नेपालभारत सीमा संयुक्त बाउन्ड्री वर्किङ ग्रुप (बीडब्लूजी) का बैठकमा नेपालले पटकपटक पुराना नक्साका आधारमा लिम्पियाधुराकालापानीलिपुलेक नेपालमा पर्ने दाबी गरिआएको छ। आशा गरौं, जारी सीमा बैठकले यो मुद्दा टुंगो लगाउनेछ।"
कमल थापा सिंगापुर जाँदै,काठमाडौं : राष्ट्रिय प्रजातन्त्र पार्टी (राप्रपा)का अध्यक्ष कमल थापा एक विशेष कार्यक्रममा सहभागी हुन सिंगापुर जाँदै छन्। अध्यक्ष थापा शुक्रबार राति सिंगापुर जान लागेका हुन्। थापा असोज ८ गते सिंगापुरमा हुने बिम्स्टेकका २० : प्राथमिकता र सम्भावना सम्बन्धी कार्यशालामा सहभागी हुन सिंगापुर जान लागेका हुन्। कार्यशालामा थापाले सम्बोधन गर्ने कार्यतालिका रहेको छ। सिंगापुर जाने क्रममा थापा राप्रपा सम्बद्ध नेपाली एकता समाजले मलेसियामा गर्ने कार्यक्रममा सहभागी हुनेछन्। राप्रपाका प्रचार विभाग प्रमुख मोहन श्रेष्ठका अनुसार थापा असोज ९ गते स्वदेश फर्किने छन्।
ओली शनिबार अमेरिका उड्दै : ट्रम्पसँग पनि कुराकानी हुने,"काठमाडौं : प्रधानमन्त्री केपी ओली १३ दिने विदेश यात्राका लागि शनिबार अमेरिकातर्फ प्रस्थान गर्दैछन्। उनी राष्ट्रसंघीय महासभामा भाग लिन त्यसतर्फ जान लागेका हुन्। संयुक्त राष्ट्रसंघको ७३औं महासभामा सहभागी भएपछि उनी त्यहाँबाट मध्य अमेरिकी मुलुक कोष्टारिक जाने छन्। संयुक्त राष्ट्रसंघको महासभा मंगलबारबाट सुरु भए पनि उच्चस्तरीय छलफल भने मंगलबारबाट हुँदै छ। प्रधानमन्त्री ओलीले महासभामा बिहीबार सम्बोधन गर्ने कार्यक्रम छ। सम्बोधन गर्नुअघि उनले राष्ट्रसंघका महासचिव एन्टोनियो गुटेरससँग द्विपक्षीय वार्ता गर्ने कार्यक्रम छ। राष्ट्रसंघलाई सबै नागरिकका लागि सापेक्ष बनाऔंः शान्त, समान र दिगो समाजका लागि विश्व नेतृत्व र जिम्मेवारी बाँडफाँट मुख्य विषय रहेको सम्मेलनमा उनले नेपालको पछिल्लो राजनीतिक अवस्थासहित सरकारले गर्दै आएका कार्य र अन्तर्राष्ट्रिय प्रतिवद्धताबारेमा प्रकाश पार्नेछन्। उनले नेल्सन मण्डेला शान्ति शिखर सम्मेलनलाई सम्बोधन गर्ने कार्यक्रम छ। मण्डेलाको सम्मानमा जन्म शताब्दी मनाउन राष्ट्रसंघले यस्तो कार्यक्रम आयोजना गर्न लागेको हो। उनी सोही दिन अमेरिकी राष्ट्रपति डोनाल्ड ट्रम्पले आयोजना गर्ने रात्रिभोजमा सरिक हुने छन्। ओली ट्रम्पसँग एकदेखि दुई मिनेट संक्षिप्त कुराकानी गर्न पाउने छन्। राष्ट्रसंघ महासभामा सहभागी हुन आउने प्रतिनिधिमण्डल प्रमुखका दम्पतीका लागि उक्त सम्मान समारोह अमेरिकी राष्ट्रपतिले आयोजना गर्ने प्रचलन छ। ट्रम्पले दिएको उक्त पार्टीमा अघिल्लो वर्ष न्युयोर्कस्थित नेपाली नियोगले राम्रो समन्वय गर्न नसक्दा उपप्रधान तथा परराष्ट्रमन्त्री कृष्णबहादुर महरा होटेलको गेटबाटै फर्कनु परेको थियो। ट्रम्पको सम्मान समारोहको भोलिपल्ट ओली उच्चस्तरीय सम्बोधनमा सहभागी हुनेछन्। सम्बोधनपछि ओली नेपाली समुदायसँगको भेटघाटसहित साइडलाइन भेटमा सक्रिय बन्नेछन्। बिहीबार सम्बोधन गरेपछि ओली शुक्रबार कोस्टारिका जाने कार्यक्रम छ। ओलीको सम्बोधनकै दिन परराष्ट्रमन्त्री प्रदीप ज्ञवालीले सार्क विदेशमन्त्रीसँग अनौपचारिक बैठक गर्नेछन्। सार्क महासचिव अम्जद हुसेन बी सियाल प्रधानमन्त्री ओलीसँगै बसेर यात्रा गर्न लागेका छन्। उनले बाटोमा सार्कका विषयमा प्रधानमन्त्री ओलीसँग छलफल गर्नकै लागि त्यस्तो प्रबन्ध गरेको सार्क सचिवालय स्रोतले बतायो। प्रधानमन्त्री ओलीले मलेसियाका प्रधानमन्त्री महाथिर मोहम्मदसँग भेट्न चाहेपनि टुंगो लागेको छैन। प्रधानमन्त्रीले स्विजरल्यान्डका राष्ट्रपति एलिन ब्रिसेट र कम्बोडियाका प्रधानमन्त्री समेच उर्फ मोह सेना पाडी तेच हान सेनसँग भेट गर्नेछन्। उनले कोस्टारिकाका राष्ट्रपति कार्लोस आलभाद्रोसँग दुईपक्षीय वार्ता गर्ने कार्यक्रम तय भएको छ। उनले कोस्टारिकास्थित राष्ट्रसंघीय शान्ति विश्वविद्यालयमा सम्बोधन गर्नेछन्। प्रधानमन्त्रीको भ्रमण दलमा प्रधानमन्त्री पत्नी राधिका शाक्य, प्रधानमन्त्रीका प्रमुख राजनीतिक सल्लाहकार विष्णु रिमाल, परराष्ट्रमन्त्री ज्ञवाली, परराष्ट्र सचिव, परराष्ट्रका सहसचिव, झापाका मेयर, सुरक्षा गार्ड, चिकित्सक, सरकारी सञ्चारकर्मी, सहयोगीसहित २१ सदस्यी टोली रहनेछ।"
नवनिर्वाचित सभापतिको शपथ,"काठमाडौँ : प्रतिनिधिसभाका सभामुख कृष्णबहादुर महराले प्रतिनिधिसभा अन्तर्गतका १० विषयगत समितिका नवनिर्वाचित सभापतिलाई पद तथा गोपनीयताको शपथ गराएका छन् । सिंहदरबारस्थित कृषि, सहकारी तथा प्राकृतिक स्रोत समितिको सभाकक्षमा आज आयोजित विशेष समारोहमा सभामुख महरासमक्ष नवनिर्वाचित सभापतिले शपथ लिएका हुन् । शपथ लिनुहुनेमा अर्थ समितिका नवनिर्वाचित सभापति कृष्णप्रसाद दाहाल, अन्तर्राष्ट्रिय सम्बन्ध समितिका पवित्रा निरौला, उद्योग तथा वाणिज्य र श्रम तथा उपभोक्ता हित समितिका विमलप्रसाद श्रीवास्तव र कानून, न्याय तथा मानवअधिकार समितिका सभापति कृष्णभक्त पोखरेल छन् । कृषि, सहकारी तथा प्राकृतिक स्रोत समितिका नवनिर्वाचित सभापति पूर्णकुमारी सुवेदी, महिला तथा सामाजिक समितिका निरुदेवी पाल, राज्य व्यवस्था तथा सुशासन समितिका शशी श्रेष्ठ, विकास तथा प्रविधि समितिका कल्याणीकुमारी खड्का, शिक्षा तथा स्वास्थ्य समितिका जयपुरी घर्ती र सार्वजनिक लेखा समितिका सभापतिमा भरतकुमार शाहले पनि शपथ लिए । ज्येष्ठ सदस्यका रुपमा समितिको बैठकको अध्यक्षता गर्दैआएका सांसदलाई उनीहरुले पुयाएको योगदानको कदर गर्दै सोही समारोहमा सभामुख महराले सम्मान गरे । सो अवसरमा सभामुख महराले १० विषयगत समितिमध्ये ६० वटामा महिलाले नेतृत्व गर्नु आफैँमा गौरवको विषय भएको बताए । समितिका हुने सबै खालका छलफल सङ्घीय संसद्को सम्पत्ति भएको जनाउँदै समितिको सभापतिमा सर्वसम्मत गराउन योगदान दिने राजनीतिक दल र नेतृत्वप्रति धन्यवाद व्यक्त गरे । समारोहमा कानून, न्याय तथा संसदीय मामिलामन्त्री भानुभक्त ढकाल, नेकपा संसदीय दलका उपनेता सुवास नेम्वाङ, सचेतक देवप्रसाद गुरुङलगायतको उपस्थिति थियो । निर्वाचित सबै सभापतिले आजै पद बहाली गरेका थिए। रासस"
फुर्सदिला नेकपा नेता,"काठमाडौं : नेकपाको राजनीतिक र संगठनात्मक निर्णयकर्ता नेता फूर्सद्मा छन्। पार्टीले ठोस जिम्मेवारी तय नगर्दा नेताहरू फूर्सदिला बनेका हुन्। नेकपाको विधानमा केन्द्रीय सचिवालयले केन्द्रीयस्तरका कार्ययोजना, कार्यक्रम र कार्यसूची तयार पार्ने र स्थायी समितिबाट नीतिगत निर्णय गर्ने ब्यवस्था छ। तर, पार्टीका तल्लो तहका एकता प्रक्रिया र केन्द्रीय विभागको फर्मेसन नहुँदा स्थायी समितिमा रहेका नेता नै बेरोजगार छन्। स्थायी समितिलाई नीतिगत निर्णय लिने निकाय मानिन्छ। नेकपाका निर्णय प्रक्रिया अहिले दुई अध्यक्षमा केन्द्रित छ। बिहीबार पनि दुई अध्यक्षले एकता प्रक्रिया टुंगो लगाउने र नेतृत्व बाँडफाँडमा केन्द्रित रहेर छलफल भयो। ९ सदस्यीय सचिवालयका नेताले जिम्मेवारी पाए पनि स्थायी समितिका नेता भूमिका बिहीन छन्। जिम्मेवारी तय नहुँदा सरकारमा रहेका नेता सरकारमै र केन्द्र तथा प्रदेश संसद्मा रहेका संसदीय भूमिकामै सिमित छन्। यी दुवै जिम्मेवारीमा नरहेका नेताहरू भने फूर्सदिला छन्। स्थायी कमिटीमा रहेका ४५ मध्ये ३० जना संघीय संसद्, ६ जना प्रदेश संसद् र ९ जना संसद् बाहिर छन्। तीमध्ये ११ जना ओली नेतृत्वको सरकारमा सहभागी छन्। २ जना मुख्यमन्त्री (गण्डकी र कर्णाली प्रदेश), २ जना प्रतिनिधिसभातर्फ संसदीय दलको उपनेता र प्रमुख सचेतक, २ जना प्रदेश संसदीय दलको नेता र १ जना प्रधानमन्त्रीका प्रमुख सल्लाहकार छन्। बाँकी ८ जना न संसदीय भूमिकामा छन्, न पार्टीले ठोस जिम्मेवारी दिएको छ। संसद्मा नरहेका प्रवक्ता नारायणकाजी श्रेष्ठ र नेता वामदेव गौतमले यदाकदा जिम्मेवारी पाए पनि स्थायी समिति सदस्यहरू गणेश शाह, मणि थापा, युवराज ज्ञवाली, रघुजी पन्त, लिलामणि पोखरेल र वेदुराम भुषाल कुनै भूमिकामा छैनन्। ४४१ सदस्यीय केन्द्रीय समिति सदस्यको अवस्था पनि उस्तै छ। अहिले पार्टीमा भूमिकै छैन, पद स्थायी समिति भनिएको छ, तर काम के हो केही छैन, स्थायी समिति सदस्य गणेश साहले अन्नपूर्णसँग भने। साह नेकपाका दुईघटक एमालेमाओवादी भन्दा फरक पार्टीबाट एकता प्रक्रियामा सहभागी भएका नेता हुन्। नेकपा संयुक्तका नेता उनी तत्कालिन माओवादी हुँदै नेकपा स्थायी समिति बनेका हुन्। उनी अहिले प्राविधिक विषयमा आफूलाई केन्द्रित गर्न थालेका छन्। म अहिले प्रविधि राजनीतिमा छु, साहले भने, पार्टीगत जिम्मेवारी भन्ने छैन। त्यसैले आफूलाई रुची लागेको विषयमा ब्यस्त छु। पार्टीले जिम्मेवारी तय नगर्दा शीर्ष नेतालाई स्थायी समिति सदस्य अहिले के गरिरहेका छन् भन्ने पत्तो छैन। न सचिवालयका नेताले अन्य नेताको खोजी गरेको छ। नेताहरू कहिले कहीं पार्टी कार्यालय पुग्छन। पार्टी कार्यालय गए पनि शीर्ष नेताहरू कतिबेला आउँछनआउँदैनन् ? स्थायी समिति सदस्यलाई पत्तो हुँदैन। कार्यालयलाई आर्कषक बनाउन नसक्दा यस्तो अवस्था आएको ठान्छन्, साह। अर्का स्थायी समिति सदस्य युवराज ज्ञवाली पनि फुसद्मै छन्। पार्टी एकता अघिसम्म उनी तत्कालिन एमालेको उपाध्यक्ष थिए। एकतापछि स्थायी समितिमा खुम्चिएका उनी यतिबेला भूमिका विहीन छन्। काम नै छैन भन्दा हुन्छ, ज्ञवालीले अन्नपूर्णसँग भने, कतिपयले कार्यक्रममा बोलाउँछन्, समय मिलाएर पुग्छु, नत्र स्वविवेकले जे मन लाग्छ, त्यही गरेर दिन बिताउँछु। ज्ञवालीले अहिले अध्ययनमा समय दिन थालेका छन्। फिल्डमा खटिँदा अध्ययन गर्ने समय मिल्दैनथ्यो, तर अहिले फूर्सदिलो छु, ज्ञवालीले भने, अध्ययन गर्ने अवसर मिलेको छ। एकतामा ढिलाइ हुनु राम्रो होइन, सबै काम रोकिएको छ, चलायमान बनाउनु रहनुपर्ने पार्टीनै निष्क्रिय बनेको छ। लामो समय रहँदा पार्टी नेताकार्यकर्तामा निरासा पैदा गर्छ। ज्ञवाली भन्छन्। उनी पनि पार्टी कार्यालय खासै पुग्दैनन्। कहिले कहीं जान्छु, गएर पनि के गर्नु कामै छैन, उनी भन्छन्। अर्का स्थायी समिति सदस्य वेदुराम भुषाल पार्टीले प्रक्रिया ढिला गरेकोमा चिन्ता ब्यक्त गर्छन्। प्रक्रिया ढिला भएकोमा धेरै साथीहरूलाई चिन्ता छ। मेरो आफ्नै चिन्ता पनि त्यहीमा छ, भुषालले भने, पार्टीलाई परिचालित बनाउने काममा नेताहरूले छिट्टै सोच्न जरूरी छ। उनी संसदीय तथा पार्टी जिम्मेवारीमा छैनन्। नेकपाको अन्तरिम विधाननियमावली अनुसार निर्देशिका बनाउन सुवास नेम्वाङ नेतृत्वमा एउटा कार्यदल बनाएको छ। साउनमै बनेको यो कार्यदलमा भुषाल सदस्य छन्। तर त्यो कार्यदलको एकपटक पनि बसेको छैन। कार्यदल बैठक पनि बसेन, पार्टीले ठोस जिम्मेवारी पनि तोकेको छैन, भुषाल भन्छन्, फूर्सदिलो भएपछि लेखपढमा समय बितिरहेको छ। नेकपाले तल्लो तहसम्म पार्टी एकता गरेको भए अढाई लाख नेताकायर्कर्ताले जिम्मेवारी पाउँथे। तर प्रक्रिया लम्बिँदा सिंहदरबार घुम्ने, ब्यक्तिगत काममा रमाउनमै नेताकार्यकर्ता लाग्न थालेका छन्।"
नेकपा कर्णाली प्रदेश सचिवले गरे पद अस्वीकार,"जाजरकोट : नेपाल कम्युनिस्ट पार्टी (नेकपा)का नेता मायाप्रसाद शर्माले कर्णाली प्रदेश कमिटी सचिव पद अस्वीकार गरेका छन्। आफूलाई अपमान हुने गरी पदीय जिम्मेवारी तोकिएको भन्दै उनले उक्त पद अस्वीकार गरेको बताएका छन्। शुक्रबारको नेकपा सचिवालय बैठकले सात प्रदेश इन्चार्ज, सहइन्चार्ज, प्रदेश अध्यक्ष र सचिवको जिम्मेवारीको टुङ्गो लगाएको थियो। दुई पार्टी एकीकरणपछि पहिलो पटक सबै प्रदेशमा जिम्मेवारी तोकिएको हो। शर्मा तत्कालीन एकीकृत माओवादीका कर्णाली प्रदेश अध्यक्ष हुन्। पार्टी फुटपछि नेकपाको वैद्य समूहमा रहेका शर्मा रामबहादुर थापा सँग एकीकृत माओवादीमा फर्किएका नेता हुन्। उनी तत्कालीन माओवादीका स्थायी समिति सदस्य हुन्। पार्टी एकीकरणपछि उनी नेकपाका केन्द्रीय सदस्य छन्। २०६४ सालमा तत्कालीन माओवादीको तर्फबाट समानुपातिक सांसद बनेका शर्मा मुख्यमन्त्रीको दाबेदार थिए तर टिकट नपाएपछि उनले पार्टीमा असन्तुष्टि जनाउँदै आएका थिए। कर्णाली प्रदेश अध्यक्षमा हुम्लाका पूर्वएमालेका नेता गोरख बोगटीलाई जिम्मेवारी दिइएको छ। बोगटी भन्दा शर्मा सिनियर हुन्। बोगटी पुर्वसांसद तथा तत्कालीन एमालेका केन्द्रीय सदस्य हुन्। कर्णालीको इन्चार्जमा तत्कालीन माओवादी नेता जनार्दन शर्मा र सहइन्चार्जमा तत्कालीन एमाले नेता यमलाल कँडेललाई तोकिएको छ। इन्चार्ज तत्कालीन माओवादीको भागमा परेपछि अध्यक्ष तत्कालीन एमालेको भागमा परेको हो। नेतृत्व तहले पटक पटक आश्वासन दिने तर जिम्मेवारी नदिने, अध्यक्ष भएको व्यक्तिलाई अपमानित हुने गरी सचिवमा राखेको भन्दै उनले असन्तुष्टि जनाएका छन्। मलाई तोकिएको भनिएको जिम्मेवारीमा म बस्दिन, उनले भने। उनका भाइ इन्द्रलाल र बहिनी ममताले जनयुद्धमा ज्यान गुमाएका थिए। भाइ रामदीप आचार्य नेकपाको केन्द्रीय समिति सदस्य छन्।"
प्रदेशसभालाई काम दिँदैन प्रदेश सरकार,"जनकपुरधाम : प्रदेश २ को प्रदेशसभा तीन सातादेखि बिजनेसविहीन बनेको छ। प्रदेश सरकारले कुनै बिजनेस दिन नसक्दा प्रदेशसभा सुनसान भएको हो। मुख्यमन्त्री लालबाबु राउत र मन्त्रीहरूले प्रदेशको अधिकार संघीय सरकारको बदनियतका कारण कुण्ठित भइरहेको र सोही कारण आफूहरू विकास र समृद्धिको बाटोमा अघि बढ्न नसकिरहेको गुनासो गर्ने गरेका छन्। तर, प्रदेश सरकारले आफ्ना तर्फबाट निर्माण गर्नुपर्ने अत्यावश्यक कानुनका लागि विधेयक बनाएर सदनमा नल्याउँदा प्रदेशसभा सदस्यले काम नपाएको अवस्था छ । सरकारले काम दिन नसकेकै कारण प्रदेशसभाको गतिविधि अझै एक साताभन्दा बढी ठप्प रहन सक्ने जनाइएको छ। बिजनेस नपाएपछि प्रदेशसभा गत भदौ १६ गतेदेखि अनिश्चितकालका लागि स्थगन गरिएको थियो। प्रदेश सरकारले तीन साता अवधिमा सदनमा तीनवटा विधेयक मात्र दर्ता गराउन सकेको छ। प्रदेश मदरसा बोर्ड गठनसम्बन्धी विधेयक, प्रदेशसभा सचिवालय सञ्चालनसम्बन्धी विधेयक र स्थानीय तहको कार्यसम्पादनसम्बन्धी विधेयक सचिवालयमा दर्ता भएको प्रदेशसभा सचिवालयका उपसचिव रञ्जित यादवले बताए। विधेयकको संख्या १० वटा नपुग्दासम्म बैठक आह्वान नगरिने जानकारी सभामुखबाट पाएको प्रदेशसभा सदस्य शिवचन्द्र चौधरीले बताए । अयोग्यहरू सत्तामा पुगेका छन्, उनले भने, सात प्रदेशमध्ये सबैभन्दा बढी सुविधाभोगी र भत्ता खानेहरू मन्त्रिमण्डलमा छन्। प्रदेशको समृद्धिका लागि सरकारसँग कुनै योजना छैन । विधेयक बढीभन्दा बढी बनाएर प्रदेशसभालाई बिजनेस दिनुपर्नेमा सरकार सत्ता र भत्ताको सुखभोगमा लागेको उनको आरोप छ । हालसम्मको गतिविधि हेर्दा प्रदेश सरकार अक्षम रहेको पुष्टि हँदै गएको प्रदेशसभा सदस्य जगतप्रसाद यादवको भनाइ छ। संघीय सरकार वा अरूलाई दोष देखाएर हालसम्म आफ्नो काम, कर्तव्यबाट पन्छिँदै आएको सरकारबाट मधेसी जनताले समृद्धिको आस गर्न सक्दैनन्, उनले भने । शुक्रबारका लागि प्रदेशसभा सचिवालयमा कार्यव्यवस्था परामर्श समितिको बैठक बोलाइएको प्रदेशसभा सदस्य सुन्दरबहादुर विश्वकर्माले जानकारी दिए। भने, प्रदेशसभाको आगामी बैठक कहिले बस्ने भन्ने भोलि थाहा लाग्ला । प्रदेश सरकारले हालसम्म प्रदेशको नाम, राजधानी, कामकाजको भाषालगायत अत्यावश्यक विषयलाई सदनमा प्रवेशसमेत गराएको छैन ।"
भारतीय सेनापति र सिके राउतको अभिव्यक्तिप्रति विवेकशील साझाको आपत्ति,"काठमाडौं : विवेकशील साझा पार्टीले भारतीय सेनापति र तराईमा आन्दोलनरत सिके राउत समूहका अभिव्यक्ति र गतिविधिप्रति आपत्ति जनाएको छ। केही दिनअघि भारतीय सेना प्रमुख विपिन रावतले भौगोलिक बाध्यताका कारण नेपाल चाहेर पनि भारतबाट टाढा जान नसक्ने बताएका थिए। उनको यो अभिव्यक्तिप्रति साझाले आपत्ति जनाएको हो। यस्तो अभिव्यक्ति छिमेकी देशको सेनापतिबाट आउनु गैरकूटनीतिक र अशोभनीय भएको भन्दै साझा पार्टीले आपत्ति जनाएको छ। उसले यो विषयमा सत्तारुढ तथा प्रमुख विपक्षी दल मौन रहेकोप्रति समेत आपत्ति प्रकट गरेको छ। टिप्पणीहरू साँचो हुन् भने एकजना सेनाप्रमुखबाट त्यस्तो अभिव्यक्ति आउनु गैरकूटनीतिक र असोभनीय हुन्छ, शुक्रबार विज्ञप्ति सार्वजनिक गर्दै साझा पार्टीले भनेको छ, जसका बारे देशका सत्तारूढ तथा प्रमुख विपक्षी दल मौन छन्। साझा पार्टीले भारतीय प्रधानसेनापतिको विषयमा भारत सरकारसँग पत्राचार गर्न र भविष्यमा द्वीपक्षीय सम्बन्धमा आँच आउन सक्ने त्यस्ता गैरजिम्मेवार अभिव्यक्ति दोहोरिन नदिन आग्रह गर्न सरकारलाई अनुरोध गरेको छ। त्यसैगरी संविधान दिवसका दिन प्रदेश २ मा सिके राउत नेतृत्वको एउटा समूहले मुलुकको भौगोलिक अखण्डता र राष्ट्रिय एकतामा ठाडो प्रहार हुने गरी गरेको भेला र भाषणको साझा पार्टीले कडा शब्दमा भर्त्सना गरेको छ। संविधानप्रतिको असन्तुष्टीलाई सबै दल र सरकारले सक्दो लचकताका साथ राजनीतिक हिसाबले सम्बोधन गर्न जरुरी छ। तर कुनै पनि आवरणमा मुलुकको भौगोलिक अखण्डता र राष्ट्रिय एकतामाथिको प्रहारलाई सरकारले लाचार भएर हेरी बस्नु आपत्तिजनक छ, पार्टी प्रवक्ता सूर्यराज आचार्यले सार्वजनिक गरेको विज्ञप्तिमा भनिएको छ, त्यस्ता गतिविधिका अगुवालाई कडाईका साथ कानुनी दायरामा ल्याउन विवेकशील साझा पार्टी सरकारलाई आग्रह गर्दछ।"
नेकपा सचिवालय बैठकले तोक्यो सात प्रदेशमा २८ नेताको जिम्मेवारी (नामसहित),"काठमाडौं : नेपाल कम्युनिस्ट पार्टी (नेकपा)ले सात पदेशका इन्चार्ज र अध्यक्ष तोकेको छ। शुक्रबार बिहान प्रधानमन्त्री निवास बालुवाटारमा बसेको सचिवालय बैठकले प्रदेश इन्चार्ज, सहइन्चार्ज, प्रदेश कमिटीका अध्यक्ष र सचिवको जिम्मेवारी बाँडफाँड गरेको हो। यी भए नेकपाका प्रदेश इन्चार्ज र अध्यक्ष प्रदेश १ इन्चार्ज : भीम आचार्य अध्यक्ष : देवराज घिमिरे सहइन्चार्ज : साबित्रीकुमार काफ्ले सचिव : सुरेशबहादुर राई प्रदेश २ इन्चार्ज : सत्यनारायण मण्डल अध्यक्ष : प्रभू साह सहइन्चार्ज : विश्वनाथ साह सचिव : सुमन प्याकुरेल प्रदेश ३ इन्चार्ज : अष्टलक्ष्मी शाक्य अध्यक्ष : हितबहादुर तामाङ सहइन्चार्ज : नारायण दाहाल सचिव : आनन्द पोख्रेल गण्डकी प्रदेश इन्चार्ज : पृथ्वी सुब्बा गुरुङ अध्यक्ष : हितराज पाण्डे सहइन्चार्ज : खगराज अधिकारी सचिव : गोविन्द नेपाली प्रदेश ५ इन्चार्ज : शंकर पोख्रेल अध्यक्ष : ओनसरी घर्ती सहइन्चार्ज : दलबहादुर राना सचिव : जगप्रसाद शर्मा कर्णाली प्रदेश इन्चार्ज : जनार्दन शर्मा अध्यक्ष : गोरखबहादुर बोगटी सहइन्चार्ज : यमलाल कंडेल सचिव : मयाप्रसाद शर्मा प्रदेश ७ इन्चार्ज : भीम रावल अध्यक्ष : कर्ण थापा सहइन्चार्ज : लक्ष्मणदत्त जोशी सचिव : सिंहराज चौधरी (नेपबहादुर)"
प्रदेश सरकारले अस्पताल व्यवस्थापन समिति बनाउने,"हेटौंडा : केन्द्र सरकारले देशैभरका अस्पताल विकास समिति खारेज गरेपछि प्रदेश ३ सरकारले मातहतका अस्पतालमा अस्पताल व्यवस्थापन समिति बनाउने गृहकार्य थालेको छ। प्रदेश सामाजिक विकास मन्त्रालयले अस्पताल व्यवस्थापन समिति बनाउनेबारे छलफल अघि बढाएको हो। स्वास्थ्य विज्ञान प्रतिष्ठान विधेयकको अवधारणापत्रमाथि बिहीबार हेटौंडामा भएको छलफलमा सामाजिक विकास मन्त्री युवराज दुलालले समिति बनाउनेबारे गृहकार्य अघि बढाइएको जानकारी दिए। संघीय सरकारले प्रदेश ३ सरकारलाई नौ वटा जिल्ला अस्पताल हस्तान्तरण गरेको छ। उक्त अस्पतालमा सम्बन्धित जिल्ला समन्वय समितिका सभापतिलाई अध्यक्ष तोकी अन्य संस्थाका पदाधिकारीलाई पदेन सदस्य राख्ने प्रस्ताव मन्त्रालयको छ। मन्त्रालयको स्वास्थ्य महाशाखा प्रमुख सतीश विष्टले प्रस्तुत गरेको अस्पताल व्यवस्थापनसम्बन्धी प्रस्तुतीकरणमा अस्पताल रहेको क्षेत्रको निर्वाचित प्रदेशसभा सदस्य त्यस अस्पतालको संरक्षक रहने प्रस्ताव गरिएको छ। स्थानीय तहको प्रतिनिधि, रेडक्रस, पत्रकार महासंघ, उद्योग वाणिज्य संघ, समितिले मनोनयन गर्ने दुई महिला, जिल्ला प्रशासन कार्यालयका प्रमुख वा अधिकृत तहका एक गरी ११ सदस्यीय समिति रहने प्रस्ताव गरिएको विष्टले जानकारी दिए। प्रतिष्ठानको विषयमा चर्काचर्की मदन भण्डारी स्वास्थ्य विज्ञान प्रतिष्ठान कहाँ राख्ने भन्नेबारे प्रदेशसभा सांसदबीच चर्काचर्की भएको छ। स्वास्थ्य विज्ञान प्रतिष्ठान विधेयकको अवधारणापत्रमाथिको छलफलमा प्रदेश सरकारले बनाउने प्रतिष्ठानको स्थानबारे विवाद भएको हो। चितवनबाट निर्वाचित सांसदले एकपक्षीय रूपमा चितवनमा प्रतिष्ठान राखिनुपर्ने माग गरेपछि कार्यक्रममा भनाभनको अवस्था सिर्जना भएको थियो। चितवनका सांसदहरूले भरतपुर अस्पताललाई प्रतिष्ठानको रूपमा स्थापना गर्नुपर्ने माग गरेपछि धादिङका प्रदेशसभा सांसद रामकुमार अधिकारीले समानुपातिक विकासको अवधारणा हेरेर हेटौंडामै प्रतिष्ठान राखिनुपर्ने बताएका थिए। कार्यक्रममा चर्काचर्की बढेपछि सामाजिक विकास मन्त्री दुलाल र मुख्यमन्त्री डोरमणि पौडेल उठेर सांसदबीचको भनाभनलाई साम्य पारेका थिए। प्रदेशसभाको नीति तथा कार्यक्रममै हेटौंडा अस्पताललाई प्रतिष्ठानको रूपमा विकास गर्ने उल्लेख भइसकेको अवस्थामा विवाद गर्नुको तुक नभएको अन्य सांसदले बताइरहँदा चितवनका सांसद विजय सुवेदी, कृष्ण खनाललगायतले त्यसको प्रतिवाद गरेका थिए। हेटौंडा अस्पताल र भरतपुर अस्पताल दुवैलाई समेटेर प्रतिष्ठान स्थापना गर्ने र दुवैको संरचनालाई प्रयोग गरी कार्यालय हेटौंडाबाट सञ्चालन गरिने सामाजिक विकास मन्त्रालयको प्रस्तावित विधेयकमा उल्लेख रहेको स्वास्थ्य महाशाखा प्रमुख सतीश विष्टले बताए। छलफलमा भरतपुर अस्पतालका मेडिकल सुपरिटेन्डेन्ट रविन खड्का र हेटौंडा अस्पतालका प्रवीण श्रेष्ठले प्रस्तुतीकरण दिएका थिए।"
