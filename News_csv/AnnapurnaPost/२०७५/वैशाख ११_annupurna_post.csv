शीर्षक,विवरण
लोकतन्त्रको खोजी,"आज तेह्रौं लोकतन्त्र दिवस। नेपाली राजनीतिमा एउटा ऐेतिहासिक दिन। मुलुक राजनीतिक रुपान्तरणको दिशामा बढ्दै गर्दा अर्को एउटा कोशेढुंगा थप्न सकेको यो दिनको ऐतिहासिक महत्व छ। यो दिन ल्याउन अग्रगमनका पक्षधर आम नेपालीजनको योगदान छ। साहसका साथ बलिवेदीमा होमिन तयार ती नेपालीजनको सबैभन्दा बढी योगदान छ, जसले लोकतान्त्रिक आन्दोलनको सफलताका लागि मृत्युवरण गरे। हामीले अहिले जुन राजनीतिक स्वतन्त्रता पाएका छौं, संघीय लोकतान्त्रिक शासन व्यवस्था उपभोग गर्न पाएका छौं, यो त्यही संघर्षपूर्ण बलिदानको देन हो। यस अर्थमा यो ऐतिहासिक दिनको स्मृति हाम्रा लागि गौरवको विषय हो। तर के गौरव गरेर मात्रै लोकतन्त्र दिवसले सार्थकता पाउला ? राजनीतिक रूपमा मुलुकमा यत्रो परिवर्तन हुदा त्यसबाट आम जनताले के पाए ? के विगतका व्यवस्थाभन्दा अहिले मुलुकले अपनाएको संघीय लोकतान्त्रिक गणतन्त्रको युगमा आइपुग्दा आम जनताको जीवनमा के बदलाव आयो ? राज्यले सर्वसाधारण जनताको न्यूनतम चासो सम्बोधन गर्न सक्यो ? आम मानिसको दैनिक जीवनमा के सहजता र सुलभता आयो ? दिवस मनाउँदै गर्दा यस्ता अनेकौं असन्तुष्टिमि िश्रत प्रश्न पनि उठ्ने गरेका छन्। यसमा गम्भीर विमर्श आवश्यक छ। ०६३ पछिको बाह्रवर्षे राजनीतिक उतारचढावलाई दुई पाटोबाट केलाउनुपर्छ। एउटा उज्यालो पाटो। मुलुक राजनीतिक चेतका दृष्टिले अझै समृद्ध हुँदै गएको छ। समय र प्रविधिको विकाससँगै बढेको सामाजिक तथा राजनीतिक चेतसँगै केही महत्वपूर्ण उपलब्धि पनि यसबीच प्राप्त भएका छन्। ०६३ को आन्दोलनपछि दुईपटक मधेस आन्दोलन, दुईपटक संविधानसभा चुनाव, दसवर्षे माओवादी जनयुद्ध लडेर आएका लडाकुको नेपाली सेनामा समायोजन, नया संविधान निर्माण, केन्द्र, प्रदेश र स्थानीय गरी तीनै तहको निर्वाचनसँगै मुलुकले पहिलोचोटी संघीयताको अभ्यास थाल्यो। राजनीतिक इतिहासका दृष्टिले छोटो अवधिमा नेपाली जनताले प्राप्त गरेका यी उपलब्धि साच्चिकै महत्वपूर्ण छन्। यो समयको अँध्यारो पक्ष पनि छ। राजतन्त्रात्मक मुलुक गणतन्त्रमय भयो। राजा मिल्काएर आम नागरिक राष्ट्रपति चुनिने लोकतान्त्रिक पद्धति हामीले अपनाएका छौं। एउटा राजाको अन्त्य त भयो, तर यहा थुप्रै छोटे राजा हरू जन्मिए। राजनीतिक नेतृत्वको यस्तो डरलाग्दो सिन्डिकेट खडा भएको छ यहा। लोकतन्त्रको पूर्ण अभ्यास नै हुन सकेको छैन। भन्नलाई लोकतन्त्र भनिए पनि केही थान नेताविशेषको आग्रह र अनुकूलतामा सरकार, पार्टी र समग्र व्यवस्था बढेको छ। राजनीतिक रूपमा परिवर्तन भए पनि व्यावहारिक र मानसिकतामा परिवर्तन हुन नसक्दा आम जनताले यसको अनुभूति गर्न सकेका छैनन्। राजनीतिक नेतृत्व सत्तामुखी चरित्रमै तल्लीन छ। काम भन्दा बढी प्रचार खोजिने प्रवृत्ति छ। लोकप्रियताको आवरणमा रम्ने प्रवृत्ति व्यापक छ। जनतालाई सेवा दिनुपर्नेमा प्रचार र लोकप्रियता खोज्ने प्रवृत्ति व्यापक छ। शिक्षा, स्वास्थ्य, यातायात, सरकारका अनेक जरुरी सेवा, जहा गयो त्यही आम मानिस निराश हुनुपर्ने अवस्था छ। रोजगारीको नाराको औचित्यहीनता विमानस्थलबाट बाहिरिने लर्कोले दिनहुँ पुष्टि गर्छ। यो निराशाजनक अवस्थाबाट मुलुकले त्राण पाए मात्रै लोकतन्त्र दिवस र आन्दोलनको औचित्य स्थापित हुन्छ। राजनीतिक नेतृत्व व्यवहार र मानसिकतामै रुपान्तरित हुनु जरुरी छ। जनता अनूभूत गर्न सक्ने लोकतन्त्रको खोजीमा छन्। यतिबेला मुलुकमा राजनीतिक स्थायित्वसँगै आर्थिक विकास र समृद्धिको डंका पिटिएको छ। आम जनतामा नयाँ अपेक्षा जन्मिएका छन्। राजनीतिक आरोहअवरोहका बीच मुलुकले नयाँ संविधान पाएपछि भएका तीनै तहका निर्वाचन, त्यसपछि राजनीतिक स्थायित्व दिने प्रकृतिको बलियो सरकार पाएको सन्दर्भमा तेह्रौं लोकतन्त्र दिवस मनाइँदैछ। यो अवसरमा राजनीतिक नेतृत्वले गम्भीर आत्मसमीक्षा र आत्मालोचना गर्दै आम जनतालाई देखाइएको समृद्धिको सपना फलीभूत बनाउन प्रतिवद्धता दोहोयाउनुपर्छ। र, त्यो व्यवहारमै लागू गर्ने प्रक्रिया आरम्भ गर्नुपर्छ। अन्यथा राजनीतिक उपलब्धि प्राप्त गर्ने, गुमाउने अनि फेरि संघर्ष गर्ने गोलचक्करमै हामी फस्ने छौं।"
मोदीको जनकपुरमा अभिनन्दनको तयारी,"अलि असगर देवानमनिका झा जनकपुरधाम : भारतीय प्रधानमन्त्री नरेन्द्र मोदी आसन्न नेपाल भ्रमणको क्रममा जनकपुर आउने कार्यक्रम तय भएको छ। उनको भ्रमणलाई मध्यजनर गरेर यहाँको सुरक्षा व्यवस्थादेखि लिएर अन्य व्यवस्थापनका तयारीलाई तिब्रता दिइएको छ। भ्रमणको लागि मुख्यमन्त्री लालबाबु राउतले मंगलबार मन्त्रि तथा सुरक्षा निकायका प्रमुखसँग कार्यक्रमको रणनीतिबारे छलफल गरेका छन्। छलफल कार्यक्रममा भारतीय प्रधानमन्त्री मोदीको जनकपुरमा गरिने कार्यक्रम तय गरिएको छ। प्रधानमन्त्री केपी शर्मा ओलीको आमन्त्रणमा वैशाख २७ गते काठमाडौं आउने भारतीय प्रधानमन्त्री मोदी २८ गते जनकपुर आउने कार्यक्रम रहेको प्रदेश २ का मुख्यमन्त्री लालबाबु राउतले जानकारी दिए। मंगलबार मोदीको भ्रमणको तयारीका सन्दर्भमा जनकपुरको होटल सीताशरणमा बसेको प्रदेशका मन्त्री, सुरक्षा निकायका प्रमुख, प्रशासकीय प्रमुख तथा सचिवको बैठकपछि सञ्चारकर्मीलाई जानकारी गराउँदै मुख्यमन्त्री राउतले भने, 'हामी भ्रमणलाई भव्य बनाउन प्रयत्नरत छौं।' उनका अनुसार भारतीय प्रधानमन्त्री मोदी जनकपुरको जानकी मन्दिरमा पूजापाठ गर्ने र त्यसपश्चात प्रदेश सरकारले उनलाई अभिनन्दन गर्ने कार्यक्रम तय गरेको छ। भ्रमणलाई विशेष बनाउन नगरको सरसफाई, सुरक्षा व्यवस्था, मञ्च व्यवस्थापनका लागि गर्नुपर्ने तयारीका विषयमा पनि छलफल भएको मुख्यमन्त्री राउतले बताए। उनले भने, 'मोदीजीको अभिनन्दन स्थानीय रंगभूमि मैदानमा गर्ने तयारीमा छौं।' अभिनन्दन कार्यक्रमलाई भव्यता प्रदान गर्न यस प्रदेशका आठै जिल्लाबाट जनसमुदायलाई बोलाउने तयारी पनि छ। भ्रमणको तयारी औपचारीक रुपमा सुरु भएको र अब निरन्तर रुपमा विभिन्न समिति तथा उपसमितिको बैठक जारी रहने समेत उनले उल्लेख गरे। प्रधानमन्त्री मोदीको भ्रमणलाई लिएर सुरक्षा अवस्थाबारे अध्ययन गर्न नेपाल र भारतीय दूतावासका अधिकारीले जनकपुरमा स्थलगत अध्ययन समेत सुरु गरिसकेका छन्। भ्रमणको क्रममा प्रयोग हुने बाटो तथा उनको अभिनन्दनका लागि मञ्च तयार हुने स्थलको अवलोकन टोलीले जानकारी दिएको छ। मोदीको भ्रमण तयारीका लागि नेपालका लागि भारतीय राजदूत मञ्जिवसिंह पुरीसहित भारतीय सुरक्षा प्रमुखले स्थलगत अवलोकन र अध्ययन गरेका छन्। मोदी नेपाल आउने बेला जनकपुर भ्रमण गर्ने कार्यतालिका यसपूर्व पनि तय भएको थियो। ०७१ मंसिरमा काठमाडौंमा १८ औं सार्क सम्मेलनमा सहभागी हुन आइपुगेका प्रधानमन्त्री मोदीले जनकपुर र मुक्तिनाथको भ्रमण गर्ने इच्छा राखेका थिए। सो बेला पनि जनकपुरमा उनको स्वागत र अभिनन्दनको तयारी भएको थियो। अभिनन्दनको लागि रंगभूमि मैदानमै मञ्च निर्माणको कार्य समेत सुरु भएको थियो। तर अन्तिमसयमा भ्रमण स्थगित भयो। जनकपुर भ्रमणका लागि प्राविधिक कठिनाइ रहेको भन्दै प्रधानमन्त्री मोदीको भ्रमण स्थगित भएको थियो।"
महेन्द्र भन्दा पनि निरंकुश बन्दै ओली: शेखर कोइराला,"काठमाडौँ: नेपाली कांग्रेसका नेता डा शेखर कोइरालाले लोकतन्त्र दिवसको सार्वजनिक बिदा कटाएर केपी ओली नेतृत्वको सरकार लोकतन्त्र समाप्त गर्ने बाटोमा लागेको बताएका छन् । लोकतन्त्र दिवसको अवसरमा 'गणेशमान सिंह तथा जनआन्दोलन सहिद स्मृति शान्ति प्रतिष्ठान' ले काठमाडौँको शान्तिवाटिकामा मंगलबार गरेको कार्यक्रमलाई सम्बोधन गर्दै डा कोइरालाले प्रधानमन्त्री केपी ओली राजा महेन्द्रभन्दा निरंकूश बन्दै गएको जिकिर गरे । उनले ओली निरंकुश बाटोमा गएकाले जनआन्दोलन २०६२२६३ को उपलब्धि रक्षा गर्ने जिम्मेवारी कांग्रेसको काँधमा आएको पनि दाबी गरे । कार्यक्रममा कांग्रेस पूर्व महामन्त्री कृष्णप्रसाद सिटौला, केन्द्रीय सदस्य डा प्रकाशशरण महत र प्रतिष्ठानका अध्यक्ष भीमसेनदास प्रधानले पनि बोलेका थिए ।"
सुरक्षाको प्रत्याभूति दिँदै गृहमन्त्री थापा प्रमुख निर्वाचन आयुक्तको घरमा,"काठमाडौं ः गृहमन्त्री रामबहादुर थापा बादल निर्वाचन आयोगका प्रमुख आयुक्तको घर गएर सुरक्षाको प्रत्याभूति दिएका छन् । गत आइतबार ललितपुरको हात्तिवनस्थित प्रमुख आयुक्त डा यादवको घरमा अज्ञात समुहले बम विष्फोट गराएको थियो । प्रमुख आयुक्त डा यादवको घरमा पुगेर गृहमन्त्री थापाले आयोगका पदाधिकारीको सुरक्षाको ग्यारेन्टी गर्ने प्रतिवद्धता जनाएका छन् । उनले आयुक्त घरमा वम विष्फोट गराउनेको खोजी भइरहेको बताउँदै नियन्त्रणमा लिएर कारवाही गर्ने विश्वास दिलाएका छन् । उनले विष्फोटन गराउनेको पहिचान भइसकेकोले छिटै नियन्त्रणमा आउने बताए । गृहमन्त्री थापाका साथै गृहसचिव प्रेमकुमार राई, नेपाल प्रहरीका प्रहरी महानिरीक्षक सर्वेन्द्र खनालसहितको टोली प्रमुख आयुक्त डायादवको घरमा पुगेकाे थियाे ।"
प्रचण्डले भनेः मे १ वा ५ तारिखमा एमालेमाओवादी एकता,"भरतपुर : नेकपा माओवादी केन्द्रका अध्यक्ष पुष्पकमल दाहालले पार्टी एकताको विषयमा कुनै जटिल समस्या नरहेको स्पष्ट पारेका छन् । उनले बैशाख १४ गते बैठक बसेर पार्टी एकताको मिति तोक्ने बताए । मंगलवार भरतपुर विमानस्थलमा पत्रकारसंग कुरा गर्दै अध्यक्ष दाहालले दुवै पार्टीको अध्यक्ष बसेर मिति तोक्ने सहमति भएको बताए । पार्टी एकताको घोषणाका लागी मिति तोक्ने विषयमा छलफल भएको जानकारी गराए । त्यस्तो जटिल केही होइन, १४ गते मिति तोक्ने गरी समझदारीमा छौँ दाहालले भने, मे १ वा मे ५ भित्रमा एकता होस भन्ने कोशिश छ । दाहालले पर्याप्त समय निकाल्न नसक्दा एकताको मिति सरेको बताएका छन । आप्नो र प्रधानमन्त्री ओलीको ब्यस्तताले एकताको घोषणामा ढिलाइ भएको उनले बताए । पार्टी एकताका लागि समय छुट्याउन नसकेको पनि उनले उल्लेख गरे । दुई अध्यक्षले पर्याप्त समय निकाल्ने हो भने टुङ्गिने तिर जान्थ्यो, दाहालले भने दुईचार दिन ढिलो होस भन्नेतिर हाम्रो ध्यान केन्द्रित छ । भारतीय प्रधानमन्त्री नरेन्द्र मोदीको भ्रमणको प्रसङ्गमा दाहालले नेपालभारत सम्बन्ध सुध्रिँदै गएको बताए । मोदीजीको भ्रमणले दुई देशबीचको सम्बन्धमा राम्रो सुधारको परिस्थिति बनेको छ, दाहालले भने ।"
प्रधानमन्त्री ओली भन्छन्: तानाशाहीको लक्षण अझै देखिन्छ,"काठमाडौँ: प्रधानमन्त्री केपी शर्मा ओलीले सुशासनमा देखिएका बेथितिलाई अन्त्य गरेरै छाड्ने अठोट व्यक्त गरेका छन् । मदन भण्डारी स्मृति बाटिकाको मंगलबार उद्घाटन गर्दै प्रधानमन्त्री ओलीले यसो भनेका हुन् । 'सरकार देश बनाउने संकल्पमा दृढ छ । भ्रष्टाचार हुन दिन्नौँ, सुशासन र पारदर्शिता कायम गर्छौं । बेथितिका अगाडि सरकार निहुरिँदैन', उनले भने, 'बेथितिलाई थितिमा ल्याएरै छोड्छौँ । विकास निर्माणको अभियानमा अब बाधा व्यवधान नगरौं ।' प्रधानमन्त्री ओलीले मुलुकको आर्थिक समृद्धिका लागि कृषिको आधुनिकीकरण र उद्योग स्थापना गरी रोजगारी सिर्जना गर्नेतर्फ सरकारको ध्यान केन्द्रित भएको बताए । तानाशाही भएकै हो प्रधानमन्त्री ओलीले कांग्रेसका नेताहरुले देशलाई अधिनायकवादतिर लगेको आरोप लगाइरहेका बेला स्पष्टिकरण दिन पनि भ्याए । 'कोहीकोही भन्छन् तानाशाहीको लक्षण देखिन थाल्यो तानाशाहीको लक्षण अझै देखिन्छ, किनकि अब सडकहरु धुलो नउड्ने हुन्छन् । छिट्टै मेलम्चीको पानी आउँदैछ', ओलीले भने, 'आउँदो हिउँदमा ४५६ मेगावाटको माथिल्लो तामाकोशीको बिजुली थपिँदैछ । काठमाडौँमा मेट्रो रेल बन्छ । कतिपय त्यत्तिकै आत्तिएका छन् । यस्ता कुतर्कको पछि नलाग्नु होला ।' ओलीले काठमाडौँनिजगढ फास्ट् ट्र्याक पनि समयमै बनाइसक्ने बताए । काठमाडौँनिजगढ द्रुत मार्ग निर्धारित समयमै सम्पन्न गर्छौँ', उनले भने, 'निजगढ अन्तरराष्ट्रिय विमानस्थलको निर्माण अघि बढ्छ, पोखरा क्षेत्रीय अन्तरराष्ट्रिय विमानस्थल र भैरहवा अन्तरराष्ट्रिय विमानस्थल चाँडो बनाउने गरी काम अघि बढाइनेछ ।' प्रधानमन्त्री ओलीले नेपाल कम्युनिष्ट पार्टीका संस्थापक महासचिव पुष्पलाल, प्रथम जननिर्वाचित प्रधानमन्त्री बिपी कोइराला, जननेता मदन भण्डारी, लौह पुरुष गणेशमान सिंह र पूर्व प्रधानमन्त्री मनमोहन अधिकारीले राष्ट्र निर्माण र समाज परिवर्तनमा पुर्याउनुभएको योगदानको स्मरण गरे । 'मदन भण्डारी राष्ट्रको चिन्तक र जनताको प्रतिनिधिका रुपमा स्थापित नेता हुनुहुन्छ', उनले भने, 'उहाँको योगदानलाई राष्ट्रले भुल्न हुँदैन ।' कार्यक्रममा नेकपा एमालेका वरिष्ठ नेता माधवकुमार नेपालले राजनीतिक स्थायित्व भई मुलुक दीगो विकासको दिशामा अघि बढेको भन्दै यसमा कुनै ढिलासुस्ती र अलमल हुन नहुने बताए । जननेता मदन भण्डारी कम्युनिष्ट आन्दोलन, राष्ट्रियता, लोकतन्त्र, सामाजिक न्याय र परिवर्तनका अग्रणी व्यक्तित्व भएको उल्लेख गर्दै उनले भण्डारीको शालिकसहितको सुन्दर पार्क आफैँमा अनुपम रहेको बताए । रासस"
कृष्ण पहाडीको कटाक्ष: नेताहरुमा राजामहाराजाको प्रेतात्मा सवार,"काठमाडौँ: नागरिक अभियन्ता तथा मानव अधिकारकर्मी कृष्ण पहाडीले लोकतन्त्रको नाममा नेताहरुमा राजामहाराजाहरुको प्रेतात्मा सवार भएको टिप्पणी गरेका छन् । एपीवान टेलिभिजनको कार्यक्रम एपी सेन्टरमा मंगलबार कुरा गर्दै पहाडीले जनआन्दोलनका उपलब्धीहरु राजनीतिक रुपले संस्थागत भए पनि नेतृत्व तहमा राजामहाराजाको सामन्ती सोचको प्रेतात्मा सवार भएको कटाक्ष गरेका हुन् । '२०६२६३ को दोस्रो जनआन्दोलनका उपल्बधीहरु छुने गरी होइन, अनुभूति गर्ने गरी संस्थागत हुनुपर्छ', पहाडीले भने, 'व्यवस्था परिवर्तनसँगै नेतृत्व तहको प्रवृतिमा परिवर्तन हुनुपर्छ ।' नेतृत्व तहमा रहेको प्रवृत्तिमा परिवर्तन आउन नसकेकै कारण जनताले दु:ख पाएको भन्दै उनले गुनासो गरे । अब समृद्धिको यात्रा: गैरे त्यस्तै, नेकपा एमाले नेता ठाकुर गैरेले लोकतान्त्रिक आन्दोलनले राजनीतिक उपल्बधी संविधान तथा निर्वाचनमार्फत संस्थागत गरेको बताए । उनले अबको यात्रा समृद्धिको पथमा हुनुपर्नेमा जोड दिए । नेता गैरेले जनताले वास्तविक अनुभूति गर्ने गरी सरकारले विकास निर्माणको प्रक्रिया अघि बढाएमा मात्रै लोकतन्त्रको सही अर्थमा कार्यान्वयन भएको मानिने बताए । जनताका लागि लोकतन्त्र: घिमिरे त्यस्तै, नेपाली कांग्रेसका नेता गुरुराज घिमिरेले लोकतन्त्र नेताहरुका लागि नभई नागरिकका लागि ल्याएको बताए । उनले अब पनि राजनीतिक नेतृत्वले जनताले अनुभुति गर्ने गरी वास्तविक लोकतन्त्रको आभाष नगराए परिस्थिति प्रतिकुल हुने चेतावनी दिए । एपी सेन्टरको यो श्रृंखला आज राति १० बजे पुन:प्रशारण हुँदै छ । भिडियो हेर्नुहोस"
"निरंकुशता गयो, सामन्तवाद गएन","काठमाडौं : निरंकुश राजतन्त्र र हिंसात्मक माओवादी विद्रोह अन्त्य गर्ने दिनको स्मरणमा मुलुकभर लोकतन्त्र दिवस मनाइरहँदा लोकतन्त्रका लागि लड्ने नेताको कार्यशैलीमा परिवर्तन नभएको गुनासो यथावत् छ । गणतन्त्र, संघीयता, धर्मनिरपेक्षता, समानुपातिकसमावेशिता मात्रै होइन, तीन तहको चुनावपछिको संविधान कार्यान्वयनले मुलुकमा राजनीतिक आन्दोलनलाई स्थापित गराइसकेको छ । गणतन्त्र स्थापना गरी नेपालको राजनीतिलाई नयाँ उचाइमा पुर्याउँदै सार्वभौमसत्ता, राजकीय सत्ता जनतामै स्थापित भएको दिनका रूपमा लोकतन्त्र दिवसलाई स्मरण गरिन्छ । तत्कालीन सात राजनीतिक दल र माओवादी विद्रोहीले १२ बुँदे सहमति गर्दै संयुक्त जनआन्दोलन गरेपछि लोकतन्त्र प्राप्त भएको थियो । यो आन्दोलनले विघटित संसद् पुनःस्थापित गराएको थियो । पुनःस्थापित संसद्ले राजतन्त्रलाई निलम्बन मात्र गरेन, राजतन्त्र अन्त्य गर्दै गणतन्त्र घोषणा गरेको थियो । संविधानसभाबाट संविधन निर्माण गर्ने, बृहत् शान्तिसम्झौतामार्फत माओवादी युद्ध अन्त्य गर्ने, हतियार व्यवस्थापन, सेना समायोजनलगायत काम गर्दै माओवादीलाई राजनीतिका मूलधारमा ल्याई शान्ति सुव्यवस्था कायम गर्ने लोकतन्त्रका मूल कार्यभार थिए । मुलुक संविधानसभाबाट निर्माण भएको संविधान कार्यान्वयनको चरणमा छ । संविधानसभाबाट नयाँ संविधान निर्माण गर्न दशक बित्यो । संविधानअनुसार नै स्थानीय, प्रदेश र केन्द्रका निर्वाचन सम्पन्न भएका छन्। पूर्वप्रधानमन्त्री तथा एमाले वरिष्ठ नेता झलनाथ खनालका शब्दमा, लोकतन्त्रबाट प्राप्त उपलब्धि ढिलो भए पनि १२ वर्षको यो अवधिमा अहिले संस्थागत भएको छ । यसलाई लोकतान्त्रिक आन्दोलनको उपलब्धिपूर्ण राजनीतिक यात्राका रूपमा लिनुपर्ने खनालको तर्क छ। लोकतन्त्र दिवसलाई स्मरण गर्दै पूर्वप्रधानमन्त्री खनालले अन्नपूर्णसँग भने, दुईदुई पटक संविधानसभा चुनाव गरेरै भए पनि संविधान निर्माण गर्यौं । राजनीतिक अधिकारलाई संविधानमा सुनिश्चित गरेका छौं । जनता बलिया बनेका छन् । यो अवधि उपलब्धिमूलक रहन पुग्यो । यति धेरै उपलब्धि प्राप्त हँुदा पनि लोकतन्त्र प्राप्तिपछि नेताहरूको आचरण, चालढालमा भने सुधार आउन नसकेको बुझाइ आन्दोलनमा सक्रिय नेता, नागरिक समाजका अगुवाको छ । तत्कालीन सात दलमध्येकै एक सद्भावना पार्टीका नेता भरतविमल यादव लोकतन्त्र प्राप्तिपछि पनि नेतामा लोकतान्त्रिक आचरणको भने अभाव देखिएकाले नेताको चरित्रमा सुधार नभएसम्म लोकतन्त्रको वास्तविक उद्देश्य पूरा नहुने बताउँछन् । जनआन्दोलन २ को एउटा लक्ष्य नेताहरूको आचरण, कार्यशैली सुधारको मुद्दा पनि थियो तर लोकतान्त्रिक आचरणको अभाव अझै पनि नेताका बीचमा छन्, अन्नपूर्णसँग यादवले भने, लोकतन्त्रले निरंकुशता गयो । सामन्तवाद पनि सैद्धान्तिक रूपमा गयो तर व्यवहारत त्यसको विम्ब देखिँदै छ, अहिले पनि । जबसम्म नेताको चरित्रमा सुधार हुँदैन, तबसम्म लोकतन्त्रको उद्देश्य पूरा हुँदैन । ०५९ साल असोज १९ गते अन्तिम राजा ज्ञानेन्द्रले देउवा सरकारलाई अपदस्त गरी सत्ता हत्याएपछि नै लोकतन्त्रका लागि आन्दोलनमा उत्रन राजनीतिक दल बाध्य भएका थिए । तर, दलहरूको निरन्तरको आन्दोलनले गति लिन नसकिरहेका बेला सशस्त्र युद्धरत माओवादी र तत्कालीन सात दलबीच सहकार्य वातावरण निर्माण भएको थियो । त्यही सहकार्यपछिको आन्दोलनले १९ दिनमै सफलता पाएको संसद्वादी दल तथा माओवादीबीच सहकार्यको वातावरण निर्माणमा भूमिका खेलेका तत्कालीन संयुक्त जनमोर्चाका अध्यक्ष तथा हालका माओवादी नेता अमिक शेरचन बताउँछन् । ०६२६३ को जनआन्दोलनबाट प्राप्त लोकतन्त्र अहिले राजनीतिक दलहरूले नै बिर्संदै जान थालेको अनुभव पनि छ कतिपयका । नेताहरूले अहिले आन्दोलनको मूल मर्मलाई बिर्संदै जान थालेको बुझाइमा छन्, नेता भरतविमल यादव । अपेक्षा गरेअनुसारकै राजनीतिक उपलब्धि देखिए पनि जनतासँग प्रत्यक्ष जोडिने उपलब्धि हुन नसकेको अनुभव उनीसँग छ । लोकतन्त्रपछि देशमा शान्ति समृद्धि हुन्छ भनेर आन्दोलनमा होमिएका थियौं, मान्छेको सोच्ने दायरा फराकिलो हुन्छ भन्ने लागेर आन्दोलनमा लागेका थियौं, तर राजनीतिक दलका नेताको सोचमा कुनै परिवर्तन देखिएन, राजतन्त्र गए पनि नयाँ राजा जन्मिए । राजतन्त्र गयो, सामन्तवाद गएन ०६२६३ को जनआन्दोलनले निरंकुश राजतन्त्र अन्त्य गरे पनि नेतामा रहेको सामन्तवादी चिन्तन अझै नगएको कतिपय नेताको बुझाइ छ । कांग्रेस नेता कृष्णप्रसाद सिटौलाको भनाइमा, निरंकुश राजतन्त्र अन्त्य ००७ साल देखिको आन्दोलनको पृष्ठभूमिमा दोस्रो जनआन्दोलनले गरे पनि राज्य सञ्चालकमा अझै सामन्ती संस्कारले जरा गाडिरहेको छ । सबै राजनीतिक दलका नेतृत्व सामन्ती हुन खोजेको अहिले पनि देखिन्छ । म भन्छु तिमी मान है ! भनेर हुकुम दिन खोजिएको पाइन्छ । यो एउटा दलमा मात्र होइन, सबै राजनीतिक दलमा देखिएको छ, कांग्रेस नेता सिटौला भन्छन्, सामन्ती व्यवस्था अन्त्य गर्ने तर त्यस्तो संस्कार आफंै बोक्ने कुरा राम्रो होइन, यसविरुद्ध पनि हरेक राजनीतिक दलभित्रै आन्तरिक संघर्ष आवश्यक छ । तर, पार्टीभित्र देखिएका त्यस्ता प्रवृत्ति सधंै निर्णायक हुन नसक्ने ठान्छन्, पूर्वप्रधानमन्त्री तथा एमाले वरिष्ठ नेता खनाल । उनी नेपालमा सामन्तवाद राजनीतिक, आर्थिक रुपले समाप्त भइसकेकाले राजनीतिक दलका नेतामा यदाकदा देखिन खोज्ने सामन्तवाद अवशेष मात्र भएको टिप्पणी गर्छन् । खनाल भन्छन्, निरंकुश राजतन्त्र सकिएको छ । देश स्वतन्त्र, लोकतान्त्रिक गणतान्त्रिक नेपालमा रुपान्तरण भइसकेको छ । यस्तो बेला व्यक्तिका स्वार्थ आदिइत्यादिमा त्यस्तो प्रवृति हुन सक्छन् तर ती अवशेष मात्र हुन् । निर्णायक हुन सक्दैनन् । संविधानसभाबाट निर्माण भएको संविधान अझै कार्यान्वयनको चरणमै रहेको र कतिपयले संविधानका प्रावधानमा असन्तुष्टि राखिरहेका कारण त्यसको सही व्यवस्थापन राजनीतिक दलसामु नयाँ चुनौती भएको माओवादी नेता शेरचन बताउँछन् । निराशा हुने ठाउँ छैन १२ वर्षे अवधिमा जुन गतिमा देशको राजनीतिक गति अगाडि बढ्नुपर्ने थियो, त्यो गतिमा दौडन नसके पनि संविधान निर्माणपछि त्यसको कार्यान्वयनमा भएका तीन तहका निर्वाचन र निर्वाचनबाट आएको बलियो र स्थिर सरकारका कारण पनि निराशाको बादललाई हटाएको बताउँछन्, राजनीतिक विश्लेषक तथा प्राध्यापक कृष्ण खनाल । मुलुकमा वामपन्थी शक्तिको धु्रवीकरण, निर्वाचनपछिको परिणाम आदि सबै लोकतन्त्रकै कारण सम्भव भएको हो, प्राध्यापक खनाल भन्छन्, यसबाट ढिलै भए पनि निराशा होइन, आशाको सञ्चार गराएको छ । अबको चुनौती राजनीतिक र बौद्धिक क्षेत्रमा नयाँ संस्कृतिको विकास कसरी गर्ने भन्ने भएको नागरिक समाजका अगुवा डादेवेन्द्रराज पाण्डे बताउँछन् । उनी भन्छन्, भौतिक साधन, पहुँच, राष्ट्रियअन्तर्राष्ट्रिय सम्बन्धका आधारमा अब लोकतान्त्रिक संस्कृति र समानताको व्यवहार विकास गरेर जाने कार्यदिशा बनाएर जानु आवश्यक छ । कांग्रेस नेता सिटौला जनताको अधिकार र आर्थिक समृद्धिका लागि अहिले पनि राष्ट्रिय एकता र मेलमिलापको आवश्यकता ठान्छन् । तर, त्यस्तो वातावरण अहिले निर्माण हुन नसकेको उनको बुझाइ छ । सिटौला भन्छन्, अहिले सत्ताले प्रतिपक्षलाई पनि साथमा लिएर अगाडि जान सक्नुपर्छ । कतिपय आन्तरिक मामिला र वैदेशिक मामिला देशकै साझा एजेन्डा हुन् । यसलाई संविधानले गाइडलाइन पनि गरेको छ । यो कार्यदिशामा राष्ट्रिय राजनीति हिँड्न सकेको छैन । हिँडाउनुपर्छ । उनी भन्छन्, आफू परिवर्तन नहुने, आफूमा सुधार ल्याउन तयार नहुने र अरूलाई परिवर्तन होऊ भन्दा परिवर्तन हुँदैन । समाजले जो अगाडि छ, उसैलाई हेर्छ । लोकतन्त्रको अर्काे मर्मलाई आत्मसात् गर्ने हो भने पहिले आमूल परिवर्तन आवश्यक छ, अब राजनीतिक दलमा ।"
शुल्क वृद्धि फिर्ताको माग गर्दै विद्यार्थीद्वारा आन्दोलनको घोषणा,"काठमाडौं : संयुक्त विद्यार्थी संगठनले निजी विद्यालयमा लागू शुल्क वृद्धि फिर्ता गराउन माग गर्दै आन्दोलनको घोषणा गरेको छ । अनेरास्ववियुको कार्यालय बागबजारमा मंगलबार बसेको बैठकले संस्थागत विद्यालय शुल्क मापदण्ड निर्देशिका २०७२ विपरीत निजी विद्यालयले लिएका शुल्क फिर्ताको माग गर्दै आन्दोलन घोषणा गरेको हो । अनेरास्ववियुका कार्यबाहक अध्यक्ष महेश बर्तौलाका अनुसार प्रधानमन्त्री केपी शर्मा ओलीलाई शुल्क वृद्धि फिर्ता गराउन दवाव दिन ज्ञापनपत्र बुझाउनेदेखि शिक्षा विभाग घेराउ गर्नेसम्मका आन्दोलनका कार्यक्रम सार्वजनिक गरिएको हो । आगामी बुधबारदेखि थालिने विरोध कार्यक्रममा शिक्षा विभागको घेराउ तथा धर्ना कार्यक्रमसम्मको रहेको बर्तौलाले जानकारी दिए । आगामी बजेटमा शिक्षामा २० प्रतिशत बजेट छुट्याउन, चर्को शुल्क वृद्धि घटाउन, विद्यार्थीलाई प्रमाणपत्रका आधारमा शैक्षिक कर्जा दिने निर्णय लागू गराउन र विद्यालय तहको शिक्षा निःशुल्क बनाउने संवैधानिक प्रावधान कार्यान्वयन गराउन प्रधानमन्त्रीलाई ज्ञापनपत्र दिने अखिल (क्रान्तिकारी)का उपाध्यक्ष सुरेन्द्र बस्नेतले बताए । बैठकमा अनेरास्ववियुका कावा अध्यक्ष बर्तौला, नेपाल विद्यार्थी संघका अध्यक्ष नैनसिंह महर र अखिल (क्रान्तिकारी)का अध्यक्ष रञ्जित तामाङ अखिल (छैटौँ)का अध्यक्ष विमल पोखरेल र नेपाल क्रान्तिकारी विद्यार्थी संगठनका अध्यक्ष निरज लवजुलगायतको सहभागिता थियो ।रासस"
लोकतन्त्र दिवस: वैशाख ११ लाई संसदले पनि बिर्सियो,"विराटनगरः मंगलबार वैशाख ११ अर्थात् तेह्रौं लोकतन्त्र दिवस । प्रदेश १ को मंगलबार बसेको प्रदेशसभामा लोकतन्त्र दिवसको विषयमा चर्चासम्म भएन । प्रदेशसभा शुरु हुनासाथ शुन्य समयमा नौ सदस्यले आफ्ना विचार राखे । तर, बोल्ने कसैले पनि लोकतन्त्र दिवस, त्यसको सन्दर्भ र लोकतान्त्रिक आन्दोलनको प्रसङ्ग उप्काएनन् । अधिकांश सदस्यले आआफ्नो निर्वाचन क्षेत्रको विकास निर्माणमा भएका समस्यालाई नै बढी प्राथमिकता दिए । प्रदेशसभा सुरु हुनासाथ सभामुखले सांसदलाई शून्य समय उपलब्ध गराएका थिए । संसदभित्र त कुरा उठेन नै बाहिर राजनीतिक दलले पनि लोकतन्त्र दिवस मनाउन विराटनगरमा औपचारिक कार्यक्रम गरेनन् । तत्कालीन राजा ज्ञानेन्द्रले विसं २०५९ जेठ ८ गते विघटन गरेको संसद् आन्दोलनरत दलको मार्गचित्र बमोजिम विसं २०६३ वैशाख ११ गते पुनःस्थापना गरेको दिनलाई लोकतन्त्र दिवस भनिन्छ । संघीय सरकारले हालैमात्र यो दिनको बिदा कटौती गरेको थियो । प्रदेशसभाको शुन्य समयमा सांसद पूर्णप्रसाद राजवंशी, पूर्णप्रसाद राई, विमल कार्की, उपेन्द्रप्रसाद घिमिरे, सर्वध्वज साँवा, चन्द्रप्रसाद श्रेष्ठ, ज्योती सुब्बा, खिनुलामा लिम्बू र उमिता विकले बोलेका थिए । अघिल्ला बैठकमा मुख्यमन्त्री मातहत भैतिक पूर्वाधार, भूमि व्यवस्था र कृषि मन्त्रालयको विषयमा उठेका जिज्ञासाको जवाफ आन्तरिक मामिला तथा कानुन मन्त्री हिक्मत कार्कीले दिएका थिए । विशेष समयमा बोल्दै विपक्षी दलका नेता राजीव कोइरालाले बैसाख ११ लोकतन्त्र दिवस भएपनि गणतन्त्र स्थापनाको लागि जग तयार गरेको दिनलाई प्रदेश सभामै बिर्सिएको प्रति टिप्पणी गरे । कोही सदस्यले त स्मरण गर्नुहोला भन्ने लागेको थियो तर गर्नु भएन, कोइरालाले भने, वैशाख ११ को अवमूल्यन गर्नुहुन्न । केन्द्र सरकारले विदा कटौती गरेको छ तर यसबारे प्रदेश सरकारले पुनर्विचार गर्नुपर्छ । उनले २५ जना सहिदको बलिदान र जनआन्दोलनको बलमा लोकतन्त्र स्थापित भएको चर्चा गरे । कोइरालाले प्रदेश सरकारलाई महसुस हुने गरी सुरक्षा व्यवस्था मिलाउन आग्रह गरे । पछिल्लो समय प्रदेशका विभिन्न भागमा भएका घटनाले सुरक्षाको अवस्थालाई दर्शाउँछ, उनले भने, , उनले भने, सरकारबारे सांसदले उठाएको प्रश्नमा मन्त्रीले जवाफ दिने मात्र नगरेर महशुस हुने गरी गुणात्मक भिन्नता के आयो भन्ने स्पष्ट गर्न सक्नु पर्छ । प्रदेशसभाले सार्वजनिक लिखत प्रमाणीकरण कार्यविधि विधेयक सर्वसम्म पारित गरेको छ । संशोधन पेश गर्न सभामुखले दिएको समयमा संशोधन प्रस्ताव नपरेपछि मंगलबारको बैठकले विद्येयक पारित गरेको हो ।"
लोकतन्त्र दिवसः गणतन्त्रको जग,"काठमाडौँ : तेह्रौँ लोकतन्त्र दिवस विभिन्न कार्यक्रम आयोजना गरी आज देशभर मनाइँदैछ। तत्कालीन राजा ज्ञानेन्द्रले आन्दोलनरत दलको मार्गचित्रबमोजिम विसं २०५९ जेठ ८ गते विघटन भएको संसद् विसं २०६३ वैशाख ११ गते पुनःस्थापना गरेका थिए। संसद् विघटनपछि सशस्त्र द्वन्द्वका कारण निर्वाचन हुन सकेन। निर्वाचन नभएपछि राजाले इच्छा लागेका मानिसलाई प्रधानमन्त्री बनाउने र हटाउने शङ्ंखला चल्यो। राजा ज्ञानेन्द्रले लोकेन्द्रबहादुर चन्द, सूर्यबहादुर थापा र शेरबहादुर देउवा गरी तीन जनालाई प्रधानमन्त्री बनाउँदै हटाउँदै गरे विसं २०६१ माघ १९ गते राजा ज्ञानेन्द्रले शासन सत्ता आफ्नै हातमा लिएपछि आन्दोलनरत सात दल र सशस्त्र युद्धरत नेकपा माओवादीबीच १२ बुँदे समझदारी भयो। विसं २०६२ मंसिरमा १२ बुँदे समझदारीका माध्यमबाट तीन ध्रुवमा विभाजन भएका राजनीतिक शक्ति दुई ध्रुवमा आएपछि आन्दोलनले गति लियो। विसं २०६२ फागुनदेखि शुरु भएको निर्णायक आन्दोलनले चैतमा गति लियो। नयाँ वर्षसँगै लाखौँ जनता सडकमा आए। चक्रपथ मानवसागरले भरिएपछि राजा ज्ञानेन्द्र दलको मार्गचित्रमा सहमत भए। आन्दोलनरत दलले गरेकै मस्यौदाका आधारमा राजा ज्ञानेन्द्रले वैशाख ११ गते राति संसद् पुनःस्थापनाको घोषणा गरी बैठकसमेत आह्वान गरे। यसैले यस दिनलाई लोकतन्त्र दिवस भनिन्छ। विसं २०६३ जेठ ४ गते पुनःस्थापित संसद्ले राजदरबारको अधिकार कटौती गर्यो। बैठकले माओवादीलाई शान्ति प्रक्रियामा ल्याई संविधानसभा निर्वाचन गर्ने संकल्प प्रस्ताव पारित गरेको थियो। कसैले यसलाई नेपाली म्याग्नाकार्टा पनि भने। यसैको जगमा विसं २०६४ चैत २८ गते पहिलो संविधानसभा निर्वाचन भयो। संविधानसभाको विसं २०६५ जेठ १५ गते बसेको पहिलो बैठकले २४० वर्षीय राजसंस्थाको विधिवत् अन्त्य गर्यो। पहिलो संविधानसभाले संविधान जारी गर्न नसके पनि धेरै काम गरेको थियो। विसं २०७० मंसिर ४ गते सम्पन्न दोस्रो संविधानसभा निर्वाचनबाट निर्वाचित सभाले विसं २०७२ असोज ३ गते संघीय लोकतान्त्रिक गणतन्त्र नेपालको संविधान जारी भयो। संविधानबमोजिम तीनै तहको निर्वाचन सम्पन्न भएको छ। सोअनुसार संघीय, प्रादेशिक र स्थानीय सरकारले शासन सञ्चालन गरेका छन्। यो परिवर्तनको प्रवेशद्वार भएकाले वैशाख ११ गतेलाई लोकतन्त्र दिवसका रुपमा मनाउने गरिएको छ। रासस"
"'बराबरी होइन, सम्मानजनक समझदारीमा जे आउँछ त्यो एमालेले मजाले पचाउँछ '","काठमाडौं : रक्षामन्त्री एवं नेकपा (एमाले)का महासचिव ईश्वर पोखरेलले पार्टी एकताबाट आफ्नो पार्टी र नेकपा (माओवादी केन्द्र) उम्कन नसक्ने बताएका छन् । नेपाल मुस्लिम इत्तेहाद संगठनले मंगलबार आयोजना गरेको वर्तमान राष्ट्रिय परिस्थिति र मुस्लिम समुदायको अधिकार विषयको विचार गोष्ठी र निर्वाचित जनप्रतिनिधिको सम्मान कार्यक्रमलाई सम्बोधन गर्दै उहाँले एकताबारे कुनै अन्योलमा नपर्न आग्रह गरे । मिलाउन पर्ने सबै विषय मिलाएर निकट भविष्यमा औपचारिक रुपमा पार्टी एकताको घोषणा गरिने उनले बताए । हामी शान्तिपूर्ण बहुदलीय प्रतिष्पर्धाबाट श्रेष्ठता हासिल गर्ने सिद्धान्त र संगठनको संरचनामा आधारित पार्टी हौँ । यही आधारमा एकतामा जानुपर्छ । एकताबाट भागेर कहाँ जाने उनले भने, बराबरी होइन, सम्मानजनक समझदारीमा जे आउँछ त्यो एमालेले मजाले पचाउँछ । विभिन्न पर्व बिदाबारे स्पष्ट पार्दै उनले भने सबै धर्म र समुदायको आस्थालाई सम्मान गर्दै सरकारले आवश्यक प्रबन्ध गर्नेछ । जाति र धर्म विशेषलाई दबाउने काम हुने छैन । सम्बन्धित समुदायलाई बिदा दिइएको समयमा कुनै राष्ट्रिय काम वा लोकसेवा आयोगको परीक्षाजस्ता अवसरहरु जुधेमा त्यसलाई सरकारले व्यवस्थापन गर्ने पनि उनले स्पष्ट पारे । मुस्लिम समुदायलाई संगठित गर्ने र अधिकार दिलाउने काममा एमाले जति अरु दलले अगुवाइ नगरेको जिकिर पनि उनले गरे । संगठनले आफ्नो समुदायको बिदा कटौती नगर्न र मुस्लिम समुदायको अधिकार स्थापित गर्न आवाज उठाउँदै आएको छ । रासस"
'केन्द्र लचिलो नबन्दा काम गर्न कठिन',"जनकपुरधाम : प्रदेश २ का मुख्यमन्त्री लालबाबु राउतले केन्द्रले कानुनका बाटाहरू खुकुलो नगर्दा प्रदेश सरकार सञ्चालनमा कठिनाइ भइरहेको बताएका छन्।मुख्यमन्त्री राउतले भने, पहिलाको संरचना सबै स्थानीय तहमा मर्ज गरिएको छ। नयाँ संरचना छैन। प्रदेश सरकारसँग आम्दनीका अतिरिक्त स्रोत पनि छैन। कसरी चलोस् प्रदेश सरकार ? सबै प्रदेशमा यस्तै समस्या भएको उनले बताए। मुख्यमन्त्री राउतले अन्नपूर्णसँग भने, मुलुक संघीयतामा गइसके पनि अधिकार बाँडफाँटमा भने अझै पहिलाजस्तै समस्या छ। मुख्यमन्त्री राउतले भने, अझै पनि निजामती कर्मचारी संघकै मातहतमा छन्। कर्मचारी मेरो मातहतमा नहुँदा उनीहरूको सरुवाबढुवा गर्ने अधिकार पनि मसँग छैन। कसरी मैले सोचेजस्तो काम गर्न सक्छु। अहिले पनि प्रदेश सरकारलाई कर्मचारी अभाव रहेको मुख्यमन्त्री राउतले जानकारी दिए। उनले भने, आवश्यकताअनुसार कर्मचारी नरहेकाले नै जनताको अपेक्षाअनुसार प्रदेश सरकारले कम गर्न सकिरहेको छैन। सबै क्षेत्रलाई नयाँ संरचनामा लैजानुपर्ने भएकाले पनि सरकार सञ्चालनमा कठिनाइ भइरहेको छ। उनका अनुसार केन्द्रको ढिलासुस्तीका कारण अहिलेसम्म प्रदेशले आफ्नो प्रहरी खडा गर्न सकेको छैन। केन्द्रकै प्रहरी संरचनामा प्रदेश सरकार चलिरहेको छ। प्रदेश सरकारले अहिलेसम्म आफ्नो सिपाही, हवल्दार राख्न सकेको छैन। एसपी, सीडीओदेखि सबै प्रशासनिक निकाय अहिलेसम्म केन्द्रकै मातहत छन्, मुख्यमन्त्री राउतले भने, प्रदेश सञ्चालनका लागि पहिला कानुन बनाउनमा आफ्नो ध्यान केन्द्रित गरेका छौं। कानुन निर्माण भइसकेपछि प्रदेश सरकार सक्रिय भएको महसुस हुन्छ। प्रदेश संक्रमणकालीनमा अवस्थामा रहेको उनले बताए। केन्द्रले दिएकै बजेटबाटै प्रदेश सरकार चलिरहेको छ, उनी भन्छन्, कानुन निर्माण गर्ने विज्ञ छैनन्। स्रोतसाधन पनि उत्तिकै अभाव छ। दुुई महिनामा चार काम प्रदेश २ मा फोरमराजपा गठबन्धन सरकार गठन भएको २ महिना बितेको छ। मुख्यमन्त्रीको पदभार सम्हाल्दै लालबाबुले सहिद परिवारलाई रोजगारी दिनेसहित विभिन्न निर्णय गरे। सहिद परिवारको तथ्यांक संकलन, प्रदेशमा सुशासन कायम गर्न ११ बुँदे प्रतिबद्धता पत्र र सयदिने कार्यक्रम घोषणा प्रदेश मन्त्रिपरिषद्ले सार्वजनिक गरेको थियो। सरकार गठनपछि प्रदेश सरकारले आर्थिक विधेयकसहित ८ विधेयक, प्रदेश सरकार सञ्चालन कार्यविधि कार्यान्वयन गरे पनि विकास निर्माणसहितका कार्यक्रममा अपेक्षित रूपमा अगाडि बढाउन भने सकेको छैन। प्रदेश सरकार गठन भएको २ महिनामा ४ वटा मात्रै काम भएको छ। सहिद परिवारलाई रोजगारी दिने, भ्रष्टाचारविरुद्ध शून्य सहनशीलता अपनाउने, बेटी पढाऊ, बेटी बचाऊ अभियान तथा प्रदेश संसद्बाट ८ वटा विधेयक दर्ता प्रदेश सरकारका उपलब्धि हुन्।"
कांग्रेस बैठक : महासमिति भेलाको मिति तोकिने,"काठमाडौं : ९ चैतमा सुरु भएको कांग्रेस केन्द्रीय कार्यसमिति बैठक आगामी बिहीबार वा शुक्रबारसम्म सकिँदै छ। १६ चैतमा कांग्रेस नेता खुमबहादुर खड्काको निधन भएपछि स्थगित बैठक आइतबार सुचारु भएको हो। सुचारु भएकै दिन सभापति देउवाले बोल्न बाँकी केन्द्रीय सदस्यलाई दुई दिनभित्र बोलिसक्ने गरी समय टिपाउन निर्देशन दिएका थिए। कांग्रेस प्रवक्ता विश्वप्रकाश शर्माका अनुसार मंगलबारसम्म सदस्यहरूले बोलिसक्नेछन्। उनले भने, केन्द्रीय नेताले बोलिसकेपछि पदाधिकारीहरूले धारणा व्यक्त गर्नेछन्। त्यसपछि बैठकको निर्णय एक दिन बिराएर निर्णयार्थ प्रस्तुत गरिनेछ। यसैबीच, आगामी साउनमा देउवाले कांग्रेस महासमिति भेला तोक्न लागेको उनी निकटस्थले बताएका छन्। ती नेताले भने, अबको तीन महिनाभित्र अर्थात् साउन १५ नकट्नेगरी महासमिति भेलाको मिति तय गर्न लागेका छौं। गत निर्वाचनमा कांग्रेसले व्यहोरेको हारबारे पार्टीभित्रैबाट भएको अन्तरघातमा बैठकले अनुशासन समितिलाई कारबाहीका लागि निर्देशन दिन सक्ने सम्भावना छ। देउवाका निजी सचिव भानु देउवाका अनुसार जारी बैठक सकिनेबित्तिकै सभापति देउवा पदाधिकारी मनोनयन प्रक्रिया अघि बढाउने तरखरमा छन्। पछिल्लो समय देउवाले वरिष्ठ नेता रामचन्द्र पौडेल समूहलाई सहमहामन्त्री दिएर थामथुम पार्ने रणनीति अख्तियार गर्ने सम्भावना उत्तिकै छ। देउवा पक्षले सहमहामन्त्री दिए पनि पौडेल समूहभित्र पदाधिकारी मनोनयन मान्ने कि नमान्ने भन्नेमा दुई धार छन्। यस विषयमा पनि पौडेल र सिटौला समूह एक मतसाथ प्रस्तुत हुने तयारीमा छन्। पौडेलतर्फका नेता प्रकाशमान सिंहसहित केही नेताले अहिले पदाधिकारी मनोनयन गर्दा सैद्धान्तिक रूपमा गलत हुने तर्क गर्दै आइरहेका छन्।"
