शीर्षक,विवरण
कांग्रेस घट्दैघट्दै माइतीघरमा आमसभा गर्ने अवस्थामा पुग्यो,"काठमाडौं : प्रधानमन्त्री केपी शर्मा ओलीले प्रमुख प्रतिपक्षी दल कांग्रेसको आकार घट्दै घट्दै माइतीघर मण्डलामा आमसभा गर्ने अवस्थामा आइपुगेको बताएका छन्। तत्कालीन एमाले र माओवादीका मजदुर संगठन जिफन्ट र अन्टुफ केन्द्रीय संयोजन समितिद्वारा आयोजित केन्द्रीय प्रशिक्षण कार्यक्रममा बोल्दै प्रधानमन्त्री ओलीले यस्तो बताएका हुन्। कांग्रेसको आकार घट्दै घट्दै माइतीघर मण्डला भन्दा बाहिर आमसभा गर्र्नै नसुहाउने अवस्थामा पुग्ने भएकाले अहिलेदेखि नै उसले त्यस ठाउँलाई प्रयोग गर्न जिद्धी गरेको ओलीको भनाइ छ। माइतीघरमा दुई सयजना मान्छे अट्लान्, प्रधानमन्त्री ओलीले भने, त्यत्ति भएपछि खचाखच मान्छे थिए भन्न पनि पाइयो ! माइतीघर मण्डलामा आन्दोलन गर्दा सर्वोच्च अदालतको दैनिक कामकाजलाई पनि बाधा पुग्ने ओलीको भनाइ छ। मण्डलामा आन्दोलन भएपछि त्यसको होहल्लाले श्रीमानले बहस सुन्न सक्नुहुन्न, प्रधानमन्त्री ओलीले भने, माइतीघरबाट धेरैतिर जाने बाटो छुट्ने हुनाले दुर्घटनाको खतरा पनि उतिकै छ। लोकतन्त्र ल्याउनका लागि मजदुर आन्दोलनको महत्वपूर्ण भमिका भएको प्रधानमन्त्री ओलीको भनाइ छ। आजको अवस्थामा आइपुग्न मजदुर आन्दोलनको भूमिका महत्वपूर्ण छ, ओलीले भने, मजदुर आन्दोलनले मजदुरको जीवनमा धेरै फरक पारेको छ। त्यसैगरी प्रधानमन्त्री ओलीले सरकार भ्रष्टाचार नियन्त्रण र सबै प्रकारका सिण्डिकेट अन्त्यका लागि प्रतिवद्ध कताएका छन्। सँगै उनले आगामी दुईबर्ष भित्र काठमाडौं सडकलाई स्तरीय बन्ने दाबी गरे। तोपसँग खुकुरीले लडेर पूर्खाले बचाइदिएको देशलाई हामीले स्वाभिमानपूर्वक बचाउनु पर्दछ, प्रधानमन्त्री ओलीले भने, सार्वभौमसत्तालाई कायम राख्दै छिमेकीसँग सन्तुलित सम्बन्ध राखेर देशलाई अघि बढाउन सरकार लागि परेको छ।"
कम्युनिस्ट लोकतन्त्रवादी हुनै सक्दैनन् : देउवा,"चितवन : कांग्रेस सभापति शेरबहादुर देउवाले कम्युनिस्ट लोकतन्त्रवादी हुनै नसक्ने बताएका छन् । चितवनको गैंडाकोटमा सुरु भएको कांग्रेस निकट कानुन व्यवसायीहरुको संगठन नेपाल डेमोक्र्याटिक लयर्स एसोसियसनको १० औं राष्ट्रिय महाधिवेशनको उद्घाटन समारोहलाई सम्बोधन गर्दै सभापति देउवाले यस्तो बताएका हुन्। सबै सचेत हुनुपर्ने अवस्था आएको छ, किनकी कानुनी राज्यमाथि आक्रमण भइराखेको छ । संविधान कार्यान्वयन नभएको भए देश अर्कै स्थितिमा पुग्थ्यो, देउवाले भने, स्वभावैले कम्युनिस्ट लोकतन्त्रवादी हुनै सक्दैनन । त्यसैले कांग्रेसले कम्युनिस्ट सरकारलाई संविधानको खिलापमा जानबाट रोक्नुपर्छ । देउवाले लोकतान्त्रिक मूल्य मान्यताविरुद्ध षड्यन्त्र भइरहेको भन्दै सचेत हुन सबैलाई आग्रहसमेत गरे । कांग्रेसले संविधानमाथिको खतरताविरुद्ध लाग्ने बताउँदै देउवाले सबैलाई सचेत हुन आग्रह गरेका हुन् । हामी कुनै हातलमा संविधानमाथिको खतरा आउन दिँदैनौँ, देउवाले भने, लोकतान्त्रिक मूल्य मान्यताविरुद्ध षड्यन्त्र भइरहेको छ यसमा भने हामी सबै सचेत हुनुपर्छ । त्यसैगरी देउवाले कांग्रेसलाई आन्दोलनको रहर नभएको तर सरकारले आन्दोलनतर्फ धकेलेको आरोपसमेत लगाए । आन्दोलन हाम्रो रहर होइन । सरकार हामीलाई जबरजस्ती धकेलेर आन्दोलनमा जा भनिराखेको छ, देउवाले भने। कार्यक्रममा सम्बोधन गर्दै कांग्रेस वरिष्ठ नेता रामचन्द्र पौडेलले प्रधानन्यायाधीशको सुनुवाइ रोकिनु शंकास्पद भएको बताए । संसदीय सुनुवाइ रोकिनु शंकास्पद छ, पौडेलले भने, यो किन रोकियो सम्बन्धित निकायले जवाफ दिनुपर्छ । सँगै पौडेलले संवैधानिक निकाय र प्रशासनमाथि चलखेल भइरहेको आरोप लगाए ।"
'जनताले अस्वीकृत गरेकालाई चुरीफुरी सुहाउन्न',"काठमाडौ : प्रधानमन्त्री केपी ओलीले जनताबाट अस्वीकृत भएकाहरूको चुरीफुरी उपयुक्त नहुने भन्दै सरकारका कामकारबाहीको डटेर बचाउ गर्न नेकपाका सांसदलाई निर्देशन दिएका छन् । प्रधानमन्त्री निवास बालुवाटारमा शुक्रबार नेकपा संसदीय दल बैठकलाई सम्बोधन गर्दै प्रधानमन्त्री ओलीले एकदुई जना सांसद उभिँदैमा संसद् अवरोधको अवस्था आउन नदिनेतर्फ सचेत रहन सांसदलाई निर्देशन दिए । प्रधानमन्त्री ओलीले संसद्मा सांसदलाई सरकारका कामकारबाहीबारे डटेर कुरा राख्न निर्देशनसमेत दिए । सदीय अभ्यासमा अभ्यस्त भइसकेका साथीहरूले अगुवाइ गर्ने र नयाँ साथीले त्यसलाई पछ्याउने गर्नुपयो, उनले भने, शीर्ष नेताले सरकार, नीति तथा कार्यक्रम र बजेटका पक्षमा खुलेर कुरा राख्नुपर्छ । यसले संसद र जनतामा पनि राम्रो सन्देश प्रवाह हुन्छ । असोज ३ गतेसम्म मौलिक हकसम्बन्धी दर्जनौ कानुन बनाइसक्नुपर्ने भएकाले संसद् अवरोधको अवस्था आउन नहुने प्रधानमन्त्री ओलीले बताए । सबै काम समयमै सक्न हाम्रा सांसदले सभामुख र राष्ट्रियसभाका अध्यक्षलाई बल दिनुपर्छ, ओलीले भने । प्रधानमन्त्री ओलीले सरकारले मन्त्रालय विभाजन गयो भन्नुको कुनै तुक नभएको समेत दाबी गरे । संविधानले २५ वटासम्म मन्त्रालय र मन्त्री बनाउने अधिकार दिएको छ, उनले भने, त्यसकारण आवश्यकताअनुसार मन्त्रालय विभाजन गरिएको हो । वर्तमान सरकार बनेपछि बेथिति एवं भ्रष्टाचार घट्दै गएको उनको दाबी छ । कतै भ्रष्टाचार भएको थाहा पाउनुभयो भयो भने भन्नुहोस्, म अनुहार नहेरी कारबाही गर्छु, उनले भने । बैठकमा प्रधानमन्त्री ओलीले डा गोविन्द केसीको अनशन तोडाउन सहयोग गर्ने सबैलाई धन्यवाद पनि दिएका थिए । बैठकमा नेकपाका अर्का अध्यक्ष पुष्पकमल दाहालले पनि पार्टी सरकारविरुद्ध भइरहेका षड्यन्त्रलाई चिर्ने काम गर्न सांसदलाई निर्देशन दिएका थिए ।"
केसीसँगका सहमति चाँडो कार्यान्वयन होस : कांग्रेस,"काठमाडौ : सरकार र डागोविन्द केसी बीच बिहीबार राति भएको सहमतिका बुँदा चाँडो कार्यान्वयन गर्न प्रतिपक्षी कांग्रेसले माग गरेको छ । सरकारसँगको सहमतिपछि डाकेसीले बिहीबार राति २७ दिने अनशन तोडेका थिए । डाकेसीको मागमा ऐक्यवद्धता जनाउँदै आन्दोलन गरेको कांग्रेसले पूर्वघोषित १५ साउनको विरोध प्रदर्शन भने यथावत रहने जनाएको छ । सबै जिल्ला सदरमुकाममा विरोध प्रदर्शन गर्ने पूर्वघोषित कार्यक्रम यथावत रहेको कांग्रेसले जनाएको छ । संविधानको धारा ९१ को उपधारा २ को कार्यान्वयन, निषेधाज्ञा, चर्को मूल्यवृद्धि, उपकुलमाथि अपमानजनक व्यवहारलगायतका मुद्दामा कांग्रेसले विरोध गर्न लागेको हो । पार्टी मुख्यालयमा सानेपामा शुक्रबार पत्रकार सम्मेलन गरी सरकारकेसीबीचको सहमति बारेमा आफ्नो ७ बँुदे धारणा सार्वजनिक गर्दै कांग्रेस प्रवक्ता विश्वप्रकाश शर्माले कांग्रेसकै दबाबका कारण केसीको माग सम्बोधन गर्न सरकार तयार भएको दाबी गरे । कांग्रेस नेतृत्वको अघिल्लो सरकारले जारी गरेको अध्यादेशको मर्म विपरित वर्तमान सरकारले विधेयक ल्याइएकाले सडक आन्दोलनमा उत्रिन परेको कांग्रेसको भनाइ छ । त्यही विधेयकको विरोधमा डाकेसी अनशनमा थिए । चिकित्सा शिक्षा सुधारका पक्षमा कांग्रेसले सुधारका कदम थालनी गरेको दाबी गर्दै कांग्रेसले आफ्ना कदम सहि प्रमाणित भएको जनाएको छ । कांग्रेसले विगतमा आफ्नै पालामा समेत केही कमजोरी भएपनि कांग्रेस नेृत्वको सरकारले सुधार कदम थालनी भएको दाबी गरेको छ । कांग्रेसले शुक्रबार सार्वजनिक गरेको ७ बुँदे धारणामा भनेको छ, हाम्रै नेता सुशील कोइराला नेतृत्वको सरकारका पालमा माथेमा आयोग बन्यो । माथेमा आयोगको प्रतिवेदनलाई सम्बोधन हुने गरी शेरबहादुर देउवा नेतृत्वको सरकारका पालामा शिक्षा अध्यादेश आयो । कांग्रेसले बिहीबारको सहमतिलाई स्वागत गर्दै त्यसको इमान्दार कार्यान्वयन हुनुपर्नेमा जोड दिएको छ । डाक्टर केसीको लामो अनशन, संसद्मा कांग्रेसको सशक्त प्रस्तुति, सडकमा हजारौंको प्रदर्शन पश्चात अन्ततः जनभावनाको कदर गर्न सरकार वाध्य भयो, कांग्रेसले जारी गरेको वक्तव्यमा भनिएको छ, बहुमत र विवेकको जब द्वन्द्व हुन्छ तब विवेकले जित्छ र जित्नुपर्छ भन्ने ऐतिहासिक पाठ यो प्रकरणबाट सरकारले आत्मसात गर्नेछ भन्ने आशा लिएका छौं ।"
'विदेश भ्रमण गर्नेको पूर्ण विवरण मागाएको छु',"काठमाडौं : प्रधानमन्त्री केपी ओलीले सरकारको मितव्ययी नीति अनुसार मन्त्री र कर्मचारीलाई विदेश भ्रमणमा कडाइ गरिएको बताएका छन् । विदेश जाने, घुमेर आउने मात्र गर्नाले राज्यको ठूलो धनराशी खर्च मात्र हुने गरेको भन्दै प्रधानमन्त्री ओलीले विदेश भ्रमणबाट उपलब्धी शुन्य हुने गरेको उल्लेख गरे । नेपाल नगरपालिका संघको प्रतिनिधिमण्डलसँग शुक्रबार बालुवाटारमा भएको भेटवार्तामा प्रधानमन्त्री ओलीले गत वर्ष मन्त्रालयगत रुपमा विदेश भ्रमणमा जाने कर्मचारीको विवरण मागिसकेको जनाए । कति कर्मचारी विदेश गएका छन्, त्यसवापत् कति रकम खर्च भएको छ त्यसको पूर्ण विवरण मैले मगाएको छु, प्रधानमन्त्री ओलीले भने, साउन २० गते सम्ममा यो विवरण प्राप्त हुन्छ । त्यसपछि विदेश भ्रमणको उपलब्धि र क्षतिबारे समीक्षा हुन्छ । प्रधानमन्त्री ओलीले स्थानीय तहका जनप्रतिनिधिलाई पनि विदेश भ्रमणमा कडाइ गरेको बताए । दाताको खर्चमा विदेशमा जाँदा आन्तरिक खर्च नभए पनि सेवाग्राहीलाई दिनुपर्ने समयको क्षति हुने प्रधानमन्त्री ओलीको भनाइ थियो । भेटका क्रममा महासंघको प्रतिनिधिमण्डलले कर्मचारी समायोजनमा तदारुकता देखाउनु पर्ने, बिषयगत कार्यालयको हस्तान्तरण गर्नुपर्ने, एकीकृत सम्पत्ति करको निरन्तरता, जनप्रतिधिको सुरक्षाको प्रत्याभूतिलगायत १६ बुँदे ध्यानाकर्षण पत्र प्रधानमन्त्रीलाई बुझाएको थियो । प्रधानमन्त्री ओलीलाई भेट गर्न महासंघका संयोजक अशोक ब्याञ्जु नेतत्वको प्रतिनिधिमण्डल बालुवाटार गएको थियो ।"
फू गरेर सरकार ढाल्छु भन्ने नसोचे हुन्छ ः नारायणकाजी श्रेष्ठ,"बर्दिवास : नेपाल कम्युनिस्ट पार्टी (नेकपा) का प्रवक्ता नारायणकाजी श्रेष्ठले सरकारले विकास र सम्वृद्धिको अभियान मधेशबाट थालनी गर्ने बताएका छन् । राजनीति र अवसरसँग जोडिएका मधेशका धेरैजसो मुद्दा अब राष्ट्रिय सरोकारका विषय बनिसकेको बताउँदै नेता श्रेष्ठले मुलुकको विकास र सम्वृद्धिको अभियानको थालनी मधेशबाटै थालिए लक्ष्य छिट्टैमा पुगिने पनि बताए । प्रवक्ता श्रेष्ठले भने, मधेसका मुख्य मुद्दा ठम्याउनोस्, ती मुद्दाको सम्बोधनका लागि संघीय, प्रादेशिक र स्थानीय सरकारलाई घच्घच्याउनुहोस् । मधेशका सर्वसाधारण जनताको मुद्दा अहिले आफ्नो पार्टीले उठाएर सम्बोधन गर्न सके ठोस उपलब्धि हुने उनको भनाइ थियो । महोत्तरी जिल्लाको सदरमुकाम जलेश्वरमा पार्टीको जिल्लास्तरीय कार्यकत्र्ता भेलालाई सम्बोधन गर्दै प्रवक्ता श्रेष्ठले सबैको योगदान सम्वृद्धि र विकासमा केन्द्रित हुन आग्रह गरे । सो अवसरमा पार्टीका आधारभूत तह अब चाँडै एकिकरण हुने जानकारी पनि श्रेष्ठले दिए । अहिले संघीय, छ वटा प्रदेश र बहुसंख्यक स्थानीय तहमा पार्टीको नेतृत्वको सरकार भएकाले काम गरेर देखाउन उपयुक्त अवसर भएको श्रेष्ठले बताए । विपक्षी दललाई फू गरेर ढल्ने सरकारझै गरी अनावश्यक खोचे थाप्ने र अनावश्यक बखेडा झिक्ने काममा नलागी रचनात्मक विपक्षीको भूमिका देखाउन श्रेष्ठले आग्रह गरे । रासस"
डलर बाँडेर समाज बिथोल्न पाइदैन : प्रधानमन्त्री ओली,"काठमाडौं : प्रधानमन्त्री केपीशर्मा ओलीले देशमा गलत उद्देश्यबाट निर्देशित रकम बाँडेर समाज बिथोल्न नपाइने बताएका छन् । तत्कालीन नेकपा (एमाले) र नेकपा (माओवादी केन्द्र) का इन्जिनियरको एकता घोषणा कार्यक्रममा बोल्दै प्रधानमन्त्री ओलीले यस्तो बताएका हुन्। गलत उद्देश्यका साथ गलत च्यानलबाट डलर र युरो ल्याएर बाँड्दै समाज बिथोल्ने कार्य गर्न पाइदैन, ओलीले भने, पैसा बैंकमार्फत् र उद्देश्य स्पष्ट गरेर मात्र ल्याउन पाइन्छ । ओलीले विकासका काममा ढिलाइ गर्न नहुने बताए । देशअहिले विकासको महअभियानमा भएकाले यसमा इन्जिनियरको भूमिका महत्वपूर्ण हुने प्रधानमन्त्री ओलीको भनाइ छ । सरकारलाई जनताले देश अघि बढाउने अधिकार सहितको अभिभारा सुम्पिएकाले त्यसबाट दाँयाबाँया नगरिने प्रधानमन्त्री ओलीले स्पष्ट पारे । ओलीले दुई संगठनको एकीकरणपछि गठन भएको प्रोग्रेसिभ इन्जिनियरिङ एसोसिएसन नेपाललाई बधाइ दिए । संगठनले देशको विकासको नक्सांकन पनि थप मजबुद ढंगले गर्ने प्रधानमन्त्री ओलीले विश्वास गरेका छन्। संगनठले मुक्तिबहादुर श्रेष्ठ संयोजक र हरीराम पराजुली महासचिव रहेको ९५ सदस्यीय कार्य समिती गठन गरेको छ ।"
"चिकित्सा शिक्षा विधेयक संसदमा पेश, केसीका मागको सम्बोधन कसरी ?","काठमाडौं : डा गोविन्द केसीसँगको सम्झौतापछि चिकित्सा शिक्षा विधेयक शुक्रबार प्रतिनिधिसभामा पेस भएको छ । डा केसी र सरकारबीच बिहीबार राति भएको नौबुँदे सहमतिमा केसीका माग समेटेर विधेयक पारित गर्ने सम्झौता भएको थियो । केसीका माग सम्बोधन गर्नुपर्ने भन्दै संसद् अवरोध गर्दै आएको प्रमुख विपक्षी कांग्रेस पनि केसीसँगको सहमतिपछि संसद् सञ्चालन गर्न सहमत भएको थियो । कांग्रेसले विधेयकमाथि दिएको विरोधको सूचना पनि फिर्ता लिएको छ । विधेयक पेस गर्ने क्रममा शिक्षामन्त्री गिरिराजमणि पोखरेलले डा केसीसँगका सम्झौतालाई समेटेर विधेयक पारित गरिने बताए । विधेयकमाथि संशोधन हाल्ने समयमा केसीसँगका सम्झौतालाई विधेयकमा प्रवेश गराइने सरकारले जनाएको छ । कांग्रेसले केसीसँगका सम्झौता आफूले थाहा नपाएको भन्दै प्रतिनिधिसभाको पहिलो बैठक अवरुद्ध गरेको थियो । बैठक स्थगितपछि सहमतिपत्र सांसदलाई वितरण गरिएको थियो । उक्त सहमतिपत्र पाएपछि प्रतिनिधिसभाको दोस्रो बैठकमा विधेयक पेस भएको हो । विधेयकमाथि असहमति जनाउँदै कांग्रेसले राखेको विरोधको सूचना पनि फिर्ता लिएको छ । कांग्रेसका गगन थापाले एउटै विषयलाई लिएर पटकपटक अनशन बस्नु लाजमर्दो भएको भन्दै डा केसीका माग समेटेर विधेयक पारित गर्नुपर्ने बताए । अब डा केसीलाई हार्न दिन्नांै, हामी पनि हार्दैनौं, थापाले भने, हामीलाई सरकार र संसद्माथि विश्वास छ । डा केसीसँगको वार्ता भाँड्न खोजेको भन्दै आफूमाथि निराधार हल्ला फिँजाइएको भन्दै थापाले आपत्तिसमेत जनाए । कांग्रेसले संसद् अवरोध गर्दा केहीले प्रश्न गरेको उल्लेख गर्दै थापाले भने, कांग्रेस उठिरह्यो र सरकार डा केसीलाई उठाउन बाध्य भयो । नेकपाका प्रमुख सचेतक देव गुरुङले संसद्को नियमित प्रक्रियाअनुसार विधेयक अघि बढ्ने बताए । विधेयकमा केके संशोधन हाल्ने भन्ने कुरा सरकारमार्फत आउँछ र त्यस पछि प्रक्रिया अघि बढछ, उनले भने, आइतबार विधेयकमाथि सैद्धान्तिक छलफल हुन्छ । त्यसपछि संशोधनका लागि समय दिइन्छ । विधेयकको सैद्धान्तिक छलफलपछि संशोधन राख्न ७२ घण्टाको समय दिइन्छ । केसीसँगको सम्झौतालाई ७२ घण्टाको अवधिमा प्रवेश गराउने तयारी भइरहेको नेताहरू बताउँछन् । संशोधनहरू परेपछि विधेयकलाई सीधै सभाबाट पारित गर्ने कि समितिमा लैजाने भन्नेमा सरकार र दलहरूको सहमतिअनुसार अघि बढ्ने संसदीय परम्परा छ । त्यसअघि प्रतिनिधिसभाको बैठकमा सांसदले बंगलादेशमा अध्ययन गर्न जाने नेपाली महिला विद्यार्थीमाथि आपत्तिजनक अभिव्यक्ति दिएको भन्दै मेडिकल व्यवसायी दुर्गा प्रसाईंलाई कारबाही गर्न सरकारसँग माग गरेका थिए ।"
