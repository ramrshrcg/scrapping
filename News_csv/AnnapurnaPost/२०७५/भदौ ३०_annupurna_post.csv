शीर्षक,विवरण
न्यायका लागि आन्दोलन गर्नु दुःखद् : कमल थापा,"धुलिखेल : राष्ट्रिय प्रजातन्त्र पार्टी (राप्रपा) अध्यक्ष कमल थापाले न्यायका लागि सडक आन्दोलन गर्नु दुःखद् भएको बताएका छन्। काभ्रे जिल्ला स्तरीय अगुवा कार्यकर्ता भेलालाई सम्बोधन गर्दै अध्यक्ष थापाले निर्मला पन्तको बलात्कारपछि हत्या प्रकरणमा अपराधिलाई लुकाउने र ढाकछोप गर्ने काममा राज्य संयन्त्र प्रयोग हुनु दुःखद् भएको बताएका हुन्। थापाले सरकार सञ्चालनमा देखिएको अपरिपक्वताले राज्य संयन्त्रको प्रभावकारीतामा ह्रास आएको, प्रशासन, संवैधानिक अङ्ग, न्यायपालिकामा पार्टीका समर्थक भर्ती गर्ने काम भइरहेकोमा आपत्ति प्रकट गरे। थापाले दुई तिहाइको सरकार हुँदा पनि देश असफलता तर्फ उन्मुख हुनु दुःख भएको भन्दै हालको असफलता व्यक्तिको नभइ गलत नीति, गलत मार्गचित्र र गलत व्यवस्थाको परिणा भएको बताए। थापाले गणतन्त्र, धर्म निरपेक्षता र संघीयता असफल भइसकेको दाबी गरेका छन्। क्रान्तिकारी भन्ने नेताले नै भेटवार्तामा धर्म निरपेक्षता कायम गर्न गलत पो गरिएछ, संघीयता पनि हतारमा लागू गरिएछ भन्ने गरेको खुलासा पनि अध्यक्ष थापाले गरेका छन्। अध्यक्ष थापाले देश कठिन मोडमा पुगेको बताउँदै कमजोरी सच्याएर अगाडि बढ्नुपर्ने बताए। देश बर्बादिको कारक नेपाली कांग्रेस पनि रहेको आरोप उनको छ। अध्यक्ष थापाले कांग्रेसको सैद्धान्तिक विचलन, चरम गुटबन्दी र विदेशी प्रभावलाई स्वीकार गर्ने नीतिले देश आजको अवस्थामा आइपुग्न बाध्य भएको बताएका हुन्। अगुवा कार्यकर्ता भेलामा प्रदेश३ का अध्यक्ष विक्रमबहादुर थापा, आदिवासी जनजाति प्रतिष्ठानका उपाध्यक्ष चन्द्रबहादुर गुरुङ, प्रचार विभाग प्रमुख मोहन श्रेष्ठ, उदय सिंह मुस्याजु, नेतृ यवती कार्की लगायत सहभागी थिए।"
राष्ट्रियसभाबाट सात विधेयक स्वीकृत,"काठमाडौं : राष्ट्रियसभाको शनिबारको बैठकले विभिन्न सात वटा विधेयकमाथि विचार गरियोस् भन्ने प्रस्तावलाई सर्वसम्मतिले स्वीकृत गरेको छ। बैठकमा सुरक्षित मातृत्व तथा प्रजनन स्वास्थअधिकार विधेयक, २०७५ र जनस्वास्थ्य विधेयक, २०७५ माथि विचार गरियोस् भन्ने प्रस्ताव उपप्रधान एवं स्वास्थ्य तथा जनसङ्ख्यामन्त्री उपेन्द्र यादवले राखेका थिए। रोजगारीको हकसम्बन्धी विधेयक, २०७५ माथि विचार गरियोस् भन्ने प्रस्तावक श्रम, रोजगार तथा सामाजिक सुरक्षामन्त्री गोकर्ण विष्टले प्रस्तुत गरेका हुन्। उपभोक्ता संरक्षण विधेयक, २०७५ माथि विचार गरियोस् भन्ने प्रस्ताव उद्योग, वाणिज्य तथा आपूर्तिमन्त्री मातृकाप्रसाद यादवले प्रस्तुत गरेका थिए। खाद्य अधिकारसम्बन्धी विधेयक, २०७५ माथि विचार गरियोस् भन्ने प्रस्ताव कृषि तथा पशुपक्षी विकासमन्त्री चक्रपाणि खनालले प्रस्तुत गरेका थिए। आवासको अधिकारसम्बन्धी विधेयक, २०७५ माथि विचार गरियोस् भन्ने प्रस्ताव शहरी विकासमन्त्री मोहम्मद इस्तियाक राईले प्रस्तुत गरेका थिए। भूमिसम्बन्धी (सातौं संशोधन) विधेयक, २०७५ माथि विचार गरियोस् भन्ने प्रस्ताव भूमि व्यवस्था, शहकारी तथा गरिबीमन्त्री पद्याकुमारी अर्यालका तर्फबाट अर्थमन्त्री डा युवराज खतिवडाले प्रस्तुत गरेका थिए। बैठकमा विधायन व्यवस्थापन समितिका सभापति परशुराम मेघी गुरुङले सार्वजनिक सुरक्षा (तेस्रो संशोधन) विधेयक, २०७५ सम्बन्धी समितिको प्रतिवेदन प्रस्तुत गरेका थिए। राष्ट्रियसभाको अर्को बैठक ३१ गते आइतबार ११ बजे बस्नेछ।"
'सोच र क्षमतामा बादल लागेको गृहमन्त्री हामीलार्इ चाहिन्छ र ?',"काठमाडौं : कांग्रेस सांसद गगन थापाले गृहमन्त्री रामबहादुर थापा बादलको सोच र क्षमतामै बादल लागेको आरोप लगाएका छन्। शनिबार प्रतिनिधिसभाको बैठकमा बोल्दै गगन थापाले सदनमा यस्तो प्रश्न गरेका हुन्। शून्य समयमा बोल्दै गगन थापाले प्रश्न गरे, सभामुख महोदय सोच र क्षमता दुवैमा बादल लागेको गृहमन्त्री बादल हामीलाई चाहिन्छ र ? त्यसअघि थापाले लामो पृष्ठभूमि कोट्यााउँदै सम्बोधनको अन्तिममा गृहमन्त्री बादल आवश्यक नभएको बताएका हुन्। उनले गृहमन्त्री बादलले शुक्रबार सदनमा जवाफ दिएपछि मात्र उनको सोच र क्षमतामै खोट लागेको बताए। गृहमन्त्री बादलले युद्ध र वा शान्ति दुवैको नियमसँग नमिल्लनेगरी गलत बाटो हिँडेको आरोप उनको छ। निर्मल पन्तमाथि जघन्य अपराध गर्ने पापीलाई जोगाउन लागिपरेको आरोपसमेत थापाले बादलमाथि लगाएका छन्। ठूलो माछा पक्राउ गर्न सक्नु भएन हामी बोलेनौँ। कामचोर व्यवसायीलाई कानुन नबनाई पक्राउ गरेर आफै छोड्नुभयो हामी बोलेनौँ। डा भोजराजलाई ट्रमा सेन्टरबाट उठाउनुभयो हामी बोलेनौँ। लेनिन विष्टलाई विमानस्थलमा रोक्नुभयो, पत्रकार शम्भु श्रेष्ठ र राजु बस्नेतलाई प्रहरी लगाउनुभयो हामी बोलेनौँ, सांसाद थापाले भने, हामीलाई लाग्यो गृहमन्त्री बादल मान्छे त ठिकै हो। क्षमतामा केही बादल लागेको मात्र हो। तर हिजो हामी जब बोल्यो, मन्त्रीजी पनि बोल्नुभयो। अनि थाहा पायौँ युद्ध वा शान्ति दुवैको नियमसँग नमिल्ने गरी आफ्नो हिरासतबाट मनोहर यादव मारिदा, अनि निर्मला पन्तमाथि जघन्य अपराध गर्ने पापीलाई आफ्नै संयन्त्रहरु जोगाउन लागिरहँदा ग्लानीबोध नभएको गृहमन्त्रीको क्षमतामा मात्र होइन रहेछ बादल लागेको, बादल त गृहमन्त्रीजीको सोचमै लागेको रहेछ।"
संविधान दिवस कालो दिन का रुपमा मनाउने राजपाको तयारी,"जनकपुरधाम : राष्ट्रिय जनता पार्टी (राजपा) नेपालले संविधान दिवसलाई कालो दिनको रुपमा मनाउन तयारी थालेको छ। नेपालको संविधान २०७२ जारी भएका असोज ३ गते धुमधामका साथ मनाउने तयारी संघीय सरकारले गरिरहेका बेला राजपाले कालो दिनको पमा बनाउने तयारी गरेको हो। राजपाका केन्द्रीय अध्यक्ष मण्डलकोे बैठकले मधेसका जिल्लामा मात्र सिमित नभई अन्य प्रदेशमा पनि संविधान दिवसको दिन विरोधका कार्यक्रमहरु गर्ने भन्दै तयारी गरिरहेको छ। अध्यक्ष मण्डलका संयोजक महन्थ ठाकुरद्वारा जिल्लामा परिपत्र जारी गरी असोज ३ गते विरोध प्रर्दशनका साथै साँझ सात बजेदेखि सवा सात बजेसम्म बत्ति निभाएर ब्ल्याक आउट गर्ने निर्देशन दिइएको छ। साथै अध्यक्ष मण्डलका सबै अध्यक्षलाई विरोध कार्यक्रमका लागि विभिन्न जिल्लाहरुको जिम्मेवारी सुम्पिएको राजपा नेपालका महासचिव केशव झाले बताए। कैलाली, कञ्चनपुर, बाँके, बर्दियामा राजेन्द्र महतो र अनिल झा, नवलपरासी, कपिलवस्तु र रुपन्देहीमा महेन्द्र राय यादव, बारामा महन्थ ठाकुर, सुनसरी मोरंगमा राजकिशोर यादव र झापामा शरत सिंह भण्डारीले विरोध सभाको नेतृत्व गर्ने जिम्मेवारी पाएका हुन्। त्यसैगरी प्रदेश २ मा राजपाको तर्फबाट सरकारको मन्त्रीमण्डलमा रहेका नेताले विरोध कार्यक्रमहरु गर्ने तयारी रहेको छ। संविधानलाई स्वीकार गरेर तीनै तहको निर्वाचनमा सहभागी भई प्रदेश २ को सरकारको नेतृत्व समेत गरेर सत्ताको सुख भोगिरहेको राजपा नेपालले संविधान दिवसको दिन कालो दिन मनाउने कुरालाई सर्वसाधारण जनताले पचाउन सकिराखेका छैनन्। तर, राजपाले जनताको भावना अनुरुप संविधान संशोधन होस् भन्ने अभिप्रायले नै विरोधको कार्यक्रमलाई परिवर्तित गरि सत्ताबाट पनि दबाब सिर्जना गरिराखेको महासचिव झाको भनाइ छ। मधेस आन्दोलनको अर्को प्रमुख घटक संघीय समाजवादी फोरम नेपालले आफ्नो रणनीति सार्वजनिक गरेको छैन्। तर, फोरमका केही नेताहरुले भने संविधान दिवसको दिन आफूहरु खुलेर संविधानको विरोधमा उत्रिने बताएका छन्। संघीय संसदमा फोरमका प्रमुख सचेतक उमाशंकर अरगडिया भन्छन्, पार्टीले जे सुकै निर्णय लिएपनि म संविधान दिवसको कार्यक्रमहरुलाई बहिष्कार गर्नेछु। अर्को तर्फ मधेसमा विखण्डनको मांग गर्दै अभियान चलाउँदै आएको सिके राउत समूहले पनि असोज ३ गते कालो दिनको रुपमा विरोध कार्यक्रम गर्ने तयारी गरेको छ। सिके राउतको समूहले ३ गते चलु जनकपुर, भरु जनकपुर कार्यक्रम राखेको छ। संविधान निर्माणको क्रममा भएको ६ महिने मधेस आन्दोलनका बेला तत्कालीन मधेसी मोर्चाले आह्वान गरेको चलु जनकपुर, भरु जनकपुर कार्यक्रमका दिन जनकपुरमा मात्रै राज्य पक्षको तर्फबाट चारजनाको गोली हानी हत्या भएको थियो भने दर्जनौं घाईते भएका थिए।"
राष्ट्र विखण्डनका पक्षमा बोले राहदानी खारेज,"काठमाडौं : सार्वभौमसत्ता र अखण्डताविरुद्ध अभियान चलाउने व्यक्तिको राहदानी खारेज हुने गरी कानुन संशोधन प्रक्रिया अघि बढेको छ। नयाँ कानुनमा राष्ट्र विखण्डनका पक्षमा बोल्नेलाई राहदानी जारी नगरिने र गरिएको राहदानी पनि खारेज हुने व्यवस्था हुँदैछ। प्रतिनिधि सभाअन्तर्गतको अन्तर्राष्ट्रिय सम्बन्ध समितिको शुक्रबार बसेको बैठकले परराष्ट्र मन्त्रालयले संघीय संसदमा पेश गरेको राहदानीसम्बन्धी कानुन संशोधन र एकीकरण गर्ने विधेयकमा यस्तो प्रावधान राख्न निर्देशन दिएको हो। यसअघि कानुनमा यस्तो प्रावधान थियो। तर त्यो स्पष्ट नभएको भन्दै किटानका साथ राख्ने व्यवस्था गर्न नेताहरूले निर्देशन दिएका हुन्। हामी धेरै उदार भयौं, मुलुकविरुद्ध अन्तर्राष्ट्रिय समुदायमा लबिङ गर्ने काम स्वीकार्य हुन सक्दैन, समिति सभापति तथा पूर्वप्रधानमन्त्री माधवकुमार नेपालले भने, यस्ता व्यक्तिलाई राहदानी दिनु हुँदैन। कडा कानुन चाहिन्छ। विधेयकको दफा १२ अन्तर्गत राहदानी जारी नगरिने शीर्षकमा राष्ट्रहितविरुद्ध बोल्नेलाई पनि राहदानी नदिने व्यवस्था थप गर्न समिति बैठकमा नेपाल नेकपाका नेता भीमबहादुर रावलले प्रस्ताव पेश गरेका थिए। नेपालको पासपोर्ट बोक्ने अनि मुलुकको अखण्डताविरुद्ध बोल्ने काम स्वीकार्य हुन सक्दैन, रावलले भने, विदेशमा जाने, मुलुकको सार्वभौमसत्ता र राष्ट्रिय अखण्डतामाथि नै आँच आउने गरी अभियान चलाउनेको राहदानीमा रोक लगाउनैपर्छ। जुन मुलुकको राहदानी बोकेको छ, त्यही मुलुकविरुद्ध बोल्नेलाई किन राहदानी दिने ? पछिल्लो समय स्पेन, क्रोएसिया, टर्कीलगायत विभिन्न देशका उदाहरण दिएर देशलाई विखण्डन गर्नुपर्ने आवाज उठेको भन्दै पूर्वगृहमन्त्रीसमेत रहेका नेता रावलले यस्ता गतिविधिमा संलग्नको राहदानीमा कडाइ गर्नुपर्नेमा जोड दिए। सामाजिक सञ्जालमा मुलुक टुक्राउने कुरा गरिरहेका छन्, अमुक मुलुकमा गएर राष्ट्र विखण्डनका पक्षमा लबिङ भइरहेका छन्, उनले भने, यस्ता गतिविधि गर्नेको राहदानीमा रोक लगाउनुपर्छ, दिएको भए खारेज गर्नुपर्छ। बैठकका सहभागी परराष्ट्रमन्त्री प्रदीप ज्ञवालीले समितिको निर्देशनअनुसार विधयेक संशोधन गरिने स्पष्ट पारे। समिति सदस्यले उठाएको विषयलाई सम्बोधन गर्ने गरी हामीले विधेयक संशोधन गर्छौै, मन्त्री ज्ञवालीले भने, मुलुकमाथि धावा बोल्नेप्रति मुलुक अब उदार हुँदैन। यहाँहरूको सुझावलाई ध्यान दिएर नै यो विधयेक थप व्यवस्थित गरिनेछ। समिति सदस्य एवं राष्ट्रिय जनता पार्टी (राजपा) की सांसद सरिता गिरीले भने नेकपा सांसद रावलको प्रस्ताव नीतिगत रूपमा उचित भएपनि कार्यान्वयनमा समस्या हुनेतर्फ सचेत गराएकी थिइन्। राष्ट्रहितविरुद्ध बोल्नेको राहदानीमा रोक लगाउनुपर्छ भन्ने प्रस्ताव ठीक छ, गिरीले भनिन्, तर भोलि समस्या नहोस् भनेर कानुन बनाउनुअघि सर्वाेच्च अदालतको राय लिनु उपयुक्त होला। बैंकिङ कसुरदारले पनि नपाउने बैंक तथा वित्तीय संस्थाको ऋण तिर्न नसकेर वा अन्य कारणवश कालोसूचीमा परेका व्यक्तिले पनि राहदानी नपाउने भएका छन्। बैंकिङ कसुरअन्तर्गत कालोसूचीमा परेका व्यक्तिलाई राहदानी जारी नगरिने प्रावधानमा भने नेपाली कांग्रेसका सांसद दिव्यमणि राजभण्डारीले असहमति जनाएका थिए। अहिले झण्डै ६ हजार व्यक्ति कालोसूचीमा छन्, राजभण्डारीले भने, यसबारे राष्ट्र बैंक, बैंकर एसोसियसन, उद्योग वाणिज्य संघलगायत सरोकारवालासँग छलफल गर्नुपर्छ। कांग्रेसकै सांसद भरत शाहले कालोसूचीमा परेका व्यक्तिलाई अन्य मुलुकमा पनि राहदानी नदिने व्यवस्था रहेको भन्दै विधयेकको बचाउ गरेका थिए। शाहले भने, यहाँ बैंक तथा वित्तीय संस्थालाई टाट पल्टाएर विदेश भागे पनि त्यहाँबाट नेपाल ल्याउन सहज हुँदैन। उनले विश्वमा बैंकिङ कसुरमा ठगी गरेपछि राहदानी जारी गरेर विदेश जान पाउने व्यवस्था कतै नभएको उनले बताए। विधयेकमा गैरनेपाली नागरिक, राहदानी तथा अध्यागमनसम्बन्धी कसुरमा कानुनबमोजिम मुद्दा चलिरहेको वा अदालतबाट कसुरदार ठहर भई सजाय भोगिरहेको, भ्रष्टाचार वा सम्पत्ति शुद्धिकरणको अभियोगमा मुद्दा चलिरहेको वा अदालतबाट कसुरदार ठहर भई सजाय भोगिरहेको व्यक्तिलाई पनि राहदानी जारी नगरिने खुलाइएको छ। मानव बेचबिखन, अपहरण, लागूऔषध, अवैध हातहतियार कारोबार, संगठित अपराध, आतंकवादसम्बन्धी कसुरमा मुद्दा चलिरहेको वा अदालतबाट कसुरदार ठहर भइ सजाय भोगिरहेको व्यक्तिले पनि राहदानी पाउँदैनन्। अदालतबाट सफाइ पाएमा वा कानुनबमोजिम सजाय भुक्तान गरेमा त्यस्ता व्यक्तिको नाममा भने राहदानी जारी गर्न सकिने विधेयकमा उल्लेख छ। राहदानी ऐन २०२४ लाई खारेज गर्ने गरी ल्याइएको नयाँ विधयेकका अधिकांश प्रावधानमा समितिमा सहमति जुटेको छ। समिति सदस्यहरू बीच कूटनीतिक र विशेष राहदानीका सम्बन्धमा मतभिन्नता देखिएको छ। सदस्यमध्ये केहीले निजी प्रयोजनमा समेत कूटनीतिक वा विशेष राहदानी उपयोग गर्न पाउनुपर्ने प्रस्ताव राखेपछि मतभिन्नता देखिएको हो। विधेयकको दफा १६ (१) मा कुटनीतिक वा विशेष राहदानीप्राप्त पदाधिकारले सरकारी कामको सिलसिलामा विदेश भ्रमण गर्दा मात्र त्यस्तो राहदानी प्रयोग गर्नुपर्ने प्रावधान राखिएको छ भने सोही दफाको उपदफा २ मा भनिएको छ, कूटनीतिक वा विशेष राहदानीवाहकले उपदफा (१) बमोजिम प्रयोजन समाप्त भएपछि त्यस्तो राहदानी विभागमा बुझाउनुपर्नेछ। कूटनीतिक वा विेशष राहदानी निजी भ्रमणमा समेत प्रयोग गर्न पाउनुपर्ने र राहदानी विभागमा बुझाउनुपर्ने प्रावधान संशोधन गर्नुपर्नेमा जोड दिएका थिए। कुनै पनि मुलुकमा निजी भ्रमणमा निस्कँदा सरकारी राहदानी उपयोग गर्न पाइँदैन। सोही प्रावधान अन्य मुलुकमा समेत रहेकाले अन्तर्राष्ट्रिय मापदण्डभन्दा बाहिर जान नहुने बताइएको छ। नेपाल मजदुर किसान पार्टी (नेमकिपा) का सांसद प्रेम सुवालले विधेयकअनुसार नै लागू हुनुपर्ने बताएका छन्। कुटनीतिक राहदानी श्रीमान्, श्रीमती र छोराछोरीका लागि होइन, राज्यको प्रतिनिधित्व गर्नेले मात्र कूटनीतिक राहदानी बोक्नुपर्छ र भ्रमणबाट फर्किएलगत्तै विभागलाई बुझाउनुपर्छ, सांसद सुवालले भने।"
'कञ्चनपुर घटनामा प्रहरी चुकेकै हो',"बलात्कारपछि हत्याजस्तो संवेदनशील घटनामा प्रहरीले पहिला घटनास्थल सुरक्षित राख्नुपर्छ। आवश्यक पर्यो भने घटनास्थल जोगाउन बल प्रयोग गर्नुपर्ने हुन्छ। तर, हामीकहाँ त्यो समस्या देख्छु। को र कस्को कार्यकर्ता मर्यो भनेर हेरिन्छ। सञ्चारमाध्यममा आएका कुरा हेर्दा निर्मला पन्तको बलात्कारपछि हत्या घटनामा प्रहरीले लापरबारही नै गरेको पाइन्छ। सुरुमा सामान्य रुपमा लिएको देखिन्छ। पछि जनदबाब आएपछि मात्रै प्रहरी सक्रिय भएको छ। त्यतिबेला घटनास्थलबाट प्राप्तगर्ने प्रमाण संकलनमा प्रहरी चुकेको छ। गम्भीर प्रकृतिका अनुसन्धान गर्दा समयसीमा तोकिनु हुँदैन। यसले झन् अनुसन्धान प्रभावित हुन्छ। यसमा मात्र होइन, पछिल्ला दिनमा प्रहरी एकपछि अर्को घटनाको अनुसन्धान गर्दा विवादमा मुछिएको छ। केन्द्रीय अनुसन्धान ब्युरो (सीआइबी) मात्रै होइन, सम्पूर्ण प्रहरी इकाइको अनुसन्धान पद्धति सुधार्नुपर्ने देखिन्छ। अब पुरानो अनुसन्धान पद्धतिले हुँदैन। डन्डा र आदेशका भरमा अनुसन्धान हुँदैन। यसलाई प्रमाणमुखी बनाउनुपर्छ। अबको पनि अनुसन्धान जनदबाबले हुँदैन। घटनास्थलमा अनुसन्धानकर्मी पठाउँदा अनुसन्धानका सबै प्रकृया बुझेको र सीन अफ क्राईम अफिसर (सोको) अर्थात विज्ञ टोली पठाउनुपर्छ। तर, प्रहरीमा त्यस्ता अधिकारी ज्यादै न्युन छन्। अपराध बढ्दो छ। प्रहरीलाई प्रविधियुक्त अनुसन्धान गर्न राज्यले स्रोतसाधन सम्पन्न गराउन सकेको छैन। राज्यले सुराकी परिचालन वा सूचना संकलनमा कति पैसा खर्च गरेको छ ? त्यसको पनि मूल्यांकन हुनुपर्छ। प्रहरीले गरेन भनेर मात्रै हुँदैन। अनुसन्धानको प्रमुख कडी कल डिटेल प्राप्त गर्न प्रहरीले अदालत धाउनुपर्ने बाध्यता छ। तत्काल प्रहरीले कलडिटेल हेर्न पायो भने अनुसनधानका धेरै पाटा खुल्छन्। पक्राउ पूर्जीका लागि अदालत जानुपर्ने अवस्था छ। प्रारम्भीक अनुसन्धानमा प्रहरीले संकास्पद व्यक्ति पक्राउ गर्नुपर्ने हुन्छ। तर, अहिले व्यवस्था परिवर्तन गरिएको छ। नयाँ फौजदारी अपराध संहिताले पनि प्रहरीलाई अनुसन्धान गर्न अप्ठ्यारो परेको हो कि ? अर्कातिर यस्ता घटनालाई कसैले पनि राजनीतिक रंग दिनुहुँदैन। सरकारले पनि प्रतिपक्षको दबाबमा अनुसन्धान गर्न प्रहरीलाई दबाब दिनु हुँदैन। पीडित पक्षको काम भनेको जतिसक्दो छिटो न्याय खोज्ने हो। प्रतिपक्षले सरकारको कामप्रति औंला उठाउने गर्छन्। त्यो स्वाभाविक हो। सरकार संयम हुनुपर्छ। गृहमन्त्रीले संसदमा जफाव दिनुपर्यो र प्रहरी नेतृत्वले गृहमन्त्रीलाई जफाव दिनुपर्यो भन्दैमा अनुसन्धानकर्तालाई अनावश्यक दबाब दिनु हुँदैन। यसले अनुसन्धान गलत ट्रयाकमा जान सक्छ। बलात्कारपछि निर्मलाको हत्या भएको प्रकरणमा यो पक्ष पनि देखिएको छ। (सीआइबीका पूर्वप्रमुख ठकुरीसँग गरिएको कुराकानीमा आधारित)"
बाटो बिराउँदै सीआईबी,"काठमाडौं : नेपाल प्रहरीको केन्द्रीय अपराध अनुसन्धान ब्युरो (सीआईबी)को टोलीले बेलाबेला बाटो बिराउने गरेको छ। सही अनुसन्धानकर्मी नपर्दा सीआईबीको भूमिकाबाट अपराधी उम्काउन चाहनेलाई नै सहयोग पुगेको देखिन्छ। कञ्चनपुर भीमदत्त नगरपालिकाकी बालिका निर्मला पन्तको बलात्कारपछि हत्या प्रकरणमा यस्तै भएको छ। सीआईबी टोलीले हचुवाका आधारमा प्रारम्भिक निर्णय दिएको पाइएको छ। निर्मला हत्या घटनामा सीआईबीका डीएसपी अंगुर जीसी घटनास्थल खटिए। साउन १३ गते साँझ उनको टोली घटनास्थल पुग्दा पन्तको शव स्थानीय हस्पिटलमा पोस्टमार्टमका लागि पुर्याइसकेको थियो। जीसीको टोलीले घटनास्थल अवलोकन गर्यो। त्यहाँ केही फेला पारेन। जिल्ला प्रहरी कार्यालय कञ्चनपुर पुगेर प्रारम्भिक अनुसन्धानको फाइल हेर्यो। घटना भएको तीन दिनसम्म शवको भेजिनल स्वाब (महिलाको गुप्तांगमा पुरुषको शुक्रकिट, र्याल र रौं छछैन पत्ता लगाउने विधि) झिकेको छ वा छैन भनेर सोधे। झिकिएको थिएन। पन्तको कपडा खोजे। कपडा आफन्तलाई दिइसकिएको बताइयो। भेजिनल स्वाबको परीक्षण गर्न त्रिवि शिक्षण अस्पताल महाराजगञ्ज पठाउँदा शुक्रकिट फेला परेको जानकारी आयो। अभियुक्त खोज्दै जाँदा र सुत्र परिचालन गर्दा दिलिपसिंह विष्टमाथि शंकाको दृष्टिले हेरियो। वरपर बुझ्दा विष्टको कार्यशैली उत्छृङ्खल रहेको र उनैले निर्मलाको बलात्कारपछि हत्या गरेको हुन सक्ने निष्कर्षमा जीसी र जिल्ला प्रहरी कार्यालयको टोली पुग्यो। त्यसपछि पन्तका बाबु यज्ञराजलाई पनि विष्टकै विरुद्धमा किटानी जाहेरी ल्याउन दबाब दिइयो। जाहेरीपछि जबर्जस्ती करणी र कर्तव्य ज्यानमुद्दा अदालतमा दर्ता गर्न जीसीकै टोलीले कञ्चनपुर प्रहरीलाई सुझायो। तर विष्टको डीएनए परीक्षण गर्दा पन्तको डीएनएसँग मेल नखाएपछि सीआईबी टोलीको कार्यशैलीप्रति गम्भीर आशंका उत्पन्न भयो। प्रहरी महानिरीक्षकको प्रत्यक्ष मातहतमा रहने सीआईबीको यो कार्यले अहिले प्रहरी छविमाथि नै प्रश्न खडा गरेको छ। निर्मला हत्याको अनुसन्धान मात्रै होइन, सीआईबीकै अर्को अपरेसन पनि विवादबाट मुक्त हुन सकेन। काठमाडौंको शान्तिनगरमा अघिल्लो वर्ष नेपाल निर्माण व्यवसायी महासंघका अध्यक्ष शरद गौचनको गोली हानी हत्या भयो। डीआईजी गणेश केसीको नेतृत्वमा छानबिन समिति गठन भयो। तर सीआईबीले समितिलाई टेकओभर गरेर एकाएक समीरमान सिंह बस्नेतलाई पक्राउ गरी काठमाडौं ल्यायो। भारतमा बसेर नेपाली व्यवसायीलाई धम्याएर पैसा असुली गर्दै आएका बस्नेतलाई सीआईबी टोलीले पक्राउ गर्दा उनीबाट एउटा मोबाइल समेत बरामद नहुनुले घटना शंकास्पद मात्रै बनेन, सीआईबीमाथि अपराधी संरक्षण गरेको आरोप लाग्यो। अरु त अरु भैरहवा नाका हुँदै काठमाडौं ल्याइएका बस्नेतलाई सीआईबीको टोलीले चितवनमा पाँच दिनसम्म राखेर केरकार गरी काठमाडौं ल्याएको रहस्य खुल्यो। संगठनभित्रैका सदस्यहरू सीआईबीको यो कार्यबाट सन्तुष्ट बनेनन्। गौचन हत्याको मुद्दा काठमाडौंबाट चलेको थियो। तर, सीआईबीले बस्नेतलाई अन्तिम समयमा आएर मात्रै काठमाडौं प्रहरीको जिम्मा लगायो। तत्कालीन प्रहरी महानिरीक्षक प्रकाश अर्यालसँग छानबिन समितिका संयोजक डीआईजी गणेश केसी (हाल अवकाशप्राप्त) ले असन्तुष्टि जाहेर गरेपछि मात्रै सीआईबीले काठमाडौं प्रहरीलाई बस्नेत हस्तान्तरण गरेको थियो। बस्नेतलाई सहज रूपमा प्रहरी नियन्त्रणमा ल्याउन संगठनकै केही अधिकृतको मिलेमतो मुख्य कारण थियो। गौचन हत्यामा बस्नेतसँगै अर्का आरोपी थिए, मनोज पुन। पुनलाई सीआईबीकै टोलीले भारतमा लुकेर बसेको आशंकामा भारतको पुने, गोवालगायतका स्थानमा खोजी गरिरहेकै बेला रूपन्देहीमा इन्काउन्टरमा मारियो। आरोपीले अदालतमा आफ्नो संलग्नता नरहेको जिकिर गर्न पाउने अधिकार वञ्चित गर्दै योजनाबद्ध ढंगले इन्काउन्टर गर्दा राज्य संयन्त्रसमेत चुप बस्यो। पुन नेपाली सीमा कटेको सूचना सीआईबीबाटै पुगेको थियो। सीआईबीको टोली समेत घटनास्थल पुगेको थियो। सीआईबीका यी काम विवादमुक्त हुन सकेका छैनन्। अहिले निर्मलाको बलात्कारपछि हत्या घटनामा सीआईबीकै टोली पुगेर निर्दोष विष्टलाई मुख्य अभियुक्त भन्दै सार्वजनिक गरेपछि सीआईबीका काम कारबाहीप्रति प्रश्न उठ्न थालेको छ। प्रहरीलाई स्वायत्त निकाय बनाउनुपर्ने माग संगठन भित्रैबाट उठिरहेका बेला यस्ता विवादित कार्यले प्रहरीप्रति सर्वसाधरणको बुझाइ झन् नकारात्मक हुन पुगेको छ। सीआईबीका प्रमुख प्रहरी नायब महानिरीक्षक (डीआईजी) नारायणसिंह खड्काले यसबारे कुनै प्रतिक्रिया दिन चाहेनन्। नेपाल प्रहरीका पूर्व एआईजी नवराज ढकालले भने पछिल्ला दिनमा प्रहरी अनुसन्धानमा चुकेका विषय ज्यादै गम्भीर भएको बताए। उनले यस्तो परिस्थितिमा कहिलेकाँही सही ढंगले चलेको अवस्थामा पनि नेतृत्व चुक्दा अनुसन्धान गलत ट्रयाकमा जाने गरेको बताए। पहिला त घटनामा खटिएका अनुसन्धानकर्ता दक्ष हुनुपर्यो, उनले भने, बरु त्यसका लागि मुद्दामा काम गरेका सिनियर प्रहरी अधिकृत नै घटनास्थलमा पुग्दा प्रमाण संकलनमा टेवा पुग्न सक्छ। उनले सेवामूखी संगठन प्रहरीको सम्पूर्ण बल नै जनताको विश्वास भएकाले जनविश्वास गुम्न नदिन प्रहरी नेतृत्वले आन्तरिक क्षमतालाई अभिवृद्धि गर्नुपर्नेमा जोड दिए। उनले ठूला अपराधको सफल अनुसन्धान गरेपनि पछिल्लो पटक निर्मला पन्तको हकमा सीआईबीले देखाएको त्रुटिलाई उदाहरणका रूपमा लिन स्वाभाविक नहुने पनि बताए। प्रहरी केन्द्रीय प्रवक्ता एसएसपी शैलेश थापा क्षेत्रीले सीआईबी व्यावसायिक विज्ञ प्रहरीको समूह भएको दाबी गरे। उनले सीआईबीले व्यावसायिकता कायम राख्न कतै नचुकेको बताए। यदाकदा सीआईबीबाट भएको कार्यसम्पादनबारे प्रहरी प्रधान कार्यालयले नियमन र निगरानी गरी सचेत बनाएको छ, उनले भने, उनीहरूको कार्यसम्पादनको गुनासो आएमा आन्तरिक छानबिन पनि गरिएको छ। उनले कञ्चनपुर घटना प्रकरणमा खटिएका सीआईबीका प्रहरी अधिकारीमाथि छानबिन गर्न पनि समिति गठन भएको बताए। हाल निलम्बनमा रहेका एसपी डिल्लीराज विष्ट, उनका छोरा किरण र भीमदत्त नगरपालिकाका मेयरका भतिजा आयुषको रगत लिएर डीएनए परीक्षणको रिपोर्ट आएपछि थप तथ्य बाहिरिने बताए। डीएनए रिपोर्ट आउन दुई साता लाग्ने जानकारी क्षेत्रीले दिए।"
बोगटीजस्तो नेता भएको भए पार्टी एकतामा झन् सजिलो हुने थियाे : प्रचण्ड,काठमाडौं : नेपाल कम्युनिस्ट पार्टी (नेकपा)ले नेता पोस्टबहादुर बोगटीको चौथो स्मृति दिवस आयोजना गरेको छ । पार्टी कार्यालय धुम्वाराहीमा आयोजित कार्यक्रममा बोगटीले नेपाली राजनीतिमा दिएको योगदानको चर्चा गरिएको थियो । सो अवसरमा बोल्दै प्रधानमन्त्री एव नेकपाका अध्यक्ष केपी शर्मा ओलीले नेता पोस्टबहादुर बोगटीको योगदान सबैले अनुसरण गर्नुपर्ने बताए । कार्यक्रममा बोल्दै अर्का अध्यक्ष पुष्पकमल दाहाल (प्रचण्ड)ले नेता बोगटी निडर तथा स्पष्ट व्यक्तित्व भएको बताए । बोगटीको निधनले पार्टीलाई क्षती पुगेको भन्दै उनले पुर्याएको योगदानबारे चर्चा गरे । अध्यक्ष प्रचण्डले नेता पोस्टबहादुर बोगटी होनाहार नेता भएको भन्दै पार्टी बलियो बनाउन पार्टी एकतालाई पूर्णता दिने काम भइरहेको बताए । पार्टी एकताको काम सहज हैन जटिल छ तैपनि हामी छिट्टै सहजरुपमा एकतामा टुंग्याउँछौं उनले भने । बोगटीजस्तो नेता भएको भए पार्टी एकतामा झन् सजिलो हुने अध्यक्ष प्रचण्डले बताए । उनले सबै विचारसँग सहकार्य गर्दै देश र जनताको हितका लागि अघि बढ्ने बताए ।
टाढिँदै फोरमराजपा,"काठमाडौं : क्षेत्रीय पार्टीका रूपमा संघीय फोरम र राजपाको इतिहास लामो छैन। मधेसको उत्पीडन र क्षेत्रीयताको नारासहित यी दुई पार्टी राजनीतिमा उदाएको करिब १० वर्ष भएको छ। पार्टीका रूपमा फोरम राजपाभन्दा ९ वर्ष जेठो छ। २०६२६३ मा जारी अन्तरिम संविधानमा असन्तुष्टि जनाउँदै सुरु भएको मधेस आन्दोलनपछि फोरमको उदय भएको हो। पहिले एनजीओ रहेको फोरम मधेस आन्दोलनपछि मात्र राजनीतिक दलमा परिणत भएको हो। अर्काेतर्फ पुराना पार्टीमा क्रियाशील नेताहरूले मधेसकेन्द्रित तमलोपाको नाममा छुट्टै राजनीतिक दल गठन गरेका थिए। तमलोपासहित मधेसकै पुरानो दल सद्भावनालगायत ६ पार्टी मिलेर गतवर्ष मात्र राजपाको गठन भएको थियो। फोरमराजपाले संविधानप्रति विमति जनाउँदै ३ वर्षयता यी दुई पार्टीले सहकार्य गरिरहेका थिए। संविधानविरोधी ६ महिने मधेस आन्दोलनमा दुवैले संयुक्त नेतृत्व गरेका थिए। प्रतिनिधिसभा र प्रदेशसभा चुनावमा पनि दुवैले सहकार्य गरेका थिए। तर यतिबेला दुवै पार्टीबीच पहिलेजस्तो सम्बन्ध छैन, चिसिँदै गएको छ। दुवै पार्टीका नेताले सम्बन्ध टुटिसकेको औपचारिक घोषणा नगरे पनि पछिल्ला दिन दुवैबीच सहकार्य नभएको मात्र होइन, वैचारिक मतभेदसमेत देखिन थालेको छ। अर्थात् दुवै टाढिँदै छन्। प्रदेश २ मा राजपाफोरमको संयुक्त सरकार छ। सरकार गठन भएको ६ महिना नाघिसक्दा पनि दुवै पार्टीका शीर्ष नेताहरू बसेर सरकारको समीक्षा गरेका छैनन्। संयुक्त प्रदेश सरकार गठन गरेका दुवै पार्टीको संघीय सरकारप्रतिको दृष्टिकोणसमेत फरकफरक छ। दुवै पार्टीले प्रधानमन्त्री केपी ओली नेतृत्वको सरकारलाई विश्वासको मत दिए पनि राजपा सरकारमा गएको छैन। संघमा फोरम एक्लै ओली नेतृत्वको सरकारमा सहभागी छ। राजपा अहिले सरकारलाई दिएको समर्थन फिर्ता लिनेनलिने दोधारमा छ। मधेसकेन्द्रित फोरम र राजपा एकअर्काबाट टाढिँदै जान थालेको हो ? आशंका उत्पन्न भएको छ। गठबन्धन औपचारिक रूपमै तोडिएको घोषणा भएको त छैन, राजपा अध्यक्षमण्डलका सदस्य राजकिशोर यादव भन्छन्, तर हार्दिकतापूर्ण सम्बन्ध पनि छैन। दुवै पार्टीबीच एजेन्डामाथि छलफलसमेत हुन छाडेको छ। छलफलको आवश्यकता न फोरमका उपेन्द्र यादवले ठानेका छन्, न त राजपा अध्यक्ष महन्थ ठाकुरले नै। आमचुनावलगत्तै राजपाफोरमका शीर्ष नेताहरू जनकपुर गएर प्रदेश २ मा संयुक्त सरकार गठन गरेका थिए। त्यसयता फोरम ओली नेतृत्वको संघीय सरकारमा सहभागी भएपछि दुवै दलबीच छलफल र सम्पर्क नै ठप्प भएको छ। फोरम अध्यक्ष यादवले राजपासँग गठबन्धन प्रदेश २ का लागि मात्र भएको सार्वजनिक टिप्पणी गरे। राजपाले प्रतिक्रियास्वरूप संविधान संशोधनको ठोस प्रतिबद्धता नआउन्जेल ओली सरकारमा नजाने अडान लियो। राजपाका केही शीर्ष नेताले फोरम अध्यक्ष यादवसँग त्यसबारे एक चरण छलफल गरे। तर यादवले सतारूढ दलसँग दुईबुँदे सहमति गरेर सरकारमा गएपछि सम्बन्धमा अचानक ब्रेक नै लाग्न पुग्यो। सरकारमै सहभागी भएको फोरम नेपालका महासचिव रामसहाय यादव भन्छन्, एजेन्डा एउटै छ, संविधान संशोधनको। तर उहाँहरूको यसमा के विचार छ, हामीलाई थाहा छैन। सरकारले असोज ३ पछि संशोधनको गृहकार्य सुरु गर्ने बताएपछि हामी सरकारमा गएका हौं। राजपाले भने पहिले संविधान संशोधन हुनुपर्ने प्रधानमन्त्रीलाई लगातार भेटेर दबाब बढाइरहेको छ। असोज ३ भित्र मौलिक हकका विभिन्न कानुन बनाउनुपर्ने छ, यादवले भने, त्यसपछि हामीसँग भएको दुईबुँदे सहमतिअनुसार संशोधन अघि बढ्छ। फोरमराजपा सम्बन्ध चिसिनुमा यति मात्र कारण छैन। अघिल्लो हप्ता मात्रै फोरम अध्यक्ष एवं उपप्रधान तथा स्वास्थ्यमन्त्री उपेन्द्र यादवलाई कालो झण्डा देखाएको आरोपमा पक्राउ परेका बर्दियाका राममनोहर यादवको प्रहरी हिरासतमै मृत्यु भयो। यो घटनापछि राजपा नेतृत्वमा मधेसमा विरोध प्रदर्शन भए। यसले दुवै पार्टीबीच थप तिक्तता ल्याएको छ। केही समयअघि मात्रै राजपा अध्यक्षमण्डलका संयोजक महन्थ ठाकुरसँग दुई नं प्रदेशका मुख्यमन्त्री लालबाबु राउतले गुनासो पोखे। राउत फोरमका उपाध्यक्ष हुन्। उनले राजपाका तर्फबाट प्रदेश सरकारमा सहभागी मन्त्रीहरूले समन्वयभन्दा पनि अप्ठ्यारो मात्रै सिर्जना गरेको भन्दै उनले गुनासो गरेका थिए। फोरमका केन्द्रीय सदस्यसमेत रहेका दई नम्बर प्रदेशका भूमि व्यवस्था राज्यमन्त्री योगेन्द्र राय गठबन्धनमा खटपट सुरु भएको स्विकार्छन्। एक ठाउँमा बसेपछि केही आन्तरिक समस्या आउनु नौलो कुरा होइन, उनले भने, सामान्य ठाकठुक र अन्तर्विरोध देखा पर्छन्। तर त्यसलाई मिलाएरै लैजाने प्रयासमा छौं। यद्यपि राजपा नेताका अनुसार फोरम नेपालको केन्द्रीय नेता स्तरमा पछिल्लो समयमा कुनै प्रकार संवाद भएको छैन। हामीले दुई नम्बर प्रदेशमा सरकार बनाउँदा नै दुवै पार्टी सम्मिलित गरेर सरकार सञ्चालन गर्ने संयन्त्र निर्माणको कुरा गरेका थियौं, राजपाका अध्यक्षमण्डल सदस्य राजकिशोर यादवले भने, तर छलफल र संवाद नभएपछि सबै लथालिंग छ। हुन त निर्वाचनलगत्तै प्रदेश र केन्द्रमा भएको सरकार निर्माणपछि हरेक घटनामा फोरम र राजपा विभाजित देखिएका छन्। मंगलबार मात्रै राजपा बैठकले असोज ३ मा संविधान दिवसको विरोध गर्ने निर्णय गरेको छ। राजपाले सरकारले सविधान संशोधनका लागि कुनै सक्रियता नदेखाएका कारण आफूहरू त्यसको विरोधमा जान लागेको बताएको छ। तर फोरम नेपालले भने यसबारे कुनै प्रतिक्रिया दिन मानेको छैन। राजपाले गरेको निर्णयमा कुनै प्रतिक्रिया नदिने फोरम महासचिव यादवको भनाइ छ। अरू पार्टीका निर्णयमा हामी टिप्पणी गर्दैनौं, तर हामीले के गर्छौं, त्यो सार्वजनिक गर्छैाँ, उनले भने। केही दिनअघि प्रदेश २ को संसद्मा प्रधानमन्त्री केपी ओलीले सम्बोधन गरेपछि राजपाका अधिकांश सासंद र मन्त्रीले त्यसलाई बहिष्कार गरे। राजपाका संसदीय दलका नेता तथा मन्त्री जितेन्द्र सोनलबाहेक राजपाका प्रदेश सांसद प्रधानमन्त्रीको कार्यक्रमविरुद्ध उभिएका थिए। फोरम नेपाल जस्तो हाम्रो पार्टीले कुनै ह्विप जारी नगरेका कारण हामीलाई सहज भयो, सम्बोधन वहिष्कार गरेका राजपा सचिवसमेत रहेका सांसद उपेन्द्र महतोले भने। प्रदेशमा राजपा र फोरमको संयुक्त सरकार भए पनि गतिविधि त्यस्तो नदेखिएको उनको भनाइ छ।"
प्रचण्ड चीन प्रस्थान,"काठमाडौं : नेपाल कम्युनिस्ट पार्टी (नेकपा) अध्यक्ष पुष्पकमल दाहाल प्रचण्ड चीन उडेका छन्। चिनियाँ कम्युनिस्ट पार्टीको विशेष निमन्त्रणामा प्रचण्ड शनिबार दिउँसो चीन प्रस्थान गरेका हुन्। चीन उड्नुअघि त्रिभुवन अन्तर्राष्ट्रिय विमानस्थलमा पत्रकारसँग कुराकानी गर्दै नेकपा र चिनियाँ कम्युनिस्ट पार्टीबीचको सम्बन्ध विस्तारका लागि चीन जान लागेको जानकारी गराएका छन्। भ्रमणको मूल एजेण्डा नै सम्बन्ध विस्तार रहेको उनको भनाइ छ। सँगै प्रचण्डले यसअघि दुई देशका सरकारका बीच भएका सहमतिको कार्यन्वयनका विषयमासमेत पहल गर्ने जानकारी गराएका छन्। तत्कालीन एमाले र माओवादी केन्द्रबीच पार्टी एकता घोषणा भएको दुई महिनामा तल्लो तहसम्म एकता गर्ने घोषणा भएको भए पनि त्यो हुन सकेको छैन। यो विषयमा बोल्दै प्रचण्डले पार्टीको जनवर्गीय सङ्गठन तथा प्रदेश र जिल्लाको एकताको विषयमा छलफल चलिरहेको र केही समयभित्रै निष्कर्षमा पुग्ने बताएका छन्। म फर्केर आउने बित्तिकै एकतामा बाँकी रहेका विषयलाई निष्कर्षमा पुर्याइन्छ, प्रचण्डले भने, दसैँअगावै एकताका सबै विषयलाई निष्कर्षमा पुर्याइन्छ कुनै दुविधा रहँदैन। चीन भ्रमणको क्रममा अध्यक्ष दाहालले चिनियाँ कम्युनिस्ट पार्टीका उच्च नेतासँग आपसीहित र द्विपक्षीय चासोका विषयमा छलफल गर्ने कार्यक्रम रहेको छ। अघिल्लो सातामात्र भारत भ्रमण गरेका प्रचण्डको चीन भ्रमणलाई महत्वका साथ हेरिएको छ। भारत भ्रमणका क्रममा प्रचण्डले भारतीय प्रधानमन्त्री नरेन्द्र मोदी, विदेशमन्त्री सुष्मा स्वराज, गृहमन्त्री राजनाथ सिंह, पूर्वप्रधानमन्त्री मनमोहन सिंहलगायतसँग भेट गरेका थिए।"
डोल्पाका सांसदले नछोडेपछि वामदेवको आँखा बाँकेमा,"काठमाडौं : डोल्पामा ठाउँ खाली गराउन लामो प्रयास गर्दा पनि सफल नभएका नेपाल कम्युनिस्ट पार्टी (नेकपा) का नेता वामदेव गौतमको निर्वाचन लड्ने महत्वकांक्षा अझै रोकिएको छैन। उनको नजर अहिले बाँके जिल्लामा परेको छ। आफू पराजित भएको क्षेत्रसँगै जोडिएको बाँके क्षेत्र नम्बर ३ मा वामदेवको आँखा परेको हो। उक्त क्षेत्रका सांसद नन्दलाल रोकायलाई बोलाएर नेकपाका महासचिव विष्णु पौडेलले वामदेवका लागि छोडिदिन आग्रह गरेका छन्। शुक्रबार संघीय संसद भवन बानेश्वरमा भेटेर पौडेलले रोकायलाई राजीनामा दिन दबाव दिएका हुन्। रोकायले महासचिव पौडेलले आफूलाई वामदेवका लागि ठाउँ खाली गर्न आग्रह गरेको स्वीकार गरे। रोकायले पार्टी अध्यक्ष केपी शर्मा ओलीले आफूलाई भनेमा त्यसबारे सोच्न सक्ने जवाफ दिएका छन्। 'मैले राष्ट्रिय आवश्यकता हो र, पार्टीले निर्णय गर्छ भने म छोड्न तयार छु भनेँ', आफूले दिएको जवाफबारे अन्नपूर्णसँग उनले भने, 'व्यक्तिगत हिसाबले म छोड्न तयार छैन।' दबावका साथ प्रस्तुत भएका पौडेलले अन्तिममा 'माइन्ड नगर्नु होला' भनेर रोकायलाई बिदा गरेका थिए। डोल्पाबाट चुनाव लड्दै वामदेव बर्दिया, बाँके र वामदेव वामदेवलाई भोट मागेर डोल्पाबाट फर्किए राज्यमन्त्री बुढा डोल्पामा लामो प्रयास गर्दा पनि असफल भएपछि वामदेवले प्यूठान ताकेका थिए। डोल्पाका सांसद धनबहादुर बुढा वामदेवलाई ठाउँ छोड्न पनि तयार भएका थिए तर स्थानीय नेता, कार्यकर्ताको असहमति पछि बुढा आफैं पछि हटेका थिए। डोल्पाको प्रयास असफल भएपछि पुरानो निर्वाचन क्षेत्र प्यूठानमा उठ्ने उनले इच्छा जाहेर गरे। प्यूठानकी राष्ट्रिय जनमोर्चाका संसाद दुर्गा पौडेललाई राजीनामा गराउने उनको प्रयास पनि सफल भएन। यसपछि रुकुम पूर्व तत्कालीन माओवादी केन्द्रकी कमला रोकालाई राजीनामा गराउने चर्चा चल्यो। रोकाले समाजिक सञ्जालबाटै त्यसको प्रतिरोध गरिन्। ललितपुरमा नवराज सिलवाललाई घरमै बोलाएर वामदेवले आग्रह गरे तर त्यही पदका लागि एमाले बनेका सिलवालले छोड्ने कुरै भएन। सिलवालले नमानेपछि वामदेवको दृष्टि पर्यो नवलपरासीमा। तर त्यहाँ पनि असम्भव भएपछि अहिले उनको मन बाँकेमा छ। कम्प्युनिष्टको प्रभाव क्षेत्र रहेको बाँकेको क्षेत्र नम्बर ३ का तीन वटै स्थानीय तह समेत नेकपा अर्थात तत्कालीन एमालेले जितेको छ। सो क्षेत्रबाट निर्वाचित पुराना वामपन्थी नेता रोकाय राजनीतिमा वामदेवका समकालीन हुन्। रोकाय पञ्चायतकालमा समेत जनपक्षीय उम्मेदवारका रुपमा प्रधानपञ्च भएका थिए। बाँकेको क्षेत्र ३ सँगै जोडिएको बर्दियाको क्षेत्र नम्बर १ बाट वामदेव कांग्रेस नेता एवं त्यतिबेलाका सिंचाइ मन्त्री सञ्जय गौतमसँग पराजित भएका हुन्।"
खिलराज रेग्मी कोरिया उडे,"काठमाडौं : मन्त्रिपरिषद्का पूर्वअध्यक्ष खिलराज रेग्मी शनिबार दक्षिण कोरियाको राजधानी सियोल प्रस्थान गरेका छन्। कोरियाली हेभेन्ली कल्चरल वल्ड पिस, रेस्टोरेशन अफ लाइटले आयोजना गरेको चौंथो वार्षिक सम्मेलनमा भाग लिन उनी कोरिया उडेको उनका प्रेस संयोजक राजेन्द्र पाण्डेले जानकारी दिए। यही असोज १ देखि ३ गतेसम्म सञ्चालन हुने उक्त सम्मेलनमा पूर्वअध्यक्ष रेग्मीले सम्बोधन गर्नुका साथै नेपाली समुदायले आयोजना गरेका विभिन्न कार्यक्रममा सहभागी हुनेछन्। रासस"
ऐन नबन्दा कर्मचारी समायोजनमा समस्या,"काठमाडौं : कर्मचारी समायोजनमा अझै ढिलाइ हुने भएको छ। कर्मचरी समायोजनको मुख्य आधार संघीय निजामती सेवा ऐन हो। तर तीन वर्ष भइसक्यो, ऐन बन्न सकेको छैन। यसले समायोजन प्रक्रिया अन्योलमा परेको छ। संविधानको धारा ३०२ मा कर्मचारीलाई संघ, प्रदेश र स्थानीय तहमा समायोजन गरी गर्ने उल्लेख छ। तर संविधान जारी भएको तीन वर्ष पुग्नै लाग्दासमेत सरकारले समायोजन नै थालेको छैन। निजामती सेवामा ८८ हजार कर्मचारी छन्। यी कर्मचारीलाई संविधानले संघ, प्रदेश र स्थानीय तहमा समायोजन गर्ने व्यवस्था गरेको छ। संघीय निजामती सेवा ऐन लागू नहुँदासम्म समायोजन प्रक्रिया थालनी नै गर्न नसकिने संघीय मामिला तथा सामान्य प्रशासन मन्त्रालयका सचिव दिनेशकुमार थपलियाले बताए। समायोजनको मुख्य आधार भनेकै संघीय निजामती सेवा ऐन हो। ऐन नआउँदासम्म समायोजन अगाडि बढाउन सकिँदैन, उनले भने। संघीय निजामती ऐनको विधेयक मस्यौदा भने मन्त्रिपरिषद्मा दर्ता हुनासाथ विवादित बनेको छ। त्यसैले सरकारले मन्त्रिपरिषद्मा दर्ता भएको झन्डै तीन हप्तासम्म पनि विधेयकबारे छलफल थालेको छैन। मन्त्रालयले भने कर्मचारी समायोजन गर्न आवश्यक कार्ययोजनासहितको कार्यविधि बनाइसकेको छ। समायोजनको सबै कार्ययोजना र विधि तयार पारिसकिएको थपलियाले बताए। सबै कार्ययोजना तयारी अवस्थामा छ, संघीय निजामती ऐन पारित भएको एक हप्ताभित्रै समायोजन थाल्नेछौं, सचिव थपलियाले भने। कर्मचारी समायोजन गर्न सरकारले यसअघि नै संघ र प्रदेशमा रहने कार्यालय संरचना र कर्मचारीको दरबन्दी टुंगो लगाइसकेको छ। कर्मचारी समायोजन प्रक्रिया सुरु हुन नसक्दा कर्मचारीलाई स्थायी रूपमै संघ, प्रदेश र स्थानीय तहमा व्यवस्थापन गर्न सकिएको छैन। समायोजन नहुँदा कर्मचारी पनि अन्योलमा छन्। उनीहरू खटाइएको ठाउँमा समेत जान सकेका छैनन्। सरकारले कर्मचारी समायोजनको स्पष्ट मोडालिटीबारे कर्मचारीलाई स्पष्ट नपारेकाले पनि कर्मचारीमा अन्योल बढेको हो।"
