शीर्षक,विवरण
तरकारीमा सिन्डिकेट,"ठूलाठूला तरकारी बजारमा सीमित व्यवसायीको सिन्डिकेटका कारण किसानले उत्पादित तरकारी सोझै बजारमा लैजान पाउँदैनन्, उपत्यकासहित देशभर। सिन्डिकेटबाहिरका किसानका तरकारी बजारपरिसरमा प्रवेश गर्न नदिने र बिक्री गर्न नदिने गतिविधि हुँदै आएका छन्। किसानले आफ्ना उत्पादन सोझै बजारमा बिक्री गर्न नपाउँदा लागत नपाउने र आमउपभोक्ताले चर्को मूल्य चुकाउनु परिरहेको छ। बेलाबखत कालिमाटी बजारमा सरकारी तवरमा अनुगमन हुने गर्छ, तर त्यस्ता अनुगमन मिडियाबाजी र प्रचारबाजीमा सीमित छ। अर्थात् अनुगमन सस्तो लोकप्रियता का लागि मात्र हुने गरेको छ। सरकारी निकायबाट नियमित रूपमा अनुगमन नहुँदा विकृति यथावत् छ। तरकारी बजारमा हावी बिचौलिया परास्त गर्न सकिने सुझावसहितका प्रतिवेदन कृषि मन्त्रालय र स्वयं प्रधानमन्त्री कार्यालयका कर्मचारीले थन्काएर राखेका छन्। अनुगमनले सुधारभन्दा समस्या बाहिर ल्याउने तर ती समस्या कहिल्यै समाधान नहुने भइरहेको छ। किसानले उत्पादन गर्ने तरकारी बिचौलियाबाट जोगाउन र उपभोक्तालाई सस्तो मूल्यमा उपलब्ध गराउन राज्यले तरकारी उत्पादन हुने पकेट क्षेत्रमा उत्पादक किसान सम्मिलित सहकारी गठन गरिदिनुपर्छ। किसानको खेतमै पुगेर सहकारीले सीधै तरकारी संकलन गरिदिन्छ। राज्यले यस्तो सहकारीलाई केही सर्तसहित कम्तीमा एक प्रकारको तरकारीका लागि ढुवानीको एक साधन उपलब्ध गराइदिनुपर्छ। ढुवानी साधन प्रयोग गरेबापत यस्ता सहकारीले किसानबाट सक्दो न्यूनतम सेवा शुल्क लिन सक्ने मापदण्ड तयार गरिदिनुपर्छ। तरकारी, फलफूल, माछा, मासु, दूधजस्ता चाँडै बिग्रने खाद्यवस्तुबारे नियमनकारी निकाय एउटै हुनुपर्ने आवश्यकता छ। किसानबाट खरिद गर्ने थोक बिक्रेताका लागि राज्यले निश्चित मुनाफा दर प्रतिशत छुट्टाइदिनुपर्छ। त्यसपछि थोक बिक्रेताबाट खुद्रा बिक्रेताले लिने तरकारीमा पनि खुद्रा व्यापारीको हकमा निश्चित मुनाफा दर तोकिदिनुपर्छ। थोकभन्दा खुद्रा व्यापारीले तरकारीमा ५० दोब्बर बढी मूल्य थप्ने भएकाले अनुगमनको दायरामा खुद्रा व्यापारीलाई पनि ल्याउनुपर्छ। आम उपभोक्तामध्ये झन्डै ८० प्रतिशत उपभोक्ता खुद्रा बिक्रेतासँग तरकारी खरिद गर्छन्। बजारमा पुग्ने यस्तो तरकारी फेरि पनि बिचौलियाको दबाबमा बिक्री गर्न समस्या हुन्छ। त्यसनिम्ति प्रत्येक जिल्लाको सहकारी र निजी क्षेत्रको बजारमा सहकारीकै दुईदेखि चारवटासम्म बिक्री केन्द्र छुट्टाइदिनुपर्छ। यसरी बिक्री हुने तरकारीको सुरुआती मूल्य किसानलाई उपलब्ध गराउन सकेको खण्डमा किसानले लागत मूल्य पनि पाउन सक्छन्। किसानदेखि बजारसम्मको बीचमा खेल्ने बिचौलियाको खेल पनि समाप्त भएर तरकारी पनि सस्तो हुन्छ। यसले गर्दा उपभोक्ताले पनि सस्तोमा उपभोग गर्न पाउनेछन्। तरकारीको मूल्य बिचौलियाले होइन, किसानले लागत मूल्यका आधारमा आफैंले तोक्न पाउने व्यवस्था राज्यले गरिदिनुपर्छ। प्रत्येक बजारमा सूचना बोर्ड राखेर किसानले उत्पादन गर्ने प्रत्येक लटको तरकारीको वास्तविक लागत मूल्य, थोक मूल्य र खुद्रा मूल्य भनेर दैनिक रूपमा उपभोक्ताले देख्ने स्थानमा राख्नुपर्छ। यसले गर्दा उपभोक्ताले किसानको लागत मूल्यका आधारमा व्यापारीले ठगेको वा नठगेको ठम्याउन सक्छन्। बिचौलियाले अत्यधिक मूल्य लिएको अवस्थामा एउटा नीति तयार गरी त्यस्ता व्यवसायीलाई कारबाहीको दायरामा ल्याउन सकिन्छ। कालीमाटी तरकारी बजारमा तत्काल सुधार गर्न आवश्यक छ। एउटै व्यापारीले १५ वर्षदेखि त्यहाँका स्टल कब्जामा राखेका छन्। त्यस्ता स्टल त्यो व्यापारीले अर्को वपारीलाई झन्डै चार दोब्बरमा भाडामा लगाएका छन्। यसरी भाडामा लिने व्यापारीले पनि झन्डै ५० दोब्बरभन्दा बढी भाडामा फेरि अर्को व्यापारीलाई भाडामा दिएका छन्। यो विकृति तत्कालै सरकारले हटाउनुपर्छ। कालिमाटी बजारको सम्झौताअनुसार व्यापार नगर्ने व्यापारीको सम्झौता तत्काल राज्यले रद्द गर्नुपर्छ। हालसम्म सरकारले कृषि बजार ऐन ल्याएको छैन। देशभरकै तरकारी बजारलाई व्यवस्थित गर्न तत्कालै कृषि बजार ऐन ल्याउनु कालीमाटी प्रकरणले आवश्यकता बोध गराएको छ।"
'अनेरास्ववियू' एकता अन्तिम चरणमा : नेतृत्वमा कसरी होला सहमति ?,"काठमाडौं : नेपाल कम्युनिस्ट पार्टी (नेकपा) का विद्यार्थी संगठन अनेरास्ववियु र अनेरास्ववियू (क्रान्तिकारी) बीच एकीकरण अन्तिम चरणमा पुगेको छ। नेतृत्वबाहेक सबै कुरा मिलिसकेको र बिहीबार दिउँसो बस्ने कार्यदल बैठकले अन्तिम टुंगो लगाउने क्रान्तिकारीका अध्यक्ष रञ्जित तामाङले जानकारी दिए। आउँदो महाधिवेशनसम्मका लागि सहमतिमै नेतृत्व छनोट गर्ने तयारी उनीहरूको छ। अनेरास्ववियु र अनेरास्ववियू क्रान्तिकारीको एकीकरण पश्चात संगठनको नाम अनेरास्ववियू राखिने सहमति भएको छ। पूर्व एमालेको अनेरास्ववियुले आफ्नो नामको अन्तिम अक्षर ह्रश्व (यु) लेख्ने गरेको छ भने पूर्व माओवादी केन्द्रको क्रान्तिकारीले भने नामको अन्तिम अक्षर दीर्घ (यू) लेख्ने गरेको छ। एकतापछि संगठनको कार्यालय पेरिसडाँडामा राखिने भएको छ। एकीकृत संगठनको केन्द्रीय समिति ४९९ जनाको हुने तय भएको छ। अनेरास्ववियुबाट २६० जना र क्रान्तिकारीबाट २३९ जना रहने गरी केन्द्रीय समिति गठन गर्ने एकताका लागि गठित कार्यदलको मोटामोटी सहमति छ। अनेरास्ववियूमा पनि माउ पार्टीजस्तै ९ जनाको हाइकमान्ड गठन हुने भएको छ। हाइकमान्डमा अनेरास्ववियुका पाँचजना र क्रान्तिकारीका चार जना रहने छन्। अनेरास्ववियू क्रान्तिकारीका अध्यक्ष रञ्जित तामाङले हाइकमान्डको संख्या बढ्न सक्ने बताए। उनले ९ जनादेखि १५ जनासम्मको हाइकमान्ड हुन सक्ने जानकारी दिए। हाइकमान्डमा अनेरास्ववियुका महासचिव ऐन महरसहित चार जना उपाध्यक्षहरू रश्मी आचार्य, महेश बर्तौला, सुनिता बराल र शैलेश लामा रहने निश्चित भएको छ। त्यस्तै क्रान्तिकारीबाट भने हाइकमान्डमा रहने नेताहरूको टुंगो लाग्न बाँकी छ। पूर्वसहमतिअनुसार हाइकमान्ड बनेमा क्रान्तिकारीका अध्यक्षसहित ८ जना उपाध्यक्ष र महासचिवमध्येबाट चारजना हाइकमाइन्डमा रहने छन्। अनेरास्ववियूमा पनि स्थायी समिति रहने भएको छ। कम्तिमा ५४ जनाको स्थायी कमिटी हुने टुंगो लागेको छ। त्यस्तै १६० जना सदस्य रहेको सचिवालय गठन हुनेछ। अनेरास्ववियुमा विभिन्न आयोगसहित २०० जनाको केन्द्रीय कमिटी रहेको छ भने क्रान्तिकारीमा २४३ सदस्यीय केन्द्रीय कमिटी छ। अनेरास्ववियुका प्रवक्ता सुदिप शर्माका अनुसार अनेरास्ववियुमा ८५ जना नयाँ केन्द्रीय सदस्य थप्ने तयारी भएको छ। एकीकृत संगठनको केन्द्रीय कमिटीमा राख्ने गरी केन्द्रीय समिति सदस्य संख्या बढाउन लागिएको हो। अखिलमा आवद्ध सरकारी जागिरे, सरकारी नियुक्त पाएका र जनप्रतिनिधि निर्वाचित भएकाहरू एकीकृत संगठनमा सहभागी हुन नपाउने भएका छन्। अखिलमा यस्ता २० जना नेता छन्। रिक्त रहेका २० सहित ८५ केन्द्रीय सदस्य थप हुने अनेरास्ववियुका प्रवक्ता शर्माले जानकारी दिए। नेतृत्वमा अन्योल अनेरास्ववियू नेतृत्वमा दुवै संगठनको दावी छ। तर एकीकरण अन्तिम चरणमा पुगेपनि एकीकृत संगठनको नेतृत्व कसले गर्ने भन्नेमा अन्योल देखिएको छ। कार्यदलका सदस्य समेत रहेका क्रान्तिकारीका नेता रमेश मल्लले बिहीबार बस्ने कार्यदलको बैठकमा नेतृत्वको विषयले प्रवेश पाउने बताए। 'दुई संगठनको अध्यक्ष मध्येबाटै नेतृत्व खोज्ने हो, नवीना लामा माननीय पनि भएको र अध्यक्षको कार्यकाल पनि सकिएको अवस्थामा रञ्जित तामाङले नेतृत्व गर्ने कुरा स्वभाविक हो', उनले भने। तामाङबाहेक अरु विकल्प नभएको उनको भनार्इ छ। कार्यदलका सदस्य एवं अनेरास्ववियू क्रान्तिकारीका अध्यक्ष रञ्जित तामाङ पनि दुई संगठनको एकता अध्यक्षकै नेतृत्वमा हुने पार्टी तथा संगठनात्मक पद्दति नेकपाले अँगालेकाले नेतृत्वको जिम्मा आफूमा आएको बताउँछन्। एमालेनिकट अनेरास्ववियुबाट नेतृत्वका लागि ऐन महर दावेदार हुन्। अनेरास्ववियुको महाधिवेशनकै बेला अध्यक्ष पदका दाबेदार रहेका उनी एकीकृत संगठनको पनि अध्यक्ष बन्ने दौडधुपमा छन्। कार्यदलको बैठकबाट आफ्नो र रञ्जित तामाङको नाम सिफारिस हुने महरको भनाई छ। 'म मेरो संभावना देख्छु, रञ्जितजीले आफ्नो संभावना देख्नुहुन्छ', अन्नपूर्णसँग उनले भने, 'नेताहरूले जसको पक्षमा निर्णय गर्नुहुन्छ, मलाई मान्य हुनेछ।' नेतृत्वका लागि अनेरास्ववियु उपाध्यक्ष महेश बर्तौला र रश्मी अचार्यले पनि अकांक्षा देखाएका छन्।"
कांग्रेस विधान संशोधन मस्यौदा समिति गठन,"काठमाडौं : नेपाली कांग्रेसले पार्टी विधान संशोधन मस्यौदा समिति गठन गरेको छ। कांग्रेस सभापति शेरबहादुर देउवाले महामन्त्री पूर्णबहादुर खड्का संयोजक रहेको ११ सदस्यीय समिति गठन गरेका हुन्। वैशाख १६ गतेको केन्द्रीय कार्य समिति बैठकको निर्णय अनुसार सभापति देउवाले बिहीबार कांग्रेसको विधान २०१७ (संशोधन र परिमार्जित) को धारा २४ (८) बमोजिम संशोधन मस्यौदा समिति गठन गरेका हुन्। मुलुक संघीय संरचनामा गएसँगै पार्टीका संगठनात्मक संरचनालाई पुर्नसंरचना गर्नका लागि कांग्रेस केन्द्रीय समितिले वैशाखमै विधान संशोधन गर्ने निर्णय गरेको थियो। महानमन्त्री खड्का संयोजक रहेको समिति सदस्यमा केन्द्रीय सदस्य मिनेन्द्र रिजाल, फरमुल्लाह मंसुर, मानबहादुर विश्वकर्मा, दिलेन्द्रप्रसाद बडू, महालक्ष्मी उपाध्याय डिना, आनन्दप्रसाद ढुंगाना, नविन्द्रराज जोशी, सीता गुरुङ, प्रदिप पौडेल र रमेश लेखक सदस्य रहेका छन्। समितिले पार्टी सभापतिसँग परामर्श गरेर आफ्नो कार्यविधि आफै तय गर्नेछ। समिति संयोजकले आवश्यकता अनुसार व्यक्ति र संस्थालाई समितिमा आमन्त्रण गर्न सक्ने जिम्मेवारी दिइएको छ।"
शान्तिपूर्ण प्रदर्शनमा प्रहरीले दमन गरेकोप्रति राप्रपाको आपत्ति,"काठमाडौं : कञ्चनपुरमा बिहीबार भएको शान्तिपूर्ण प्रदर्शनमा प्रहरीले दमन गगरेको भन्दै राष्ट्रिय प्रजातन्त्र पार्टी (राप्रपा)ले आपत्ति जनाएको छ। स्थानीय निर्मला पन्तको बलात्कारपछि हत्या भएको विरोधमा आयोजित शान्तिपूर्ण विरोध प्रदर्शनमा प्रहरीले बल प्रयोग गरेको भन्दै राप्रपाले आपत्ति जनाएको हो । यसअघि राप्रपाको महिला संगठनले बलात्कारका घटनाविरुद्ध आवाज उठाउँदै आएको थियो । शान्तिपूर्ण प्रदर्शन गर्न पाउने संवैधानिक अधिकारको उपभोग गरिरहेका सर्वसाधारण नागरिकमाथि कञ्चनपुरमा भएको प्रहरी दमनप्रति राप्रपाको गम्भीर ध्यानाकर्षण भएको छ, घटनाको राप्रपा निन्दा एवं भत्सर्ना गर्दछ, प्रचार विभाग प्रमुख मोहन श्रेष्ठले सार्वजनिक गरेको विज्ञप्तिमा भनिएको छ, आफ्नै स्थानीय चेली निर्मला पन्तको बलात्कारपछि हत्या भएको घटनाको सत्य तथ्य छानबिन गर्न, अपराधिलाई लुकाउने काम नहोस् भन्दै खबरदारी गर्न, घटनाको दोषीलाई कानुन बमोजिम कारबाही गर्न र महिला सुरक्षाको प्रत्याभूति दिलाउन माग गर्दै प्रदर्शनमा उत्रिएका महिला र सर्वसाधारण नागरिकमाथि लाठीचार्ज र गोली प्रहारसम्मको घटना निन्दनीय छ । कञ्चनपुर घटनाले नागरिकको प्रदर्शन गर्न पाउने संवैधानिक अधिकारको हनन मात्र नगरेर लोकतन्त्रकै उपहास गरेको राप्रपाको ठहर छ । राप्रपाले प्रहरी दमनका घाइतेको स्वास्थ्य लाभको कामना गर्दै निःशुल्क स्वास्थय उपचारको मागसमेत सरकारसँग गरेको छ ।"
विप्लवका प्रवक्ता प्रकाण्ड सर्वोच्च परिसरबाटै फेरि पक्राउ,काठमाडौं : नेत्रविक्रम चन्द विप्लव नेतृत्वको नेपाल कम्युनिस्ट पार्टी (नेकपा)का प्रवक्ता खड्गबहादुर विश्वकर्मा प्रकाण्ड फेरि पक्राउ परेका छन्। बिहीबार सर्वोच्च अदालतले रिहा गर्न आदेश दिए लगत्तै प्रकाण्ड दोस्रो पटक सर्वोच्च परिसरबाटै पक्राउ परेका हुन्। यसअघिसमेत प्रकाण्ड भदौ १ गते सर्वोच्च परिसरबाटै पक्राउ परेका थिए। बिहीबार सर्वोच्चका न्यायाधीश दीपककुमार कार्की र बमकुमार श्रेष्ठको संयुक्त इजलासले प्रकाण्डलाई रिहा गर्न आदेश दिएको थियो। भोजपुरमा भएको बम विस्फोटमा संलग्न भएको आरोपमा काठमाडौं प्रहरीले प्रकाण्डलाई पक्राउ गरेको हो। प्रहरीले प्रकाण्डलाई अब भोजपुर लानेछ। प्रकाण्ड करोडौं चन्दा असुलीको अरोपमा पहिलो पटक साउन २३ गते दक्षिणकालीबाट पक्राउ परेका थिए। छोरा नरेन्द्रबहादुर विश्वकर्माले गृहमन्त्रालयलाई विपक्षी बनाउँदै दर्ता गरेको बन्दी प्रत्यक्षीकरण रिटमाथि सुनुवाइ गर्दै भदौ १ गते न्यायाधीश चोलेन्द्रशम्शेर जबरा र तेजबहादुर केसीको संयुक्त इजालासले प्रकाण्डलाई रिहा गर्न आदेश दिएको थियो। उक्त आदेश लगत्तै काठमाडौं प्रहरीले प्रकाण्डलाई काभ्रेमा एनसेल टावर आगजनीमा संलग्न भएको आरोपमा पक्राउ गरेको थियो। किन पक्राउ पर्दैछन् विप्लवका नेता ? सरकार किन आक्रमक ? मानव अधिकारको गाडीबाट खोसेर प्रकाण्डलाई प्रहरीले पक्राउ गर्याे
नेकपामा नेताको सम्पत्ति खोजी,"भदौभित्र विवरण बुझाउन सर्कुलर निर्वाचित भएको ६० दिनभित्र विवरण बुझाउनु पर्ने घरजग्गा, नगद, सुनचाँदी, बैंकमा रहेको रकम पनि देखाउनु पर्ने काठमाडौं : नेकपाले आफ्ना केन्द्रीय नेताहरूको सम्पत्ति लगत राख्न सुरु गरेको छ । भदौभित्र चलचल सम्पत्ति विवरण बुझाउन उसले केन्द्रीय सदस्यहरूलाई सर्कुलर गरेको हो । निर्वाचित भएको ६० दिनभित्र हरेक केन्द्रीय सदस्यले सम्पत्ति विवरण बुझाउनुपर्ने विधानको व्याख्या गर्दै केन्द्रीय कार्यालयले ६ पृष्ठ लामो फारम वितरण गरेको छ । एमाले र माओवादी केन्द्रबीच जेठ ३ मा एकता भएपछि नेकपाको ४ सय ४१ सदस्यीय केन्द्रीय समिति बनेको छ । केन्द्रीय समितिका सबै नेतालाई सम्पत्ति विवरण बुझाउन १० दिनअघि सर्कुलर गरेको हो । फारममा घर, जग्गा, नगद, सुनचाँदी, हिरा, जवाहरातदेखि बैंक वित्तीय संस्था तथा सहकारी संस्थामा रहेको चलअचल सम्पत्ति विवरण, धितोपत्र, सेयर वा ऋणपत्रको विवरणदेखि ऋण लिएदिएतिरेको विवरणसम्म उल्लेख गर्नुपर्नेछ । त्यस्तै, सवारी साधन (अटोमोबाइलको हकमा मात्र), कृषि तथा पशुधन (घर जग्गाबाहेक) को विवरणदेखि अन्य कुनै सम्पत्ति भए त्यसको विवरण समेत खुलाएर फारम भरी पठाउन भनिएको छ । नेकपा पार्टी विधानको धारा ६८ मा अनुशासन आयोगले त्यस्तो सम्पत्ति विवरण लिन सक्ने उल्लेख छ । अनुशासन आयोग गठन भइसकेको छैन । तत्कालीन एमालेमा अनुशासन आयोगका अध्यक्ष रहेका नेता अमृत बोहोराले विधानले तोकेको निकाय, अधिकार प्राप्त व्यक्ति वा संस्थाबाहेक अन्यले कोही कसैका पनि व्यक्तिगत सम्पत्तिको लागत राख्न नसक्ने बताए । अनुशासन आयोग गठन भइनसकेको अवस्थामा सम्पत्ति विवरणको लगत लिने र राख्ने काम गर्न मिल्दैन, नेता बोहोराले भने, पार्टीले केन्द्रीय नेतासँग सम्पत्ति विवरण लिन लागेको कुनै सूचना छैन । पार्टी विधानअनुसार अनुशासन आयोगबाहेक अरू कसैले त्यसरी नेताहरूको सम्पत्तिको लागत लिने र राख्ने काम गर्न पाउँदैन, सक्दैन । केन्द्र्रीय सदस्य डोरप्रसाद उपाध्यायले भने सिलवन्दीसहितको सम्पत्ति विवरण पार्टी केन्द्रीय कार्यालयले मागेको बताए । ४ सय ४१ जना केन्द्रीय सदस्यलाई सम्पत्ति विवरण बुझाउन पार्टीले सर्कुलर गरेको छ, उपाध्यायले भने, सम्पत्ति विवरण सार्वजनिक गर्नका लागि माग गरिएको होइन । सार्वजनिक पद धारण गरेका आफ्ना नेतामाथि भविष्यमा पर्न सक्ने उजुरीमा छानबिन गर्न सजिलो होस् भन्नका लागि सम्पत्ति विवरण संकलन गर्न लागिएको उपाध्यायले जनाए । प्रवक्ता नारायणकाजी श्रेष्ठले भने पार्टीले निर्वाचन आयोगलाई बुझाउने प्रयोजनका लागि नेताहरूको सम्पत्ति विवरण लिन खोजेको बताए । अहिले निर्वाचन आयोगमा केन्द्रीय नेताहरूको सम्पत्ति विवरण बुझाउनुपर्ने रहेछ, त्यही भएर लिन खोजिएको हो, उनले भने । यसअघि पूर्वघटक एमालेले अनुशासन आयोगमार्फत केन्द्रीय नेता, मन्त्री, सांसददेखि राजनीतिक नियिुक्त लिएका व्यक्तिसम्मको सम्पत्ति विवरण लिने गरेको थियो । माओवादीमा भने यस्तो व्यवस्था थिएन । माओवादीले २०६४ मा पार्टीको पाँचौं विस्तारित बैठकमा तत्कालीन केन्द्रीय सदस्यहरूको सम्पत्ति विवरण लिएर बन्दसत्रमा सार्वजनिक गरेको थियो । २०६८ सालमा उसले पार्टीभित्रै अकुत सम्पत्ति कमाउने नेता रहेको आवाज पार्टीभित्रै उठेपछि नेता अमिक शेरचनको नेतृत्वमा छानबिन समिति बनाएको थियो । समितिले उजुरीका आधारमा छानबिन गरे पनि प्रतिवेदन अझै गोप्य छ ।"
प्रधानमन्त्रीलाई पाँच हजार जरिवाना !,"काठमाडौं : प्रधानमन्त्री केपी ओली र उनका सुरक्षाकर्मीले संविधानविपरीत काम गरेको भन्दै प्रदेश २ का सांसदले उनीहरूलाई पाँचपाँच हजार रुपैयाँं जरिवाना तिराउनुपर्ने माग गरेका छन्। प्रधानमन्त्री ओलीले प्रदेश २ को संसद्लाई सम्बोधन गरेकै दिनदेखि उनीहरूले यस्तो माग गर्दै आएका छन्। प्रदेश संसद् सम्बोधनको समयमा शनिबार प्रधानमन्त्री ओलीका साथमा गएका सैनिकले पनि संविधानको अवमूल्यन गरेको हुँदा उनीहरूलाई पनि जरिवाना हुनुपर्ने प्रदेश २ का राजपा सांसदको भनाइ छ। प्रधानमन्त्री ओलीले सैनिकसहित प्रदेश संसद्को रोस्ट्रममा सम्बोधन गरेका थिए। संसदीय अभ्यासअनुसार संसद् बैठक कक्षमा प्रधानमन्त्रीका सुरक्षाकर्मी जान पाइँदैन। संसद्का लागि छुट्टै सुरक्षाकर्मीको व्यवस्था हुन्छ, जसलाई मर्यादा पालकका रूपमा विशेषाधिकारसहित राखिएको हुन्छ। राजपाका नेताले प्रधानमन्त्री ओलीबाट संघीयता कार्यान्वयन हुनै नसक्ने दाबीसमेत गरेका छन्। संघीयता कार्यान्वयन गर्ने उद्देश्यमा प्रधानमन्त्री भएको भए जनतामाथि करको बोझ नथोपर्ने राजपाका महामन्त्री केशव झाले राखे। अहिले सबैतिर लगाइएको कर र कृत्रिम मूल्यवृद्धि तत्काल फिर्ता हुनुपर्ने उनको माग छ। संविधानअनुसार प्रदेश २ का सांसद नभएका प्रधानमन्त्री प्रदेशमा सम्बोधनका लागि जाने र सँगै सुरक्षाकर्मी लैजाँदा संसद्को मर्यादामा आँच आएको राजपाका महामन्त्री एवं प्रदेश २ का सांसदसमेत रहेका मनीषकुमार सुमनको भनाइ छ। प्रधानमन्त्रीको कामले संसद्मा परिचालित मर्यादापालक छायामा परेका छन्, उनले भने, यस्तो कार्य ठीक होइन। त्यसैले संसद्को मर्यादा र संविधानको उल्लंघन गर्ने प्रधानमन्त्रीलाई संविधानको धारा १९० अनुसार कारबाही हुनुपर्ने उनको भनाइ छ। संविधानको धारा १९० मा प्रदेशसभामा अनधिकृत रूपमा उपस्थित भए, मतदान गरे धारा १७९ बमोजिम शपथ नलिएको, प्रदेशसभाको सदस्य नभएको कुनै व्यक्ति सदस्यका हैसियतले प्रदेशसभा वा त्यसको समिति बैठकमा उपस्थित भएमा वा मतदान गरेमा निजलाई पाँच हजार रुपैयाँ जरिवाना हुने उल्लेख छ। प्रधानमन्त्री ओली मधेस एवं मधेसीको भावनाअनुसारको परिवर्तनको पक्षमा नरहेको दाबी। राजपा नेतृत्वले मधेसी जनता, कार्यकर्ता र प्रदेश २ का सांसदको भावनाअनुसार ओली सरकारलाई दिँदै आएको समर्थन तत्काल फिर्ता लिनुपर्ने उनको भनाइ छ। ओलीबाट पहिचानसहितको संघीयता र संघीयतासहितको संविधानका लागि संविधान संशोधन हुने कुराको कल्पनासम्म गर्न सकिँदैन, सुमनले भने, त्यसैले उनको सरकारलाई दिइँदै आएको समर्थन फिर्ता लिनुपर्छ भन्नेमा हामी एकमत छौं। प्रदेश २ का अर्का सांसद एवं राजपाका सहमहामन्त्री उपेन्द्र यादवले मधेस आन्दोलनको भावनाअनुसार राजपा अध्यक्षमण्डल जानुको विकल्प नरहेको बताए। उनले पनि ओली सरकारलाई दिइँदै आएको समर्थन फिर्ता लिनु नै मधेसको नेतृत्वको माग रहेको दाबी गरे। प्रधानमन्त्री ओली अहिले पनि मधेस र मधेसीको भावनाअनुसारको परिवर्तनको पक्षमा नरहेको उनको भनाइ छ।"
