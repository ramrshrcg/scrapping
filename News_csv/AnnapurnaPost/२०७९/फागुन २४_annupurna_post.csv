शीर्षक,विवरण
सलाम नारी रत्न,"यत्र नार्यस्तु पूज्यन्ते रमन्ते तत्र देवताः मनुस्मृति भन्छ, जुन परिवारमा नारीको पूजा हुन्छ, त्यहाँ देवता पनि रमाउँछन्। जुन घरमा नारीको सम्मान हुँदैन, त्यहाँ गरिएका राम्रा काम पनि निष्फल हुन्छन्। आज अन्तर्राष्ट्रिय नारी दिवस। यस सन्दर्भमा अन्नपूर्ण पोस्ट्ले सिंगो पत्रिका देशका विभिन्न क्षेत्रमा ख्याति कमाएर चम्किएका नारीको सम्मानमा समर्पण गरेको छ। असमानता, असहजता र अवसरहीनताका बाबजुद देशको नाम उँचो राख्न सफल सय व्यक्तित्वका सक्षेपगाथा आजको अंक हो। जसलाई हामीले शतरत्न उपाधि प्रदान गरेका छौं। नेपाल शिक्षा, स्वास्थ्य र विकासमा पछाडि छ। छोरा र छोरीबीच विभेद बृहत् छ यहाँ। तैपनि राजनीतिक चेतनासँगै हाम्रो देशले महिला सशक्तीकरणमा विश्व लोभ्याउने सफलता हासिल गर्दै गएको छ। राष्ट्रपति, प्रधानन्यायाधीश र सभामुखजस्ता मुलुकका सर्वाेच्च जिम्मेवारीमा महिला पुगिसकेका छन्। जबकि हाम्राभन्दा पुराना प्रजातन्त्र भएका मुलुकहरूमा यो अझै सम्भव भएको छैन। आज पनि संसारका दुई सय देशमध्ये दर्जनजति मात्रै मुलुकको नेतृत्व महिलाले गरेका छन्। सुखद पक्ष के भने महिला नेतृत्व भएका मुलुक वा निकायहरूमा सुशासन ज्यादा र भ्रष्टाचार कम छ। संसारभर नै संसद्मा महिलाहरूको प्रतिनिधि ३३ प्रतिशत पनि पुग्न सकेको छैन। नेपालले त्यो सम्भव गराइछाडेको छ। संसद्मा ३३ प्रतिशत महिला प्रतिनिधित्व र राष्ट्रका प्रमुख पदहरूमा महिलालाई पुयाएरमात्रै नेपालले सन्तोष मान्ने ठाउँ छैन। व्यवहारतः आज पनि नेपाली महिला पितृसत्तात्मक शासनको दलनमा छन्। पुरुष र महिलाबीचको भेदभाव र अन्तर अझै मेटिएको छैन। त्यसो त विश्व आर्थिक मञ्चले यो शताब्दीसम्मै लैंगिक असमानता मेटिन कठिन हुने बताएको थियो। त्यसो भनेर असमानता हटाउन कुनै कसर बाँकी राख्न चाहिँ हुँदैन। प्रकृतिले मानिसलाई महिला र पुरुषका रूपमा विकास गर्नुका पछाडि यो सृष्टिको निरन्तरताकै प्रमुख कारण छ, तर लैंगिक भिन्नता र विभेद भने मानिस आफैंले सृष्टि गरेको हो। यसको अन्त्य मानिस स्वयम्बाटै सम्भव छ। आज पनि छोरी भएकै कारण शिक्षाबाट वञ्चित हुनुपर्ने, रोजगारीलगायत अवसरबाट टाढा हुनुपर्ने र राज्यका निकायमा समानुपातिक प्रतिनिधित्व नगराइनु दुर्भाग्यमात्रै होइन मानव सभ्यताका लागि कलंकको कुरा हो। नारीलाई छुट्टै र विशेष अधिकार चाहिएको वा दिने प्रश्न होइन, प्रश्न समग्र मानव अधिकार प्रदान गर्ने कि नगर्ने भन्ने हो। नारीवादी आन्दोलनको लक्ष्य पनि त्यही हो कि नारीलाई दोस्रो दर्जामा नराख, मान्छेकै हैसियत देऊ। यो सर्वथा सही र उचित माग हो। नारी र पुरुषको समान सहभागिता र समान हैसियतबिना समाजको समतामूलक समृद्धि र विकासको कल्पना गर्नु मूर्खता हो। तसर्थ महिला सशक्तीकरणमा राज्यले थप अग्रगामी नीति र कार्यक्रम तय गर्नुपर्छ। राज्यको तालाचाबी लिएका राजनीतिक दलहरूले त्यसको नेतृत्व गर्न जरुरी छ। अन्तर्राष्ट्रिय नारी दिवसका अवसरमा यो विशेषांक निकाल्दा हामी गौरवान्वित भएका छौं। शतरत्न त सानो खोजीमात्र हो, विस्तृत खोजबिन गर्ने हो भने लाखरत्न पाउन सकिन्छ यहाँ। ती सबै आमा, दिदीबहिनीप्रति हाम्रो सलाम छ। र, यही प्रेरणापुञ्जका आधारमा अन्य रत्न जन्मिन सकून् भन्ने मंगल कामना पनि।"
मकवानपुरमा सवारी दुर्घटना २ जनाको मृत्यु,मकवानपुर : हेटौंडामा सवारी दुर्घटनामा परी २ जनाको मृत्यु भएको छ। मृत्यु हुनेमा नुवाकोटको ककनी४ निवासी २८ वर्षीया जीना लामा र हेटौंडा उपमहानगरपालिका१८ भालुखोलाका १८ वर्षीय अर्जुन भोम्जन रहेका छन्। दुर्घटनामा परेर गम्भीर घाइते भएका भोम्जनको उपचारका क्रममा हेटौंडा अस्पतालमा र लामाको चितवनस्थित पुरानो मेडिकल कलेजमा मृत्यु भएको जिल्ला प्रहरी कार्यालय मकवानपुरका प्रहरी नायव उपरीक्षक टेकबहादुर कार्कीले जानकारी दिएका छन्। आज बिहान हेटौंडा १७ कठायत चोकमा बा ६४ प ६६६४ नम्बरको मोटरसाइकल र विपरीत दिशाबाट आएको बा प्र ०३०५ प ७११ नम्बरको स्कुटर आपसमा ठोक्किएर दुर्घटना भएको थियो। सोही दुर्घटनामा परी मोटरसाइकलमा सवार हेटौंडा१८ रामधुनीका १६ वर्षीय सुजन घलान र बागमती गाउँपालिका८ शान्तिपुरकी २४ वर्षीया ललिता थापा मगर घाइते भएको र उनीहरूको हेटौंडा र चितवनस्थित अस्पतालमा उपचार भइरहेको प्रहरीले जनाएको छ।
दाङमा श्रमिक महिलालाई सम्मान,"दाङ : दाङमा महिला दिवसका अवसरमा श्रमिक महिलाहरूलाई सम्मान गरिएको छ। तुलसीपुर उपमहानगरपालिकाले दिवसका अवसरमा श्रमिक महिलाहरूलाई सम्मान गरेको हो। एक जना महिला उद्यमीसहित सात जना श्रमिक महिलाहरूलाई नगरले सम्मान गरेको छ। तुलसीपुर क्षेत्रमा रहेर ज्याला मजदुरी र मिस्त्रीको काम गर्दै आएका महिला श्रमिकहरूलाई उपमहानगरपालिकाले नगद सहित सम्मान गरिएको हो। ११३ औं अन्तर्राष्ट्रिय महिला दिवसको अवसर पारेर विभिन्न क्षेत्रमा श्रमिकका रूपमा काम गर्दै आएका सातजना महिलालाई सम्मान गरिएको उपमहानगरको महिला बालबालिका तथा सामाजिक विकाश शाखा प्रमुख माया श्रेष्ठले बताइन्। कार्यक्रममा सफल उद्यमी तुलसीपुर५ की सारदा अधिकारी, ज्याला मजदुरीको काम गर्दै आएका तुलसीपुर१३ कि तुलसी हमाल खड्का, तुलसीपुर६ बस्ने राधा बिक, तुलसीपुर९ बस्ने सुस्मा केसी, तुलसीपुर७ कि शिला चौधरीलाई नगद सहित सम्मान गरिएको हो। लामो समयदेखि मिस्त्रीको काम गर्दै आएकी तुलसीपुर७ कि लिला चौधरीले आर्थिक अभावका कारण आफूलाई व्यवसायिक बनाउन नसकेको बताइन्। अवसर पाएमा महिलाहरू पुरुष सरहको काम गर्न सक्ने भन्दै उनले समान सहभागिता, पेशागत सुरक्षा र सम्मानमा सम्न्धिबत निकायले ध्यान दिनुपर्ने बताइन्। उपमहानगरपालिकाले गरेको सम्मानले आफूलाई थप उर्जा मिलेको उनको भनाइ छ। विगत लामो समयदेखि मिस्त्रीका रूपमा रहेर काम गरिरहँदा पहिलोपटक आफुले गरेको काममा खुशी भएकी छु,' उनले भनिन म मिस्त्री होइन, अब ठूलाठूला भवनहरू निर्माणको जिम्मा लिनसक्ने ठेकेदार बन्ने छु, हामीलाई हौसला र प्रेरणा दिएमा हामी पुरुष सरह जिम्मेवारी लिएर काम गर्न सक्छौँ। विना परियारले आफूले पाएको सम्मानले सबैभन्दा ठुलो खुशी मिलेको बताइन्। घरपरिवारबाट अपहेलित भएर आफ्नो जीविकोपार्जनका लागि ज्याला मजदुरीको काम गर्दै आएको बताइन्।"
लोमान्थाङका युवालाई सीप सिकाउँदै स्थानीय तह,"जोमसोम : उपल्लो मुस्ताङको लोमान्थाङ गाउँपालिकाले पालिकाभित्रका युवालाई पोखरामा एक महिने कुक तालिम दिएको छ। गाउँपालिकाले आर्थिक रोजगार सिर्जना गर्ने उद्देश्यले कुक तालिमका लागि ४ लाख बजेट बिनियोजन गरेको थियो। एक महिना कुक तालिम सिकाउने जिम्मा कान्तिपुर होटल ट्रेनिङ सेन्टरले लिएको थियो। हिउँदयामको मौसममा बेसी झरेकाहरूलाई इन्डियन,चाइनिज र नेपाली खानाका परिकार बनाउँन प्रशिक्षण दिइएको लोमान्थाङ गाउँपालिकाका प्रशासन प्रमुख विकास केसीले जानकारी दिए। तालिममा २० जना युवा युवतीले सहभागिता जनाएका थिए। कुक तालिमका प्रशिक्षार्थीहरूलाई विभिन्न खानका परिकार बनाउने विधि सम्बन्धी ८० प्रतिशत प्रयोगात्मक र २० प्रतिशत सैद्धान्तिक शिक्षा दिइएको थियो।"
बालिका बलात्कार मुद्दामा वृद्धलाई १२ वर्ष कैद,गलकोट : १२ वर्षीया बालिकालाई बलात्कार गर्ने ७५ वर्षीय वृद्धलाई १२ वर्ष कैद फैसला भएको छ। जिल्ला न्यायाधीश दिवाकर भट्टको इजलासले अभियोग दाबी पुगेकाले आरोपितलाई १२ वर्ष फैसला सुनाउँदै ३० हजार रुपैयाँ क्षतिपूर्ति प्रदान गर्न आदेश दिएको जिल्ला अदालत बागलुङका इजलास अधिकृत गंगाधर सापकोटाले बताए। बागलुङको निसीखोलाका वृद्धले २०७८ चैत ५ गते बालिकालाई बलात्कार गरेको भन्दै पीडित पक्षले २०७९ जेठ ३१ गते जिल्ला प्रहरी कार्यालय बागलुङमा उजुरी दिएको थियो। प्रहरीले आरोपितविरुद्ध २०७९ असार २३ गते जिल्ला अदालत बागलुङमा जबर्जस्ती करणी कसुर शीर्षकमा मुद्दा दर्ता गरेको थियो। आरोपितलाई अदालतको २०७९ असार २३ गतेको आदेशले पुर्पक्षका लागि जिल्ला कारागार बागलुङमा थुनामा पठाइएको थियो। रासस
चार करोडका सामग्री लिलाम,"काठमाडौं : त्रिभुवन अन्तर्राष्ट्रिय भन्सार कार्यालयले करिब चार करोड बराबरको सामान लिलाम बिक्री गरेको छ। कार्यालयले चालु आर्थिक वर्षको हालसम्म मोबाइल, मदिरा, सवारीसाधन, कपडा, खाद्य पदार्थ तथा इलेक्ट्रोनिक सामान लिलाम बिक्रीबाट तीन करोड ८९ लाख ८१ हजार पाँच सय ५७ राजस्व संकलन गरेको हो। कार्यालयलाई तीन सय ३२ थान मोबाइल लिलाम बिक्रीबाट एक करोड ७३ लाख २६ हजार सात सय चार राजस्व प्राप्त भएको छ। यी मोबाइल विदेशबाट फर्किने यात्रुसँग जफत गरिएको हो। यस्तै दुई हजार पाँच सय पाँच थान मदिरा लिलाम बिक्रीबाट कार्यालयले रु एक करोड पाँच लाख ८६ हजार छ सय ९७ बराबर राजस्व संकलन भएको जनाएको छ। सवारीसाधन, कपडा, खाद्य पदार्थ, इलेक्ट्रोनिक लगायतका मालवस्तु लिलाम बिक्रीबाट रु एक करोड १० लाख ६८ हजार एक सय ५६ संकलन भएको विमानस्थल भन्सार कार्यालयका भन्सार अधिकृत नारद पोखरेलले जानकारी दिए। उनका अनुसार कानूनअनुसार हाल त्रिभुवन अन्तर्राष्ट्रिय विमानस्थल हुँदै एक व्यक्तिले एउटाभन्दा बढी थान मोबाइल तथा एक बोतलभन्दा बढी मदिरा ल्याउन पाइँदैन। कानूनले तोकेभन्दा बढी सङ्ख्यामा ल्याइएका सामग्री भए आर्थिक ऐन बमोजिम भन्सार महसुल तिर्नुपर्ने हुन्छ। कार्यालयले स्वदेशी तथा विदेशीबाट जफत गरिएको एप्पल कम्पनीका आइफोन, सामसुङलगायत महँगा मोबाइल फोन तथा मदिरा बिक्री गर्दै आएको छ। रासस"
जुम्लामा हाइअल्टिच्युट ट्रेनिङ सेन्टर निर्माण,"वीरेन्द्रनगर : जुम्लाको पातारासी गाउँपालिकाको लोठचौरमा हाइअल्टिच्युट ट्रेनिङ सेन्टर निर्माण हुने भएको छ। पातारासी गाउपालिका३ स्थित २ हजार ८ सय मिटर उचाइमा रहेको लोठचौरमा निर्माण हुने हाइअल्टिच्युट ट्रेनिङ सेन्टरको मंगलबार शिलान्यास गरिएको गाउँपालिका उपाध्यक्ष जनमाया रोकायाले बताइन्। उक्त ट्रेनिङ सेन्टर निर्माणका लागि यो आर्थिक वर्षमा संघीय सरकारबाट ५० लाख बजेट विनियोजित भएको छ। उक्त बजेट कार्यान्वयन गर्नका लागि उपभोक्ता समितिमार्फत काम सुरु गरिएको हो। यो ट्रेनिङ सेन्टर निर्माणका लागि बजेट क्रमागत रूपमा आउने हो। उपाध्यक्ष रोकायाले भनिन्, 'लोडचौरमा निर्माण हुने हाइअल्टिच्युट बिचमा तातोपानी गाउँपालिकाको टोप्लामा सारिएको थियो। पुन अहिले लोठचौरमा नै निर्माण हुने गरी काम अगाडि बढेको छ।' पूर्व पशुपछी विकास मन्त्री तथा माओवादी केन्द्रका केन्द्रीय सदस्य गोमा गौतम (कुवँर) को विशेष पहलमा पातारासीको लोठचौरमा हाइअल्टिच्युट सेन्टर बन्ने लागेको उपाध्यक्ष रोकायाले बताइन्। करिब ढाई करोड बराबरको काम गत आर्थिक वर्षहरूमा भइसकेको छ। खेलकुदका दीर्घकालिन योजनाहरू अघि सारेर संघीय र प्रदेश सरकारसँग सहकार्य समन्वयबाट विकास निर्माणका योजनाहरू निर्माणको कामलाई पनि अगाडि बढाएको उपाध्यक्ष रोकायाको भनाइ छ। उनका अनुसार सडकको सहज पहुँच पनि छ। सडक स्तरोन्नति समेत हुँदैछ। निर्माणाधीन हाइअल्टिच्युट ट्रेनिङ सेन्टर कर्णालीकै नमुना हुने गाँउपालिका अध्यक्ष पुर्णसिंह बोहोराले बताए। खेल करिअर वृद्धि गर्न आफ्नो अभ्यास गर्न आवश्यक पूर्वाधार नहुँदा चिन्तित भएका खेलाडीहरूका लागि अल्टिच्युट ट्रेनिङ सेन्टर सञ्चालनमा आएपछि निकै राहत पुग्ने अध्यक्ष बोहोराको भनाइ छ।"
"मधेस होली : फरक दिन, शैली र मान्यतामा रंगको पर्व","जनकपुरधाम : मिथिलाञ्चल क्षेत्रमा मनाइने होली देशको अन्यत्र भाग भन्दा विल्कुल फरक हुन्छ। फागु पूर्णिमाका रूपमा समेत बुझिने होली नेपाल र भारतको भूभाग समेटिएको मिथिला बृहत् परिक्रमा क्षेत्रमा पूर्णिमाका दिन पर्दैन। त्यसको भोलिपल्ट पर्छ। पूर्णिमाको दिन जनकपुरधामको परिक्रमा गरिने भएकाले मदिरा र मासु सेवन वर्जित गरिएको हुन्छ। दोस्रो पूर्णिमाको दिन १५ दिने परिक्रमाको समापन दिन हो र मिथिलावासीहरू परिक्रमाले थकित भएका हुन्छन्। त्यसैले पूर्णिमाको दिन परिक्रमा घुमेर त्यसको भोलिपल्ट मात्र होली खेल्ने गर्दछन्। यो मदनोत्सव हो। अनि यसमा मानिसहरू मदमस्त हुन्छन्। वसन्त पञ्चमीको दिनदेखि डम्फु, झयाल, ढोलकका साथ होलीका गीत गाउने होलैताहरू तयार हुन्छन्। यो क्रम फागुन पूर्णिमाको भोलिसम्म चल्छ। पूर्णिमाको राति होलीका गीतहरू (फागु) गाउँदै होलिका दहन गरिन्छ र भोलिपल्ट फागु मनाइन्छ। फागुका दिन रंग अबिर खेलेर बेलुका होलिका दहन गरिएको स्थानमा गएर खरानी उडाउँदै जे जीवे से खेले फागु जे मरे से लेखा ले भन्दै त्यहाँबाट चैतावर गीत (चैत महिनाको गीत) गाउँदै फर्किने गरिन्छ। पहिले पहिले गाउँघरमा दूध र मसला मिश्रित भाङ तयार हुन्थ्यो। जसलाई शिवशंकरको प्रसाद पनि भनिन्थयो। जसले मात चढ्थ्यो। अर्थात मानिस भाङ खाएर मतवाला हुन्थे। होलैता समूहमा प्रत्येक टोलको मानिसहरू सहभागी हुन्थे र उनीहरू घरघरमा पुगेर होली गीत गाउने गर्थे। होलैतालाई भाङ, अबिर, पान र मसालेदार सुपारी प्रदान गरी बिदा गरिन्थ्यो। भाङलाई अहिले मदिरा, मद्य, मांसले विस्थापित गरेको छ। तराईका जिल्लामा फागु पूर्णिमाको भोलिपल्ट मनाइने होलीमा पहिला भगवानलाई रंग चढाएर र आफ्ना परिवारका सदस्यसँग रंग लगाएपछि आफन्त र छिमेकीसँग खेल्ने गरिन्छ। रंग, अबिर र धुलो होली रंग अबिरको पर्व हो। फागुको धार्मिकभन्दा पनि सांस्कृतिक महत्व रहेको छ। होलीमा रंग र अबिरसँगै धुलो पनि उडाइन्छ। प्राध्यापक परमेश्वर कापडीले भन्छन्, रंग अबिरको खेलसँगै धुरखेल (धुलो उडाउने खेल) पनि मिथिलामा हुन्छ। विसंगतिहरूलाई उडाउँदै नयाँ वर्षको सुखद शुभारम्भ होलीको दिनबाट हुन्छ। होलीले समाजमा आपसी रिस, द्वेष र वैमनस्यताहरूलाई बिर्साएर सद्भाव र मेलमिलापका साथ अगाडि बढाउने मान्यता छ। होली प्रारम्भ भएदेखि गाइने गीत र होली सकिएपछि गाइने गीतमा धेरै भिन्नता देखिन्छ। डा रेवतीरमण लालले होलीमा होलिका दहनको कुनै प्रसंग नरहेको बताउँछन्। उनले भने, होलिका दहनको खुशियाली मनाउन होली खेलिएको होइन्। होलीमा होलिकारूपि विकृतीको दहन गरिने भनिए पनि यो कहिले देखि फागुमा जोडियो, त्यसको यकिन छैन। लोक संस्कृतिमा जानकार प्राध्यापक तथा पत्रकार श्यामसुन्दर शशीले मिथिलाञ्चलका होलीका प्रचलनको वर्णन गरेका छन्। मिथिलाञ्चलमा एउटा चलन छ। प्रत्येक गाउँमा एउटा ब्रह्मस्थान हुन्छ। होलीको गीत त्यहाँबाट सुरु हुन्छ, र त्यसपछि गवैयाहरू सबैका घर घरमा जान्छन्। त्यसरी जाँदा गाउँलेहरूले उनीहरूलाई खानेकुरा वा केही उपहार दिन्छन्। गीतहरू डम्फा र ढोलक बजाएर गाइने शशी बताउँछन्, तर हाल भने यो प्रचलनलाई आधुनिक मनोरञ्जनले विस्थापित गरिरहेको छ। जनकपुर लगायतका शहरको होली विकृत भइसकेको छ। त्यहाँ डिजे लगाएर भोजपुरी वा हिन्दी गाना गाउने चलन बढिरहेको छ, उनी भन्छन्। असली होली गाउँमा हुन्छ। ब्राह्मण जस्ता शास्त्रीय जातहरूमा होलीका गीत खासै गाइँदैन। गाउँमा बस्ने कथित तल्लो जातमा होलीको असली रौनक हुन्छ। नगर पितालाई वन्दना गरेर गायन सुरु हुन्छ। बाटो हिँड्ने बेलामा बटगमनि हुन्छ। नामले नै बताउँछ त्यसको प्रकृतिः बटगमनी। त्यसपछि प्रेम प्रसंगका गीतहरू हुन्छन्, कुनै मिलनका त कुनै विरहका। अन्त्यसम्म जाँदा निर्गुण गाउने चलन छ। निर्गुण भनेको शरीरलाई नश्वर र आत्मालाई सत्य मान्ने गीतको विधा हो। त्यसको अर्थ बेग्लै हुन्छ। म मरेर जाँदै छु, शरीर छोडेर आफ्नो कर्म मात्रै लिएर जाँदै छु भन्ने किसिमका गीत पाइन्छन्। तर तराईको फागु गीतमा प्रमुख भनेको जोगिरा गीत मानिन्छ। जोगिरा भनेको एउटा विशेष ताल नै हुन्छ। यसमा रामायणका विषयमा वा समसामयिक विषयमा प्रश्नोत्तर गरिन्छ र जोगिरा सररर भनेर गाइन्छ। यसमा राजनीतिक विषयवस्तु पनि हुन्छन्। नेताहरूलाई तथानाम गाली गरेर गीत बनेका छन्, शशी भन्छन्। जनकपुरमा यस्ता गीतहरूको प्रवर्द्धन गर्न लागि बर्सेनि होली गीत प्रतियोगिताहरूको आयोजना हुनेगर्छ। जसमा गाउँ गाउँमा रैथाने टोलीहरूले भाग लिने गर्दछन्।"
स्थानीय युवाले जलाए थापाको पुत्ला,"जाजरकोट : जाजरकोटका एमाले नेता विश्वविक्रम शाह लगायत केही सर्वसाधारणलाई कुटपिट तथा दुर्व्यवहार गर्ने प्रहरी निरीक्षक सुनिल थापा नेपालीको पुत्ला दहन गरिएको छ। गत २२ गते स्थानीय युवालाई उपचार गरिरहेको अवस्थामा प्रहरी निरीक्षक नेपालीको नेतृत्वमा आएको प्रहरी टोलीले एक्कासि आएर अन्धाधुन्ध लठ्ठी चार्ज गरेको र गिरफ्तार गरी जिल्ला प्रहरी कार्यालय लगेर थप यातना दिएको भन्दै स्थानीय युवाहरूले उनको पुत्ला दहन गरेका हुन्। स्थानीय युवाहरूले बुधबार बेलुका ठाँटी बजारमा मसाल जुलुस निकाल्दै कुटपिट तथा दुव्यर्वहारमा संलग्न प्रहरी निरीक्षक नेपालीको पुत्ला दहन गरेका छन्। कोणसभामा बोल्दै स्थानीय युवा दिनेश गौतमले सधैं न्यायको पक्षमा उभिने युवा समाजसेवी शाह लगायत स्थानीयलाई गरिएको दुर्व्यवहार र कुटपिटको घोर भत्र्सना एवं निन्दा गरे। घटनाको निष्पक्ष छानबिनका लागि नागरिक अगुवा, मानव अधिकार कर्मी, पत्रकार, युवा लगायतको सर्वपक्षीय छानबिन समिति बनाउन कडा माग गर्दै, गुन्डागर्दी शैलीमा प्रस्तुत भएका प्रहरी निरीक्षकलाई तत्काल निलम्बन गरी विभागीय कारबाही गर्न माग गरिएका छन्। अर्का स्थानीय युवा अनिश कुमार कार्कीले प्रहरीको ज्यादति विरुद्ध खेद प्रकट गरेका छन्। प्रहरीले युवाहरूलाई पटक पटक गरिएको घृणित दुर्व्यवहारले सीमा नाघेको र अब उप्रान्त यस्ता अमानवीय घटना नदोहोर्याउन आग्रह गरे। उनले घटनाको छानबिन गरी प्रतिवेदन सार्वजनिक गरेर दोषीलाई कारवाहीको माग गरेका छन्। उनले आफूहरूका न्यायोचित मागहरूलाई अवमूल्यन गरिएमा थप कडा र सशक्त भएर संघर्षका कार्यक्रमहरू गरिने चेतावनी दिए।"
"अमेरिकाबाट पार्सल आयो सात किलो गाँजा, तीन जना पक्राउ","पछिल्ला दुई छुट्टाछुट्टै पार्सल जाँच गर्दा एउटामा चार दशमलव पाँच किलो र अर्कोमा दुई दशमलव चार किलो गाँजा फेला परेको ब्युरोका प्रहरी उपरीक्षक चक्रराज जोशीले जानकारी दिए। काठमाडौं : अमेरिकाबाट चकलेट तथा बालबालिकाको खेलौना उल्लेख गरी आएको पार्सलमा गाँजा तस्करी हुने गरेको पाइएको छ। प्रहरीको लागुऔषध नियन्त्रण ब्युरोबाट खटिएको टोलीले त्रिभुवन अन्तर्राष्ट्रिय विमानस्थलको भन्सार कार्यालयमा आउने पार्सलको सूक्ष्म निगरानी गर्दा उक्त तथ्य फेला पारेको हो। पछिल्ला दुई छुट्टाछुट्टै पार्सल जाँच गर्दा एउटामा चार दशमलव पाँच किलो र अर्कोमा दुई दशमलव चार किलो गाँजा फेला परेको ब्युरोका प्रहरी उपरीक्षक चक्रराज जोशीले जानकारी दिए। उक्त घटनामा एक भारतीयसहित तीन जनालाई पक्राउ गरिएको छ। अमेरिकाबाट दुबई हुँदै नेपाल ल्याइएको चकलेट र बालबालिकाको खेलकुद सामग्री उल्लेख गरिएको पार्सलबाट चार दशमलव पाँच किलो गाँजा बरामद भएपछि उक्त पार्सल लिन आएका भारतको गुजरातका ३० वर्षीय निमेश अशोकभाइ र सर्लाहीको हरिहरपुरका २८ वर्षीय फैज आलम पक्राउ परेका हुन्। उनीहरूको साथबाट भारतीय आधार कार्ड र ८० हजार रुपैयाँ बरामद गरिएको छ। उनीहरू बस्दै आएको ठमेलको होटल खानतलासी गर्दा कोठामा एक लाख ४० हजार भारु बरामद गरिएको जोशीले जानकारी दिए। यस्तै अर्को घटनामा विमानस्थलमा यसैगरी अमेरिकाबाट आएको पार्सल जाँच गर्दा दुई दशमलव चार किलो गाँजा बरामद गरिएको छ। उक्त घटनामा संलग्न रहेको आरोपमा गोरखाका रुपक अर्याललाई पनि पक्राउ गरिएको उनले बताए। लागूऔषध नियन्त्रण व्यूरो कोटेश्वरबाट खटिएको प्रहरीले निमेश र फैज बस्दै आएको काठमाडौं महानगरपालिका२६ ठमेलस्थित होटलबाट १ लाख ४० हजार भारतीय रुपैयाँसमेत फेला पारी पक्राउ गरको हो। साथै अमेरिकाबाट दुबई हुँदै काठमाडौंमा पार्सलमार्फत आएको गाँजा बुझ्ने अर्याललाई काठमाडौं नागार्जुन नगरपालिका१ खरिबोटस्थित एक रेष्टुरेण्टबाट प्रहरीले पक्राउ गरेको हो। उनीहरूलाई लागुऔषध नियन्त्रण ऐन, २०३३ अनुसार काठमाडौं जिल्ला अदालतबाट म्याद थप गरी अनुसन्धान अघि बढाइएको जोशीले बताए। यसरी आएको गाँजा कसले कहाँ लैजान लागेका हुन् भन्ने अझै नखुलेको प्रहरीले जनाएको छ। झापा र भक्तपुरबाट दुई जना पक्राउ यता झापा गाउँपालिका१ बाट अवैध लागूऔषध ब्राउनसुगर जस्तो देखिने पदार्थ करिब १ ग्रामसहित सोही गाउँपालिका५ बस्ने २२ वर्षीय देवेन्द्र चौधरी (समिर)लाई बुधबार बिहान प्रहरीले पक्राउ गरेको छ। ईलाका प्रहरी कार्यालय कुमर्खोदबाट खटिएको प्रहरीले जाँच गर्ने क्रममा उक्त पदार्थसहित फेला पारी पक्राउ गरेको हो। यस सम्बन्धमा प्रहरीले थप अनुसन्धान गरिरहेको छ। मध्यपुर ठिमी नगरपालिका३ कौशलटारबाट अवैध लागूऔषध गाँजा करिब १ किलोग्रामसहित ललितपुर बालकुमारी बस्ने काभ्रे धुलिखेल नगरपालिका१२ घर भएका २४ वर्षीय अजय श्रेष्ठलाई मंगलबार साँझ प्रहरीले पक्राउ गरेको हो । प्रहरी वृत्त ठिमीबाट खटिएको प्रहरीले उनलाई उक्त गाँजासहित फेला पारी पक्राउ गरेको छ।"
"भीरमा खसेर युवकको मृत्यु, पाँच जना पक्राउ",नुवाकोट : नुवाकोटको शिवपुरी गाउँपालिका७ थानापति नजिकैको थरथरे भीरबाट खसेर एक जनाको युवाको मृत्यु भएको छ। मृत्यु हुनेमा शिवपुरी ८ का २३ वर्षीय मनोज तामाङ रहेका छन्। जिल्ला प्रहरी कार्यालयका अनुसार घटनाको अनुसन्धानका लागि दुई युवतीसहित पाँच जना उनका साथीलाई पक्राउ गरिएको छ। नुवाकोट जिल्ला अस्पताल त्रिशूलीमा पोष्टमार्टम गरेपछि शव आफन्तलाई बुझाइएको छ।
"सुर्खेतमा पिङबाट लडेर महिलाको मृत्यु, दुई जना घाइते",वीरेन्द्रनगर : सुर्खेतको वीरेन्द्रनगरको सहिद पार्कमा पिङ खेल्ने क्रममा लडेर एक महिलाको मृत्यु भएको छ। जिल्ला प्रहरी कार्यालय सुर्खेतका अनुसार वीरेन्द्रनगर४ मा रहेको प्रादेशिक सहिद पार्कभित्र रहेको पिङबाट लडेर दाङको तुलसीपुर उपमहानगरपालिका६ कि ५० वर्षीया पवीसरा सुनारको मृत्यु भएको हो। जिल्ला प्रहरी कार्यालयका प्रवक्ता डीएसपी लक्ष्मण शाहीका अनुसार सुनारको घटनास्थलमै मृत्यु भएको छ। पिङ खेलीरहेको अवस्थामा चुडिएर सुनारको मृत्यु भएको प्रहरीले जनाएको छ। उनीसँगै पिङ खेलिरहेका वीरेन्द्रनगर३ कि २६ वर्षीया प्रतिमा गदाल र उनका छोरा दुई वर्षका प्रनिल गदाल घाइते भएका छन्। घाइते दुवैको कर्णाली केयर इन्टरनेशनल अस्पतालमा उपचार भइरहेको छ। घाइतेको अवस्था सामान्य रहेको प्रहरीको भनाइ छ। प्रहरीका अनुसार बुधबार बेलुका पाँच बजेतिर पिङ चुँडिएको थियो। सहिद पार्कमा काँक्रेबिहार फन पार्क रिसोर्ट प्रालिले पिङ सञ्चालन गर्दै आएको थियो। प्रहरीले फन पार्क सञ्चालक कर्ण मगरलाई पक्राउ गरेको छ। प्रहरीले घटनाका विषयमा थप अनुसन्धान भइरहेको जनाएको छ। मृतक सुनारको शव प्रदेश अस्पताल सुर्खेतमा राखिएको छ। प्रहरीका अनुसार आफन्तसँग भेटघाटका लागि सुर्खेत आएकी उनी अवलोकनका लागि सहिद पार्क गएको बुझिएको छ।
सगरमाथाको फेदीमा मनाइयो नारी दिवस,"सोलुखुम्बु : विश्वको सर्वोच्च शिखर सगरमाथाको फेदीमा नारी दिवस मनाइएको छ। खुम्बु पासाङ ल्हामु गाउँपालिका४ मा कार्यक्रमको आयोजना गरिएको हो। कार्यक्रममा प्रतिनिधि सभाका उपसभामुख इन्दिरा राना आफूले खुम्बु क्षेत्रको पदयात्रा गर्दा जलवायु परिवर्तनकै कारण महिलाहरूले धेरै समस्या भोगेको देखेको भन्दै राज्यले नितिगत रूपमै हिमाली भेगमा जलवायु अनुकुलनका कार्यक्रमको व्यवस्था गर्ने बताइन। उनले भनिन, यहाँको कृषि, स्वास्थ्य र पर्यटनमा निकै नै प्रभाव परेको देखियो, अब यसको समाधानमा सिंगो राज्य लाग्नु पर्छ, त्यसको पहलकदमी म गर्छु। कार्यक्रममा पूर्व परराष्ट्रमन्त्री तथा राष्ट्रिय सभा सदस्य विमला राई पौड्यालले खुम्बु क्षेत्रका महिलाले भोगेको समस्या देशकै प्रतिनिधिमुलक भएको बताइन्। उनले महिला स्वास्थ्य, कृषि र पर्यटनमा जलवायु अनुकुलनका कार्यक्रम ल्याउन माथिल्लो सदनमा आवज उठाउने धारणा राख्नु राखिन। वर्षौंदेखि हिमाली भेगको वातावरण झेल्दै आइरहेका हिमाली भेगका महिलाहरूको अहिलसम्मको भोगाइ, सिकाइ तथा अनुभव राज्यको लागि नीति निर्माणको आधार बन्न सक्ने उनको भनाइ छ। जलवायु विज्ञ डा माधव कार्कीले नेपालको जलवायु परिवर्तनको नीतिमा नै महिलाहरूलाई जलवायु परिवर्तन सम्बन्धी अधिकार सुनिश्चित गरेको उल्लेख गरे। डा कार्कीले हिमाली क्षेत्रमा पानी आपूर्तिमा गम्भीर समस्या हुनुका साथै बेमौसममा उच्च तापक्रमका कारण हिउँ पग्लेर हिमाल आरोहणमा पनि समस्या सिर्जना हुने बताए।"
एमालेका नेता शाहलाई प्रहरीले कुटपिट गरेको बारे छानविन,"जाजरकोट : नेकपा एमाले निकट युवा संघ नेपालका केन्द्रीय सदस्य तथा एमाले जाजरकोटका सचिवालय सदस्य विश्वविक्रम शाहलाई गत सोमबार बेलुका प्रहरीले कुटपिट गरेको विषयमा जिल्ला प्रशासन कार्यालयले छानबिन गर्ने भएको छ। सुरक्षा निकाय, स्थानीय प्रशासन, राजनैतिक दल, नागरिक समाज लगायतको सर्वपक्षीय बैठकले उक्त घटनाको छानबिन गर्न कार्यालयलाई जिम्मा दिने निर्णय गरेको हो। प्रमुख जिल्ला अधिकारी अन्जन न्यौपानेको नेतृत्वमा जिल्ला प्रशासनले घटनाको छानबिन गर्ने भएको हो। पीडकलाई कारवाही गरी पीडितलाई न्याय दिनु पर्ने माग सहित अधिकारकर्मीहरुले प्रमुख जिल्ला अधिकारीलाई ध्यानाकर्षण पत्र बुझाएका थिए। बुधबार बिदा भएकाले बिहीबार कुटपिटमा परेका पीडित र पीडक प्रहरीलाई बोलाएर घटनाबारे सत्य तथ्य बुझेर सोही आधारमा के गर्ने कसरी सहज निकास निकाल्ने भन्ने बारे निर्णय गरिने प्रजिअ न्यौपानेले बताए।"
यातायात कार्यालयले बिहान ८ बजेबाटै सेवा सुरु गर्ने,"काठमाडौं : देशभरिमा सेवाग्राहीको बढी चाप हुने यातायात कार्यालयमा पर्ने एकान्तकुनास्थित यातायात व्यवस्था कार्यालय, चालक अनुमतिपत्र कार्यालयले बिहान ८ बजेदेखि नै सेवा सुरु गर्ने तयारी गरेको छ। कार्यालयमा सधैँ कार्यालय समयभन्दा घण्टौँ पहिले नै सेवाग्राही लाममा हुने गरेकाले भीडभाड व्यवस्थापनका लागि बिहान चाँडै सेवा सुरु गर्ने योजना बनाइएको कार्यालयले जनाएको छ। बिहान ८ बजेदेखि खुल्दा सेवाग्राही लाममा बस्नु नपर्ने र उनीहरूले थोरै समयमा काम गरिसक्ने कार्यालयका प्रमुख राजकुमार कपालीले बताए। उनले भने, 'लाममा बस्न नपरेपछि बिचौलियाले पनि ठग्न पाउँदैनन्। आउँछन् र खुरुखुरु जान सक्छन्।' बिहानदेखि सेवा सुरु अहिले छलफल भइरहेको कार्यालयले जनाएको छ। सेवा प्रवाह कार्यालय समयमा हुने भए पनि सेवाग्राही बिहान छ बजेदेखि लाममा बस्ने गरेको उनले बताए। सेवाग्राहीलाई बुझाउन नसकिएको १० बजेसम्म दुई सय जना लाममा बस्ने उनले बताए। प्रमुख कपालीले भने, 'ताला लगाए पनि बाहिरैबाट लाम हुने गरेको छ।' कार्यालयले दैनिक तीनदेखि साढे तीन सय टोकन बाँड्ने गरेको छ। त्योबाहेक टाढाबाट आएको जाममा परेको वा तुरुन्त अनुमतिपत्र चाहिने सेवाग्राहीलाई टोकन नभए पनि अवस्था हेरेर सेवा दिइने प्रमुख कपालीले बताए। उनले भने, 'समस्या रहेकालाई टोकन विना ५० देखि एक सयसम्मलाई दिने गरिएको छ।' कार्यालयमा अहिले दरबन्दीअनुसार नै जनशक्ति कार्यरत रहेका छन्। विसं २०७२ को दरबन्दीअनुसार ३५ जना रहेकामा र करारबाट २२ जना कार्यरत रहेका छन्। कार्यालयको व्यस्त समय ११ देखि २ बजेसम्म जनशक्ति कमी महसुस हुने भए पनि अरू समयमा जनशक्ति पर्याप्त नै हुने गरेको उनले बताए। सेवाग्राहीको भीडभाड बिहानी समयमा बढी भए पनि दिउँसो कम रहेको छ। उनले भने, '३ बजेपछि कार्यालय नै सुनसान हुन्छ।' यातायात कार्यालय सधैँ नै सेवाग्राहीको भीडभाड बढी हुने कार्यालयका रुपमा रहेको छ। पहिले संघीय सरकारअन्तर्गत रहेको कार्यालय अहिले प्रदेश सरकारअन्तर्गत गएको छ। कार्यालयहरूले केही वर्षदेखि टोकन प्रणाली सुरु गरे पनि सेवाग्राही घण्टौँ लाममा बस्नु परेको छ।"
अफ्रिकन स्वाइन फिभरले तीन सय बंगुर मरे,"बेंसीसहर : लमजुङ सदरमुकाम बेंसीसहरमा अफ्रिकन स्वाइन फिभर फैलिएको छ। जसका कारण बेंसीसहर नगरपालिकामा मात्रै तीन सय बंगुर मरेका छन्। भेटेरिनरी अस्पताल तथा पशु सेवा विज्ञ केन्द्र लमजुङका अनुसार पछिल्लो साता फिभर फैलिँदा बंगुर मर्न थालेको हो। हालसम्म १ सय १५ पाठापाठी र १ सय १५ ठूला बंगुर मरेका कार्यालयका प्रमुख वरिष्ठ पशु चिकित्सक डा रुपेश श्रेष्ठले बताए। उनका अनुसार बेंसीसहर१, ३, ६, ७ र ८ मा बंगुरमा अफ्रिकन स्वाइन फिभर देखिएको छ। बेंसीसहरभित्र ५ सय १० पाठापाठी र ४ सय ३४ ठूला बंगुर थिए। मरेका सबै बंगुरमा अफ्रिकन स्वाइन फिभर देखिएको कार्यालयले जनाएको छ। एउटै फार्मको १ सयभन्दा बढी बंगुर मरेपछि किसान चिन्तित बनेका छन्। यो रोग देखिएमा बंगुर तथा पाठापाठीमा उच्च ज्वरो आउने, कान, पुच्छर, पेटको तल्लो भागको बाहिर छाला रातो हुने, शरीरमा निलो धब्बा देखिने, खाना नखाने, बान्ता गर्ने, पखला लाग्ने, छट्पटाउने लक्षण देखिन्छन। रोगी बंगुर वा पाठापाठी, मासु वा रोगी पशुको सम्पर्कमा आएका वस्तु एक ठाउँबाट अर्को ठाउँमा पुग्दा यो रोग सजिलै सर्ने भएकाले जैविक सुरक्षाका विधि अपनाउन पशु चिकित्सकले सल्लाह दिएका छन्। हाल बेंसीसहरमा बढी मात्रामा देखिएकाले जिल्लाभित्र र बाहिर लान ल्याउन र अन्यत्र लैजान प्रतिवन्ध लगाइएको भेटेरिनरी अस्पताल तथा पशु सेवा विज्ञ केन्द्रले जनाएको छ। भेटेरिनरी अस्पताल तथा पशु सेवा विज्ञ केन्द्रले एक सूचना जारी गरी घरपालुवा सुगुर, बंगुर र जंगली बँदेल प्रजातिमा अफ्रिकन स्वाइन फिभर संक्रमणले छोटो समयमा महामारीको रुप लिने भन्दै ओसारपसारमा प्रतिबन्ध लगाएको जनाएको छ। उच्च मृत्युदर भएको यस रोग फैलन नदिन पशु स्वास्थ्य तथा पशु सेवा ऐन, २०५५ को दफा १५ बमोजिम अर्को सूचना जारी नभएसम्मका लागि प्रतिबन्ध लगाइएको केन्द्रका प्रमुख श्रेष्ठले बताए। यो रोगविरुद्ध हालसम्म कुनै खोप वा औषधि उपलब्ध नभएकाले संक्रमण फैलन नदिन बंगुर पालिएको खोर र फार्म परिसरमा नियमित सरसफाई गर्न, निसंक्रमण गर्ने र बंगुरहरू मरेमा सुरक्षित तवरले खाडलमा गाड्न पशु सेवा विज्ञ केन्द्र लमजुङले अनुरोध गरेको छ। यो रोगविरुद्ध हालसम्म कुनै खोप वा औषधि उपलब्ध छैन। संक्रमण फैलन नदिन बंगुर पालिएको खोर र फार्म परिसरमा नियमित सरसफाई, निसंक्रमण गर्ने र बंगुर मरेमा सुरक्षित तवरले खाडलमा गाढ्ने हो, डा श्रेष्ठले भने, यसबाट संक्रमण फैलिने सम्भावना कम हुन्छ। बंगुरबाट मानिसमा भने यो रोग नसर्ने चिकित्सकहरूले बताएका छन्।"
जसलाई ११०० विद्यालयमा पढिन्छ,"डा विष्णुमाया परियार, म्याक्रो हिलले पुस्तकमा समावेश गरेकी महिला गोरखाको विकट गाउँमा जन्मिएर संघर्ष गर्दै अमेरिकामा समेत राम्रो छाप छाड्न सफल महिलाका रूपमा चिनिन्छिन्, डा विष्णुमाया परियार। अमेरिकाको प्रसिद्ध प्रकाशक म्याक्रो हिलले डा विष्णुमाया परियारको जीवन संघर्षको बारेमा पुस्तकमा समावेश गरेका छन्। द राइटर्स माइन्डसेटनामक पुस्तकमा विश्वका चर्चित ५२ जनाको जीवनी लेखिएको छ। त्यसमा परियार पनि समावेश छिन्। उनको जीवनी संसारभरका ११ सयभन्दा धेरै विद्यालय, कलेज र विश्वविद्यालयमा समेत पढाइन्छ। सेप्टेम्बर २७ मा विष्णुमाया डे घोषणा गरिन्छ। मानवअधिकार, दलित अधिकारको क्षेत्रमा राष्ट्रिय योगदान दिएकी छिन्। इम्पावर दलित वुमेन अफ नेपालको स्थापना गरेर दलित अधिकारको वकालत गर्दै आएकी छन्। उनले १९ वर्षको उमेरदेखि वकालत गर्दै आएकी छन्।"
एसिडको जलन खपेर अभियन्ता,"वीरगन्जकी मुस्कान खातुन २०७६ भदौ २० गते बिहान स्कुल जाँदै गर्दा एसिड आक्रमणमा परिन्। त्यसबेला कक्षा ९ मा पढ्दै गरेकी खातुन १५ वर्षकी थिइन्। उक्त घटना भएपछि उनी मूच्र्छित भइन्। साथीहरूले अस्पताल पुर्याए। वीरगन्जको नारायणी अस्पतालमा प्राथमिक उपचारपछि काठमाडौं रेफर गरियो। निरन्तर उपचारपछि जेनतेन ठीक भइन्। तर, जलनले उनको अनुहार एकापट्टि पूरै बिग्रियो। उनलाई चिन्ता आफ्नो स्वरूपभन्दा पढाइ छुट्नेमा थियो। बुवा रसुल र आमा सहनाजले हौसला दिए। उनी शिक्षामा निरन्तर अघि बढेकी छन्। अमेरिकी विदेश मन्त्रालयले अन्तर्राष्ट्रिय साहसी महिला अवार्डबाट सम्मानित गरेको छ। उनलाई प्रथम महिला जिल बाइडन र विदेशमन्त्री टोनी ब्लिंकलनले सम्मान गरेका थिए। यो पुरस्कार पाउनेमा खातुन पहिलो नेपाली हुन्।"
काठमाडौं उपत्यकामा हल्का वर्षा,"काठमाडौं : आज बिहानदेखि काठमाडौं उपत्यका र आसपासका क्षेत्रमा हल्का वर्षा भइरहेको छ। पश्चिमी वायुको प्रभावका कारण मौसम बदली भएको र काठमाडौं उपत्यकासहित पहाडी क्षेत्रका केही ठाउँमा आज हल्का वर्षाको सम्भावना रहेको जल तथा मौसम विज्ञान विभागको मौसम पूर्वानुमान महाखाशाले जनाएको छ। वर्षाका कारण चिसो महशुस भएको छ। अहिले देशभरकै मौसम बदली भएको मौसमविद् बरुण पौडेलले जानकारी दिए । उनका अनुसार काठमाडौंमा बिहान ८:४५ मिनेटसम्ममा ० दशमलव दुई मिलिमिटर वर्षा भएको छ । डोल्पा, हुम्लामा हिमपात भइरहेको,सर्लाहीलगायतका जिल्लामा अहिले हल्का वर्षा भइरहेको र देशका धेरै ठाउँमा बादल लागेको मौसमविद् पौडेलले बताए । यसैगरी आज पहाडी क्षेत्रका केही ठाउँमा आज मेघगर्जनसहित चट्याङ पर्ने अनुमान गरिएको छ । आज राति पनि पहाडी क्षेत्रको मौसम आंशिकदेखि सामान्य बदली हुने अनुमान छ । राति कोसी र गण्डकी प्रदेशका पहाडी क्षेत्रका एकदुई ठाउँमा मेघ गर्जन र चट्याङसहित हल्का वर्षाको सम्भावना रहेको छ । यसैगरी कोसी,गण्डकी र कर्णाली प्रदेशका उच्च पहाडी तथा हिमाली क्षेत्रका एकदुई ठाउँमा हल्का हिमपातको सम्भावना रहेको छ । भोलि पनि पहाडी क्षेत्रका केही ठाउँमा मेघगर्जन र चट्याङसहित हल्का पानी पर्ने र हिमाली क्षेत्रका एक दुई ठाउँमा हिमपात हुने सम्भावना छ ।"
साहित्यकी मुर्धन्य नारी,"जन्मैदेखि शारीरिक रूपमा असक्त झमककुमारी घिमिरे साहित्य क्षेत्रकी मुर्धन्य नारी हुन्। २०३७ असार २१ मा धनकुटामा जन्मिएकी प्रतिभावान महिला स्रष्टा हुन। मष्तिस्क रोग द्वारा पीडित घिमिरे, उक्त रोगद्वारा पीडित विश्व कै १० प्रतिभावान साहित्यकार मध्ये एक हुन्। जन्मदेखि नै हात गोडा नचल्ने, उभिन, हिँड्न, बोल्न नसक्ने तर सुन्न र बुझ्न चाहीँ सक्ने उनि खुट्टाको ३ औलाको भरमा विश्वमै चर्चित हुन पुगिन्। ३ औलाको सहयोगले धेरै रचना प्रकाशित गरिसकेकी छिन्। औपचारिक शिक्षा पाउन असमर्थ घिमिरेले, घरमा भाइ र बहिनीले पढेको र लेखेको ,देखेर र सुनेरै आफ्नो क्षमता विकास गरेकी हुन्। उनले प्रबल गोरखा दक्षिण बाहु, चौथोलगायत दर्जनौँ पुरस्कार एवं सम्मान प्राप्त गरेसकेकी छिन्। शारीरिक अपांगतालाई जितेर, लेखपढ गर्न सिकेर ११ कृति प्रकाशन गरेकी छन्। उनलाई जीवन कांँडा कि फूल कृतिका लागि मदन पुरस्कारले सम्मान गरिएको छ। उनी खाना खाने देखि लिएर आफ्नो सबै महत्वपूर्ण काम खुट्टाले गर्ने गर्छिन्।"
अन्तर्राष्ट्रिय नारी दिवस : किन र कसरी सुरु भयो?,"काठमाडौं : तपाईंहरूले मिडियामा वा साथीहरू अन्तर्राष्ट्रिय नारी दिवसबारे कुराकानी गरेको देख्नु सुन्नुभएको होला। तर यो दिन के का लागि हो,कहिले मनाइन्छ, यो उत्सव मनाउने दिन हो कि विरोध प्रदर्शन गर्ने दिन हो,के पुरुषहरूका लागि पनि त्यस्तै अन्तर्राष्ट्रिय दिवस छ? एक शताब्दीभन्दा बढी समय हुन लाग्यो मार्च ८ लाई मानिसहरूले महिलाको विशेष दिन मानेर विश्वभर दिवस मनाउन थालेको। कसरी यो सुरु भयो? क्लारा जेटकिनले सन् १९१० मा अन्तर्राष्ट्रिय नारी दिवस प्रस्ताव गरेकी थिइन् । अन्तर्राष्ट्रिय नारी दिवस श्रमिक आन्दोलनबाट सुरु भएको वार्षिक दिन हो जुन पछि संयुक्त राष्ट्र सङ्घले मान्यता दियो। सन् १९०८ मा न्यू योर्क सिटीमा १५ हजार महिलाहरूले कामको घण्टा छोट्याउन, राम्रो तलब दिन र आफूलाई मतदानको अधिकार प्राप्त होस् भनेर गरेको प्रदर्शनदेखि बीजारोपण भएको थियो। त्यसको एक वर्षपछि द सोसलिस्ट पार्टी अफ अमेरिकाले पहिलो राष्ट्रिय नारी दिवस घोषणा गर्यो। उक्त दिनलाई अन्तर्राष्ट्रिय बनाउने विचार चाहिँ क्लारा जेटकिन नामकी कम्युनिस्ट अभियानकर्मी र महिला अधिकारवादी महिलाले अगाडि सारेकी थिइन्। उनले उक्त विचार कोपेनहागनमा कन्फरेन्स अफ वर्किङ विमिन नामको सन् १९१० मा भएको सम्मेलनमा सुझाव दिएकी थिइन्। त्यो सम्मेलनमा १७ देशका १०० जना महिला सहभागी थिए। र उनीहरूले त्यस सुझावलाई सर्वसम्मत रूपमा सहमति जनाएका थिए। त्यो पहिलो पटक सन् १९११ मा अस्ट्रिया, डेनमार्क, जर्मनी र स्वीट्जरल्यान्डमा मनाइएको थियो। त्यसको सयौँ वर्ष सन् २०११ मा मनाइएको थियो। त्यसैले यो वर्ष हामीले १११औँ नारी दिवस मनाइरहेका छौँ। सन् १९७५ मा संयुक्त राष्ट्र सङ्घले त्यसलाई मनाउन सुरु गरेपछि नारी दिवस औपचारिक रूपमा अन्तर्राष्ट्रिय बन्न पुग्यो। राष्ट्र सङ्घले पहिलो नारा ""सेलेब्रेटिङ द पास्ट, प्लानिङ फर द फ्युचर अर्थात् विगतलाई उत्सवको रूपमा मनाउने र भविष्यको योजना बनाउने"" भन्ने राखेको थियो। अन्तर्राष्ट्रिय नारी दिवस महिलाहरू समाजमा कति अगाडि बढे, राजनीति र अर्थतन्त्रमा कति अगाडि बढे भनेर मनाउने दिवस बनेको छ। र विद्यमान असमानताबारे चेतना बढाउन कतै विरोध प्रदर्शन र जुलुस गरेर यो दिवस मनाउने गरिन्छ। किन ८ मार्च? क्लाराले अन्तर्राष्ट्रिय महिला दिवस प्रस्ताव गर्दा कुनै निश्चित दिन तोकेकी थिइनन्। सन् १९१७ मा रुसी महिलाहरूले ब्रेड एन्ड पीस माग गर्दै चार दिने विरोध प्रदर्शनपछि त्यस बेलाका जारले सत्ता छोडे र त्यसपछि बनेको कामचलाउ सरकारले महिलालाई मतदानको अधिकार दियो। त्यस बेला रुसमा प्रचलनमा रहेको जुलियन क्यालेन्डर अनुसार २३ फेब्रुअरीको दिनमा महिलाको हडताल सुरु भएको थियो जुन ग्रेगोरिअन क्यालेन्डर अनुसार मार्च ८ परेको थियो र त्यस यता नै नारी दिवस मनाउन थालियो। किन मानिसहरू प्याजी रङका कपडा लगाउँछन्? अन्तर्राष्ट्रिय नारी दिवसको वेबसाइटमा प्याजी रङलाई न्याय र गरिमाको रङ भनिएको छ। अन्तर्राष्ट्रिय नारी दिवसको वेबसाइटका अनुसार प्याजी, हरियो र सेतो रङ अन्तर्राष्ट्रिय नारी दिवसको रङ हो। ""प्याजी रङले न्याय र गरिमा जनाउँछ। हरियोले आशा जनाउँछ। सेतोले पवित्रता जनाउँछ तर यो विवादमा पनि छ। यी रङहरू सन् १९०८ मा यूकेको विमिन्स सोसल एन्ड पोलिटिकल युनियन बाट सुरु भएको हो,'उनीहरू भन्छन्। के अन्तर्राष्ट्रिय पुरुष दिवस पनि छ? छ नोभेम्बर १९ तारिखका दिन। तर यो सन् १९९०को दशकदेखि मात्र मनाउन थालिएको हो। यसलाई संयुक्त राष्ट्रसङ्घले अनुमोदन गरिसकेको छैन। तर यूके लगायत ८० देशमा यो मनाउन थालिएको छ। यो दिनमा ""पुरुषले संसार, उनीहरूका परिवार र समुदायलाई दिने सकारात्मक देनलाई मनाइन्छ"" आयोजकहरूका अनुसार यो दिवसले सकारात्मक र प्रेरक व्यक्तित्वहरूबारे जानकारी सार्वजनिक गर्ने, पुरुषको स्वास्थ्य इत्यादिबारे चेतना जगाउने र जेन्डर सम्बन्ध सुधार्ने काम गरिन्छ। सन् २०२१ को नारा ""पुरुष र महिलाबीच राम्रो सम्बन्ध"" भन्ने थियो। यो किन चाहिन्छ? महिला अधिकारबारे विश्वव्यापी लडाइँमा हामीले केही पछाडि हट्नुपरेको हामीले देखेका छौँ। अफगानिस्तानमा तालिबानहरू सत्तामा आएपछि दशौँ लाख महिलाको जीवन परिवर्तन गरिएको छ। केटीहरूलाई स्कूले शिक्षाबाट वञ्चित गरिएको छ। महिला मन्त्रालय खारेज गरिएको छ र धेरै महिलाहरूलाई कार्यालयको काममा नआउन भनिएको छ। कोरोनाभाइरस महामारीले पनि महिला अधिकारमाथि असर पारेको छ। वर्ल्ड इकोनोमिक फोरमको ग्लोबल जेन्डर ग्याप रिपोर्ट २०२१ का अनुसार महामारीले विश्वव्यापी जेन्डर ग्याप बढाइदिएको छ। यूएन विमिनले सन् २०२१ मा १३ देशको तथ्याङ्कमा आधारित भएर गरेको एक अध्ययनमा कोभिड १९ का बेला ४५ प्रतिशत महिलाले कोभिड १९ महामारीका बेला कुनै न कुनै किसिमको हिंसा भोग्नुपरेको बताएका थिए। महामारी चलिरहेको भए पनि सन् २०२१ मा संसारभर नारी दिवसका दिन प्रदर्शनहरू भएका थिए। तर पछिल्ला केही वर्ष नेतृत्वमा नारीहरू सन्दर्भमा केही प्रगति पनि भएका छन्। सन् २०२१मा कमला ह्यारिस पहिलो अश्वेत जाति र पहिलो एसियन अमेरिकनका रूपमा अमेरिकी उपराष्ट्रपति बनिन्। सोही वर्ष तान्जानियामा सामिया सुलुहु हसनले पहिलो महिला राष्ट्रपतिको शपथ लिइन्। इतिहासमा पहिलो पटक एस्टोनिया, स्विडेन, सामोआ र ट्युनिसियामा महिला प्रधानमन्त्री बने। ज्यानुअरी २०२२ मा जिओमारा क्यास्ट्रो हुन्डुरसका पहिलो महिला राष्ट्रपतिका रूपमा शपथ लिइन्। सन् २०२१ मा न्यू जिल्यान्डले महिला र उनका पार्टनरहरूलाई गर्भपतन वा मृत बच्चा जन्मे भने शोक बिदा अनुमोदन गर्यो। र यौन दुर्व्यवहार सन्दर्भमा मीटु कुराकानीको असर त झन् कसैले बिर्सनै सक्दैन। त्यो सन् २०१७ मा सुरु भएको हो। सन् २०२२ को ज्यानुअरीमा मोरक्कोमा एक जना विश्वविद्यालयका लेक्चररलाई दुई वर्ष जेल हालियो। फेब्रुअरी २०२२ मा कोलम्बियाले गर्भावस्थाको पहिलो २४ हप्तामा हुने गर्भपतनलाई वैध बनायो। तर यही समयमा अमेरिकामा भने गर्भपतनलाई कतिपय राज्यमा कडा बनाइएको छ। बीबीसीबाट"
दुबईमा अलपत्र परेका जीवनलाई दूतावासले सम्पर्क गर्यो,"अर्घाखाँची : रोजगारीका लागि संयुक्त अरब इमिरेन्ट्स (दुवई) गएका अर्घाखाँचीका युवालाई दूतावासले सम्पर्क गरेको छ। मालारानी गाउँपालिका१, फाप्रेका जीवनराज आचार्यलाई अर्घाखाँचीका प्रमुख जिल्ला अधिकारी मिना अर्यालको पहलमा दूतावासले फोन सम्पर्क गरेर गरेको हो। अन्नपूर्ण पोस्ट अनलाइनमा समाचार प्रकाशित भएपछि प्रमुख जिल्ला अधिकारी अर्यालले दूतावासमा कुरा गरेकी थिइन्। आँखामा समस्या भएको तथा उनले काम गर्न नसक्ने, भनेको अनुसारको काम नभएको बताएकाले छिटोभन्दा छिटो नेपाल फर्काउने दूतावासका डेपुटी चिफ अफ मिशन विशाल भट्टराईले आफूलाई बताएको प्रजिअ अर्यालले जानकारी दिए। दूतावासले सम्पर्क गरेको जीवनले बताएका छन्।"
महिला शिक्षाकी क्रान्तिकारी अंगुरबाबा,१९८९ भदौ ३० मा जन्मिएकी अंगुरबाबा जोशीको नाम छात्राहरूको शिक्षामा महŒवपूर्ण योगदान गर्ने महिलाको रूपमा चिनिन्छिन्। उनी पहिलो महिला क्याम्पस प्रमुख हुन्। उनको योगदान मुख्यतः प्राध्यापन र समाजसेवामा रह्यो। पद्म कन्या कलेजको स्थापना गर्न उनको प्रमुख भूमिका रहेको मानिन्छ। उनले त्यहाँको औपचारिक पहिरन (गेरु रङको सारी) लगाउने व्यवस्था गरिन्। उनले बनारसबाट राजनीतिशास्त्र र संस्कृतमा स्नातक गरेकी हुन्। बेलायतबाट कानुन पढेर पहिला महिला अधिवक्तासमेत बनेकी थिइन्। देवघाटमा गार्गी कन्या गुरुकुल स्थापना गरेकी थिइन्। त्यहाँ दलित महिलाले समेत वेदपाठ गर्न पाउँछन्। समाजले महिलालाई हेयको दृष्टिले हेर्ने र शिक्षाबाट वञ्चित गराएको समयमा उनले पद्म कन्यामा पढाउन थालिन्। त्यसपछि काठमाडौं र आसपासका ठाउँमा छोरीबुहारीलाई पढाउनुपर्छ भन्ने सचेतना फैलियो।
साहित्यकी पर्याय पारिजात,"साहित्यमा रुचि राख्नेहरूको लागि परिचित नाम हो विष्णुकुमारी वाइवा अर्थात् पारिजात। दार्जिलिङको लिंगीय चिया कमानमा १९९४ सालमा जन्मिएकीपारिजात नै त्यस्ती स्रष्टा हुन्, जो नेपाली भाषा साहित्यकी एउटा सार्वजनिक चौताराकी पर्यायवाची बन्न सफल भइन्। उनका असंख्य कृतिहरूले जीवन्त सुवास दिएर यस नामलाई सार्थक पारेका छन्। बाल्यावस्थामै आमाको मृत्यु भएकाले मातृस्नेह कस्तो हुन्छ भन्ने कुरा उनले अनुभव गर्न पाइनन्। मदन मेमोरियल स्कुलमा पढाउँदा पढाउँदै पारिजात क्रमशः बिमारी हुन थालिन्। जसले गर्दा उनी स्कुल छाड्न बाध्य भइन्। स्कुल छाडेपछि उनी बाथ रोगको सिकार बनिन्। त्यसपछि उनी खाटमा सुतीसुती साहित्यिक रचना रच्ने गर्न थालिन्। त्यही पीडामा उनले शिरीषको फूल नामक उपन्यास पनि लेखिन्। शिरीषको फूल लेखिसकेपछि पारिजातलाई रोगले झन्झन् सताउन थाल्यो। उनले २३ पुस्तक लेखेकी छिन्। उनलाई शिरीषको फूलले नै अमर बनायो।"
वादी समुदायको न्यायका लागि निरन्तर संघर्ष,"२०६४ भदौ ५ गतेको दिन केही अर्धनग्न महिला सिंहदरबारको गेट अगाडि पुगे। उनीहरूले आफ्नो समुदायलाई राज्यले वर्षौंदेखि उपेक्षा गरेको भन्दै चर्को नारा लगाए। ती बादी समुदायका महिला थिए।उमादेवीको उनको पछाडि करिब २०२५ जना महिला मात्रै थिए। उनीहरू सोझै सिँहदरबारको गेटमा पुगे। सुरक्षाकर्मीले गेट बन्द गरिदिए। आक्रोशित उमादेवी अर्धनग्न अवस्थामै सिँहदरबारको गेटमा चढिन्। उनले सरकारविरुद्ध नाराबाजी गरिन्। ४८ दिनसम्म चलेको थियो, आन्दोलन। पछि सरकारले बादी समुदायको समस्यालाई सम्बोधन गर्ने गरी कार्य अघि बढायो। आमाको नाममा जन्मदर्ता र नागरिकता मागले व्यापक चर्चा पायो। उमादेवीले थालेको आन्दोलनले सफलता प्राप्त गर्यो। राज्यले आमाको नामबाट सन्तानले जन्मदर्ता र नागरिकता पाउने कुरा संवैधानिक ग्यारेन्टी गर्यो।"
मेलम्ची खानेपानी : उपत्यकामा बिछ्याइएका पाइपमा चुहावट,"काठमाडौं : मेलम्ची खानेपानी वितरणका लागि काठमाडौं उपत्यकामा बिछ्याइएका पाइपमा चुहावट भएको पाइएको छ। पछिल्लो एक दशकयता विच्छाइएका नयाँ पाइपमा चुहावट भएको पाइएको काठमाडौँ उपत्यका खानेपानी लिमिटेड, आयोजना कार्यान्वयन निर्देशनालयले जनाएको छ। निर्देशनालयले एशियाली विकास बैंकको ऋण सहयोगमा सन् २०१३ देखि चक्रपथभित्र एक हजार १० किमी पाइप विच्छाएको थियो। नयाँ पाइपमा पनि अरु निकायले काम गर्दा क्षति पुगेकाले चुहावट हुन थालेको निर्देशनालयको सूचना अधिकारी चन्द्रकुमार पुन श्रेष्ठले बताए। उनका अनुसार ढल तथा सडक बनाउँदा, विद्युत् अण्डरग्राउण्ड गर्दा पाइपमा क्षति पुगिरहेकाले पनि सडकमा धेरै ठाउँमा चुहावट पाइएको बताए। पुरानो पाइपमा त चुहावट हुने नै भयो नयाँ पाइपमा पनि चुहावटको समस्या भइरहेको छ, उनले भने। निर्देशनालयले यसअघि विच्छाइएको पाइपको परीक्षण गरिरहेको छ। नयाँ पाइपमा परीक्षण गर्दा ठाउँठाउँमा चुहावट पाइएको र ती ठाउँमा मर्मत गरेर पुनःपरीक्षण गरिने उनको भनाइ छ। अन्तिम परीक्षणमा पनि समस्या नभएको पाइए मात्रै नयाँ पाइपबाट पानी पठाउन सकिनेछ, उनले भने। नयाँ पाइप परीक्षणको क्रममा हुँदा हाल काठमाडौँ उपत्यका खानेपानी लिमिटेडले पुरानो संरचनाबाट नै पानी वितरण गरिरहेको छ। उपत्यकामा झण्डै एक सय वर्ष पुरानो पाइप रहेकाले पनि पुराना पाइपमा बढी समस्या भइरहेको कार्यालयको भनाइ छ। पहिलो कम परिमाणमा पानी वितरण हुने गरेको तर मेलम्चीको पानी दैनिक १७ करोड लिटर आउँदा पाइपमा समस्या भएको हो। नयाँ पाइप परीक्षणका क्रममा भएकाले अहिले पुरानो पाइपबाटै पानी वितरण भइरहेको सूचना अधिकारी श्रेष्ठले बताए। खासगरी ललितपुरको लगनखेल र आसपासका क्षेत्र, काठमाडौँमा पुरानो बस्ती क्षेत्रमा चुहावटको समस्या बढी छ। सरकारले गत महिनाबाट उपत्यकामा मेलम्चीको खानेपानी पुनः वितरण सुरु गरेको थियो। मेलम्चीको पानीको वितरण दुई वर्ष पहिले नै सुरु भए पनि बाढीका कारण धेरै संरचनामा क्षति पुगेकाले बर्सेनि हिउँद महिनामा मात्रै पानी वितरण भइरहेको छ।  रासस"
मुस्ताङमा बेमौसमी हिमपात,"उपल्लो मुस्ताङदेखि तल्लो मुस्ताङसम्म फुर्रर फुर्रर हिमपात भइरहेको छ । हिमपात भएसँगै,स्थानीयबासी ,कर्मचारी र पर्यटकहरु हिउँसँगै रमाउन थालेका छन् । जोमसोम : मुस्ताङमा यो सिजनकै पहिलो हिमपात भएको छ । बुधबार बिहानदेखि मुस्ताङमा हिउँ पर्न सुरू भएको हो। हिउँ पर्न थालेपछि यहाँ किसान,पर्यटन व्यवसायी ,कर्मचारी र सर्वसाधारण स्थानीय खुसीले उत्साहित भएका छन् । मुस्ताङमा चालु वर्षकै पहिलो बेमौसमी हिमपात भएको हो । हिउँदयाम सकिएर विस्तारै गर्मीयाम सुरु हुँदा मुस्ताङमा हिमपात भएको हो । बिहानैदेखि परेको हिउँ जमिनको सतह तातिसकेकाले बस्तीमा हिउँ जम्न सकेको छैन । यद्यपी तल्लो मुस्ताङदेखि उपल्लो मुस्ताङका डाँडाकाँडा र खर्कहरु हिउँले सेताम्मे हुन थालेको छन् । मुस्ताङमा मध्यम प्रकारको हिउँ परिरहेको छ । हिमपात अझै बाक्लो र साँझसम्म परेमा मुस्ताङका डाँडाकाँडा,खर्क ,खेतबारी र बस्ती पुरै हिउँले ढाकिने संभावना छ। मुस्ताङको मौसम अहिले धुमिल छ । उपल्लो मुस्ताङदेखि तल्लो मुस्ताङसम्म फुर्रर फुर्रर हिमपात भइरहेको छ । हिमपात भएसँगै,स्थानीयबासी ,कर्मचारी र पर्यटकहरु हिउँसँगै रमाउन थालेका छन् । जोमसोम स्थित नागरिक समाजका अगुवा चन्द्रबहादुर थकालीले मुस्ताङमा जारी सिजनकै पहिलो हिपमात भएको जानकारी दिए । ढिलै भएपनि यहाँ हिमपात हुँदैछ,अनुकूल समयमा नपरेको हिमपात अब पर्दैन होला भन्ने ठानेका थियौं,हिउँसँगै सेल्फी खिच्दै थकालीले भने, जेहोस बेमौसममा भएपनि हिमपात भएको छ,यसले कृषकलाई आशिंक राहत भने दिनेनै छ । जिल्लाको लोमान्थाङ,लोघेकर दामोदरकुण्ड,वारागुङ मुक्तिक्षेत्र,घरपझोङ र थासाङका सबै स्थानमा हिमपात भइरहेको छ । वसन्त ऋतुको आगामनसँगै यो वर्ष फागुनको अन्तिम महिनामा हिमपात भएको हो । यसवर्ष हिमाली जिल्ला मुस्ताङमा वर्षकै पहिलो हिमपात भएको लोमान्थाङ गाउँपालिकाका अध्यक्ष टसीनर्बु गुरुङले जानकारी दिए । उनले उपल्लो मुस्ताङमा कोरलानाकासहित अप्परको सबै भेकमा बाक्लो हिमपात भएको उल्लेख गरे । मुक्तिनाथ दर्शन तथा मुस्ताङ भ्रमण गर्न आएका आन्तरिक तथा बाह्य पर्यटकसमेत हिउँ अवलोकन गर्दै रमाउन थालेका छन् । बाँक्लो हिमपात परेर केही हप्ता रहन सक्यो भने यसले हिउँ पर्यटनलाई आर्कर्षित गर्ने मुक्तिनाथ होटल ग्राण्ड साम्वलाका प्रोपाईटर सुरज गुरुङले बताए । गत वर्ष फागुनको पहिलो हप्ता मुक्तिनाथमा राष्ट्रिय स्की प्रतियोगिता संञ्चालन भएकोमा यसवर्ष प्रतियोगिता आयोजना हुन नसकेको उनले बताए । पर्यटनकर्मी गुरुङले दुईदिन सम्म हिउँ परेमा मुस्ताङमा हिउँ खेल्ने युवापंक्तिको ओइरो लाग्ने दावी गरे । बर्सेनि कार्तिदेखि माघ महिनासम्म हिमपात हुने गथ्र्यो ।तर, यसवर्ष मुस्ताङमा हिमपात र वर्षा समेत हुन सकेको थिएन । हिउँ नपर्दा यहाँका कृषकले सिंचाईको भर पर्नु परेको थियो । कतिपय स्थानमा सिंचाईको स्रोत नहुने र हिउँ पनि नपरेकाले खेतीयोग्य जमिन सबै सुख्खा भएका थिए। ढिलै भएपनि यसवर्षको हिमपातले मुस्ताङका किसानलाई आशिंक राहत प्रदान गरेको कृषि ज्ञानकेन्द्र मुस्ताङका कार्यालय प्रमुख प्रकाश बस्तोकोटीले जानकारी दिए । स्याउ बगैचा व्यवस्थापन र अन्य अन्नबालीको व्यवस्थापनको समयमा हिमपात हुँदा कृषकले लगाएको अन्नबाली फस्टाउने केन्द्र प्रमुख बस्ताकोटीको भनाइ छ । अनुकूल समयमा हिमपात नहुँदा सुख्खा बनेका यहाँका खेतीयोग्य जमिनमा हिउँले सिञ्चत गर्न थालेको छ । हिउँदयामको हिउँ कृषकका लागि बरदान सावित हुन्छ । । हिउँदयामको हिउँ सिंचाईलाई मात्रै नभएर कृषकले लगाएको फलफूल तथा अन्नबालीमा लाग्ने विभिन्न रोग संक्रमण र प्रकोप नियन्त्रण गर्न टेवा पुर्याउँदछ । हिउँले स्याउलगायतका अन्नबालीको उत्पादन वृद्धि हुने मार्फाका किसान दिपक लालचनले उल्लेख गरे । जलवायु परिर्वतनका कारण हिमाली जिल्ला मुस्ताङमा बर्सेनि असमान प्रकारको हिमपात हुने गरेको छ । कुनै वर्ष भारी मात्रामा हिमपात हुने,कुनै वर्ष आशिंक हिमपात हुने र कुनै वर्ष अनुकूल समयमा हिमपात नै नहुने गरेको छ । गतवर्ष मुस्ताङमा १० पुस र १९ माघ महिनामा भारी मात्रामा हिमपात भएको थियो । यस्तै, ४ वर्षअघि मुस्ताङमा भारी हिमपात हुँदा उपल्लो मुस्ताङमा भारी वर्षा हुँदा सयौं याकचौरी र भेडाच्यांग्रा खर्कमा हिउँले पुरिएर मरेका थिए ।"
नेपाली महिला पाइलटले पहिलो पटक गरे अन्तर्राष्ट्रिय उडान,"काठमाडौं : सरकारले राष्ट्रिय ध्वजावाहक नेपाल वायुसेवा निगम (नेपाल एयरलाइन्स) को अन्तर्राष्ट्रिय उडान गर्ने महिला विमानचालक (पाइलट) लाई स्वागत गरेको छ । संस्कृति,पर्यटन तथा नागरिक उड्डयनमन्त्री सुदन किराती र नेपाल वायु सेवा निगमका कार्यकारी अध्यक्ष युवराज अधिकारीले आज त्रिभुवन अन्तर्राष्ट्रिय विमानस्थलमा महिला विमान चालक दललाई स्वागत गरेका हुन्। काठमाडौंदुबईकाठमाडौं उडान भरेका महिला चालक दललाई हौसला र प्रोत्साहन दिलाउन पर्यटनमन्त्री विमानस्थल पुगेर स्वागत गरेका हुन्। महिला विमान चालकलाई विमानस्थलमा स्वागतपछि पत्रकारसँग कुराकानी गर्दै पर्यटनमन्त्री किरातीले नेपालको उड्डयन क्षेत्रको इतिहासमा पहिलो पटक महिला पाइलटले अन्तर्राष्ट्रिय उडान भरेर नयाँ इतिहास कायम गरेको बताए। महिलाको अन्तर्राष्ट्रिय उडानले पर्यटन मात्र नभएर मुलुकको समग्र क्षेत्रमा सकारात्मक सन्देश दिएको उनले उल्लेख गरे । पर्यटनमा मात्रै होइन,यो उडानले नेपालकै उड्डयनको इतिहासमा पहिलोचोटि महिलाले उडाएको जहाज ऐतिहासिक छ र आज एक सय १३औँ विश्व महिला दिवस भएकाले मैले उहाँहरू (महिला विमान चालक दल) लाई स्वागत तथा बधाई दिएको र उहाँहरूको मनोबल उच्च बनाउन विमानस्थल गएको हुँ,'पर्यटनमन्त्री किरातीले भने। यो उडानमार्फत पनि महिलाले देश समाजका लागि केही गर्न सक्छन् भन्ने प्रमाणित भएको मन्त्री किरातीले उल्लेख गरे। निगमको उडान इतिहासमै पहिलो पटक महिला पाइलटले अन्तर्राष्ट्रिय उडान (काठमाडौंदेखि दुबई भएर पुनः काठमाडौँ भरेका हुन् । पाइलटद्वय भावना पन्त र कोपाइलट सृजना राउतको टोलीले काठमाडौंदुबईकाठमाडौं उडान भरेको निगमका सहायक प्रवक्ता गणेशकुमार घिमिरेले जानकारी दिए। उनका अनुसार महिला चालक दलले आज निगमको एयरबस ए ३२० जहाज दुबईबाट काठमाडौंको उडान भरेका हुन् । दुई महिला पाइलटले निगमको एयरबस ए३२० जहाज गत फागुन २० गते राति ११ बजे काठमाडौँबाट दुबईका लागि उडान भरेका थिए । निगमको आजको दुबईकाठमाडौं उडानको ए ३२० जहाज पाइलट भावना पन्त र कोपाइलट सृजना रावतले उडाएका थिए । यो उडानका सबै क्रू मेम्बर महिला थिए । विमान परिचारिका (एयरहोस्टेस) समेत सबै महिला रहेको निगमले जनाएको छ । निगमले आफ्नो उडान इतिहासमै पहिलो पटक महिला पाइलटले अन्तर्राष्ट्रिय उडान भरेको जनाएको छ । आज अन्तर्राष्ट्रिय महिला दिवसका दिनमा निगमले यो संयोग जुराएको हो । निगमसँग आन्तरिक र अन्तर्राष्ट्रिय दुवै उडानमा गरी छ जना महिला पाइलट छन्। उडानमा कमाण्डर पाइलट भावना गिरी पन्त,को पाइलट श्रृजना रावत, आइएफएस बास्ना राना,फ्लाइट पर्सर अन्जक महर्जन,एयर होस्टेज संगीता केसी र अनिशा प्रजापति रहेका थिए। रासस"
जो महिला र बालबालिकाको स्वास्थ्यमा चिन्तित रहिन्,"बोनिता शर्मा, स्वास्थ्य तथा पोषण अभियन्ताका रूपमा परिचित नाम हो। महिला र बालबालिकाको लागि राम्रो स्वास्थ्यलाई प्रोत्साहन गर्ने उनलाई बीबीसीले २०७६ मा सार्वजनिक गरेको एक सय प्रेरणादायी एवम् प्रभावशाली महिलाको सूचीमा समेत अटायो। उनी अहिले सोसल चेन्जमेकर्स एन्ड इनोभेटर्स (सोचाइ) चलाउँछिन्। यसको काम नै महिला र बालबालिकाको राम्रो स्वास्थ्यका लागि प्रेत्साहन गर्ने हो। २०७४ सालमा उनले सोचाइको स्थापना गरेकी थिइन्। कुपोषणबाट हुने बालमृत्यु घटाउनको लागि, उनले न्युट्रिबिड्स (पोषण माला) नामक ब्रेसलेट ल्याइन् । जसले आमाहरूलाई बच्चाका लागि खानाको योजना बनाउन मद्दत गर्छ। २८ मोती भएका रातो साइकल ब्रेसलेटले महिनावारी योजना गर्न मद्दत गर्छ। यसले २०७३ सालमा, एसिया प्यासिफिक युवा नवप्रर्वतक चुनौती नै जितेको थियो।"
जसले बोइङ जेट उडाउने साहस गरिन्,"व्यावसायिक जहाज उडानको क्षेत्रमा पहिलो महिला पाइलटमा अंकित नाम हो, सोनी राणा। नेपाल नागरिक उड्डयन प्राधिकरणबाट ११९ लाइसेन्स नम्बर लिँदै २०४७ सालदेखि आकाशमा रमाएकी राणाले महिलाको साहसलाई उच्च स्थानमा राखिन्। बोइङ जेटको पहिलो नेपाली महिला पाइलटमा चिनाउँदा आफू जन्मिएर मुलुकलाई दिने योगदानको एक खुड्किलो चढेको अनुभव उनलाई छ। २०२२ सालमा लक्ष्मीपूजाको दिन बुवा ओमनरसिंह राणा र आमा कञ्चन राणाको कोखबाट काठमाडौंको ठमेलमा जन्मिएकी उनले महेन्द्र भवन विद्यालयबाट एसएलसी तहको शिक्षा पूरा गरिन्। पद्म कन्या बहुमुखी क्याम्पसबाट सर्टिफिकेट र डिप्लोमा प्राप्त गरेकी उनी त्यसपछि उड्डयनको तालिम लिन २०४३ मा अमेरिका गइन्। पाइलट तालिम पूरा गरेको दुई वर्षपछि उनले तत्कालीन आरएनएसीमा काम गर्न थालिन्।"
मिथिलाञ्लमा आज होली मनाइँदै,"महोत्तरी : आज धुमधामका साथ मिथिलाञ्ल क्षेत्रमा रंगहरुको पर्व होली मनाइँदै छ। पन्ध्र दिने मिथिला मध्यमा परिक्रमा समापनको भोलिपल्ट मिथिलाञ्चल क्षेत्रमा रंगहरुको पर्व होली मनाउने परम्परा रहेको छ । हिजो मंगलवार परिक्रमा अन्त्य भएपछि आज यहाँ होली पर्व मनाउन लागिएको हो। असत्यमाथि सत्यको, अन्यायमाथि न्यायको र दुराचारमाथि सदाचारको विजय भएको खुसियालीमा मनाइने होली पर्वमा सम्पूर्ण रिसराग परित्याग गरी प्रेमभाव र आत्मीयताका साथ आफन्तजन एवं साथीसङ्गीहरूसँग एकापसमा अबिर तथा रङ दलेर रमाइलो गर्ने गरिन्छ। होलि पर्वको अवसरमा मधेश प्रदेश सरकारले आज सार्वजनिक बिदा दिएको छ ।"
सप्तकोशीमा पौडी खेल्नेक्रममा युवकको मृत्यु,उदयपुर : सप्तकोशीमा पौडी खेल्नेक्रममा उदयपुरका एक युवाको मंगलबार मृत्यु भएको छ। बिहान १०:३० बजे कोशीमा पौडी खेल्नेक्रममा बेलका नगरपालिका ८ बकुन्द्रे नजिकबाट बेपत्ता भएका वडा नम्बर ६ का १७ वर्षीय सुदिप बिष्ट साँझ फेला परेका हुन्। वडा नम्बर ४ गुरुङचौरीका जनम गतराजसंगै पौडी खेल्न निस्केका विष्टको कोशीमा डुबेर मृत्यु भएको जिल्ला प्रहरी कार्यालयका डीएसपी राकेश पोदारले बताए। कोशीमा बेपत्ता भएको खबर पाएलगत्तै ईलाका प्रहरी कार्यालय रामपुर र सशस्त्र प्रहरी बल नेपाल नं १ बराह बाहिनी मुख्यालय ईटहरीबाट खटिएको टोलीले एक सय मिटर तल विष्टको शव फेला परेको उनले बताए। घटनाको थप अनुसन्धान भइरहेको उनले बताए।
प्रजातन्त्र सेनानी ठकुरानी,सुदूरपश्चिमको पहाडी जिल्ला डोटीको जैनोलीमा जन्मिएर पनि उनी प्रजातन्त्रको महिला सेनानी बनिन्। १९७१ मा जन्मिएकी द्वारिकादेवी ठकुरानीले दक्षिण एसियाकै पहिलो महिलामन्त्री बनेर इतिहास रचिन्। २०१५ को आमनिर्वाचनमा जितिन् पनि र त्यतिबेलाको एकमात्र महिला उम्मेदवार बनिन्। विरोधीले उनको क्षेत्रमा पेटीकोटलाई भोट नदेऊ भन्ने नारा लगाए। जतिबेला चुनावमा सात महिला मैदानमा थिए। ठकुरानीले नेपालको इतिहासमा पहिलोपटक महिला सांसदमा निर्वाचित भएको इतिहास बनाइन्। २०१६ सालमा बीपी कोइरालाको नेतृत्वमा मुलुककै पहिलो जननिर्वाचित सरकार गठन हुँदा द्वारिकादेवी स्वास्थ्य र स्वायत्त शासन मन्त्रालयको उपमन्त्री बनिन्। जसले दक्षिण एसियामै पहिलो महिलामन्त्रीको इतिहास रचिन्।
जसले चेलीबेटी बेचबिखनविरुद्ध आवाज उठाइन्,"अदम्य साहस,संघर्ष र परिवर्तन चाहने इच्छा शक्तिको अर्काे नाम हो चरिमाया तामाङ। मुम्बईको कोठीमा पुर्याइएकी उनी पढेरभन्दा परेर जान्ने बुझ्ने भइन्। उनी त्यतिबेला १६ वर्षकी थिइन्। सन् १९९६ फेबु्रअरी ५ मा मुम्बईको कठारीपुर एरियाको कोठी बाट उद्धार हुँदादेखि ६ महिनासम्म भारतमै सेल्टर लिँदा होस् या नेपाल फर्किएपछि खेप्नुपरेको लाञ्छना र गाली चरिमायाले गरेको कामले तालीमा परिणत भइसकेका छन्। कालकोठरीको २२ महिना अर्थात् उनकै शब्दमा २२ जुनी काटेर २०५३ साउन ७ गते नेपाली भूमि टेकेकी चरिमायाले त्यसको ६ महिनापछि आफूलाई नर्क मा पुर्याउने चार जनाविरुद्ध अदालतमा मुद्दा दायर गरिन्। भारतबाट फर्काइएका १२८ जनामध्ये आफूलाई कोठीमा पुर्याउनेविरुद्ध अदालतमा जाहेरी दिने चरिमाया पहिलो थिइन्। अदालतले उनको पक्षमा फैसला गर्यो। उनीहरूलाई १० वर्ष जेल सजाय तोक्यो।"
योगमायाको त्यो विद्रोह,"योगमाया न्यौपाने, नारी मुक्ति आन्दोलनकी एक अभियन्ता। उनको परिचय यतिमा मात्रै सीमित छैन। सामाजिक आन्दोलनका क्रममा जीवन समर्पित गर्ने साहसी नारी हुन्। उनी समग्र समाजकै मुक्ति आन्दोलनकी अग्रणी योद्धा हुन्। मुलुकको इतिहासमा उनको विशिष्ट पहिचान छ। ऐतिहासिक पात्र पनि हुन्, योगमाया। उनको जन्म विस १९२४ मा भोजपुरमा भएको हो। तत्कालीन शासकविरुद्ध योगमायाले गरेको विद्रोह विश्वकै लागि नौलो मानिन्छ। सतीप्रथाविरुद्ध योगमायाको अतुलनीय योगदान छ। योगमाया नेपाली साहित्यमा क्रान्तिकारी नारीकी प्रतीक पनि हुन्। बूढीऔंठाको ल्याप्चेका भरमा आफ्नो हस्ताक्षर गर्ने उनी आँसु कवयित्री थिइन्। उनको एक मात्र प्रकाशित पुस्तक सर्वार्थ योगवाणीलाई उनको सबैभन्दा महŒवपूर्ण योगदान मानिन्छ। जो साहसी र निडर थिइन्। उनले तत्कालीन राणाशासनको बेलामा नारी शोषण, बालविवाह, सती प्रथा, कमाराकमारी प्रथा, जातपात, छोइछिटो, उचनीच, दमन, उत्पीडनलगायतका विरुद्ध आवाज उठाएकी थिइन्। त्यतिबेला रजस्वला हुनुअगावै विवाह हुने चलन थियो। उनको पनि बालविवाह भएको थियो। बिहेपछि चारपाँच वर्ष माइतीमा बस्ने चलन हुन्थ्यो। तर योगमायाले त्यो सुविधा पाइनन्। दिनरात सासूको बुहार्तन र कष्ट सहन नसकेर उनी १२ वर्षको उमेरमा भागेर माइती पुगिन्। माइतीमा पनि हेलाँ गर्न थालेपछि उनी आसामतिर लागिन्। आसाम पुगेर त्यहाँ उनले पुनर्विवाह गरिन्। एक छोरी जन्मिइन्। गाउँमा पुराण लगाउने हल्ला सुनेर दम्पती नै छोरी लिएर पुराणस्थल पुगे। पुराणमा परस्त्री वा परपुरुष गमन गर्नाले भविष्यमा नर्कको यातना भोग्नुपर्ने बताइएपछि उनलाई आफूले गल्ती गरेको बोध हुन्छ। प्रायश्चित गर्ने भनेरै दम्पती छुट्टिएर बस्न थाल्छन्। छोरी भने योगमायासँगै बस्न थालिन्। आमाछोरी एक्लै बस्न गाह्रो भएपछि उनी पुनः माइत जान्छिन्। माइतीमा बस्दा पनि कुरा काट्न थालेपछि उनी स्वर्गद्वारी पुग्छिन्। त्यहाँ साधना गरेर गुफामा वर्षाैं समय बिताएकी थिइन्। जाडो महिनाका बेला अरुण नदीमा आधा शरीर डुबाएर ध्यान गर्थिन्। गर्मीमा ध्वनि जगाएर आगोको राप नजिकै बसेर तपस्या गर्थिन्। योगमायालाई सती प्रथा उन्मूलन र नारी मुक्ति आन्दोलनकी अग्रणी महिलाको परिचयमा मात्र सीमित राख्न मिल्दैन। उनले घूस लेनदेनविरुद्ध पनि आवाज उठाएकी थिइन्। कर्जा दिएर तमसुकमा रकमको अंक बढाउने, तिरिसक्दा पनि तमसुक नच्यात्ने, सरसापटीमा दोब्बर असुल्ने, ठगी गर्नेलगायत आर्थिक अनियमिततामा पनि सुधारको पहल गरेकी थिइन्। कवितामार्फत घुसखोरीबाट फस्टाउने र जनतालई आधारभूत अधिकारबाट पनि वञ्चित गर्ने शासकहरूको खुलेर आलोचना गरेकी थिइन्। विसं १९८० को दशकको उत्तरार्धमा देशमा राणाशासनविरुद्ध असन्तुष्टि र असहमति बढ्दै गएको थियो। त्यसको प्रतिक्रियास्वरूप तत्कालीन सरकारले विद्रोहीविरुद्ध थप क्रूरता प्रदर्शन गरेको थियो। योगमाया र उनका अनुयायीले माग गरेका सुधारक तŒवहरूलाई राज्यले बेवास्ता गरेको थियो। उनको समूहका गतिविधिमाथि निगरानी राखिएको थियो। यद्यपि भ्रष्ट र क्रूर प्रशासनको सार्वजनिक रूपमा विरोध गर्न भने छाडेकी थिइनन्। जुद्धशमशेरले आश्वासन पूरा नगरेको भन्दै योगमायाले २४० इच्छुक भक्तसहित अग्नि समाधिमा बसेर प्राण त्याग गर्ने योजना बनाइन्। तर जुद्धशमशेरले सुरक्षाकर्मी खटाएर कार्यक्रम बिथोल्न आदेश दिए । त्यसपछि कतिपय पुरुष भक्तलाई धनकुटा कारागार र महिलालाई भोजपुरस्थित राधाकृष्ण मन्दिरमा थुनिएको थियो। थुनामुक्त भएपछि उनले आत्मत्यागी योजनालाई निरन्तरता दिँदै १९९८ असार २२ गते जल समाधि लिने निर्णय गरिन्। जल समाधिको धार्मिक अनुष्ठान असार २१ गते राति सुरु भयो। २२ गते बिहान ४ बजे योगमायाले अरुण किनारमा शिरमा बलेको दियो राखी चट्टानमा चढेर जल समाधि लिएकी थिइन्। उनीसंगै ६५ जना अनुयायीहरूले त्यस दिन एकपछि अर्को गर्दै नदीमा हाम फाले। महिला समितिको स्थापना गरेर विसं १९७७ मा नेपालमा सती प्रथामाथि रोक लगाउनेको श्रेय योगमायालाई नै जान्छ। समाजमा व्याप्त अत्याचार र भ्रष्टाचारको विरोध गर्दै इतिहासमै सबैभन्दा ठूलो जलसमाधि लिने योगमायाको योगदानको कदर गर्दै उनका नाममा २०७२ सालमा हुलाक टिकट प्रकाशित गरिएको थियो।"
नेपालले लैङ्गिक समानतामा विशिष्ट उपलब्धि पाएको छ : राष्ट्रपति,"काठमाडौं : राष्ट्रपति विद्यादेवी भण्डारीले महिला सशक्तीकरण र लैङ्गिक समानताका क्षेत्रमा नेपालले हासिल गरेका उपलब्धि विश्व महिला आन्दोलनकै निम्ति विशिष्ट रहेको बताएकी छन्। राष्ट्रपति भण्डारीले ११३ औँ अन्तर्राष्ट्रिय महिला दिवस (८ मार्च) को अवसरमा स्वदेश तथा विदेशमा रहेएका सम्पूर्ण नेपाली दिदीबहिनी तथा दाजुभाइमा सुख, शान्ति र समृद्धिको शुभकामना व्यक्त गर्दै उक्त कुरा बताएकी हुन्। 'महिला सशक्तीकरण र लैङ्गिक समानताका क्षेत्रमा नेपालले हासिल गरेका उपलब्धि विश्व महिला आन्दोलनकै निम्ति विशिष्ट रहेको छ, यद्यपि महिलाको नेतृत्व विकास, अवसरको समतामूलक उपलब्धता र वितरण तथा आर्थिक प्रगतिका क्षेत्रमा तय गर्नुपर्ने लामो यात्रा बाँकी नै छ', शुभकामना सन्देशमा भनिएको छ, 'यस सन्दर्भमा महिलाको सहभागिता र प्रतिनिधित्व गर्न संविधानमार्फत हामीले व्यवस्था गरेका संरचनात्मक आधारले सकारात्मक परिणाम ल्याउन थालेको पक्षलाई हृदयङ्गम गर्नु सान्दर्भिक हुन्छ, यसको फलस्वरूप मुलुकका तीनै तहका सरकार, संसद् र नीति निर्माणका निकायमा महिलाको भूमिका सुदृढ हुँदै गएको छ, यसबाट नेपाली महिलाको प्रतिष्ठा क्रमशः अभिवृद्धि हुँदै गएको छ भन्ने मलाई लाग्दछ ।' अन्तर्राष्ट्रिय महिला दिवसले महिलाविरूद्ध हुने सबै प्रकारका हिंसा, विभेद, उत्पीडन एवं समाजमा विद्यमान विकृत प्रथा र परम्परालाई निर्मूल गर्दै समानता र न्याय सुनिश्चित गर्न सबैमा थप ऊर्जा र उत्साह प्राप्त हुने विश्वाससहित शुभकामना सन्देशमा राष्ट्रपति भण्डारीले महिला सशक्तीकरण, प्रतिनिधित्व र सहभागितालाई लैङ्गिक समानता हासिल गर्ने प्रमुख माध्यमका रूपमा लिनुपर्नेमा जोड दिएकी छन्। 'राष्ट्र, समाज र परिवारप्रतिको अधिकार एवं दायित्वलाई महिला र पुरुष दुवैमा बराबर वितरण हुने परिवेशको निर्माण गर्नु लैङ्गिक समानताको अभिप्राय हो', सन्देशमा भनिएको छ, 'त्यसकारण महिला र पुरुष दुवैको साझा सरोकारको विषय भएको हुनाले महिला सशक्तीकरणका निम्ति दुवैको समान र सक्रिय भूमिका आवश्यक रहेकोतर्फ म विशेष जोड दिन चाहन्छु ।' अन्तर्राष्ट्रिय महिला दिवसले विश्व महिला आन्दोलनको आरम्भलाई स्मरण गर्दै महिलाको न्यायपूर्ण हक र अधिकारका क्षेत्रमा हालसम्म प्राप्त उपलब्धि संस्थागत गर्न हामीलाई अभिप्रेरित गर्ने विश्वास राष्ट्रपतिको छ । विज्ञान र प्रविधिको क्षेत्रमा महिलाको पहुँच स्थापित गर्ने उद्देश्यले यस वर्षको अन्तर्राष्ट्रिय महिला दिवसका सन्दर्भमा नेपालले लैङ्गिक समानताको बलियो आधारः सिर्जनात्मक प्रविधिमा महिला पहुँचको विस्तार भन्ने राष्ट्रिय सङ्कल्प निर्धारण गरेको छ । यस वर्षको राष्ट्रिय सङ्कल्पले एकातिर सूचना तथा सञ्चार प्रविधिको विकास र विस्तारबाट प्राप्त अवसरमा महिलाको सहभागिता अभिवृद्धि गर्न जोड दिएको छ भने अर्कोतिर पछिल्लो समयमा बढ्दै गएको प्रविधिको दुरुपयोगबाट महिलाविरुद्ध हुने हिंसालाई नियन्त्रण गर्नसमेत सम्बद्ध पक्षको ध्यानाकर्षण गरेकी छन्। 'डिजिटल प्रविधिको उपयोगमा महिलाको पहुँचमार्फत सार्वजनिक सेवा प्रवाह, उत्पादन र उत्पादकत्व अभिवृद्धि गर्न गुणात्मक प्रगति हासिल गर्न सकिन्छ', सन्देशमा भनिएको छ, 'नवप्रवर्तन तथा प्रविधिको विकासमा महिलाको योगदानलाई कदर गर्दै, सामाजिक तथा संरचनात्मक रूपान्तरणद्वारा मुलुकको समृद्धि र दिगो विकासतर्फ अग्रसर रहनका निम्ति यसबाट हामीलाई थप प्रेरणा प्राप्त हुने विश्वास व्यक्त गर्दछु ।'"
संसद् हाँकेकी ओनसरी,"माओवादी केन्द्रकी नेतृ घर्ती मुलुकको पाँचवटा सर्वोच्च पदमध्ये सभामुखमा निर्वाचित हुने पहिलो महिला नेतृ हुन्। पार्टीका शीर्ष नेताहरूले चुनाव हारेका बेला पनि उनले दोस्रो संविधानसभा निर्वाचन जितेकी थिइन्। न संसदीय राजनीतिको लामो अनुभव। न त पार्टीले नै संसदीय व्यवस्थालाई पूर्ण रूपमा स्वीकार गरिसकेको अवस्था। दोधार र अन्योलबीच संसदको साझा नेता (सभामुख) बन्ने साहस गरिन, ओनसरी घर्तीमगरले। रोल्पाको ग्रामीण भेगमा जन्मिएर विद्रोह को भाषा सिकेकी ओनसरीका लागि सभामुख पद पाउनुमात्रै ठूलो थिएन, जिम्मेवारी निर्वाह गर्नु अर्को ठूलो चुनौती थियो। तर पनि ओनसरी सफल भइन्। पहिलो महिला सभामुखको कार्यकाल इतिहासमै प्रशंसायोग्य बन्यो। २०७० सालको फागुन १४ गते ओनसरी उपसभामुख बनिन्। त्यतिबेलाको भूमिका र जिम्मेवारीका दृष्टिकोणले उनको परीक्षा हुनै पाएको थिएन। त्यसअघि उनी युवा तथा खेलकुद मन्त्री त थिइन्। तर, चर्चायोग्य काम गरिसकेकी थिइनन्। यस्तैमा, २०७२ असोज ३० गते उनी महिला सभामुख बनिन्। राजनीतिक जीवनलाई परीक्षामा होमिन्। र संसद्को साझा नेताका रूपमा आफूलाई सक्षम र सबल भएको प्रमाणित गरिन्। त्यसअघि संसद्मा महिलालाई उपसभामुखमा मात्रै थन्क्याउने गरिएको थियो। तर महिला नेताहरूले सभामुखको नेतृत्व गर्न पाए सफलतापूर्वक पार लगाउन सक्छन् भन्ने गतिलो झापड दिने काम गरिन् ओनसरीले। माओवादी केन्द्रकी नेतृ घर्ती मुलुकको पाँचवटा सर्वोच्च पदमध्ये सभामुखमा निर्वाचित हुने पहिलो महिला नेतृ हुन्। पार्टीका शीर्ष नेताहरूले चुनाव हारेका बेला पनि उनले दोस्रो संविधानसभा निर्वाचन जितेकी थिइन्। ओनसरी सभामुख बनेपछि अन्य महिला नेताहरू पनि सभामुखमा दाबी गर्न थालेका छन्। उनी ३८ वर्षको युवा उमेरमा नै सभामुख बन्न सफल भइन्। सम्भवतः मुलुकको राजनीतिक इतिहासमा कान्छो सभामुख हुन्। रोल्पाको एक साधारण किसान परिवारमा २०३४ साल कात्तिक २८ गते ओनसरी जन्मिएकी थिइन्। माओवादीमा उषा नामले चिनिने ओनसरी २०५२ सालमा भूमिगत हुने थोरै रोल्पाली महिलामध्ये एक हुन्। २०४६ देखि विद्यार्थी आन्दोलनवाट राजनीतिमा प्रवेश गरेकी घर्ती २०४८ सालमा विद्यार्थी संगठनको जिल्ला कोषाध्यक्ष र महिला जिल्ला सदस्य तथा नेकपा (एकता केन्द्र)को पार्टी सदस्यता प्राप्त गरिन्। माओवादीले २०५२ सालदेखि सुरु गरेको सशस्त्र संघर्र्षमा रोल्पाबाट आबद्ध हुने थोरै महिला लडाकुमध्ये घर्ती एक हुन्। २०५२ मा पार्टीको जिल्ला भेलामा माओवादी नेता वर्षमान पुनसँग जनवादी प्रेमविवाह गरेकी थिइन्। २०५२ सालको सशस्त्र संघर्षको सुरुवातको बेला रोल्पा होलेरी चौकी आक्रमणमा लडाकुका रूपमा सहभागी भएर भूमिगत राजनीतिक जीवनको सुरुवात गरिन्। २०५४ मा माओवादी रोल्पा जिल्ला समिति सदस्य, २०५७ मा क्षेत्रीय ब्युरो सदस्य, २०६० मा केन्द्रीय सदस्य, २०७० मा पोलिटब्युरो सदस्य हुँदै २०६४ को पहिलो संविधानसभामा समानुपातिक तर्फबाट संविधानसभा सदस्य बनिन्। रोल्पादेखि पूर्वी पहाडसम्म माओवादी सशस्त्र संघर्षलाई फैलाउन विशेष भूमिका निर्वाह गरेकी ओनसरी माओवादी सेनाको उच्च तहमा समेत पुगेकी थिइन्।"
निडर प्रधानन्यायाधीश,"सुशीला कार्की, मुलुकको पहिलो महिला प्रधानन्यायाधीश। स्वच्छ छवि, निडर स्वभाव। इतिहास रच्दै पहिलो प्रधानन्यायाधीशको सफल नेतृत्व। तत्कालीन प्रधानन्यायाधीश कल्याण श्रेष्ठले उमेर हदका कारण अवकाश पाएपछि वरिष्ठता, क्षमता र योग्यताका आधारमा कार्की प्रधानन्यायाधीश बनेकी थिइन्। कार्कीको जन्म २००९ जेठ २५ गते शंखरपुर३ विराटनगरमा भएको हो। उनले महेन्द्र मोरङ कलेज विराटनगरबाट बीए र वनारस हिन्दू विश्वविद्यालयबाट राजनीतिशास्त्रमा एमए गरेकी छिन्। २०३४ सालमा त्रिभुवन विश्वविद्यालयबाट कानुनमा स्नातक गरेपछि कानुनी क्षेत्रमा उनको यात्रा अघि बढेको हो। उनले २०३५ सालदेखि वकालती पेसा शुरु गरेकी हुन्। करिब ४ वर्ष उनले धरान बहुमुखी क्याम्पसमा अध्यापनसमेत गरेकी थिइन्। २०४५ देखि २०४७ सम्म कार्कीले कोसी अञ्चल बारको अध्यक्षको जिम्मेवारी लिइन्। २०५९ देखि २०६१ सालसम्म विराटनगर पुनरावेदन बारको अध्यक्षसमेत बनेकी थिइन्। २०६१ सालमा वरिष्ठ अधिवक्ता बनेकी कार्की २०६५ सालमा सर्वोच्च अदालतको अस्थायी न्यायाधीशमा नियुक्त भएकी थिइन्। २०६७ सालमा स्थायी न्यायाधीश बन्न सफल भइन्। उनले न्याय र कारा नामक पुस्तक पनि प्रकाशित गरेकी छन्। निडर स्वभावकी कार्की सरल जीवनशैली अपनाउँछिन्। उनी न्यायपालिकामा भ्रष्टाचारविरुद्ध शून्य सहनशीलताको लागि अहोरात्र खटेकी थिइन्। प्रधानन्यायाधीश बन्नासाथ सर्वोच्च अदालतमा उच्च नेतृत्व पुरुषले गरिरहेको क्रमलाई भंग गरिन्। पुरुषको एकाधिकार अन्त्य गरेकोमा उनी चर्चाको शिखरमा पुगिन्। प्रधानन्यायाधीश भएर जिम्मेवारी सम्हालेपछि उनले केही महŒवपूर्ण फैसला पनि गरिन्। ऐतिहासिक र दूरगामी प्रभाव पर्ने फैसला गरी नजिर स्थापना गरेकै कारण पनि उनले न्यायिक इतिहासमा सकारात्मक प्रभाव छाडेकी छन्। उनले गरेका फैसलाहरूले साहसी र इमान्दार न्यायाधीशको भल्को दिन्छ। भ्रष्टाचारका मुद्दाहरूमा उनले ठूलाठूला नेताहरूका विरुद्ध फैसला गरेकी छन्। जेपी गुप्ताको मुद्दा, लोकमानसिंह कार्कीको मुद्दालगायत केही महŒवपूर्ण फैसला उनको कार्यकालमा भए। पछिल्लो समय उनी न्यायपालिका सुधारको अभियानमा सक्रिय छिन्। गलत राजनीतिले न्यायपालिकालाई ध्वस्त बनाएको भन्दै उनले समाजलाई झक्झक्याउँदै आएकी छिन्। राजनीति गर्नेहरूको मति, मानसिकता र गलत सोच र प्रक्रियाले समाज निर्माणमा असर परेको उनले सार्वजनिक रूपमा बताउन थालेकी छिन्। राजनैतिक सिस्टमको आधारमा न्यायापालिकाको भविष्य निर्धारण हुने उनको मान्यता छ। सरकार चलाउने दल होस् या प्रतिपक्षमा बस्ने होस् उनीहरूले आफ्ना मान्छेलाई सदैव संरक्षण गर्छन्। जस्ता पनि खुँखार अपराधीलाई पनि दलीय ट्याग लगाएर संरक्षण गर्ने गरिन्छ। राजनीतिक दलमा लाग्नासाथ अपराधलाई पनि शुद्धताको खाडलमा हालिदिने गलत परिपाटी छ। न्यायालयमा राजनैतिक दलको हस्तक्षेप मजाले चल्ने गर्छ। पछिल्ला केही दशकमा स्वतन्त्र न्यायालयमा दलीय प्रभाव, हस्तक्षेप र असर देखिने गरेको छ। स्वतन्त्र न्यायापालिका भन्नु मात्रै हो। जसरी समाजको राजनीतिले त्यहाँको चलनलाई निर्देशन गर्छ। त्यसरी राजनीतिले न्यायापालिका होस् या न्यायाधीशलाई प्रभाव पारिनै रहेको कार्कीको भनाइ छ। राजनीतिक पहुँच भएका भ्रष्टाचार मुद्दामा निष्पक्ष छानबिन नहुने गरेको कार्कीको भनाइ छ। न्यायालयभित्रका विकृति र विसंगतिविरुद्ध अझै पनि कार्की बोल्न डराउँदिनन्। लोकतन्त्र, मानवअधिकार र न्यायका लागि उनी सडकमै पनि उभिने गरेकी छिन्।"
आफूखुसी सडकबत्ती जडान नगर्न प्राधिकरणको आग्रह,"काठमाडौं : नेपाल विद्युत् प्राधिकरणले प्राधिकरणको सहमति नलिई आफूखुसी सडक बत्ती जडान नगर्न आग्रह गरेको छ । प्राधिकरणले मङ्गलबार सार्वजनिक सूचना जारी गर्दै सडकमा जडित बत्तीको विद्युत् खपत मापनका लागि तत्काल मिटर जडान गर्न आग्रह गरेको हो । विद्युत् महसुल बक्यौतामा ठूलो हिस्सा सडक बत्तीको रहेको भन्दै तत्काल भुक्तानी गर्नसमेत प्राधिकरणले सो सूचनामार्फत निर्देशन दिएको छ । 'सडक बत्तीको विद्युत् शक्ति मापन हुन नसक्दा र मापन गरिएको विद्युत् खपतको समेत महसुल भुक्तानी नहुँदा प्राधिकरणले ठूलो नोक्सानी बेहोर्नु परेको तथा सडक बत्तीको बाँकी बक्यौता विद्युत् महसुल शीघ्र भुक्तानी गरी दिनुहोला । प्राधिकरणको सहमति नलिई विद्युत् लाइनबाट सडक बत्ती जडान नगर्नुहोला', प्राधिकरणद्वारा जारी सूचनामा उल्लेख छ । रासस"
राज्यका सबै अङ्गमा महिलाको समानुपातिक प्रतिनिधित्व आवश्यक : प्रधानमन्त्री,"काठमाडौं : प्रधानमन्त्री पुष्पकमल दाहाल प्रचण्ड ले महिलाको राज्यका सबै अङ्गमा महिलाको प्रतिनिधित्व समानुपातिक बनाउनुपर्ने बताए। एक सय १३औँ अन्तर्राष्ट्रिय महिला दिवसका अवसरमा प्रधानमन्त्री दाहालले आज जारी गरेका शुभकामना सन्देशमा महिला दिदीबहिनीलाई सम्मानपूर्वक व्यवहार गर्ने संस्कृतिको विकास गरी समान अधिकार र राज्यका सबै अङ्गमा समानुपातिक प्रतिनिधित्वका साथै अर्थपूर्ण नेतृत्व स्थापित गर्न थप प्रेरणा प्रदान गर्ने विश्वास व्यक्त गरेका हुन्। उनले गर्दै एक सय १३औँ अन्तर्राष्ट्रिय श्रमिक महिला दिवसका अवसरमा शुभकामना दिंदै भनेका छन, 'राजनीतिक अधिकारले त्यतिबेला मात्र सार्थकता प्राप्त गर्दछ, जतिबेला उक्त अधिकारले जनताको जीवनमा सकारात्मक प्रभाव पार्दछ, सामाजिक मान्यता र परम्परामा परिवर्तन ल्याउँछ, सांस्कृतिक रूपान्तरणको आधारशिला खडा गर्दछ। महिलाको राजनीतिक अधिकारका साथै आर्थिक अधिकारमा समानता, आत्मनिर्भर र स्वरोजगारको प्रबन्ध, बदलिएको राजनीतिक व्यवस्थाअनुरूप सामाजिक व्यवस्था रूपान्तरणमा हस्तक्षेप महत्त्वपूर्ण हुन्छ ।' मुक्ति, समानता र स्वतन्त्रताको आकङ्क्षासहित सुरु भएको महिला आन्दोलन र प्राप्त अधिकारको स्मरण र सम्मानस्वरूप विश्वभरि प्रत्येक वर्ष मार्च ८ मा मनाउँदै आएको अन्तर्राष्ट्रिय श्रमिक महिला दिवसका अवसरमा स्वेदश तथा विदेशमा रहेका सम्पूर्ण दिदीबहिनीमा शुभकामना व्यक्त गर्दै प्रधानमन्त्री दाहालले नेपालको राजनीतिक परिवर्तनका हरेक आन्दोलनमा महिलाहरूको निर्णायक सहभागिता र गुरुत्वपूर्ण नेतृत्व रहिआएको स्मरण गरेका छन्। 'लोकतन्त्र प्राप्तिका आन्दोलन होस् वा महान् जनयुद्ध र ऐतिहासिक आन्दोलनलगायतका गौरवपूर्ण सङ्घर्षहरू हुन्, ती सबै आन्दोलनमा महिलाहरूको सहभागिता, नेतृत्व एवं बलिदानीपूर्ण सङ्घर्षको जगमा नै हामीले सङ्घीय लोकतान्त्रिक गणतन्त्र र समाजवादोन्मुख संविधान प्राप्त गरेका छौँ', सन्देशमा भनिएको छ, 'यो गौरवपूर्ण सङ्घर्ष र ऐतिहासिक उपलब्धि नेपाल र नेपालीका लागि मात्र नभएर मुक्ति, समानता र स्वतन्त्रता चाहने विश्वभरिका जनसमुदायका निम्तिसमेत प्रेरणादायी छ ।' जनताको वीरतापूर्ण सङ्घर्ष र बलिदानको बलमा नेपालले विश्वमै अग्रणी संविधान प्राप्त गरेको छ । नेपालको संविधानले अंश र वंशमा महिलालाई समान अधिकारका साथै नीति निर्माण र राज्य सञ्चालनका सम्पूर्ण अङ्गहरूमा सम्मानजनक र समानुपातिक प्रतिनिधित्व स्थापित गरेको सन्देशमा उल्लेख छ । 'संविधानले राष्ट्रपति र उपराष्ट्रपतिमध्ये, सभामुख र उपसभामुखमध्ये, राष्ट्रियसभाको अध्यक्ष र उपाध्यक्षमध्ये एकजना महिला हुनैपर्ने संवैधानिक व्यवस्था मात्र गरेको छैन', शुभकामना सन्देशमा भनिएको छ, 'सङ्घीय र प्रादेशिक संसद्मा ३३ प्रतिशत महिला प्रतिनिधित्व सुनिश्चित गर्नाका साथै स्थानीय तहका प्रमुख र उपप्रमुख, अध्यक्ष र उपाध्यक्षमध्ये एकजना महिला हुनैपर्ने व्यवस्था गरेको छ ।' सम्पत्ति, कानूनी उपचार, आयआर्जन र वृत्तिविकासका क्षेत्रमा समेत महिलालाई प्राथमिकता दिएको र लैङ्गिक समानताका पक्षधर परिवर्तनकारी शक्तिका निम्ति यो अधिकार पर्याप्त नभए पनि विश्वभरिको व्यवस्था र अभ्यासका दृष्टिले गुणात्मक रहेको तथ्य स्मरण गर्नेपर्ने प्रधानमन्त्री दाहालले सन्देशमा उल्लेख गरेका छन्।"
कीर्तिमानी पासाङ,"२००९ मा सर्वोच्च शिखर सगरमाथा (८,८४८ मिटर) को सफल आरोहण भएको थियो। त्यसको ३१ वर्षपछि मात्रै जापानी महिला जुनको तावेले सफल आरोहण गरिन्। त्यो अघि र त्यसको धेरै पछिसम्म पनि कुनै पनि नेपाली महिलाले सगरमाथा आरोहण गर्न सकेका थिएनन्। सर्वोच्च शिखर सगरमाथाको साहसिक यात्रा गर्ने रहर कसको नहोला ? तर, पहिलो दुस्साहस कसले गर्ने ? त्यो पनि चुलोचौकोमा सीमित महिलाबाट ? तर देशमा एउटा छोरी जन्मिएकी थिइन्, पासाङल्हामु शेर्पा। जसले आँट गरिन् र सगरमाथा चढेर कीर्तिमानी कायम गरिन्। २००९ मा सर्वोच्च शिखर सगरमाथा (८,८४८ मिटर) को सफल आरोहण भएको थियो। त्यसको ३१ वर्षपछि मात्रै जापानी महिला जुनको तावेले सफल आरोहण गरिन्। त्यो अघि र त्यसको धेरै पछिसम्म पनि कुनै पनि नेपाली महिलाले सगरमाथा आरोहण गर्न सकेका थिएनन्। नेपाली नारी पासाङ ल्हामु शेर्पाले आँट गरिन् र सर्वोच्च शिखर चढ्ने पहिलो नेपाली महिला बन्न सफल भइन्। शेर्पा २०१५ साल मंसिर २५ गते सोलुखुम्बुको लुक्लामा जन्मिएकी थिइन्। पिता फुर्वा कितार शेर्पासँग १४ वर्षको कलिलो उमेरदेखि नै सानो कुम्लो बोकेर हिँड्न थालेकी थिइन्। उनी सन् १९७९ देखि पूर्णरूपमा ट्रेकिङ पेसामा संलग्न भएकी थिइन्। पछि जब उनी ट्रेकिङ कम्पनीकी मालिक भइन्, उनको हिमालप्रतिको मोह बढ्दै गयो। यस क्रममा उनले माउन्ट चो ओयु, याला पिक, पिसाङ र माउन्ट ब्लांकजस्ता देश तथा विदेशका केही हिमालको आरोहणसमेत गरेकी थिइन्। तीन सन्तानकी आमा उनको हिमाल चढ्ने चाहनामा कुनै कमी थिएन। सगरमाथा चढ्ने लक्ष्य राखिन्। २०४६ साल र त्यसपछि लगातार दुई वर्ष सगरमाथा चढ्ने प्रयास गरिन्। तर सफल भइनन्। र, पनि तिनको दृढ संकल्प थियो। चौथो प्रयासले उनको सपना पूरा भयो। २०५० साल वैशाख १० उनी सर्वोच्च शिखर सगरमाथाको चुचुरो चुम्न सफल भइन्। उक्त दिनको दिउँसो २१५ बजे सगरमाथाको टुप्पोमा देशकै झण्डा फरफराउन सफल भइन्। सगरमाथाको सफल आरोहण गर्ने प्रथम महिलामा आफ्नो नाम लेखाउन सफल भइन्। त्यतिबेला उनको उमेर ३२ वर्ष थियो। उनले दक्षिणी मोहडाबाट सगरमाथा आरोहण गरेकी थिइन्। फर्कने क्रममा उनको टोलीका सदस्य सोनाम छिरिङ शेर्पा गम्भीर बिरामी परे। पासाङ ल्हामुले आफ्नो टिम सदस्यलाई छोड्न सकिनन्। आफ्ना अन्य साथीहरूलाई अक्सिजन सिलिन्डर लिन पठाएर उनी सोनाम छिरिङसँगै बसिन्। अचानक मौसम खराब भयो। पासाङ ल्हामु र सोनामलाई टोलीले उद्धार गर्न सकेन। फर्किने क्रममा पासाङको बाटोमै दुःखद् निधन भयो। पासाङ ल्हामुलाई स्वदेश र विश्वभरका पर्वतारोहीहरूले विभिन्न माध्यमबाट मरणोपरान्त सम्मान गरेका थिए। २०५९ वैशाख १० गते शेर्पालाई सरकारले राष्ट्रिय विभूति घोषणा गरेको थियो। उनी नेपाल तारा बाट सम्मानित हुने पहिलो महिला पनि हुन्। राष्ट्रिय युवा प्रतिष्ठानले सन् १९९३९४ को युवा उत्कृष्टता पुरस्कार प्रदान गरेको थियो। त्यसैगरी, उनको उपलब्धिको सम्झनामा बौद्ध, चुच्चेपाटीमा पासाङ ल्हामुको आजीवन मूर्ति स्थापना गरिएको थियो। उनको नाममा हुलाक टिकट पनि जारी गरिएको थियो। पूर्वी नेपालको नाम्चे गाउँ विकास समितिअन्तर्गत रहेको ७ हजार ३ सय ५१ मिटर अग्लो जासम्बा नामको चुचुरोलाई पासाङ ल्हामु चुली नामकरण पनि गरियो। कृषि मन्त्रालयले गहुँको विशेष जातलाई पासाङ ल्हामु गहुँ नाम दिएको छ। पूर्वी नेपालको झापा जिल्लाको धुलाबारीमा पासाङ ल्हामु स्मृति हल स्थापना भएको थियो। उनको नाममा पासाङ ल्हामु पर्वतारोहण फाउन्डेसन पनि सञ्चालित छ। त्रिशूलीदेखि धुन्चेसम्मको ११७ किलोमिटर लामो राजमार्गलाई पासाङ ल्हामु राजमार्ग नामकरण गरिएको छ। झापामा उनको नाममा सभाहल निर्माण गरिएको छ। हाल विद्यालयमा पासाङ ल्हामुको जीवनी पढाइन्छ। मरेर पनि अमर हुने पासाङ ल्हामुलाई नेपाली महिलाले प्रेरणाको स्रोतका रूपमा लिन्छन्। उनीपछि धेरै नेपाली महिलाले सगरमाथाको सफल आरोहण गरिसकेका छन्। पासाङ ल्हामुले यो संसार छोडेको २९ वर्ष भइसक्यो, तर उनको असाधारण साहसको विरासत अझै कायम छ।"
महिला विभेदविरुद्ध जागरण आवश्यक : सभापति देउवा,"काठमाडौं : नेपाली कांग्रेसका सभापति एवं पूर्वप्रधानमन्त्री शेरबहादुर देउवाले महिलामाथि हुने विभेद र हिंसाविरुद्ध नारी जागरण आजको आवश्यकता भएको बताएका छन्। एक सय १३औँ अन्तर्राष्ट्रिय नारी दिवसका अवसरमा स्वदेश तथा विदेशमा रहेका सम्पूर्ण महिला दिदी बहिनीमा शुभकामना व्यक्त गर्दै उनले दिवस मनाइरहेको सन्दर्भमा नेपाल अहिले पनि महिलामाथि हुने विभेद र हिंसाका घटनाबाट मुक्त हुन नसकेको उल्लेख गरेका छन्। 'सहरदेखि दूरदराजका गाउँमा महिला आज पनि शोषण, दमन र उत्पीडनबाट आक्रान्त छन् । महिलामाथि हुने विभेद र हिंसाविरुद्ध नारी जागरण आजको आवश्यकता हो', सभापति देउवाको शुभकामना सन्देशमा उल्लेख छ । हिंसा लोकतन्त्र र जनताको सम्प्रभुतामाथिको सबैभन्दा ठूलो खतरा भएको उल्लेख गर्दै सभापति देउवाले हिंसा मुलुकको आर्थिक प्रगतिको सबैभन्दा ठूलो बाधकसमेत भएको र सामाजिक एकता तथा सद्भावलाई कमजोर बनाउने कारण पनि भएको उल्लेख गरे। कांग्रेस सबै किसिमका हिंसाको अन्त्य चाहन्छ भन्दै उनले महिलाविरुद्ध हुने सबैखाले हिंसाको अन्त्यका लागि आम नागरिकलाई जागरुक गराउन दिवसले सहयोग पुर्याउने विश्वास व्यक्त गरेका छन्। सभापति देउवाले नेपालमा लोकतन्त्रको स्थापना र पुनःस्थापनाका हरेक आन्दोलनमा अग्रणी स्थानमा उभिएर कैयन महिला दिदीबहिनीले आफ्नो प्राणको आहुति गरेका उल्लेख गर्दै उनीहरुप्रति उच्च सम्मान प्रकट गरेका छन् । आगामी दिनमा पनि स्थापित लोकतान्त्रिक मूल्य मान्यताको संरक्षण र सम्वर्द्धनका लागि महिला दिदी बहिनीको अझ महत्वपूर्ण र निर्णायक भूमिका रहने विश्वास लिँदै उनले दिवसका अवसरमा सम्पूर्ण महिला दिदीबहिनीमा शुभकामना व्यक्त गरेका छन् ।"
आज यी स्थानमा वर्षा र हिमपात हुने,"साथै देशको उच्च पहाडी तथा हिमाली भूभागका थोरै स्थानमा हल्का हिमपातको सम्भावना छ। काठमाडौं : बुधबार(आज) दिउँसो देशका पहाडी क्षेत्रमा वर्षा हुने भएको छ। मौसम पूर्वानुमान महाशाखाका अनुसार बुधबार दिउँसो देशका पहाडी भूभागका थोरै स्थानहरूमा मेघगर्जन चट्याङसहित हल्कादेखि मध्यम वर्षाको सम्भावना रहेको छ। साथै देशको उच्च पहाडी तथा हिमाली भूभागका थोरै स्थानमा हल्का हिमपातको सम्भावना छ। बुधबार राति कोशी र गण्डकी प्रदेशका पहाडी भूभागका एकदुई स्थानमा मेघगर्जन चट्याङसहित हल्का वर्षाको सम्भावना छ। कोशी, गण्डकी र कर्णाली प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको महाशाखाले जनाएको छ।"
आदर्शको नाम सीता,"सीता एक सभ्यता, एक संस्कृति। एक संस्कार अनि, एक इतिहास। हिन्दू धर्मावलम्बीहरूको आस्थाको केन्द्र। सीता नाम सुन्दै श्रद्धाले शिर झुक्छ, माताको नामबाट पुकार गरिन्छ। देवीको रूपमा पुजिन्छिन्। त्रेता युगमा मिथिलाञ्चलका राजा जनकको राज्यमा अनिकाल आइलाग्यो। राजा जनक आफैं हलो जोत्न थाले। सोही क्रममा धर्ती (पृथ्वी) लाई फोरेर सीता प्रकट भइन्। एकाएक धर्तीभित्रबाट बच्चा निस्किएपछि राजा जनक आश्चर्यमा परे। सोही बेला आकाशवाणी भयो यो बच्चा तिम्रो धर्मपुत्री हो। निःसन्तान राजा जनकले धर्तीबाट निस्केकी बालिकालाई छोरीको रूपमा स्वीकार गरे। सीता नाम राखे। बाल्मीकि रामायणअनुसार भगवान् राम आफ्ना गुरु विश्वामित्रसँगै जनकपुर पुगेका थिए। त्यहाँ राजा जनकले छोरी सीताको लागि स्वयम्बर आयोजना गरेका थिए। राजा जनकको सर्त थियो, जसले शिवको धनुषमा तानो चढाउन सक्छ, उसैसँग सीताको विवाह हुन्छ। भगवान् रामले स्वयम्बरमा भाग लिए। शिवजीको धनुषलाई उठाएर भाँचिदिए। राजा जनकको सर्त पूरा भयो र सीताले रामसँग विवाह गरिन्। सीतालाई लिएर राम अयोध्या फर्के। तर त्यहाँ पुगेपछि राम १४ वर्ष वनवास जानुपर्ने भयो। पिता राजा दशरथले पत्नी कैकेयीलाई वचन दिएका थिए। कैकेयीले रामलाई १४ वर्ष वनवास पठाउनुपर्ने सर्त राजा जनकसँग राखेकी थिइन्। राम वनवास जान तयार भएपछि कान्छा भाइ लक्ष्मण पनि वनवास जान तयार भए। राजमहको सबै सुखसुविधा छोडेर सीताले पनि रामसँगै वनवास जाने अठोट गरिन्। राजपरिवारका अन्य सदस्य र भगवान् राम पनि सीतालाई वनवास लैजाने पक्षमा थिएनन्। तर, सीताले भनिन्, मलाई जीवनभरि सँगै बस्नु भन्दै मेरो बुवाले विवाह गरिदिनुभएको हो। त्यसैले राज्यको यो सुख सयल छाडेर म १४ वर्ष तपाईंसँगै वनमा बिताउन चाहन्छु। सीताको अठोट पछि राम उनलाई पनि वनवासमा लैजान तयार भए। त्यसैकारण सीता पतिव्रता नारीको प्रतीक हुन्। उनले श्रीमान् रामबाहेक अरू कसैलाई पनि सपनामा समेत हेर्न चाहिनन्। लंकाका राजा रावणले जबरजस्ती आफू नजिक ल्याउन खोजे। तर सीताले सिन्का रावणसँग सिन्का राखेर दूरी कायम गरेकी थिइन्। र, रावणलाई त्यो सिन्का हटाएर आफूलाई छुने प्रयास गरे, भष्म हुने चेतावनी पनि दिइन्। सीताको तेजलाई हेरेर रावण उनको समीप आउन सकेनन्। सीता संस्कारी माता हुन्। छोराहरू लव र कुशलाई संस्कार सिकाइन्। संस्कारी बनाइन्। जतिसुकै कष्ट र व्यवधान आउँदा पनि उनी कसैसँग डराइनन्। कर्म निर्वाह गरिरहिन्। त्यागको परिमूर्ति मानिएकी सीताले श्रीमान् रामको आज्ञा मानेर अग्नि प्रवेश गरिन्। तर, उनको चरित्र यति धेरै ओजस्वी थियो कि उनलाई आगोले समेत छुन सकेन। उनले आफ्नो सुचिताको प्रमाण दिइन्। श्रीमान् र देवरसँग १४ वर्ष वनमा बिताए पनि सीताले माता कैकयीप्रति कहिल्यै पनि कुनै प्रकारको वैमनस्यता राखिनन्। आदर्श नारीको पहिचान दिइरहिन्। यी गुण र विशेषताका कारण सीतालाई विश्वकै आदर्श नारी मानिन्छ। आदर्शचरित्रकै कारण उनलाई उत्कृष्ट नारीको संज्ञा दिइन्छ। आधुनिक जनकपुर सहरको पहिचान पनि माता सीताकै नाममा अडिएको छ। त्यसैकारण, मिथिलाञ्चलमा उनलाई आदर्श बहिनीको दर्जाले सम्मान गरिन्छ। भगवान् रामलाई पहुना अर्थात् ज्वाईं। जनकपुर सीताको माइती र जनकपुरवासी उनका सन्तति भएको यहाँका साधु सन्तहरूको भनाइ छ। नारी शक्ति एवं महानताको इतिहासलाई जनकपुरवासीले अझै पनि जोगाइराखेका छन्। सीतालाई योद्धा, कुशल गृहणी, पतिव्रता पत्नी र ममतामयी माताका रूपमा लिने गरिन्छ। यसैले हरेक महिलाले सीतालाई अनुसरण गर्नुपर्ने जानकारहरूको भनाइ छ।"
भृकुटी तारा,"भृकुटी राष्ट्रिय विभूति हुन्। मुलुकको सम्बन्ध तिब्बतसम्म विस्तार गर्ने कोशेढुंगा बनिन्। उनी, नेपालकी राजकुमारी थिइन्, तर तिब्बतसँगको सम्बन्ध विस्तार गर्न त्यहाँकी रानी बन्न तयार भइन्। तिब्बतकी रानी बनेपछि उनले नेपाली कला, कौशललाई दूरदेशसम्म प्रसिद्ध बनाइन्। र, इतिहासमा अमर छाप छोडेर गइन्। मुलुकलाई अतुलनीय योगदान पुर्याइन्। लिच्छविकालीन राजा अंशुबर्माकी छोरी थिइन् उनी। राजा अंशुबर्माले नेपालको सम्बन्ध भारत र तिब्बतसँग सन्तुलनमा राखेको कुरा इतिहासमा पानामा सुरक्षित छन्। मित्रराष्ट्रहरूसँग सम्बन्ध अझ मजबुत बनाउन उनले बहिनीको विवाह भारतका सम्राट् हर्षवद्र्धनसँग गराए। र छोरी भृकुटीको विवाह तिब्बतका राजा श्रङचङ गम्पोसँग गराए। त्यसैकारण नेपाल र तिब्बतको बहुआयामिक सम्बन्ध छ। उत्तरी भूभाग जोडिएका यी देशहरूको भौगोलिक मात्रै होइन सांस्कृतिक तथा धार्मिक सम्बन्ध पनि मजबुत छ। ईस्वी सम्बत ६१८६५० (मिति निश्चित नभएको) को ताका राजा श्रङचङ गम्पोसँग नेपाली राजकुमारी भृकुटीको विवाह भएपछि नेपालतिब्बत सम्बन्ध अझ बलियो भएको मान्यता छ। भृकुटीले विवाहपछि ल्हासामा दाइजोको रूपमा नेपाली कालीगढ र कलाकृतिहरूसँगै लिएर गएकी थिइन्। सयौंको संख्यामा बुद्धका मूर्तिहरू दाइजोको रूपमा लगेकी थिइन्। नेवारी कलामा पोख्त कालीगढहरूलाई उनले तिब्बतमा नेपाली कलाकृति बनाउन लगाइन्। नेपाली कालीगढको सीपलाई तिब्बतमा पनि प्रसिद्ध बनाइन्। तिब्बतको प्रख्यात तेह्रतले पोताला दरबार (रेड प्यालेस) उनैको आग्रहमा बनेको थियो। नेपाली कालीगढहरूले भृकुटीको इच्छाअनुसार दरबार बनाएका थिए। उक्त रातो दरबार सन् १९९४ मा विश्व सम्पदा सूचीमा परेको थियो। त्यसैगरी भृकुटी र श्रङचङ गम्पोले अर्को भव्य मन्दिर हाउस अफ विजडम (द चुलाङ खाङ) निर्माण गरेका थिए। यो मन्दिर हाल जोखाङ मन्दिरको नाममा परिचित छ। यो मन्दिर ल्हासाको केन्द्रमा छ। तिब्बत पुग्ने नेपालीहरू ती कलाकृतिहरू देखेर शिर ठाडो भएको महसुस गर्छन्। भृकुटीले नेवारी बौद्धिक अभ्यासमा आधारित बज्रयाना को महŒव फैलाउने काम पनि गरिन्। नेपाली बुद्धिजम अभ्यास र प्रक्रियालाई तिब्बतीहरूको मनमनमा राख्न सफल भइन्। उनकै पालादेखि तिब्बती बुद्धिजमको सम्बन्ध नेवारी बुद्धिजमसँग जोडिएको हो । भृकुटीले मनुवज्र को एउटा सक्कली मूर्ति ल्हासा पुर्याएकी थिइन्। तर मंगोल आक्रमण र सन् १९६० को आगलागीमा परेर दुई पटक मूर्तिमा क्षति पुगेको थियो। मूर्तिको माथिल्लो भाग चीनमा र तलको भाग ल्हासास्थित फोहोरको डंगुरमा भेटिएको किंवदन्तीहरू छन्। पछि उक्त मूर्र्तिलाई जोडिएको थियो। जोखाङ मन्दिर र मठ बनाएर तिब्बतमा बुद्धिजम (बौद्धधर्म) फैलाउन योगदान गरेकी छन्। त्यसैबेला तिब्बत, नेपाल र भारतका बौद्ध धर्मावलम्बी विद्वानहरूले बुद्धिष्ट लिपिलाई तिब्बती भाषामा अनुवाद गरेका थिए। भृकुटी नेपाल र तिब्बतमा एकदमै चर्चित छिन्। उनलाई देवी ताराको अर्को अवतारको रूपमा हेरिन्छ। उनको विवाहलाई एउटा कोशेढुंगो मानिन्छ। उनको विवाह तिब्बतमा बुद्धिजमको सुरुवाती बिन्दु मानिन्छ।"
