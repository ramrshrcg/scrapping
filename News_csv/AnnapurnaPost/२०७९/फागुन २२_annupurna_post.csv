शीर्षक,विवरण
साकार पार मेट्रोरेल सपना,"विकास र समृद्धिको एउटा मापक सहरी यातायात सेवा हो। यदि त्यसो हो भने देशको राजधानी काठमाडौं निकै पछाडि छ। ६० लाख जनसंख्या बस्ने अनुमान गरिएको राजधानीमा सजिलो र आधुनिक प्रकारको सहरी रेल सेवासम्म सुरु हुन सकेको छैन। जबजब चुनाव आउँछ, तबतब नेता र दलहरूका भाषण र घोषणामा चाहिँ मेट्रो रेल आउँछ, व्यवहारमा भने अहिलेसम्म आएको छैन। कुरा त प्रमुख दलहरूले २०४८ सालकै चुनावमा पूर्वपश्चिम विद्युतीय रेलमार्गको गरेका थिए, न पूर्वपश्चिम रेलमार्ग बनेको छ न राजधानीमै मेट्रोरेल। आज पनि उपत्यकाको एउटा कुनाबाट अर्काे कुना पुग्न साना माइक्रो र टेम्पुहरू पटकपटक बदल्दै र अनेक सास्ती खेप्दै यात्रा गर्नुपर्छ। भनेको बेला भनेको ठाउँमा सजिलै सार्वजनिक यातायात पाइन्न। किचाघानको सास्ती एकातिर हुन्छ भने अव्यवस्थित झन् भन्नै परेन। अपांगता भएका र ज्येष्ठ नागरिकले जति सास्ती त झन् कसले बेहोर्ला ? आजको युगमा रेल यातायात कुनै तिलस्मी वा जादुगरी साधन होइन। बेलायतको लन्डनमा डेढ सय वर्षअघि मेट्रोरेल कुदेको थियो। अमेरिकामा सय वर्षअघि नै रेल चलेको थियो। भारतीय राजधानी दिल्लीमा दशकभन्दा अघिदेखि सुव्यवस्थित मेट्रोरेल चलिरहेको छ। पाकिस्तानको लाहोर सहरमा पनि मेट्रोरेल कुदिसक्यो। हाम्रो राजधानीमा पनि मेट्रोरेलसम्बन्धी धेरै अध्ययन भएका छन्। तिनले काठमाडौंमा पनि मेट्रो चलाउन सम्भव देखाएका छन्। हाम्रोमा भने विकासको गति नै सुस्त छ, राजनीतिक अस्थिरतको गति तीव्र छ। नेताहरूको इच्छाशक्ति लुसो छ। उनीहरूका भिजन टाक्सिएका छन्। सन् २०१७ मा जापानले बृहत् यातायात गुरुयोजना बनाएर काठमाडौंमा रेल कुदाउन सुझाएको थियो। तर, ती प्रतिवेदन र सुझावको म्यादै गुज्रिसक्यो। कम्तीमा पनि थानकोटा नागढुंगादेखि काभ्रेको बनेपा, धुलिखेलसम्म र बूढानीलकण्ठदेखि भैंसेपाटीसम्म उत्तरदक्षिण र पूर्वपश्चिम रेलमार्ग हुने हो भने उपत्यकाभित्रको बसोबास फिजारिन पुग्थ्यो। आवतजावतमा अहिले भइरहेको सास्ती अन्त्य हुन्थ्यो। खर्बाैं खर्ब रुपैयाँ लाग्न सक्ने यस्तो परियोजना एकैपटक पूरा गर्नुपर्छ भन्ने पनि छैन, चरणचरणमा गर्दै जान सकिन्छ। त्यसका लागि पैसाभन्दा बढी सरकारको इच्छाशक्ति नै पहिलो आवश्यकता हो। अर्थ र उपत्यकाकै भौगोलिक स्वरूपका कारण मेट्रोरेल कठिन भए पनि असम्भवै छैन भन्ने विज्ञहरूको सुझावलाई सरकारले सुन्न जरुरी छ। मेट्रोरेल सेवा निर्माण जतिजति ढिला हुन्छ, त्यतिन्जेल उपत्यकाको यातायात व्यवस्था चौपट भइरहने निश्चित छ।"
सुदूरपश्चिमबाट नयाँ गठबन्धनलाई विश्वास,"धनगढी : केन्द्रमा सत्ता समीकरण फेरिएसँगै सुदूरपश्चिम प्रदेशका मुख्यमन्त्री कमलबहादुर शाहले दुईतिहाइ बहुमत पाएका छन्। ५३ सदस्यीय प्रदेशसभाका ४१ सांसदले आइतबार विश्वासको मत दिएका हुन्। जसमा कांग्रेसका १९, माओवादीका १० (सभामुखबाहेक), नागरिक उन्मुक्तिका ७, एकीकृत समाजवादीका ४ र स्वतन्त्र एक जना छन्। एमालेका १० र राप्रपाका १ सांसद भने विपक्षमा उभिएका छन्। मुख्यमन्त्री शाहले विश्वासको मत पाए पनि सत्ता गठबन्धन दलहरूबीच शक्ति बाँडफाँटमा कुरा मिलेको छैन। सुरुदेखि मुख्यमन्त्री दाबी गर्दै आएको माओवादीले अन्तिम समयमा आएर मात्रै विश्वासको मत दिने निर्णय गरेको थियो। अहिलेको आवश्यकताअुनसार यो गठबन्धन आवश्यक थियो। तर, शक्ति बाँडफाँटमा कुरा मिलेको छैन। केन्द्रीय नेतृत्वले यसमा सबैको सहअस्तित्वअनुसार निर्णय गर्नेछ, माओवादी केन्द्रका नेता खगराज भट्टले भने। विश्वासको मतअघि भट्टले मुख्यमन्त्रीसँग कार्यकाल बाँडफाँटको लिखित सहमति हुनुपर्ने माग गरेका थिए। माओवादीले शनिबार शक्ति बाँडफाँटका लागि मुख्यमन्त्री शाह गम्भीर नभएको भन्दै विश्वासको मत दिन नसकिने जनाएको थियो। तर, आइतबार पार्टी अध्यक्ष पुष्पकमल दाहाल प्रचण्डको निर्देशनपछि उक्त पार्टीका सांसदले विश्वासको मत दिएका हुन्। कांग्रेस नेता शाह माघ २६ गते संविधानको धारा १६८ (३) बमोजिम मुख्यमन्त्री नियुक्त भएका हुन्। त्यसअघिका मुख्यमन्त्री राजेन्द्रसिंह रावलले विश्वासको मत पाउन सकेका थिएनन्। नागरिक उन्मुक्तिको घट्दो शक्ति नागरिक उन्मुक्तिले रेशम चौधरीको रिहाइ र शक्ति बाँडफाँटमा लिखित सहमति हुनुपर्ने अडान राख्दै आएको थियो। उक्त पार्टीले आइतबार विश्वासको मत दियो। सरकारमा पनि जाने निर्णय गरेको छ। उसले दुई मन्त्री, तीन राज्यमन्त्री र दुई विषयगत समितिका सभापति माग गरेको छ। त्यो पाउने सम्भावना भने न्यून देखिन्छ। राष्ट्रपति निर्वाचनमा तलमाथि हुन सक्ने भन्दै सत्ता गठबन्धन नागरिक उन्मुक्तिलाई साथै लैजान चाहन्छ। चैत ५ गतेसम्म आचारसंहिता लागेकाले मन्त्रिमण्डल विस्तार हुँदैन। त्यसपछि उन्मुक्तिको बार्गेनिङ पावर रहँदैन, एक प्रदेश सांसदले भने। एमाले संसदीय दलका नेता राजेन्द्रसिह रावल पनि उक्त पार्टीको बार्गेनिङ पावर सकिएको दाबी गर्छन्। ३४ जनाको बहुमत पुगिरहेका बेला उन्मुक्तिले मागे अनुसारको मन्त्रालय र विषयगत समिति पाउने सम्भावना नै छैन, रावलले भने। उनले एमालेसँगको गठबन्धनका बेलाजस्तो शक्ति अब नागरिक उन्मुक्तिसँग नरहेको बताए। एमाले नेतृत्वको सरकारका बेला उक्त पार्टीका सात प्रदेशसभा सदस्य निर्णायक थिए। एमालेका १०, माओवादीका ११ र राप्रपाका १ गरी २२ जना मात्र पुगिरहेका बेला बहुमत पुर्याउन नागरिक उन्मुक्तिका सात सांसद निर्णायक थिए। ५३ सदस्यीय प्रदेशसभामा बहुमत जुटाउन २७ सांसद आवश्यक हो। राष्ट्रपतिको चुनावपछि नागरिक उन्मुक्तिले सरकार छाडन सक्छ। किनभने उसले पावर सेयरिङमा थोरै भाग पाउँछ। उसले सरकारको समर्थन फिर्ता गरे पनि ३४ जनाको बहुमत मुख्यमन्त्री शाहसँग हुनेछ, अर्का प्रदेशसभा सदस्यले भने। गठबन्धनले उन्मुक्तिलाई चिढाउनुभन्दा एक मन्त्रालय र एक विषयगत समिति वा राज्यमन्त्री दिने मनसाय बनाएको उनको टिप्पणी छ। उनीहरूले पाउने एउटा मन्त्रालय हो। उन्मुक्तिभन्दा ठूला दल पनि सरकारमा छन् ती सांसदले भने। एमाले नेतृत्वको गठबन्धनका बेला कांग्रेसले उन्मुक्तिलाई मुख्यमन्त्री नै अफर गरेको थियो। तर, त्यति बेला उसले रेशम चौधरीको रिहाइ बिना सरकारमा नजाने बताएको थियो। त्यो बेलाको अवस्था एक प्रकारको थियो। अहिले अवस्था फेरिएको छ। त्यो बेला उन्मुक्ति निर्णयक देखिएको थियो, अहिले निर्णायक होइन, ती सदस्यले भने। एमाले नेतृत्वको गठबन्धनका बेला रेशम चौधरीको रिहाइ नहुँदासम्म सरकारमा नजाने रटान लगाउने उन्मुक्तिले अहिले भने शक्ति बाँडफाँटको कुरा जोडदारले उठाएको छ। एमाले नेतृत्वको सरकारका बेला नागरिक उन्मुक्तिलाई उपसभामुख, तीन मन्त्रालय र २ विषयगत समिति दिने भनिएको थियो।"
किन उपयोगमा आएनन् अर्बाैंका आयोजना ?,"जहाँ करोड मात्रै नभई प्रदेश र संघ सरकारले अर्बौं बजेट खन्याएको छ। तर, यस्ता पूर्वाधारबाट फाइदा भने लिन सकेको छैन। बुटवल : काठमाडौं बाहिर बनेका मध्येकै ठूलोमा पर्छ लुम्बिनी प्रदेशको बुटवलमा बनेको अन्तर्राष्ट्रिय सम्मेलन केन्द्र। बुटवल मण्डपको ९ बिघा ६ कट्ठा क्षेत्रफलमा १ अर्ब ११ करोडमा निर्माण भएको सम्मेलन केन्द्रको क्षमता दुई हजार ७ सयसम्म हो। हल भाडामा लिएमा प्रतिचार घण्टाको ९६ हजार राजस्वसमेत संकलन हुने अपेक्षा राखेर बनाइए पनि अहिले सञ्चालन कार्यविधि बनेको छैन। निर्माण सकिएको ६ महिनासम्म कार्यविधि नबन्दा अर्बौंको लगानी बेकामे जस्तै बनेको छ। यसको फाइदा सरकारले लिन सकेको छैन। अन्तर्राष्ट्रिय सम्मेलन एउटा उदाहरण मात्रै हो। यसै प्रदेशमा पाँच हजार क्षमताको ध्यान केन्द, विशेष आर्थिक क्षेत्र (सेज) र गौतमबुद्ध विमानस्थल छन्। जहाँ करोड मात्रै नभई प्रदेश र संघ सरकारले अर्बौं बजेट खन्याएको छ। तर, यस्ता पूर्वाधारबाट फाइदा भने लिन सकेको छैन। विज्ञ भन्छन्, पूर्वाधार निर्माण पूर्व नै यसको उपयोग गर्ने लक्षित क्षेत्रको पहिचान गर्न नसक्नु नै मुख्य समस्या हो। अन्तर्राष्ट्रिय सम्मेलन केन्द्र देशकै ठूलो मध्येमा पर्दा पनि प्रयाग हुन नसक्नु दुःखद् हो। प्रयोग गर्न योग्य भएको ६ महिनामा मात्रै तीनवटा कार्यक्रम भए। रेखदेखमा अझै निर्माण कम्पनीलाई नै दिइएको छ। सञ्चालन कार्यविधिमा अझै अलमल नै छ। यो सम्मेलन केन्द्र निर्माण थालिएको ८ वर्षपछि सकिएको थियो। प्रधानमन्त्री शेरबहादुर देउवाले गत भदौ ११ गते भव्य समारोहकाबीच उद्घाटन पनि गरे। सम्मेलन केन्द्र उद्घाटन भएको ६ महिना कट्न लाग्यो। सम्मेलन केन्द्रको मासिक सञ्चालन खर्च नै करिब १३ लाख छ। यो खर्च नै अहिले केन्द्रलाई भार परिरहेको छ। सभाहल निर्माणको उद्देश्य ठूला सभा र सम्मेलन गर्नु हो। उद्घाटन भएपछि लुम्बिनी प्रदेश सरकार, बुटवल उपमहानगर र एक सामाजिक संस्थाले ११ पटक प्रयोग गरे। त्यसपछि १३ वटा हल भएको यो केन्द्र सुनसान छ। बुटवल सभाहल तथा प्रदर्शनी केन्द्र निर्माण कार्यान्वयन एकाइका प्रमुख धर्मेन्द्र पन्थी कार्यविधिको मस्यौदामाथि छलफल सकेकाले अब स्वीकृत हुन बाँकी रहेको बताउँछन्। कार्यविधिमा बोर्ड बनाइ सञ्चालक समिति रहने व्यवस्था छ। निजी क्षेत्रलाई भाडामा लगाएर बोर्डले रेखदेख गर्नेदेखि बोर्डले नै कर्मचारी राखेर सञ्चालन गर्ने लगायतका धेरै विकल्पमा छलफल भएको प्रमुख पन्थी बताउँछन्। सहरी विकास मन्त्रालयले बनाएको कार्यविधिमा अर्थ मन्त्रालयले पनि पटकपटक छलफल गरेको छ। सहरी, अर्थ र कानुन मन्त्रालयको स्वीकृतिपछि मन्त्रिपरिषद्ले यो कार्यविधि पारित गर्नेछ। अहिले कसैले हल भाडामा लिएमा प्रतिचार घण्टाको ९६ हजार राजस्व लिने गरिएको प्रमुख पन्थीले बताए। अहिले सुरक्षा, सफाइदेखि प्राविधिक जनशक्ति जसले भाडा लिने हो उसैले व्यवस्था गर्नुपर्छ। सभाहलका लागि बजेट व्यवस्थापन हुन नसक्दा विद्युत्को १० लाख बक्यौता पुगेको छ। ध्यानि खोज्दै ध्यान केन्द्र बुद्धजन्मस्थल लुम्बिनीमा ५ हजार क्षमताको ध्यान केन्द्र छ। गत जेठ २ गते बुद्धजयन्तीका अवसरमा प्रधानमन्त्री शेरबहादुर देउवाले यो ध्यान केन्द्रको उद्घाटन गरेका थिए। सभाहल निर्माण सकिएपछि पहिलो पटक भारतीय प्रधानमन्त्री नरेन्द्र मोदीको सहभागितामा बुद्धजयन्तीको मूल समारोह भएको थियो। त्यसयता योगा दिवसको अवसरमा एक दिने कार्यक्रम र गत फागुन ३ गतेदेखि सातदिनसम्म मुरारी वाप्पुको रामकथा वाचन कार्यक्रम बाहेक अरू ठूला कार्यहरू यो सभाहलमा हुन सकेका छैनन्।लुम्बिनीस्थित ध्यान केन्द्र सभाहल कसरी सञ्चालन गर्ने भन्ने विषयमा लुम्बिनी विकास कोषले कार्यविधि बनाइसकेको छैन। विकास कोषका कोषाध्यक्ष सिद्धिचरण (ढुण्डिराज) भट्टराईले कार्यविधि निर्माण प्रक्रियामा रहेको बताए। कसरी सञ्चालन गर्ने भन्ने विषयमा कार्यविधि बनाई टुंगो लगाउँदैछौं, उनले भने। कोषले अहिले प्रतिदिन २ लाख ५० हजार भाडा तोकिएको छ। एसी सञ्चालन नहुने समयमा भने प्रतिदिन डेढलाखमा भाडा दिने निर्णय भएको छ। ५८ करोड ७९ लाख लगानीमा बनेको यो सभाहल सञ्चालनमा सक्रियता नदेखाए बुद्धजयन्तीको मूल समारोह गर्ने स्थानमा मात्रै सीमित हुने चिन्ता बढेको छ। उद्योग पर्खिँदै विशेष आर्थिक क्षेत्र निर्यात प्रवद्र्धन गर्दै व्यापार घाटा कम गर्ने योजनासहित रुपन्देहीको तत्कालीन वगाहा गाविसमा १९ वर्षअघि निर्माण थालिएको विशेष आर्थिक क्षेत्र (सेज) उद्घाटन भएकै ८ वर्ष बित्यो। ०७१ मंसिर २ गते तत्कालीन उद्योगमन्त्री महेश बस्नेतले सेजको उद्घाटन गरेका थिए। अहिले पनि सेजमा रहेका प्लट भरिने गरी उद्योगहरू स्थापना हुन सकेका छैनन्। सेजका भवनहरू जीर्ण हुन थालेका छन्। भित्ताहरू कुरुप भएका छन्। यहाँबाट अर्बाैंको उत्पादन विदेश निर्यात हुने योजना बुनिएको थियो। तर, योजना मुताविक सेज सञ्चालनका कार्यविधि र नियमहरू नबन्दा सेजले अहिलेसम्म पनि उद्योग पाउन सकिरहेको छैन। सेज उद्घाटन भएको दुई वर्षपछि ०७३ असोज १८ मा मात्रै विशेष आर्थिक क्षेत्र ऐन २०७३ बनेको थियो। त्यसमातहत बन्ने सञ्चालक समिति लामो समयसम्म रहन सकेन। सेजमा कुल ६८ वटा प्लट छन्। जसमध्ये २२ वटा प्लटमा सातवटा उद्योग सञ्चालनमा छन्। एउटा प्लट विद्युत् सबस्टेसनका लागि हो भने अन्य ४५ वटा खाली रहेका प्लटमा उद्योग स्थापनाका लागि प्रस्ताव आह्वान गरिएको थियो। प्रस्ताव आह्वान गर्दा १६ वटा उद्योगले स्वीकृति लिएका छन्। त्यसमध्ये ४ उद्योगले अहिले संरचना निर्माण थालेको सेज भैरहवामा कार्यरत कम्प्युटर अपरेटर नीरा भट्टराईले जानकारी दिइन्। विशेष आर्थिक क्षेत्र प्राधिकरणले गत पुसमा समेत सार्वजनिक सूचनामार्फत प्लट भाडामा लिनका लागि आह्वान गरेको थियो। सेजमा विशेषगरी वातावरणलाई असर नगर्ने खाद्य उद्योग तथा कृषि जन्य उद्योग, हर्वल प्रोडक्ट, छालाका वस्तु, तयारी पोसाक, गलैंचा तथा उनी समान, पश्मिना तथा रेशम, हाते कागजका वस्तु गरी १७ किसिमका उद्योगहरू रहने व्यवस्था छ। हाल सञ्चालनमा रहेका उद्योगहरू यो मापदण्ड अनुरूप रहेका छैनन्। प्राधिकरणको वेबसाइटमा रहेको विवरणअनुसार अहिले भैरहवा सेजमा शक्ति मिनरल्स, ग्लोबल भिस्तार, ब्रिलियन्ट लाइटिङ, पञ्चकन्या एसएस एक्पर्ट, यस प्लोमिर्स, जयबुद्ध मेटल क्राफ्ट र तिरुपति प्रालिका उद्योग छन् भने सात वटा उद्योगको लाइसेन्स रद्द गरिएको छ। सेज स्थापना गर्दा सरकारले स्पष्ट मापदण्ड र नीतिगत व्यवस्था गर्न सकेको थिएन। तयारी बिनै सुरु भएको सेजले सरकारी लगानी खेर गइरहेको छ। १४ वर्षको अवधिमा सेजका पूर्वाधार निर्माण सकिएका थिए। सेजमा हुनुपर्ने विद्युत् व्यवस्थापन, ऐन तथा कार्यविधि निर्माणमै भएको ढिलासुस्तीले सेज अलपत्र भयो भने उत्साहित उद्योगीहरू निराश बने। उद्योगीहरू पूर्वाधार अभाव, नीतिगत अस्थिरता र नेतृत्वमा हेरफेरजस्ता कारणले आकर्षित हुन सकेनन्। सेजमा उद्योग सञ्चालनका लागि ६० मोगावाट विद्युत् आवश्यक छ। सबस्टेसन बनाउन २२ करोड लागत अनुमान छ, तर सेजकै बजेट १७ करोड मात्रै छ। गेटसम्म विद्युत् आए पनि स्टेसन बनिसकेको छैन। यहाँ उद्योग सञ्चाल गरेपछि ६० प्रतिशत निर्यात गर्नुपर्ने प्रावधान छ। यस कुरामा उद्योगी व्यवसायीहरू सहमत छैनन्। अहिलेको प्रतिस्पर्धी बजारमा निर्यात गर्न सरकारकै विशेष सहयोग हुनुपर्ने उद्योगीको भनाइ छ। भैरहवाका उद्योगी महेन्द्र श्रेष्ठले नेपालमा उत्पादन भएका वस्तुको लागत मूल्यमा कसरी कम गर्न सकिन्छ भन्ने योजनाले सेजलाई उपयोग गर्नुपर्ने बताउँछन्। उनको बुझाइमा अहिले सेजमा रहेर वस्तु उत्पादन गर्ने उद्योगले विश्वबजारमा प्रतिस्पर्धा गर्न सक्दैनन्। त्यसो हुँदा सेजको उद्देश्यअनुरुप उद्योग सञ्चालन हुन सक्ने सम्भावना कम रहेको उनको भनाइ छ। सेजमै उद्योग चलाइरहेका पञ्चकन्या एसएस एक्सपोर्टका प्रबन्धक मोहन साहू आफूहरूले उत्पादन गरिरहेको ट्यांकीको बजार नेपाल र भारत दुवैतर्फ रहे पनि बाह्य मुलुकमा उत्पादन पुर्याउन कठिन रहेको बताँउछन्। सेजमा उद्योग खोल्ने, राजस्व पनि तिर्ने अनि विदेश निर्यात गरेर मुलुकको व्यापार घाटा पनि कम गर भनेर मात्रै राज्य पन्छिन नसक्ने उनको भनाइ छ। उद्योगीहरूले सेजको सन्दर्भमा विशेष सहुलियत हुन नसके उद्योग नै खोल्न नसक्ने बताउँछन्। खुलेका उद्योगले पनि ६० प्रतिशत उत्पादन निर्यात गर्नुपर्ने मापदण्ड पूरा गर्न सकेका छैनन्। सेजमा सञ्चालनमा रहेको शक्ति मिनरल्सले माइलस्टोन ग्रिड, पाउडर उत्पादन गरी आन्तरिक बजारमा पठाउने गरेको छ। सेजले दिनुपर्ने सुविधा नदिएकाले तोकिएको मापदण्ड पूरा हुन नसकेको उद्योगले जनाएको छ।सेजका कार्यकारी निर्देशक डा चन्द्रिकाप्रसाद भट्ट उद्योगका लागि दिइनुपर्ने सेवासुविधाहरू उपलब्ध रहेको बताउँछन्। अव केही नयाँ उद्योगहरू पनि आउने चरणमा छन्, उनले भने। सेजमा आकर्षण नभएपछि यहाँको भाडा दर र निर्यात गर्नुपर्ने दरमा परिमार्जनको तयारी छ। पहिले ८० प्रतिशत निर्यात गर्नुपर्ने प्रावधानलाई ६० प्रतिशतमा झारिएको थियो। अहिले उद्योग स्थापनाको ५ वर्षपछि मात्रै ६० प्रतिशत निर्यात गनुपर्ने व्यवस्था गर्ने तयारी छ। भाडादर पनि प्रतिस्क्वायर फिट १५० रुपैयाँबाट घटेर २० रुपैयाँ कायम भएको छ। जसलाई संशोधनमार्फत प्रतिस्क्वायर फिट १० रुपैयामा झार्ने तयारी छ। विद्युत्मा पनि ५ वर्षका लागि ५० प्रतिशत छुट दिने प्रस्ताव गरिएको छ। कुर्दै गौतमबुद्ध विमानस्थलभैरहवामा गौतमबुद्ध विमानस्थल निर्माण सकिँदै गर्दा मुलुकमै उत्साह थियो। तर, अहिले झन्डै ४० अर्ब लागतमा बनेको विमानस्थलको संरचना कर्मचारीले कुरेर बस्नेमा मात्रै सीमित भएको छ। अन्तर्राष्ट्रिय उडानका लागि चाहिने हवाई रुटको अनुमति, आवश्यक उपकरण जडानमा सरकारले समयमै काम नगर्दा विमानस्थल सञ्चालनमा आउन सकेको छैन। भैरहवा विमानस्थलको प्रमुख समस्या हवाई रुट हो। यो विमानस्थलको गत जेठ २ गते उद्घाटन भएको थियो। कुवेतको जजिरा एयरवेजले उद्घाटन उडान गर्दै कात्तिकसम्म सातामा दुई उडान गर्यो। जाडो मौसमसँगै भैरहवा विमानस्थलका सबै अन्तर्राष्ट्रिय उडानहरू ठप्प छन्। मौसम खराबीका कारण तीन पटक अन्तर्राष्ट्रिय उडान भारतको लखनउ विमानस्थलमा विमान डिभाइर्ट गर्नुपर्दा यात्रुहरूले समस्या झेल्नु परेको थियो। भैरहवा विमानस्थलबाट कुवेतको जजिरा एयरवेजले नियमित उडान र हिमालयन एयरलाइन्सले चार्टर उडान भर्दै आएको थियो। जजिराले मौसम खराबी र हिमालयन एयरलाइन्सले प्राविधिक समस्याका कारण केही समयका लागि उडान स्थगित गरिएको विमानस्थल कार्यालयलाई जानकारी गराएयता उडान भएको छैन। गौतमबुद्ध अन्तर्राष्ट्रिय विमानस्थलका महाप्रबन्धक गोविन्दराज दाहाल विमानस्थल नै बन्द नभएको नभई केही समय अन्तर्राष्ट्रिय उडानहरू मौसमका कारण रोकिएको बताउँछन्। उनले अब उडानहरू नियमित हुने तालिका बनिरहेको बताए। विमानस्थलमा क्याटोगरी१ को आइएलएस उपकरणहरूका साथै क्याटोगरी२ का उपकरण पनि प्रयोग गरिएको छ। आइएलएस क्याटोगरी१, क्याटोगरी२, क्याटोगरी३ को ए, बी, सी उपकरणले पनि क्रमशः खराब मौसममा पनि विमानलाई उडानअवतरण गर्नमा सहजता प्रदान गर्ने हो। क्याटोगरी२ मा केही थप उपकरण जडान गरेर खराब मौसममा पनि विमानस्थल सञ्चालन गर्न सकिने विषय भए पनि आइएलएस सूचारु गर्दा भारतको भूमिमा रेन्ज पुग्ने हुँदा उक्त कार्य नगरिएको दाहालले बताए। अनुमतिबिना उक्त कार्य गरिएमा विमान दुर्घटना वा कुनै समस्याको क्षतिपूर्तिको दाबी गर्न नमिल्ने उनी बताउँछन्। सरकारबाट अनुमतिका लागि गम्भीर भएर भारतसँग छलफल भएको छैन। अर्बाैं ऋणमा बनेको विमानस्थल सञ्चालनको दैनिक खर्च लाखौं रुपैयाँमा छ। गौतमबुद्धबाट उडान भर्नका लागि २०२५ वटा मुलुकका विमान कम्पनीहरूले छलफल गरेका छन्। तर सुविधा, सुरक्षा, नाफा लगायतका विषयमा कुनै न कुनै कमी भएकाले तत्कालै उडान भर्न इच्छुक नदेखिएको विमानस्थल कार्यालयका एक कर्मचारीले बताए। एअर रुट सिधा नभएको, बी ३४५ टु वे हुन नसक्नु हाल वान वे मात्र भएको, नो अब्जेक्सन लेटर भारतीय नागरिकलाई विमानस्थलबाट अन्तर्राष्ट्रिय उडान गर्नका लागि आवश्यक पर्नेमा सो नभएको, आइएलएस सञ्चालन मुख्य चुनौती रहेको विमानस्थल कार्यालयले जनाएको छ। लुम्बिनीस्थित ध्यान केन्द्र सञ्चालनको कार्यविधि बनाइ कसरी सञ्चालन गर्ने मोडालिटी बनाउने तयारीमा छौं। चाँडै गरौं भन्न हामीलाई पनि लागेको छ।ढुण्डिराज भट्टराई, कोषाध्यक्ष, लुम्बिनी विकास कोष गौतमबुद्ध विमानस्थल देखेर लुम्बिनी क्षेत्रमा अर्बाैं लगानी भइरहेको छ। तर, विमानस्थलबाट अन्तर्राष्ट्रिय उडान हुन सकिरहेको छैन। सरकारले विमानस्थल प्रवद्र्धनमा ध्यान दिएकै छैन ।भीष्म न्यौपाने, अध्यक्ष, सिद्धार्थनगर उद्योग वाणिज्य संघ दूरदृष्टि नहुँदा समस्या गोविन्दराज पोखरेल,पूर्वउपाध्यक्ष, राष्ट्रिय योजना आयोग मुलुकका लागि दिन सक्ने प्रतिफल नहेरीकन लहडमा आयोजनाहरू निर्माण गर्दा कनीकुथी जम्मा गरिएको रकम खर्च भएको छ। यसरी योजना बनाउनुमा राजनीतिक उत्ताउलोपना हो। देशको स्रोतसाधन प्रयोग गर्नुअघि त्यसको उपादेयता के हो ? के लाभ हासिल हुन्छ ? कसरी सञ्चालन गर्ने भन्ने कुरा अध्ययन हुनुपर्छ। राज्यका लागि रणनीतिक दीर्घकालीन महत्वका योजनाबाहेक अन्य योजना निर्माणमै विशेष अध्ययन आवश्यक छ। अब आयोजनाहरू बनिनै सकेका छन्। यस्तो अवस्थामा सञ्चालन कसरी गर्ने भन्ने विषयमा सम्बन्धित मन्त्रालयका मन्त्री र सचिवहरू जिम्मेवार हुनुपर्छ। सम्मेलन केन्द्र सञ्चालनमा वार्षिक १ करोड नै खर्च हुने सुनिएको छ, यसको खर्च व्यवस्थापन गरेर कसरी लाभ लिन सकिन्छ भन्नेमा राज्य लाग्नुपर्छ। त्यसका लागि निजी क्षेत्रलाई भाडामा लगाएर आम्दानी लिन सकिने विकल्प पनि छ।"
मनोसामाजिकसांस्कृतिक सन्तुलनको पर्व,"सांस्कृतिक रूपमा भन्दा असत्यमाथि सत्यको विजय, नैतिकता, सदाचार, मित्रता, ईश्वरभक्ति आदि प्रेरणाले भरपूर होलीको बेग्लै महत्व रहेको दृष्टिगोचर हुन्छ। हरेक दिन कुनै न कुनै पवित्र तिथि पर्न जाने हाम्रो सनातन परम्परा छ। प्रत्येक वर्ष फागुन शुक्ल पूर्णिमाका दिन मनाइने फागु पूर्णिमा अर्थात् होलीपर्व एक विशेष महत्त्वको चाड हो। नेपालभारत क्षेत्रको मौलिक धर्मसंस्कृतिमा आधारित यो पर्व अहिले दक्षिण एसियाली देश, युरोप र अमेरिकाका विभिन्न राज्यमा मनाइन्छ। जसले आपसी स्नेह, विश्वबन्धुत्व एवं भ्रातृत्वको उत्सव जगाउँछ। बहुसांस्कृतिक अनि विश्वव्यापी बनिसकेको छ होली। शिशिर ऋतुको समाप्ति अनि वसन्त ऋतुको आगमनको संघारमा आउने यो पर्वलाई वसन्तोत्सवका रूपमा मनाइने गरिएको तथ्य पुराणहरूमा वर्णित छ। संस्कृत साहित्यका महाकवि कालीदासका कृतिहरूमा पनि यो पर्वको विशेष वर्णन पाइन्छ। बंगाली कवि रवीन्द्रनाथ टैगोरका अनेकौं पद्य साहित्यमा वसन्त ऋतुको आह्वान अनि होलीको महिमामण्डन गरिएको देखिन्छ। हाम्रा राष्ट्रकवि माधवप्रसाद घिमिरेले त घोषणा नै गरिदिएका छन् : माघ शुक्ल पञ्चमी अर्थात् श्रीपञ्चमीका दिनलाई वसन्त उत्सव मानिन्छ। तर फागुनचैत्रमा मनाइने होलीपर्व नै वास्तविक वसन्तोत्सव हो जस्तो लाग्छ। सनातन चाडपर्वसँग कुनै न कुनै ऐतिहासिक सन्दर्भ एवं किंवदन्ती जोडिएको हुन्छ। फागु पूर्णिमासँग भने निम्न पाँच सन्दर्भ उल्लेखनीय रूपमा पाइयो : १ प्रह्लादहिरण्यकशिपुनृसिंह अवतारको प्रसंगमा आउने होलिका दहन : विष्णुभक्त प्रह्लादसँग क्रोधित भएका उनका पिता हिरण्यकशिपुको आज्ञाअनुसार उनकी फुपू होलिकाले उनलाई आगोमा डढाउन खोज्दा आगोबाट रक्षा हुने वरदान पाएकी थिइन् होलिकाले। उनको मृत्यु भएको तर प्रह्लादलाई कुनै पनि हानि नभएको कारणले सत्यको विजयको खुसीयालीमा होली मनाइने गरिएको हो। होलिका दहनको प्रतीकस्वरूप यस दिन आगो बालिने अनि अग्नि परिक्रमा गरी उत्सव मनाइने गरिन्छ। २ राधाकृष्णको प्रणयलीला : कृष्णलाई आफू कालो तर आफ्नी बालसखी राधा भने गोरी भएकोमा अलिकति लघुताभाष भइरहेको थियो। यो कुरा माता यशोदाले बुझेर कृष्णलाई राधाको गालामा रंग दलिदिन अह्राउँछिन्। एकआपसमा रंग दलेपछि त को कालो ? को सेतो ? सबै एक समान। अतः राधाकृष्णको यस्तो प्रणय प्रसंगमा आधारित यो पर्वले समानता एवं विश्वबन्धुत्वको शिक्षा दिएको मान्न सकिन्छ। कसैकसैले राधाकृष्णको यो प्रणयलीलालाई वैविध्यतापूर्ण, रंगीन एवं परिवर्तनशील प्रकृति (राधा) अनि अपरिवर्तनीय, निर्लेप्य एवं नित्यनिराकार पुरुष (श्रीकृष्ण) बीचको सृष्टिरचनाको खेलका रूपमा पनि मानेका छन्। जेसुकै भए तापनि यो वसन्तोत्सवको अभिन्न अंग हो। बंगाली परम्परामा यस पर्वलाई डोल पूर्णिमाका रूपमा नाचगान गरेर मनाइने गरिएको पाइन्छ। तराई भूभागमा पनि दहीको मट्का फुटाएर यस दिन श्रीकृष्णलीलाको सम्झना गर्ने चलन छ। त्यस्तै, श्रीकृष्ण भक्तिवेदान्त पथका प्रणेता चैतन्य महाप्रभुको जन्मजयन्ती पनि यसै दिन पर्नुलाई पनि सुखद संयोग नै मान्नुपर्ला। ३पुतना मर्दन : श्रीकृष्णलाई विषालु दूध पिलाएर मार्ने योजना गरेर आएकी राक्षसी पुतना आफैं नै श्रीकृष्णद्वारा मारिएको खुसीयालीमा होली मनाइएको हो भन्ने श्रीकृष्णलीलासँग नै सम्बन्धित अर्को प्रसंग पनि छ। ४कामदेवको बलिदान : हामीले स्वस्थानी व्रतकथामा पढेको प्रसंग नै हो यो। सतीदेवीको पतनपछि विक्षिप्त अवस्थामा रहेका शिवले महादेवका रूपमा गर्नुपर्ने कर्तव्यलाई नै भुलेर ध्यानमा नै लीन रहन थालेपछि सृष्टिस्थितिसंहार अनि धर्मस्थापनाको काममा नै बाधा आउन थालेको मानी ब्रह्मा, विष्णु आदि देवताको आपसी सल्लाहमा शिवलाई आफ्नो नियमित कार्यमा फर्काउन कामदेवलाई प्रयोग गरेका थिए। कामदेवले आफ्नो प्राणको बलिदान दिएर शिवलाई भूभार हर्ने आफ्नो कर्तव्यमा फर्काएका थिए। कामदेवको त्यही बलिदानको सम्झनामा यो पर्व मनाइएको हो भन्ने दक्षिण भारततिर मान्यता छ। ५ राक्षसी ढुण्डीको प्रसंग : उहिले रघु (कतैकतै पृथु पनि भनिएको छ) राजाको राज्यमा ढुण्डी नामक राक्षसीले बालबालिकालाई सताउने गरेको दिन हो होली। उनीहरूले नै आगो बालेर अनेक तरिकाले चिच्याउने र कराउने गर्छन्। यसरी त्यस राक्षसीलाई धपाउन सफल भएकाले यो दिन बालबालिकालाई छलकपट गर्न, गालीगलौज गर्न छुट दिइने चलन पनि छ केही भारतीय राज्यमा। सांस्कृतिक रूपमा भन्दा असत्यमाथि सत्यको विजय, नैतिकता, सदाचार, मित्रता, ईश्वरभक्ति आदि प्रेरणाले भरपूर यस चाडको बेग्लै महत्त्व रहेको दृष्टिगोचर हुन्छ। भ्रातृत्व, सामाजिक एकता अनि बन्धुत्वको प्रेरणा दिने यस पर्वले धनीगरीब, कालागोरा, ठूलासानाबीच समानताको सन्देश बोकेको छ। यसमा सबै प्रकारका उचनीच, भेदभावको अन्त्य गर्ने अभ्यास पनि देखिएको छ। समाजमा, टोलमा, गाउँघरमा, कार्यस्थल, स्कुलकलेज आदि सार्वजनिक स्थलमा एकअर्कामा रंग दलेर अनि पानी छ्यापाछ्याप गरेर मनाइने होलीपर्वले एकआपसमा शत्रुतापूर्ण सम्बन्ध भएकालाई समेत अन्ततः मित्र बनाउन पुगेको उदाहरण पाइन्छ। अचेल त सनातन धर्मावलम्बीमात्र नभई अन्य परम्परा, संस्कृति एवं आस्था बोकेका समाज पनि होलीपर्व मनाउने भइसकेको हामी पाउँछौं। होलीपर्वको स्वास्थ्यमा समेत सकारात्मक प्रभाव रहन्छ। शिशिर ऋतुको अन्त्य एवं वसन्त आगमनको समयमा वातावरण पनि चिसोबाट तातो बन्न लागेको अवस्थामा आलस्यपन अनि ज्यादा निद्रा हुन सक्ने सम्भावना हुन्छ। यही विचार गरी यो समयमा नाचगान, खानपान, रमाइलो गरेर शरीरमा स्फूर्ति एवं ताजगी ल्याउने उद्देश्य त हैन होली पर्वको ? त्यस्तै, ऋतु परिवर्तनको समय मौसमी रुघाखोकी, ज्वरो, अपच, झाडापखाला, एलर्जीजस्ता शारीरिक समस्याहरूको वृद्धि हुने समय पनि हो। होलीको समयमा बालिने आगो अनि गरिने अग्नि परिक्रमाका कारण वातावरण अनि हाम्रा शरीरबाट घातक भाइरस, ब्याक्टेरिया अनि सूक्ष्म परजीवीहरू नष्ट हुने विश्वास गरिन्छ। अनि, यही समयमा गरिने घरटोलको सरसफाइ आदिका कारण पनि वातावरण स्वस्थ एवं स्वच्छ बन्न पुग्छ। यसबाट जताततै रोगप्रतिरोधी क्षमतामा नै वृद्धि हुन थाल्छ। राम्रो किसिमको अबिरले शरीरका द्वारहरूबाट प्रवेश पाएपछि शरीरभित्रका रसायनहरूमा सकारात्मक परिवर्तन ल्याएर अन्ततः शरीरको रोगप्रतिरोधात्मक क्षमतामा नै वृद्धि गर्छ। परम्परागत जडीबुटी जस्तै : नीम, हलेंदो, श्रीखण्ड, मेहेन्दी, चुकन्दर, अमला अनि विभिन्न जातिका फूलबाट बनेका प्राकृतिक रंगहरूको आयुर्वेदिक विशेषताहरूको चर्चा पनि हुने गरेकै छ। यिनीहरूको रोग प्रतिरोधी एवं रोग निवारक क्षमताका कारण नै पनि होलीमा रंग दल्ने संस्कृति बनेको होला कि ? रंगहरूले शरीरमात्र नभई मस्तिष्क एवं मानव मनमा नै सकारात्मक प्रभाव पार्ने कारणले व्यक्तिको विचार, मनस्थिति एवं व्यवहारमा नै परिवर्तन ल्याएर मनोसामाजिक सन्तुलन कायम राख्न मद्दत गर्छन्। राता, पहेंला, हरिया, नीलाजस्ता चम्किला रंगहरूले मस्तिष्कमा खुसी एवं सन्तुष्टिका भावनालाई बढाउने उत्प्रेरकको भूमिका खेल्ने मान्यता छ। होली खुसीयाली बढाउने अनि सन्तुष्टि बहाउने चाड हो। यो समय मिष्ठान्न भोजनको पनि समय हो। सही एवं सन्तुलित भोजनले मानिसलाई आरामी, स्वच्छता एवं स्वस्थता प्रदान गर्ने गर्छ। यो समयमा हुने पारिवारिक अनि सामाजिक भेटघाटहरूले पनि मनस्थितिलाई आह्लादित एवं आनन्दमय बनाउँछन्। यस चाडमा हुने खेलकुद, घुमघाम, दौडादौड आदिले प्रत्यक्ष या अप्रत्यक्ष रूपमा हुने व्यायामका कारण पनि शरीर एवं मन, बुद्धि एवं मस्तिष्क, व्यक्ति, परिवार एवं समाजमा आउने सन्तुलनले साँचो अर्थमा आध्यात्मिक उन्नति गराउनेछ। यस पर्वका यति धेरै सकारात्मक प्रभाव रहँदारहँदै पनि अहिलेको समाजमा विकृतिहरू नभएका भने होइनन्। एकआपसमा पानी एवं रंग साटासाट गर्नभन्दा नचिनेको मानिस, बाटामा हिँडिरहेका बटुवालाई पानी छ्याप्ने, बेलुन हान्ने र फोहोर पानीको प्रयोग गर्ने नगरौं। कृत्रिम अनि अस्वस्थकर रंगको प्रयोग गरौं। खासमा होली खुसीयाली, मायाप्रेम, सद्भाव, भ्रातृत्व अनि विश्वबन्धुत्वको सनातन चाड हो। त्यसैले, हाँसौं, खेलौं, रमाइलो गरौं। स्वस्थकर अनि सुरम्य फागु पूर्णिमा मनाऔं।"
वसन्तमा फागुको हर्ष,"मौसम जाडोबाट विस्तारै गर्मीतिर उन्मुख छ भने प्रकृतिले नयाँ पालुवाहरू दिन थालेको छ। घरआँगनमा आएको होली खेल्ने रंग, अबिरहरू तम्तयार छन्। अधिकारको दुरुपयोग गर्नेलाई होलिकाको अवस्था हुने बिम्ब पस्कँदै समापनतिर जाने यो पर्व सत्ययुगदेखि नै आरम्भ भएको हो। धर्म, संस्कृतिको अक्षुष्णतालाई कायम राख्ने नेपालीहरूका घर आँगनमा वसन्तको महोत्सव, होलीपर्व, हर्ष र विजयोत्सवका रूपमा सदाझैं यस वर्ष पनि आइपुगेको छ। विखण्डनतिर उन्मुख भइरहेको, हरेक विषयमा समर्थन र विरोध भनौं अन्तरविरोधको स्वरमा हुर्कन लागेको हाम्रो समाजलाई यो पर्वले निश्चय नै सद्भाव र भाइचारा अनि राष्ट्रिय एकताको सन्देश दिन्छ नै। नयाँ ऊर्जा, नयाँ उत्सव, नवीनतम जोस र जाँगर लिएर नेपालको भावी चित्र खिच्ने अभिलाषा बोकेर नव वसन्तको खोजी गरिरहेका नेपालीबीच अतीतका कटु यथार्थलाई बिर्सेर धार्मिक, सांस्कृतिक र मौलिक चिनारी प्रस्तुत गर्न उद्यत् नेपाली के तराई, के उपत्यका के पहाड सबैतिर एक साता होली महोत्सव मनाउँदैछन्। देश विकास भनौं प्रगतितर्प उन्मुख हुन पहिले मनोमालिन्यलाई छोड्नु पर्छ। त चीरदाहको नामले परिचित फागुलाई असत्यमाथि सत्यको विजय उत्सवका रूपमा लिने चलन रहेको हो। राजधानी काठमाडौंको वसन्तपुरमा एक हप्ताअगाडि नै २५ फिट अग्लो काठको लिंगो ठड्याई विभिन्न रंगका कपडाले बेरिएको छ। यसरी बडो उल्लासका साथ फागु आगमनको संकेत दिने लिंगोलाई वृन्दावनको आनन्द कदमको रूखको प्रतीक मान्ने चलन छ। लिंगोको टुप्पोमा छत्राकार दिइएको चीर ठड्याउने कार्यलाई फागु पूर्णिमाको अघिल्लो रातिसम्म राखेर जलाइन्छ। चीरलाई दहन गरिने भएकाले चीरदाहको नामले फागु पूर्णिमाका दिन खुसीयालीका रूपमा पनि मान्ने चलन छ। चीरलाई दहन गरिने भएकाले चीरदाहको नामले फागु पूर्णिमाका दिन खुसीयालीका रूपमा जात्रा मनाइन्छ। चीरको खरानी दल्ने, त्यसको टीका लगाउने, घर सजाउने, शरीरमा रंगीविरंगी चित्र बनाई एकआपसमा फागु खेल्ने चलन पनि रहेको छ। शत्रुता र वैरभावलाई बिर्सेर आपसी भाइचाराको रूपमा, मित्रताको गाँठो बलियो पार्ने चाडको रूपमा पनि फागुलाई मनाइने गरिन्छ। तराईमा फागुको रौनक पूर्णिमाको भोलिपल्ट हुन्छ। मिथिला (जनकपुर)मा धूमधामसाथ मनाइने यो पर्वले तराईका प्रत्येक कुनासम्म आफ्नो पहुँच बढाएको छ। तराईका ग्रामीण परिवेशमा रहेका फोहोर, घाँस पतझरहरूलाई जलाएर पुराना दर्द बिर्सने, चीरदाह, उत्सवका रूपमा मनाइन्छ। वसन्तका नयाँ पालुवाझैं जीवनमा नयाँ उत्साहको ऊर्जा थप्ने चाड फागु नेपालका कुनाकाप्चा ग्रामीण परिवेशसम्म बडो उत्सुकताका साथ मनाइने गरिन्छ। अधिकारको दुरुपयोग गर्नेहरूलाई विशेष सतर्क गराउने संकेत दिने होलिका दहन उत्सवले प्राचीन इतिहासको पनि संकेत गर्छ। धन, पद प्रतिष्ठाको अनि क्रोध, लोभको प्रतीक हिरण्यकशिपुले सात्विक कार्यका प्रतीक प्रह्लादको अन्त्य गर्न भरमग्दुर प्रयत्न गरेको तर सत्यको विनाश भने हुन नसक्ने देखे। त्यसपछि अग्निले दहन गर्न नसक्ने दैवीशक्ति लिएर बसेकी बहिनी होलिकाको काखमा राखेर भक्त प्रह्लादको अन्त्य गर्ने प्रयास स्वरूप प्रह्लादलाई जलाउन प्रयत्न गर्यो। अन्ततः प्राप्त शक्तिको दुरुपयोग भएको देखी अग्निदेवले प्रह्लादको सट्टा होलिकालाई नै दहन गरिदिए। असत्यको प्रतीक हिरण्यकशिपु र उसकी समर्थक होलिका दहनको खुसीयालीमा त्यसै होलिका दहनको खरानीको टीका लगाई खुसी व्यक्त गर्ने क्रममा फागु खेल्ने परम्रा विकसित हुँदै आयो। प्रह्लादलाई बाजागाजासहित रंगीन उत्सवका साथ अबिरयात्रा गरिएको संस्मरण स्वरूप फागुपूर्णिमा मनाउने चलनले सबै जनमानसमा एउटा अमिट छाप छोडेको छ। सत्ययुगको उपर्युक्त संस्मरणले द्वापरयुगको संकेतस्वरूप वृन्दावनमा गोपिनीहरूका साथ श्रीकृष्णले रसरंग गरेको प्रसंग जोडिन पुग्छ। होलिको उत्सव मान्दै कल्मष हटाउने, आत्मीय स्नेह बढाउने, सुख, समृृद्धि र ऐश्वर्य वृद्धि गर्ने चाडको रूपमा द्वापरयुगदेखि नै मान्दै आएको पर्व कलियुग आजसम्म आइपुग्दा पनि बढेको छ। आफन्तसँग भेटघाट गरी खुसीको साटासाट गर्दै उपहार दिँदै, मीठा खानेकुरा खाने पर्वका रूपमा पनि यसलाई लिइन्छ। नयाँ अन्न स्वास्थवद्र्धक जौ, चना, गहुँको परिकार बनाउने त्यसको आहुती दिँदै आत्मेश्वर शरीरभित्रको परमेश्वरलाई भोगप्रसाद लगाउने चाडका रूपमा पनि यसलाई हेर्ने गरिन्छ। यसमा आहुती दिइएको तिलक प्रसाद टीका लगाउने चाडको रूपमा पनि लिइन्छ। द्वापर युगमा राजा युधिष्ठिरको पालामा पनि होली महोत्सव मनाइने गरिन्थ्यो। भविष्य पुराणको कथानकअनुसार ढुण्डा नामकी राक्षस्नीले केटाकेटीहरूलाई बडो उपद्रव गर्न थालेकीले हातमा मसाल लिएर ठूलो जनसमूहका साथमा अग्नि प्रज्वलित गर्दा ढुण्डा राक्षसी डराई केटाकेटी अपहरण गर्ने कार्य बन्द गरेकी र सबैलाई सुख शान्ति मिलेको कुरा पनि पौराणिक कथाहरूको प्रसंग पाइन्छ। फागु महोत्सवमा अग्निदहन गर्दा वरिपरिको वातावरण स्वच्छ, पवित्र हुने, रोग निरोधक शक्ति वृद्धि हुने, रोगका कीटाणुहरू, फोहोर नास हुने, शरीर निरोगी हुने वैज्ञानिक दृष्टिकोणले पनि यो उत्सवलाई सबैले मान्ने गरेका हुन्। प्रदूषित वातावरण, समयमा सहरमा फोहोर नउठ्ने कार्यलाई यो पर्वले तीखो व्यंग्य गरेको छ। फागुको राग गाउने परम्परा पनि मल्लकालीन इतिहासबाट आरम्भ भएको देखिन्छ। किंवदन्तीअनुसार भोट गएका एक व्यापारी आफ्नो बस्ती काठमाडौंको ठहिटी टोलमा फर्कन सकेको खुसीयालीमा काठमाडौं सहरमा अबिर जात्रा गर्ने परम्परा सुरु भएको भन्नेहरू पनि छन्। काठमाडौंको ठबली महाबिहारबाट चक्रद्य जात्रा सुरु हुने परम्परा भएकाले सो कुराको पुष्टि हुन्छ। काठमाडौंवासीले होलीलाई चक्रद्य भन्ने गरेका र यो जात्रा होलीकै सम्झनामा सुरु भएको हुन सक्ने कुरा संस्कृतिविद्हरूको मत छ। भगवान् मस्येन्द्रनाथको पुकार गर्दै सार्थबाहु नामक व्यापारी ठूलो कष्टका साथ भोटबाट फर्कन सकेको संस्मरणस्वरूप पनि काठमाडौंवासीले यो जात्रा सुरु गराएको भन्ने किंवदन्ती छ। आफ्नो भदा प्रह्लादलाई काखमा राखी जलाउन खोज्दा आफैं डढेकी र त्यसको खुसीयालीमा होलिका दहन उत्सव मनाइने गरिएको हो। सत्ययुगदेखि नै आरम्भ गरिएको फागु उत्सवले प्राप्त अधिकारको दुरुपयोग गर्नेलाई होलिकाकै हालत हुन्छ भन्ने संकेतसमेत दिन्छ। हिरण्यकशिपुको वितण्डा समाप्त पार्न, सत्य, शान्त र भक्तिभावले ओतप्रोत प्रह्लादलाई बचाउन जगदीश्वर श्रीविष्णु आज्ञाले हिरण्यकशिपुकी बहिनी होलिकाको अन्त्य गरेको प्रसंग पनि पौराणिक चर्चाको विषय बनेको छ। पुरानो मनोमालिन्य, शत्रुता र वैरभावलाई बिर्सेर घरघरमा गई शुभकामना, भोज भतेर, बधाई साटासाट गरिने यो फागुपर्व काठमाडौंमा मल्लकालदेखि आरम्भ भएको कुरा इतिहासले पुष्टि गरेको छ।"
वीरगन्ज आईसीपी लिजमा,"काठमाडौं: वीरगन्जस्थित एकीकृत जाँच चौकी (आईसीपी) सञ्चालनको जिम्मा निजी क्षेत्रलाई दिइएको छ। भारत सरकारले निर्माण गरिदिएको आईसीपी एक नेपाली र दुई भारतीय कम्पनीको संयुक्त लगानीमा स्थापित कैलाशा टर्मिनल्स प्रालिले पट्टा बहाल (लिज) मा सञ्चालनको जिम्मा पाएको हो। कैलाशा टर्मिनल्समा भ्याली ग्रुपअन्तर्गतको विन्ध्यवासिनी लजिस्टिक्स तथा भारतीय कम्पनीहरू टीआरएस लिफ्ट एन्ड सिफ्ट र एपीजय सिपीको संयुक्त लगानी छ। आईसीपीको सञ्चालन गर्ने जिम्मा पाएको कैलाशाले नेपाल इन्टरमोडल यातायात विकास समितिलाई पाँच वर्षमा कम्तीमा १ अर्ब ८० करोड ९० लाख १ हजार २ सय रुपैयाँ तिर्नेछ। हालसम्म आईसीपी सञ्चालन तथा व्यवस्थापनको काम नेपाल इन्टरमोडल यातायात विकास समितिले गर्दै आएको छ। वीरगन्जस्थित एकीकृत जाँचको निर्माण पाँच वर्षअघि सम्पन्न भएको थियो। समिति इन्टरमोडल सुविधाको नियमनकारी निकाय हो। समितिले आईसीपी र सुक्खा बन्दरगाह (आईसीडी)को उचित व्यवस्थापन गर्दै वैदेशिक व्यापारमा सहयोग गर्छ। समितिका कार्यकारी निर्देशक आशिष गजुरेलले कैलाशाले पट्टा बहालको ठेक्का पाएको पुष्टि गरे। आईसीपी निर्माणपछि आफैं सञ्चालन तथा व्यवस्थापन गर्दै आएको इन्टरमोडलका कार्यकारी निर्देशक गजुरेलका अनुसार टेन्डर अवार्ड गरेको भए पनि सम्झौता हुन भने बाँकी रहेको बताए। कैलाशाले आगामी अप्रिल १ (चैत १६ गते) देखि आईसीपी जिम्मा लिनेछ। सार्वजनिक निजी साझेदारी मोडलमा आईसीपी सञ्चालन हुनेछ। हामी नियमनकारी निकाय हौं। आशिष गजुरेल  कार्यकारी निर्देशक, नेपाल इन्टरमोडल यातायात व्यवस्थापन समिति एकीकृत जाँच चौकीबाट मालसामानको आयात निर्यात, कन्टेनरबाट उचित तवरले मालसामान निकाल्ने र राख्ने, गोदाम व्यवस्थापन, कन्टेनर तथा मालसामानको अस्थायी भण्डारण, भन्सार जाँचपास, रेल तथा सडक मार्गको माध्यमबाट बन्दरगाहसम्मको निर्वाध आवात्जावत, बैंक, क्वारेन्टाइन, ल्याबलगायतको सुविधा तथा कम्प्युटरकृत कारोबार हुन्छ। हामीले खुला प्रतिस्पर्धा गराएर आईसीडी र आईसीपी सञ्चालनका लागि निजी क्षेत्रलाई लिजमा दिएका छौं, कार्यकारी निर्देशक गजुरेलले भने, निजी क्षेत्रले चलाइरहेका पोर्ट प्रभावकारी रूपमा सञ्चालन भए, नभएको अनुगमन गर्नु समितिको काम हो। आईसीपी चलाउन आह्वान गरिएको खुला टेन्डरमा पाँच कम्पनी इच्छुक देखिएकामा क्वालिटी कस्ट बेस्ड सेलेक्सन विधिबाट कैलाशा छनोट भएको हो। गजुरेलका अनुसार पट्टा बहाल दिनेसम्बन्धी नियमावली२०७० अनुसार ६० प्रतिशत प्राविधिक र ४० प्रतिशत वित्तीय पक्षसँगै प्रस्तुति तथा अनुभवको पनि मूल्यांकन गरिएको छ। वीरगन्जस्थित आईसीपीबाट अनुमानभन्दा बढी वैदेशिक व्यापार भए इन्टरमोडलले ठेक्का रकमभन्दा बढी प्राप्त गर्नेछ। विज्ञ समूहले मूल्यांकन गरेर आउने पाँच वर्षमा हुने न्यूनतम वार्षिक ट्राफिक मुभमेन्ट अनुमान गरेर थ्रेस होल्ड राखिएको हो। वीरगन्जस्थित अलौ सिर्सियामा भारत सरकारले बनाइदिएको एकीकृत जाँचचौकी २०७४ चैतदेखि औपचारिक रूपमा सञ्चालनमा आएको थियो। दुई वर्षभित्र सञ्चालनको लक्ष्य राखेर आईसीपीको निर्माण सन् २०११ मा सुरु भएको थियो। नेपाल र भारतबीच हुने मालसामानको आयातनिर्यातलाई सहज बनाउन भारत सरकारले पर्साको अलौ र सिर्सिया तथा सीमावर्ती भारतीय सहर रक्सौलमा दुवैतिर एकै प्रकारको भौतिक संरचना निर्माण गरिदिएको थियो। इन्टरमोडलअन्तर्गत हाल पाँच सुक्खा बन्दरगाह र दुई एकीकृत जाँचचौकी सञ्चालनमा छन्। तीमध्ये चोभारबाहेक सबै सुक्खा बन्दरगाह र एकीकृत जाँचचौकी सञ्चालनको जिम्मा निजी क्षेत्रलाई दिइएको छ। सुक्खा बन्दरगाह र एकीकृत जाँचचौकी व्यवस्थापनको जिम्मा पाएका सबै कम्पनीमा भारतीय कम्पनीको पकड छ। रेलको सुविधा भएको वीरगन्जस्थित सुक्खा बन्दरगाह प्रिस्टिन भ्याली ड्राइपोर्टले, काँकडभिट्टाको सुक्खा बन्दरगाह र विराटनगरस्थित एकीकृत जाँचचौकी ट्रान्सनेपाल फ्रेट सर्भिसेजले, तातोपानीको सुक्खा बन्दरगाह ट्रान्ससिल्क टर्मिनलले, भैरहवाको सुक्खा बन्दरगाह सञ्चालनको जिम्मा अन्नपूर्ण टर्मिनल्सले र भैरहवामा सुक्खा बन्दरगाह पनि कैलाशा टर्मिनल्सले चलाइरहेको छ। एक वर्षअघि निर्माण सम्पन्न भएको चोभारस्थित सुक्खा बन्दरगाहको व्यवस्थापन भने इन्टरमोडलले नै गरिरहेको छ। समितिअन्तर्गत थप तीन स्थानमा एकीकृत जाँचचौकी निर्माणका क्रममा छन्। समितिका अनुसार नेपालगन्जस्थित एकीकृत जाँचचौकीको ८० प्रतिशत निर्माणकार्य सम्पन्न भएको छ। यस्तै रसुवास्थित टिमुरे एकीकृत जाँचचौकीको काम ३५ प्रतिशत सकिएको छ। कञ्चनपुरको चाँदनी दोधारामा बन्ने एकीकृत जाँचचौकीको विस्तृत परियोजना प्रतिवेदन तयार भइसकेको छ। कोरालामा बन्ने एकीकृत जाँचचौकी विस्तृत परियोजना प्रतिवदेन निर्माणको क्रममा छ।"
फागुनाचको मौलिकता हराउँदै,"वसन्त ऋतुको आवगमनसंँगै श्रीपञ्चमीदेखि फागु पूर्णिमासम्म मिथिलाञ्चलका गाउँ, टोल र छिमेकमा गाइने माधुर्य र प्रेमभाव भएको होली गीत गाउने मानिसको अभावको कारण लोप हुँदै गएको कतिपयको बुझाई छ। तानसेनजनकपुरधामविराटनगर : केही वर्षअघिसम्म पाल्पाका सहरमा मात्रै नभई गाउँमा पनि फागुनाचको रौनक देखिन्थ्यो। विभिन्न रंग र अबिर खेल्दै रामायण, कृष्ण चरित्र, भैरव मन्दिरको गाथा र कृष्णगोपीनीको लिला गाउँदै बालकदेखि वृद्धसम्म रमाइलो गर्थे। यसमै मिसाइन्थ्यो पाल्पाको ऐतिहासिकता पनि। वर्षमा एकपटक देखिने यस्तो दृश्यले फागुको मौलिकता मात्रै बोकेको थिएन, युवा पुस्तामा इतिहास भुल्न हुन्न भन्ने छाप पनि छाड्थ्यो। तर, अहिले यहाँ यो उत्साह छैन। फागुनाच नाच्ने बेला पनि गाउँसहर सुनसान देखिन्छन्। सुनिन्दैन भजन र चुट्काको भाका। बज्दैनन् ढोलक, दमाहा, ट्याकुली र टेम्को। पाल्पाको अन्य क्षेत्रको तुलनमा रिबदीकोट गाउँपालिकाको भैरवस्थानसहित ८ वटै वडामा अझै विशेष रूपले फागु चाचिन्थ्यो। यो वर्ष वडा नम्बर १ को ख्याहामा बाहेक अन्य वडामा तयारी केही छैन। रिब्दीकोट गाउँपालिका र भैरव मन्दिर पाल्पाले विगतका वर्षमा फागु नाचलाई उत्सवकै रूपमा मनाउँथे। तर, यो वर्ष यी दुवै चुप छन्। मनाउन पाए हुन्थ्यो भन्ने बालकदेखि वृद्धसम्म खिन्न छन्। विगतका वर्षहरूमा कोरोना संक्रमण कालमा पनि रिब्दिकोट गाउँपालिका भित्रका ८ वटै वडाबाट विभिन्न समूह बनाएर परम्परागत फागु जात्रा निकालिएको थियो। रिब्दिकोट गाउँपालिका भित्र परम्परागत रूपमा आआफ्नो शैलीमा वसन्त पञ्चमीदेखि नै टोल वस्तीमा फागुपूर्णिमाको भोलिपल्टसम्म धुमधामका साथ फागु खेल्ने प्रचलन थियो। यसपटक वडा नम्बर १ मा मात्रै समूह बनाएर बाजा बजाउँदै नाच्दै फागु नाचको तयारीमा जुटेको वडाध्यक्ष चिरञ्जीवी पोखरेलले बताए। फागु नाच संस्कृति र पहिचान भएकाले जर्गेनाका लागि वडाबाट आवश्यक सहयोग रहने उनी बताउँछन्। पाल्पाली राजा मणिमुकुन्द सेन प्रथमबाट सुरु भएको परम्परागत ऐतिहासिक फागुमा विभिन्न किसिमका भजन किर्तन गर्दै भैरव मन्दिर पुगी विसर्जन गर्ने प्रचालन छ। विगतका वर्षहरूमा वडा गाउँपालिकाबाट बजेट सहयोग हुन्थ्यो र नपुग रकम मन्दिरको राखी फागु उत्सव हुन्थे। यसपटक पालिका र वडाबाट समेत फागु उत्सवका लागि कुनै बजेट नआएको र अख्तियारले पनि कार्यविधि नबनाइकन कुनै उत्सव महोत्सवमा रकम खर्च नगर्नु भनी आग्रह गरेकोले फागु महोत्सव गर्न नसकिएको भैरव मन्दिर व्यवस्थापन समितिमा अध्यक्ष गोविन्दबहादुर पोखरेलले बताउँछन्। लोप हुँदै जोगिरा र होलैया जोगिरा सर र र र, कौन ताल पर ढोलक बाजे, कौन ताल मृदंग, कौन ताल पर गौरिया नाचे, कौन ताल पर हम  जोगिरा सर र र र। यो गीत सुन्न त पाइएन, न त मृदंग, ढोल र डम्फाको स्वर नै सुन्न पाइयो, जनकपुरधामका दीपक गुप्ता भन्छन्, होलीको पौराणिकता अब हराइसकेको छ। दिनहुँजसो हुने झैझगडा, रागद्वेषको कारण होली गीत गाउन नै छाडिएको छ। वसन्त ऋतुको आवगमनसंँगै श्रीपञ्चमीदेखि फागु पूर्णिमासम्म मिथिलाञ्चलका गाउँ, टोल र छिमेकमा गाइने माधुर्य र प्रेमभाव भएको होली गीत गाउने मानिसको अभावको कारण लोप हुँदै गएको कतिपयको बुझाई छ। पुर्खौली बाजा मृदंग बजाई फागु गीत जोगिरा गाउन नपाएकोमा दुःखि हुँदै जनकपुरधाम उपमहानगरपालिका ७ का रामसहाय सदायले भने, पहिले गाउँगाउँ, टोलटोल घुमेर फागुपर्वको आगमन भएकाबारे गीत गाएर जानकारी दिने परम्परा थियो। तर, अहिले गीत गाउने बूढापाकाको कमी भएका कारण न त त्यति मात्रामा ढोल मृदंग नै बज्छ। न त फागु गीत नै गाइन्छ। अब हामी पनि सक्दैनौं र कसैले चाँसोसमेत दिँदैन। पहिले बुढापाकाले रात परेपछि गाउँको बीचमा रहेको चौपालमा झ्याल, मृदंग, ढोल, डम्फा र तुरकी लिएर समूहगत रूपमा होली गीत जोगिरा गाउने गरेको सर्लाहीको चन्द्रनगर गाउँपालिका अध्यक्ष राजकुमार महतो बताउँछन। अब त्यो समय हराएर गएको बताउँदै महतोले भने, अबको होली प्रेम र सद्भावको नभएर वैमनस्यता पूर्णतामा पुगेको छ। सहरी क्षेत्रभन्दा ग्रामीण क्षेत्रमा गाइने होली गीतमा विशुद्ध रूपमा होलीको महत्व, त्यस भेगको माटोको मन्दमन्द वासना हुने भएकाले यस्ता गीतको रक्षा गर्नु आजको आवश्यकता रहेको संस्कृतिविद् तथा मधेस प्रज्ञा प्रतिष्ठानका अध्यक्ष डा रामभरोष कापडि भ्रमरको भनाइ छ। महोत्सव र रेडियोमा मात्रै सुनिन्छ गीत मौलिक रूपमा गाउँघर र सहरमा गाउँदै हिँड्न छाडे पनि मोरङसहितका तराईका जिल्लाहरूमा हुने महोत्सव र रेडियोमा भने होली पर्व नजिकिँदै गर्दा देखिनै फागुका गीतले स्थान पाउँछन्। गाउँ घरमा ठूलो आवाजमा साउन्डबक्स नै राखेर गीत बजाइन्छ। यसमानै अहिल युवा रमाउँछन्। सामाजिक सद्भाव बढाउने तथा हर्ष र रंग अबिर पर्वका रूपमा रहेको होलीलाई असत्यमाथी सत्यको जितको रूपमा मनाइन्छ। यस वर्ष पहाडी क्षेत्रमा आउँदो फागुन २२ र २३ तराईका जिल्लामा होली मनाइँदैछ। विशेषगरी वसन्त पञ्चमीका दिनदेखी फागु पूर्णिमासम्म होलीका गीत र त्यससँगै जोगिराले महत्व पाउने गरेका छन्। होलीका गीतका क्रममा दुई बीच हुने ब्यंग्यात्मक तथा सन्देशमूलक लयपूर्ण वार्तालाई जोगिरा भन्ने गरिन्छ। अहिले ग्रामीण क्षेत्रमा पाँच सात जना भेला हुने बित्तिकै होलीका गीत सुरु हुने गरेको छ। तर, यो क्रम पातलिँदो छ। मिथिला संस्कृति संरक्षण एवं सम्बद्र्धनका अभियन्ता भगवान झा विगतको पुस्ता जस्तो नयाँ पुस्ताले होलीका गीत गाउनमा बढी चासो नदिएकाले गाउनेहरूको संख्यामा कमी आएको बताउँछन्। यद्यपि गाउन नआए पनि आधुनिक साधन प्रयोग गरेर पनि युवा पुस्ता होलीका गीतप्रति आर्कषित भएको मैथिली सेवा समितिका प्रवीणनारायण चौधरीले बताए।"
"कोशी, गण्डकी र कर्णाली प्रदेशका केही भूभागमा हल्का वर्षाको सम्भावना","काठमाडौं: कोशी, गण्डकी र कर्णाली प्रदेशका पहाडी भूभागका एकदुई स्थानमा मेघ गर्जन चट्याङ्ग सहित क्षणिक हल्का वर्षाको सम्भावना रहेको जल तथा मौसम पूर्वानुमान महाशाखाले जनाएको छ। महाशाखाले २४ घण्टे मौसम बुलेटिन जारी गर्दै कोशी प्रदेश, गण्डकी र कर्णाली प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना पनि रहेको जनाएको छ। अहिले देशका पहाडी भूभागमा आंशिक बदली रही बाँकी भूभागमा मौसम सामान्यतया सफा रहेको महाशाखाले जनाएको छ। महाशाखाले जारी गरेको तीन दिने मौसमी पूर्वानुमान यस्तो छ: २०७९ फागुन २२ गते (सोमबार) राती: कोशी प्रदेश र गण्डकी प्रदेशका पहाडी भूभागमा आंशिक देखि सामान्य बदली रही देशका बाँकी भूभागमा आंशिक बदली देखि मौसम सामान्यतया सफा रहनेछ। कोशी प्रदेश र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। २०७९ फागुन २३ गते (मंगलबार) दिउँसो: देशका पहाडी भूभागमा आंशिक बदली रही बाँकी भूभागमा आंशिक बदली देखि मौसम सामान्यतया सफा रहनेछ। कोशी, गण्डकी र कर्णाली प्रदेशका पहाडी भूभागका एकदुई स्थानमा मेघ गर्जन चट्याङ्ग सहित क्षणिक हल्का वर्षाको सम्भावना रहेको छ।साथै कोशी, गण्डकी र कर्णाली प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। राती: कोशी प्रदेश, बागमती प्रदेश र गण्डकी प्रदेशका पहाडी भूभागमा आंशिक बदली रही देशका बाँकी भूभागमा आंशिक बदली देखि मौसम सामान्यतया सफा रहनेछ। कोशी प्रदेश र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। २०७९ फागुन २४ गते (बुधबार) दिउँसो: देशका पहाडी भूभागमा आंशिक देखी सामान्य बदली रही बाँकी भूभागमा आंशिक बदली देखि मौसम सामान्यतया सफा रहनेछ। देशका पहाडी भूभागका एकदुई स्थानमा मेघ गर्जन चट्याङ्ग सहित क्षणिक हल्का वर्षाको सम्भावना रहेको छ। देशको उच्च पहाडी तथा हिमाली भूभागका थोरै स्थानमा हल्का हिमपातको सम्भावना रहेको छ। राती: देशका पहाडी भूभागमा आंशिक देखी सामान्य बदली रही बाँकी भूभागमा आंशिक बदली देखि मौसम सामान्यतया सफा रहनेछ। कोशी र गण्डकी प्रदेशका पहाडी भूभागका एकदुई स्थानमा मेघ गर्जन चट्याङ्ग सहित हल्का वर्षाको सम्भावना रहेको छ। कोशी, गण्डकी र कर्णाली प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ।"
प्रधानमन्त्री प्रचण्डले उपाध्यायलाई दिए श्रद्धान्जली,काठमाडौंः नेकपा एकीकृत समाजवादीका केन्द्रीय सदस्य एवं विज्ञान तथा प्रविधि विभाग प्रमुख सरोज उपाध्यायको पार्थिव शरीरलाई श्रद्धान्जली दिन प्रधानमन्त्री पुष्पकमल दाहाल प्रचण्ड आलोकनगर पुगेका छन्। प्रचण्ड नेकपा श्रद्धान्जली दिन नेकपा एकीकृत समाजवादीको पार्टी कार्यालय पुगेका हुन्। प्रधानमन्त्री प्रचण्डले एकीकृत समाजवादीका अध्यक्ष माधवकुमार नेपालका भाई उपाध्यायको पार्थिव शरीरमा श्रद्धान्जली अर्पण गर्नुका साथै नेपालसहित परिवारजनमा समवेदना प्रकट गरेका छन्। गत शनिबार शंखमुलस्थित एक रेष्टुरेन्टको छतबाट लडेर घाइते भएका उपाध्यायको अस्पतालमा उपचारका क्रममा निधन भएको थियो। उनको आज साँझ पशुपति आर्यघाटमा अन्त्येष्टि गरिने जनाइएको छ।
कतारकी राजकुमारी हिमाल चढ्न म्याग्दीमा,"म्याग्दी : कतारकी राजकुमारी आश्मा अल्थानी अन्नपूर्ण प्रथम हिमाल आरोहणका लागि आज म्याग्दी आएकी छिन्। आठ हजार ९१ मिटर अग्लो अन्नपूर्ण प्रथम हिमाल अन्नपूर्ण गाउँपालिका४ मा अवस्थित छ। इलाईट ट्रेकिङ कम्पनीमार्फत उनी अन्नपूर्ण हिमाल आरोहण गर्न आएको हुन्। काठमाडौंबाट अल्थानीको आरोहण टोलीका सदस्य सिम्रिक एयरको हेलिकप्टरमार्फत अन्नपूर्ण ३ दानामा आएकी छिन्। आठ हजार मिटर अग्ला विश्वका १४ हिमाल आरोहण गरेर कीर्तिमान बनाएका निर्मल पुर्जा (निम्स) अल्थानीको आरोहण टोलीको नेतृत्व गरेका छन्। 'हाम्रो आरोहरण टोलीको दुई जना सदस्य पोखराबाट सडक मार्ग भएर आउँदै छन्। राजकुमारी र म दुई दिन मेरो जन्मथलो दानामा रहनेछौँ,' पुर्जाले भने 'बन्दोबन्दीका सामग्रीहरू हेलिकप्टरमार्फत अन्नपूर्ण आधार शिविर पुगिसकेको छ। त्यहाँ पुगेका हाम्रा सहयोगीले तयारी थालिसकेका छन्।' यही मार्च महिनामा अन्नपूर्ण आरोहण गर्ने टोलीको लक्ष्य छ। राजकुमारी अल्थानीले यसअघि सगरमाथा, धौलागिरी, कञ्चनजंगा, लोहोत्से, आमादम्बा, मनास्लु, केटु लगायतका हिमालको आरोहण गरिसकेका छन्। कीर्तिमानी आरोही पुर्जा र राजकुमारी अल्थानीलाई दानाका जनप्रतिनिधि र बासिन्दाले भव्य स्वागत गरेका छन्। नागरिक अभिनन्दन् र बाजागाजासहित गाउँ परक्रमा गराएर सम्मानपत्र प्रदान गरेको अन्नपूर्ण३ का वडा अध्यक्ष रमेश पुर्जाले बताए। 'दाना, म्याग्दी र नेपाललाई विश्वमा चिनाउन योगदान गर्नुभएको हुँदा निर्मल पुर्जालाई सम्मान गरेका हौं,' उनले भने 'निर्मल विश्वकै साहसिक युवा हो।' दानाका पर्यटन व्यवसायी इन्द्रसिंह शेरचनले कतारी राजकुमारीको दाना भ्रमण र अन्नपूर्ण हिमाल आरोहणका लागि भएको आगमनले यस क्षेत्रको पर्यटन विकासमा सहयोग पुग्ने बताए। ओझेलमा परेको म्याग्दीको अन्नपूर्ण आधार शिविरको प्रचारप्रसारमा सहयोग पुग्ने उनको भनाइ छ। सन् १९५० को जुन ३ मा फ्रान्सेली नागरिक मौरिज हर्गोजले आठ हजार ९१ मिटर अग्लो अन्नपूर्ण प्रथम हिमालको चुचुरोमा पहिलो पटक पाइला टेकेका थिए। अन्नपूर्ण आठ हजार मिटर भन्दा अग्लो पहिलो पटक आरोहण भएको हिमाल हो। नारच्याङका अगुवाहरूले २०६८ मा अन्नपूर्ण हिमाल र आधार शिविर म्याग्दीमापर्ने तथ्यसहित मिस्ट्री खोलाको किनारैकिनारै आधार शिविर जोड्ने पदमार्ग पहिचान गरेका थिए। फराकिलो फाँट भएकाले दुर्घटनाको कम जोखिम भएको अन्नपूर्ण आधार शिविरमा पुग्न सकिने यो पदमार्ग सबैभन्दा छोटो, रमणीय र सुरक्षित मानिएको छ। समुद्री सतहदेखि चार हजार पाँच सय मिटर उचाइमा रहेको अन्नपूर्ण आधार शिविरको प्राकृतिक सौन्दर्ययुक्त दृष्य रमणीय र मनमोहक छ। पदयात्राका क्रममा हिमाल, अग्ला पहाडबाट खसेका झरना, हिमताल र विभिन्न वनस्पति, फूल, चराचुरुंगी, वन्यजन्तुको पनि अवलोकन गर्न सकिन्छ।"
पाल्पामा फागु नाचको मौलिकता जोगाउँदै बुढापाका,"तानसेन : तानसेन बजारमा बुढापाका, युवा, बालबालिका, महिलाहरू सबै जना रमाएर रंगको होली खेल्दै रमाउँदै घर घर चोक, चोक मन्दिर, मन्दिरमा पुगेर परम्परागत फागु नाच देखाएका छन्। प्रायः सहर बजारमाभन्दा गाउँघरका मन्दिरमा नाचिने परपरागत फागु नाच यस पटक तानसेनवासीले घर घरमै देख्न पाएका छन्। ग्रामीण बस्ती बौघागुम्बाको टोली फागु पूर्णिमा होलीका अवसरमा तानसेनमा परम्परागत फागु नाच देखाएको हो। फागु पूर्णिमाभन्दा एक हप्ता अघिदेखि नै गाउँघर टोल टोलमा अविरको रंग खेल्दै रामायण, कृष्ण चरित्र गाउँदै ढोलक, टेम्को, मादर खैजरु, मझुरा बजाउँदै परम्परागत फागु नाच नाच्ने प्रचलन हराउँदै गएपनि पाल्पाका केही स्थानमा यो परम्परा अझै कायम रहेको छ। पाल्पाको भैरव मन्दिरको वरिपरि क्षेत्र, ख्याहा, सोमादी र तानसेनका केही ग्रामीण स्थानमा परम्परागत फागु नाच अझै जीवित रहेको छ। फागु नाचमा रंग अविर खेल्दै रामायण, कृष्ण चरित्र, गोपिनीहरूको रस लिला, शृंगारिक रसका भाव प्रयोगले बुढापाका देखी युवायुवती बालबालिकाहरू रमाइलो गर्ने प्रचलन रहेको पाइन्छ। भजन तथा चुटको तालमा शृंगारिक भावहरू प्रयोग गर्दै ढोलक, दमाहा, ट्याङकुली टेम्को साथमा नाच्दै एक आपसमा रंग, अविर दली रमाइलो गर्ने प्रचलन रहँदै आएको छ। गाउँघर बाट पनि हराउँदै गएको फागु संस्कृति सहरमा देखाउन, सहरका युवा युवतीहरूलाई देखाउन, सिकाउन, जगाउन ७७ वर्षको उमेरमा फागु संस्कृतिको जर्गेना गर्न लागेको बौघागुम्बाका लोकबहादुर लम्तरीले बताए।"
चन्द्रगिरीको भालेश्वर मन्दिरमा त्रिशूल स्थापना,"काठमाडौं : चन्द्रागिरी डाँडामा रहेको भालेश्वरको मुल मन्दिरमा त्रिशूल स्थापना गरिएको छ। चन्द्रागिरी भालेश्वर मन्दिर संरक्षण समितिले त्रिशूल मन्दिरमा त्रिशूल स्थापना गरेको हो। हरिबहादुर बम्जनले आफ्ना पिताको स्मृतिमा त्रिशूल स्थापनाका लागि सहयोग गरेको संरक्षण समितिका अध्यक्ष श्याम बलामीले जानकारी दिए। प्रदेश सभा सदस्य यमुना देवी श्रेष्ठ, रमादेवी आलेमगर तथा चन्द्रागिरी नगरपालिकाकी उपमयेर बसन्ती श्रेष्ठले यो त्रिशूल स्थापनाको उद्घाटन गरेका छन्। यो त्रिशूल स्थापनापछि मुल मन्दिर भक्तजनले चिन्नेछन्। यसै अवसरमा धार्मिक विधि पूर्वक भव्य रूपमा होली मनाइएको छ। समितिको पहलमा ठूलो संख्याका स्थानीयले मन्दिरमा पुगेर पूजाअर्चना गरे। समितिका अध्यक्ष बलामी प्रत्येक वर्ष होलीका दिन स्थानीय मन्दिरमा पूजाआर्चना गरी होली मनाउने गरेको बताउँछन्। झिंगु नेवा बाँसुरी खल, सृजनशील नौमति बाजा, झिमे बाजा लगायत धर्मसंस्कृति र झाँकीसहित स्थानीय त्यहाँ पुगेका थिए। धार्मिक विधि अनुसार बाह्मणद्वारा पूजा गरेपछि बाँसुरी बाजासहितका झाँकीसहित परम्परागत रूपमा मन्दिरको परिक्रमा गर्ने चलन छ। यो पटक चन्द्रगिरी केवलकारले सहज रूपमा स्थानीय मन्दिरसम्म पुगेर पूजाआर्चना गर्ने वातावरण बनाइदिएको थियो। गत वर्ष भने स्थानीय र केवलकार प्रशासनबीच विवाद समेत भएको थियो। संरक्षण समितिका अध्यक्ष बलामीले यो पटक केवलकार प्रशासनले पनि स्थानीयलाई मन्दिरसम्म पुग्न र पूजाआजा गर्न सहज वातावरण बनाइदिएको बताए। भालेश्वर महिला समूहले होलीका अवसरमा समय बजीको व्यवस्थापन उपलब्ध गराएको अध्यक्ष शान्ति श्रेष्ठले जानकारी दिइए। 'समय बजी' नेवारी समुदायको पारम्परिक परिकार हो। भालेश्वर महादेवको दर्शन गरेर पूजा गर्दा भक्तजनको इच्छा पूरा हुने र अन्त्यमा शिवलोकमा बास हुने जनआस्था रहेको स्थानीय अगुवा विजय श्रेष्ठ बताउँछन्। वडा नम्बर ४ ले छुट्टै टोली लिएर गएकोमा अरूले अलि असहज महसुस गरेका थिए।"
होलीमा अभद्र व्यवहार गर्ने २ सयभन्दा बढी पक्राउ,"काठमाडौं: रंगको पर्व होलीमा अभद्र व्यवहार गर्ने दुई सयभन्दा बढी काठमाडौंबाट पक्राउ परेका छन्। होलीको क्रममा उच्छृंखल व्यवहार गर्ने, एक अर्कालाई इच्छा विपरित पानी छ्याप्ने, लोला हान्ने, रंग दल्ने कार्यमा संलग्नलाई पक्राउ गरिएको महानगरीय प्रहरी परिसर काठमाडौंले जनाएको छ। पक्राउ परेका केहीलाई सम्झाएर छाडिएको, केहीलाई साँझसम्म राखेर छाडेको र केहीलाई अभद्र व्यवहारमा मुद्दा चलाउने प्रहरी परिसरले जनाएको छ।"
वृद्धा दम्पतीको शव भेटियो,ओखलढुंगा : ओखलढुंगामा एक वृद्ध दम्पतीको शव फेला परेको छ । जिल्लाको मोलुङ गाउँपालिका२ लामिडाँडा निवासी ७० वर्षीय हेमप्रसाद दाहाल र उनकी श्रीमती ६९ वर्षकी बेदुका घर नजिकैको रुखमा झुन्डिएको अवस्थामा फेला परेको प्रहरी प्रमुख निरीक्षक देवेन्द्र दासले जानकारी दिए। घटनाबारे थप अनुसन्धान भइरहेको निरीक्षक दासले बताए। रासस
सडक अलपत्र पार्ने ठेकेदार खोज्दै धाइरीङबासी,"बेनी: जलजला गाउँपालिका७ धाइरीङका बासिन्दाहरुले सोमबार सडक अलपत्र बनाउने निर्माण व्यवसायीको तस्बिरसहितको ब्यानर टाँसेर बिरोध जनाएका छन्। मिलनचोकसल्यानघाहाखेतधारापानीठोट्नेरी जोड्ने सडक आयोजनाको ठेकेदार कम्पनी हिमदुङ एण्ड थोकर प्रालीका सञ्चालक बहादुर सिंह लामाको तस्विर सहितको ब्यानर राखेर बिरोध गरेका हुन् । नुवाकोटको क्षेत्र (ख)बाट निर्वाचित नेपाली कांग्रेसको बाग्मती प्रदेशसभाको संसदीय दलको नेता लामा सञ्चालक रहेको सो कम्पनीले विस २०७६ मंसिर ६ गते २८ करोड १३ लाख रुपैयाँमा १० किलोमिटर सडक स्तरोन्नति र कालोपत्र गर्ने ठेक्का सम्झौता गरेको थियो । गण्डकी प्रदेशको एक निर्वाचन क्षेत्र एक सडक आयोजना अन्तर्गतको सो सडक विस २०७८ मंसिर ५ गते निर्माण सम्पन्न गर्ने सम्झौता थियो । आगामी असार सम्मको म्याद भएपनि अहिलेसम्म काम सुरु भएको छैन। पछिल्लो १८ महिनायता निर्माण कार्य ठप्प बनेको सडक निर्माणको काम अघि बढाउन पूर्वाधार विकास कार्यालय र भौतिक योजना तथा यातायात मन्त्रालयको ध्यानाकर्षण गराएपनि सुनुवाइ नभएपछि आन्दोलनमा उत्रिएको धाइरीङका साजन परियारले बताए । 'ठेकेदार हराएको सूचना' लेखेर म्याग्दी र मुस्ताङलाई राष्ट्रिय राजमार्गले जोड्ने बेनीमालढुङ्गा सडकको छेउमा राखिएको कालो ब्यानरमा सञ्चालक लामा र सडक समयमै सम्पन्न नहुदाँको अवस्था झल्काउने तस्विर राखिएको छ । 'हिमदुङ एण्ड थोकर निर्माण कम्पनीका मालिक मिलनचोकसल्यानघाखेतधारापानीठोट्नेरी सम्मको मोटरबाटोका ठेकेदार बहादुर सिंह लामा विगत १८ महिना देखि बाटो निर्माणको काम अलपत्र पारी हराएको हुँदा खोजी कार्य गरिदिनुहुन हार्दिक अनुरोध गर्दर्छौ,' मालढुङ्गाबेनी सडक आवत जावत गर्नेले सहजै देख्नेगरी रुखमा झुण्डाएर राखिएको ब्यानरमा भनिएको छ । धाइरीङका मनोहर आचार्यले सम्बद्ध कार्यालय, व्यवसायी, प्रशासन, जनप्रतिनिधि र मन्त्रालयमा पुगेर दवाव दिनुका साथै छलफल भएपनि काम अघि नबढेपछि बाध्य भएर सांसद जस्तो पदमा पुगेका व्यक्तिको तस्विर सार्वजनिक गर्नुपरेको बताए । स्थानीय प्रतिनिधि र कम्पनीका सञ्चालक तथा सम्बद्ध कार्यालयको लापरबाही र बेवास्ताका कारण अलपत्र बनेको सडक निर्माणले निरन्तरता नपाए चरणवद्ध आन्दोलनमा उत्रने स्थानीय बेदनाथ आचार्यले बताए । सडक अधुरो हुँदा आवत जावतमा सास्ती, दुर्घटनाको जोखिम, पहिरो र भुक्षयको समस्या बढेको स्थानीय दुर्गाबहादुर दर्जीले बताए । सडक निर्माणलाई अधकल्चो बनाएर छाडिएकाले बस्तीमा पहिरोको जोखिम भएको उनको भनाइ छ । ५ मिटर २५ सेन्टिमिटर चौडाइमा डिबिएसटी कालोपत्रे हुने सडक सात मिटर र एक मिटर नाली बनाउने लक्ष्य छ । अधिकांश भागमा विस्तार, ग्रेड मिलाउने, घुम्ती सुधार गर्ने, नाली बनाउने काम सकिएको सडकको मिलनचोक देखि सल्यान खण्डमा ग्राभेल समेत गरेर कालोपत्रको तयारी गरिएको थियो । निर्माणको कामले निरन्तरता नपाउँदा बनाइएका संरचनाहरु भत्किएर सडक जिर्ण बनेको छ । यो सडक निर्माण भएमा धाइरीङका एक हजार भन्दा बढी घरधुरी लाभान्वित हुनेछन् । धाइरीङमा उत्पादीत तरकारी निकासी, भुमे ठाकुर र जलजला जाने आउने पर्यटक तथा भक्तजनलाई सहज हुने थियो । निर्माण कम्पनीका सञ्चालक लामाले भने आफ्नो फर्म प्रयोग गरेका स्थानीय व्यवसायीको लापरबाहीका कारण बदनामी ब्यहोर्नुपरेको गुनासो गरेका छन् ।"
मुस्ताङमा थकाली तोरन ल्ह पर्वको रौनक,"जोमसोम : थकाली समुदायको महान पर्व तोरन ल्ह पर्व सोमबारदेखि मुस्ताङका विभिन्न स्थानमा सुरु भएको छ। मुस्ताङको जोमसोम, ठिनी, स्याङ, मार्फा, कोवाङ, टुकुचे, कोवाङ, लेते, घाँसा, कुञ्जो लगायतका थकाली गाउँहरूमा तोरन ल्ह पर्व सुरु भएको हो। हिउँदयामपछि वसन्त ऋतुको आगमनसँगै सुरु हुने तोरन ल्ह पर्व थकाली समुदायको मुख्य पर्व हो। देश विदेशमा छरिएका सम्पूर्ण थकाली समुदायका युवायुवती पर्व धान्न जन्मथलो मुस्ताङ फर्कन्छन्। पर्वले थकाली समुदायलाई जोड्न महत्वपूर्ण योगदान पुर्याएको छ। तारो हान्ने, कौडा खेल्ने, पितृ चढाउने, नाँचगान गर्ने मीठो खाने र राम्रो लगाउने थकालीको पर्वको मुख्य विशेषता हो। व्यावसायिक प्रयोजनमा मुस्ताङ छोडेर पोखरा, काठमाडौं, बुटबल, भैरहवालगायतका स्थानमा बसोबास गरेका थकाली समुदायले पनि तोरन ल्ह पर्व धार्मिक तथा सांस्कृतिक परम्परा अनुसार हर्षोल्लासका साथ मनाउने चलन छ। पर्वको मुख्य विशेषता पितृ पूजा एक हो। थकाली समुदायका मानिसले आफ्ना दिवंगत भइसकेका पितृलाई खुसी पार्न मध्यरातमा उठेर चोखो पानी, खानेकुरा चढाउने र विशेष पूजाआजा गर्ने गरिन्छ। पर्वका अवसरमा आफन्तजन आपसमा भेला भएर मिठा मिठा परिकार बनाएर खाने चलन छ। पूर्णिमाको अघिल्लो दिनदेखि पूर्णिमाको भोलिपल्ट तिन दिनसम्म मध्यरातमा उठेर पितृ पूजा गरिन्छ। यसरी पितृका नाममा खानेकुरा चढाउँदा पितृ खुसी हुने पितृको उद्दार हुने धार्मिक विश्वास छ। पर्वलाई थकाली समुदायले मौलिक सांस्कृतिक पर्वका रूपमा लिइएको पाइन्छ। पूर्णिमा अघिल्लो दिनमा तारा थाप्ने थकाली भाषामा (धसा चुह) गरिन्छ। तारा थाप्दा थकाली परम्परा अनुसार पूजाआजा गरिन्छ। यसरी पूजा गर्दा तारो खेल्दा कुनै अनिष्ठ नहोस् भन्ने कामना गरिएको हो। धसाको प्रारम्भिक पूजा गरेपछि मात्र तारो हान्ने खेलको सुरुआत गरिन्छ। महिलाले भने कौडा खेलेर रमाइलो गर्ने चलन छ। जोमसोममा सोमबारदेखि आर्चरी अर्थात तारो हान्ने खेल सुरु भएको हो। तारा खेल सञ्चालन हुनुपूर्व गाउँमुखिया निवासमा जोमसोमका स्थानीय थकाली समुदायका मानिसहरू भेला भएका थिए। त्यहाँबाट बाजा बजाउँदै र थकाली गीत गाएर तारो हान्ने धसालाई तारो हान्ने स्थानमा पुर्याएर गाडिन्छ। तर,जोमसोममा थकालीकै पर्व भएता पनि अन्य समुदायले समेत सांस्कृतिक पर्वका रुपमा सहकार्य गर्दै आइरहेका छन्। गाउँका अगुवा मुखियाको साथमा तारा धसोलाई बाजागाजा राखिएको तारा धसोसहित तारा स्थलमा पुर्याइएको थियो। थकाली पोशाक दौरा सुरुवाल र लोगोन चोलोमा चिटिक्क सजिएका थकाली पुरुष तथा महिला र समाजका अगुवाको उल्लेख्य उपस्थितले तारो खेल तथा पर्वको रौनकले उत्साह वृद्धि गरायो। जोमसोममा तारो खेलको गाउँमुखियाले धसो पूजाआजा तथा तारोको तिर हान्दै खेलको औपचारिक उद्घाटन गरे। जोमसोममा १५ दिनसम्म तारो हान्ने खेल सञ्चालन गरिन्छ। मुस्ताङमा मिश्रित थकाली वस्ती भएकाले यसको रौनक थपिएको हो। पूर्व गाउँमुखिया एवं नागरिक समाजका अगुवा चन्द्रबहादुर थकालीले तोरन ल्ह पर्व थकालीहरूको महान पर्व भएको र यसको मौलिकता र कलासंस्कृतिलाई जीवन्त राख्न योगदान पुर्याउने उल्लेख गरे। धार्मिक, सांस्कृतिक, सामाजिक पहिचानको रूपमा मनाइँदै आइरहेको तोरन ल्हमा पितृ पूजा गर्ने आपसमा भेला हुने र तारो खेल्ने प्रचलन रहेको उनले जानकारी दिए। पूर्व प्रदेश सभा सदस्य महेन्द्रबहादुर थकालीले पर्व थकालीहरूको मौलिक पहिचान भएको बताए। पर्वका अवसरमा थकाली समुदायले घरहरू चिटिक्क सिंगार्ने र घरभित्रका भाडा वर्तनको सरसफाई गर्ने चलन छ। मुस्ताङमा ठिनी, स्याङ, चिमाङका तीन गाउँले थकालीले तोरन ल्ह पर्व जस्तै त्युङ्ला पर्व र मार्फाली समुदायका थकालीले यस पर्वलाई तेरमी पर्वका रूपमा मनाउने गरेको पाइएको छ।"
१५ दिने मध्यमा मिथिला परिक्रमा जनकपुरधाम आइपुग्यो,"जनकपुरधाम : मिथिलालञ्चलको ऐतिहासिक,धार्मिक तथा सांस्कृतिक महत्व बोकेको पन्द्रह दिने मिथिला माध्यमिकी परिक्रमाका लावालस्करसहितको टोली जनकपुरधाम आइपुगेको छ । तराई मधेशको जिल्लाह र भारतको विहार प्रान्त सीमावर्ती क्षेत्रमा अवस्थित धार्मिक स्थल १ सय ७ सीमावर्ती क्षेत्र भारतको २६ किलोमिटर गरि १ सय ३३ किलोमिटर भूभागको परिक्रमा पैदल यात्रीहरू जनकपुरधाम आइपुगेका हुन्। आइतबार रात्रिकालिन समयमा आइपुगेको साधुसन्तको टोलीले जनकपुरधामको विभिन्न स्थानमा दिनभरि विश्राम गर्ने मध्यान्ह रातमा नगरको परिक्रमा गर्नेछ । अहिले साधुसन्तहरू विभिन्न कुवा नदी,तलाउहरूमा स्नानध्यान गरी चोखो भई नियम निष्ठाका साथ बस्ने गर्दछ । परिक्रम अवधिमा यौन सम्बन्ध राख्न नहुने,मद्य मदिरा तथा मासु खान नहुने मान्यता रही आएको जानकी मन्दिरका पुजारी रामरोशन दास वैष्णवले बताए । हजारौं हजारको संख्यामा रहेका साधुसन्त तथा महात्माहरू जनकपुरधामको ऐतिहासिक बाह्रविघा,तीरहुतिया गाछीमा पण्डाल, तथा विभिन्न कुट्टी,छाउनी तथा ओडारको सहारामा बसिरहेका छन् । परिक्रमा यात्रीहरूले रात्रिकालिन विश्रामका लागि पराल,भाँडाकुडाँ,टायरगाडा, दाउँरा, चामल, दाल लगायत उपभोग्य वस्तुहरू लिएरै हिँडने गरेका छन् । डोलाको पछिपछि परम्परागत बाजागाजा, झाँकी भजन किर्तन सहितका मौलिक पहिरनमा लाखौं नरनारीहरू सहभागिता जनाएका छन् । मानव समुदायको लावा लस्करसहितको टोलीले मिथिलाको चारै स्थानमा रहेका धार्मिक स्थलहरुको परिक्रमा गर्नेछ। जसलाई १५ दिने माध्यमिकी परिक्रम वा मध्यमा परिक्रमा भनिन्छ । परिक्रमामा जनकपुरधामको हनुमानगढीबाट कल्याणेश्वर हुँदै औपचारिक सुरु भएर फुलहर,मठिहानी, जलेश्वर, मडई, ध्रुवकुण्ड, कञ्चनवन, क्षीरेश्वरनाथ (पर्वत्ता), धनुषाधाम, सतोषर (मिथिलेश्वरनाथ), औरही, करुणा,विषौल र फेरि कल्याणेश्वर हुँदै फागुन पूर्णीमाको दिन जनकपुर फर्कन्छ र नगरको पाँचकोशे अन्तर्गृह परिक्रमा गरि समाप्त हुन्छ । परिक्रमाको प्रारम्भ परिक्रमाको प्रारम्भ बारे कतै उल्लेख भएको पाइदैन यद्यपि भगवान गणेशद्वारा तीनै लोकको परिक्रमाको क्रममा माता पार्वती र पिता महादेवको परिक्रमा गरेको धर्मग्रन्थरूरुमा उल्लेख पाइन्छ । आफ्नो अराध्य देव वा देवी तथा पुण्य भूमिको परिक्रमा गर्नाले पुण्यको प्राप्ति हुने जनविश्वास रहेको छ । मन्दिरहरूमा देवी देवताको पूजा गरेपछि त्रिपेक्षण गर्नुलाई परिक्रमाकै स्वरुपको रुपमा लिइन्छ । परिक्रमाको इतिहास उल्लेख नभएपनि मध्यमा परिक्रमालाई व्यवस्थित गर्नुमा धनुषाको कचुरी मठको प्रयासलाई सराहनीय मान्न सकिन्छ । सोही मन्दिरले अहिले पनि मिथिला मध्यमा परिक्रमाको नेतृत्व गर्ने गरेको छ । परिक्रमाको नेतृत्वको विषयलाई लिएर कचुरी मठ र जनक दुलारी कुटीबीच मुद्दा मामिला समेत चलेको थियो । तर विसं १९९०मा जिल्ला अदालत धनुषाले कचुरी मठकै पक्षमा फैसला सुनायो । हुनत मिथिला मध्यमा परिक्रमा सम्बन्धमा मिथिला महात्ममा चर्चा भएको पाइन्छ । मिथिला महात्म १८औँ शताब्दिमा लेखिएको मानिन्छ । यस हिसाबले मिथिला मध्यमा परिक्रमा १८औँ शताब्दिभन्दा पहिले नै सुरु भएको हुन सक्ने अनुमान गरिन्छ ।"
होलीः भेदभावरहित पर्व,"महोत्तरी: फागु पुर्णिमाका दिन घरघरमा मनाईने रंगहरुको पर्व होली हरेक समुदायले मनाउने पर्वको रुपमा मनाउने गरिन्छ। हिन्दु धर्मग्रन्थका अनुसार सत्ययुगमा भगवान विष्णुका भक्त प्रल्हादले आसुरी शक्तिमाथि विजयी पाएको खु्शियालीमा यो पर्वको शुरुवात भएको मानिन्छ। पछिल्लो समयमा आएर पर्वलाई उल्लासमय तवरले घरघरमा मनाईने गरिन्छ। होली पर्व भेदभावरहित तवरले मनाउने गर्दछ। वर्षको एक दिन मनाउने यो पर्वको खु्शियालीमा मानिसहरु जातपात, धर्म, वर्ण, लिङ्ग, समुदाय नहरिकन एकले अर्कालाई रंग र अविर दलेर खुशि साटासाटी गरिरहेका हुन्छन्। उसो त यस पर्वको अवसरमा महिनादिन अगाडिदेखि नै प्रायः स्थानमा होलीको अवसरमा औपचारिक कार्यक्रमको आयोजना गरिएका हुन्छ। माघ शुक्लपक्ष अर्थात श्रीपंचमीदेखि नै समु्दायमा होली पर्वको आभास हुन थाल्दछ। सामाजिक छुवाछुत, उचोनिचो जात र भिन्न भिन्न धर्मसंस्कृतिभन्दा माथि उठेर एक अर्कोलाई अङ्कमाल गर्दै सामाजिक सद्भाव र समानताको सन्देश दिन रमाउने परम्पराको होली पर्व मिथिला संस्कृतिको धरोहर मानिन्छ। तर, यसको सौन्दर्यको महत्त्वपूर्ण अङ्ग श्रीपञ्चमीदेखि फागुन पूर्णिमासम्म गाइने जोगिरा लोप हुँदै गएर अब डिस्को बज्न थालेपछि मैथिल मौलिकता हराउँदै गएको कर्णले चिन्ता व्यक्त गरे। होली पर्वमा वर्षभरि भेटघाट नभएकाहरु एकअर्काको घरमा भेटघाट गर्न जाने र रङ तथा शुभकामना आदानप्रदान गर्ने चलन छ। यो पर्वले साथी भाई इष्टमित्रलाई वर्ष दिनमा एक पटक भेटघाट गर्ने अवसर पनि जुराउँछ। आपसमा मनोमालिन्य र रिसराग भएकाहरु पनि त्यसलाई बिर्सेर आजकै दिनबाट सम्बन्धको नयाँ सुरुवात गर्छन्। तराईमा गर्मी भएकाले यहाँ पहिलेदेखि नै पानी र रङसँग होली खेल्न सहज महसुस गरिन्छ। रङ र अबिरको होली खेलेपछि आफन्तजन एवम् इष्टमित्रहरुलाई काजु, किसमिस, नरिवल, छोकडा, सुपारी आदिको मसला खान दिने चलन छ। होली पर्वकै लागि नया सेतो वस्त्र लगाएर होली खेल्ने तराईको पुरानो परम्परा हो। मान्यजन तथा ठूलाबडासँग रङ लगाएपछि कनिष्ठले खुट्टामै ढोगेर आशीर्वाद लिने परम्परा छ। होलीमा माछामासुको परिकार बढी खाइन्छ। खाने पिउनेमात्र नभई नेता तथा समाजका लब्धप्रतिष्ठित व्यक्तिहरुलाई पनि सार्वजनिक रुपमा व्यंग्य गर्ने छुट यो पर्वमा छ। यसरी होली पर्वमा व्यंग्य गर्दा कसैले पनि चित्त दुखाउँदैनन्। अग्रज संचारकर्मी कन्हैयालाल केशरी भारतसँगको भौगोलिक सामिप्यता तथा सहज आवागमनको सुविधाका कारण भारत र नेपालको तराई मधेसको होलीबीच धेरै समानता रहेको बताउँछन्। जोगिरा लोप हुँदा समाजिक अगुवा चिन्तित होली पर्वको अवसरमा सामुहिक रुपमा गाईने जोगिरा (फागुगीत) क्रमिक रुपमा लोप हुँदै गएको छ। डेढ दशक अगाडि वसन्त ऋतुको आवागमनसँगै रातिको समयमा जोगिरा गाईने गर्दथ्यो। सार्वजानिकस्थलमा रातिको समयमा गाईने जोगिरा क्रमिक रुपमा लोप हुन थालेको छ। फागुको स्वागतमा हार्मोनियमको मिठो राग, लय अनि डम्फु र मृदङ्गको तालमा जम्ने जोगिराको दलान पछिल्लो समयमा देखिन छाडेको छ। मिथिलाका बस्तीबस्तीमा टोलैपिच्छे घरदलानमा गाउने जोगिराले दिने फागु पर्व नजिकिएको सन्देश अब सुन्न छाडिएकोमा यहाँका बुढापाकाको चिन्ता छ। जोगिराले फागुको सन्देश दिन र उमङ्गसित बनाउने विषय अब कथामा मात्रै सिमित हुने हो कि भन्ने चिन्ताको विषय बन्दै गएको गौशाला वहु्मुखि क्याम्पसका प्राध्यापक दुर्गाप्रसाद सिंहले बताए। प्राध्यापक सिंहले भने, देशमा माओवादी जनयुद्ध तीव्र रुप लिएपछि सर्वसधारणहरु सुरक्षाको कारण देखाउँदै एक ठाँउमा वस्नका लागि डराउन थाल्यो। जसको परिणाम जोगिरा समाजबाट लोप हुने स्थितिमा पुगेको छ। भक्ति, ख्यालठट्टा, प्रेमयुक्त र रउस मिसिएका शब्दावलीको संयोजनका जोगिरा (फागु गीत) सुन्न छाडिएपछि फागुपर्वको रौनक हराउँदै गएको गौशाला उद्योग वाणिज्य संघका पूर्वअध्यक्ष विरेन्द्र कुमार साहको ठम्याई रहेको छ। आपसी सद्भाव, भातृत्व र उमङ्गको प्रतीक मानिने फागु (होली) पर्वमा हास(परिहास, ठट्टा गरिनेबीच गीतबाटै गरिने छेडखानी, प्रेमयुक्त भाव र रउसको संयुक्त प्रतिबिम्ब हुने जोगिरा सुन्न छाडिएको साहले बताए। साहले भने, नाता अनुसार ख्यालठट्टा गरिनु नवयौवना मात्र नभई गवैया समूहबीच नै ठट्टा गर्ने नाताबीच हुने जोगिराको कटाक्ष पनि कम मनोरञ्जक छैन। समाजिक लोकपरम्परालाई जीवित पार्नका लागि अनि सम्बन्धलाई अझ सुदृढ बनाउनका लागि यी जोगिराले महत्वपुर्ण भूमिका निर्वाह गरेका हुन्छ। यसले समाजिक सद्भाव बढाउनुको साथै परम्परालाई जीवित राख्न थप मद्दत पुर्याएका हुन्छन्। लामो समयसम्म अध्यापन पेशा अंगालेका गौशाला नगरपालिका ४ रजखोरका पूर्व शिक्षक वासुदेव महतोका अनुसार जोगिरामा कामोत्सव भाव, वीर रस, आफ्नो परम्परागत संस्कृतिप्रतिको गौरव बोध हुने गरेको छ। यसमा आध्यात्मिक पक्ष र धार्मिक परम्पराप्रतिको समर्पण, माया प्रेम, ऊर्जा संस्कृतिको प्रचुरता, परम्पराको निरन्तरता अनि उमङ्गको भाव एकसाथ झल्किने गरेको शिक्षक महतोले बताए। उनले भने, पछिल्लो युवापुस्ताले राजनीतिक अधिकारका लागि मिथिला क्षेत्रमा नयाँ पुस्ताको आन्दोलनमा सहभागिता देखाउनु सुखद पक्ष रहेको छ। तर संस्कृतिको सवालमा जगेर्ना र संरक्षणमा भने खासै उत्साह देखिएको छैन्। यस्ता प्रवृतिले अगामी दिनमा हाम्रा पुस्ताले यहाँको मौलिक संस्कृतिलाई ईतिहासमै भेटिन्छ। तसर्थ यस प्रकारका सांस्कृति सम्पदाको संरक्षण अनि जगेर्नाका निम्ति समयमै सवैका ध्यान दिनु आवश्यक छ। पछिल्लो समयमा आएर यस्ता मिथिलाका प्रसिद्ध मौलिक संस्कृतिको रुपमा परिचित जोगिरा र झिझियाजस्ता परम्परागत धरोहरहरुलाई एनजिओआइएनजिओ (गैरसरकारी र अन्तर्राष्ट्रिय गैरसरकारी संस्था) का कार्यक्रममा प्रायोजित रूपमा देखिन पाईएको भंगहा ३ का ८४ वर्षीय तेजनारायण सिंहले बताए। यद्यपि, यस्ता औपचारिक कार्यक्रममा देखाइने यी पारम्परिक सांस्कृतिक प्रदर्शनले नयाँ पुस्तालाई यी विषयमा सोच्न र तत्परता देखाउन भने सघाउने गरेको सिंहको तर्क छ। मिथिलान्चल क्षेत्रमा सरस्वतीपूजा अर्थात श्रीपञ्चमीसँगै जोगिरा सुरु हुने गरेको छ। तर यसको औपचारिकता भने मिथिला माध्यमिक परिक्रमाको आठौँ दिनदेखि मात्र पुरा हुन्छ। धार्मिक लस्करको टोली महोत्तरीकै भङ्गाहा नगरपालिका ९ कञ्चनवनमा आएर होली खेलेपछि यसको यहाँ होली पर्वले औचारिकता पाउने गर्दछ। त्रेतायुगमा भगवान राम र माता सीताले यहाँ नै अबीर खेलेको स्मरणमा तीर्थयात्रीहरु रामजानकीलाई अर्पित गरिएको अबीर प्रसादस्वरुप एकअर्कालाई लगाइदिएपछि रङ्ग अबीरको पर्व विधिवत् सुरु भएको मानिने परम्परा छ। संरक्षण गर्नुपर्नेमा सरोकारवाला निकायको जोड परम्परागत रुपमा मनाईने होलीपर्वको जोगिरालाई विशेष रुपमा संरक्षण गर्नुपर्नेमा यहाँका जनप्रतिनिधीहरुले जोड दिएका छन्। मधेस प्रदेशका प्रदेशसभा सभासद तथा पूर्वमन्त्री भरतप्रसाद साहले होली पर्वको मुख्य आर्कषक केन्द्रविन्दु मानिने जोगीरालाई क्रमिक रुपमा युवा पुस्तामा हस्तान्तरण गर्नु अति नै आवश्यक रहेको धारणा राखेका छन्। युवाहरुले क्रमिक रुपमा विर्सिदै गएको परम्परालाई कडिको रुपमा राख्नको निम्ति भएपनि वुढयौली पुस्ताले जोगीराजस्ता हाम्रा मौलिक सांस्कृतिक परम्परालाई हस्तान्तरण गरिनु अति नै आवश्यक रहेको सभासद साहले धारणा राखेका छन। उनले भने, वर्तमान समयमा देशमा संस्कृति र प्रविधीजस्ता दुवै शिक्षाको आवश्यक रहेको छ। यसप्रति स्थानिय सरकारले विशेष रुपमा ध्यान दिनुपर्छ। गौशाला नगरपालिकाका पूर्वमेयर शिवनाथ महतोले यस्ता पुराना संस्कृतिलाई संरक्षण गर्नका लागि स्थानिय सरकारलाई ईमान्दारीता देखाउनुपर्नेमा जोड दिएका छन्। मैथिली संस्कृति लगायतका कुनै पनि समुदायको लोपोन्मुख संस्कृतिलाई जगेर्णा गर्नका लागि वजेट छुटयाएर भएपनि वार्षिक विनियोजित वजेटमा नै स्थान दिनुपर्नेमा महतोले जोड दिएका छन्। गौशाला नगरपालिकाका मेयर डा दिपेन्द्र महतोले होरैया गीतलाई संरक्षण गरे युवाहरु कुलतबाट बच्न सकिने बताएका छन्। उनले भने, यस्ता सांस्कृतिक सम्पदाले केही मात्रामा भएपछि युवालाई मानसिक रुपमा परिवर्तन गर्न सफल हुनेछ। पुरानो पुस्ताले क्रमिक रुपमा यस्ता समाजका लागि महत्वपुर्ण रहेको धरोहरहरुलाई क्रमिक रुपमा युवालाई हस्तान्तरण गरिनुसक्नुपर्छ। जसले गर्दा केहीमात्रामा भएपनि नगरका युवाहरु लागुऔषधजस्ता कुलतबाट बच्न सकिन्छ। नगरपालिकाले अगामी वजेटमार्फत युवा लक्षित कार्यक्रम थप गरिने प्रतिवद्धता जनाएका छन्। मधेसमा भोलि होली मधेस प्रदेशमा वुधबार मात्र होली खेल्ने भएका छन्। एकले अर्कालाई रंग र अविर दलेर होली पर्व मनाईदैछन्। मधेसका पर्वते समुदायले सोमबार फागुन पूर्णिमाका दिन होली मनाइरहेका छन्। मधेस प्रदेशका मूल मधेसीले पूर्णिमाको भोलिपल्ट होली मनाउँछन्। मिथिला क्षेत्रमा माध्यमिकी परिक्रमाको जनकपुरधाममा गरिने अन्तर्गृह परिक्रमा सम्पन्न गरेर त्यसको भोलिपल्ट होली मनाउने अर्को परम्परा छ। तर मंगलवारका दिन काटमार नहुने भएपछि वुधबार मात्रै होली खेल्ने तयारी गरेका छन्। मधेसी समुदायले उदाउँदो पूर्णिमा अर्थात् चैत कृष्ण प्रतिपदाका तिथिमा होली मनाउने परम्परा भए पनि यसपटक चैत्र द्वितीया तिथीका दिन होली खेल्दैछन्। यसैबीच पर्वलाई सभ्य र शालीन ढङ्गले मनाउन प्रशासनिक निकाय र सामाजिक सङ्घ संस्थाले आग्रह गरेका छन्। होली सत्य र अहिंसाको प्रतीक पर्व भएकाले जबर्जस्ती रङ हाल्ने, लोला हान्ने र अरुलाई बाधा पर्ने गरी मादक पदार्थ सेवन गरी होहल्ला गर्ने पक्षलाई निरुत्साहित गर्न पर्ने सबै निकायले को आग्रह गरेका हुन् । यसैबीच मधेस प्रदेशका मुख्यमन्त्री सरोजकुमार यादवले होली पर्वले समाजमा विद्यमान आपसी भाइचार र सद्भावलाई थप बलियो बनाउने विश्वास व्यक्त गरेका छन्। होली पर्वको अवसरमा आज शुभकामना सन्देश दिंदै मुख्यमन्त्री यादवले मधेसप्रदेश तथा देश र विदेशमा रहनुभएका सम्पूर्ण नेपालीको सुख, संवृद्धि, सुस्वास्थ्य र दीर्घायुको कामना गर्नाका साथै ऐतिहासिक र सांस्कृतिक धरोहर मिथिलामध्यमा परिक्रममा सहभागी सम्पूर्ण साधुसन्त र धर्मानुरागीलाईसमेत शुभकामना दिएका छन्। यस्तो छ पौराणिक गाथा हिन्द् धर्मशास्त्रमा उल्लेख भएअनुसार सत्ययुगमा भगवान विष्णुका परम भक्त प्रह्लादसँग होलीलाई जोडेर हेरिन्छ। दैत्यराज हिरण्यकशिपुका पुत्र प्रह्लादलाई उनको आफ्नै फुपु होलिकाले आगोमा भष्म पार्न लाग्दा उनी आफै आगोमा भष्म भएको थियो। होलिकादहन पश्चात सवैले हर्षित भई एक आपसमा खुशी साटासाट गरेका थिए। सोही घटनालाई स्मरण गर्दै समाजमा होलीपर्व पर्दापण भएको विश्वास गरिन्छ। धार्मिक ग्रन्थमा उल्लेख भएअनुसार दैत्यराज्य हिरण्यकशिपु आफ्नै पुत्र प्रह्लाद भगवान विष्णु भक्त भएकामा क्रोधी बनेका थिए। भगवान बिष्णुको नरसिंह अवतारको वर्णन अनि उत्पत्ति पनि होली अनि भगवानभक्त प्रह्लादका घटना क्रमसँग सम्बन्धित रहेको छ। नारद पुराण र भविष्य पुराणमा त होलीको महत्व अनि चलनको समेत चर्चा गरिएको छ। त्यस्तै द्वापर युगमा भगवान श्रीकृष्णलाई दूध खुवाएर मार्न आएकी राक्षसनी पुतनाको पनि आजकै दिन बालक कृष्णले वध गरेको उल्लेख गरिएको छ। यसरी पुतनाको बध भएपछि गोपालबासीहरुले जयजयकार गर्दै आजको दिनको रङ्गीन उत्सव मनाएको कथा पनि धार्मिक ग्रन्थहरुमा पढ्न पाइन्छ। नीलो रङ्गले मानवता र धैर्यतालाई दर्शाउछ भने पहेलो रङ्ग भगवान श्रीकृष्णको प्रिय रङ्ग मानिन्छ। होलीका बेला शौभाग्यको सूचक रातो रङ्गको प्रयोग पनि आज ब्यापक गरिन्छ। शुक्ल पक्षको ठूलो चन्द्रको छत्रछाँयामा होलीगीत गाउँदै रातभरि कार्यक्रम आयोजना गर्ने चलन पनि छ।"
नयाँ विश्वविद्यालय आवश्यक छैन : अनुदान आयोग,"बुटवल : विश्वविद्यालय अनुदान आयोगका अध्यक्ष प्राडा देवराज अधिकारीले विश्वविद्यालयको संख्या वृद्धि आवश्यक नरहेको बताएका छन्। लुम्बिनी बौद्ध विश्वविद्यालयले सोमबार लुम्बिनीमा गरेको स्वागत तथा सम्मान कार्यक्रममा बोल्दै उनले हाल रहेका विश्वविद्यालयलाई नै स्तरीय बनाउन ध्यान दिनुपर्ने उनले बताए। अध्यक्ष अधिकारीले विश्वविद्यालयको अन्तर्राष्ट्रिय मापदण्ड निर्माण भएको भन्दै सो मापदण्ड सबैले पूरा गर्नुपर्ने बताए। विश्वभरका विश्वविद्यालय एउटै हुन्, यद्यपि स्थापित मापदण्ड भने सबैले पूरा गर्नुपर्छ, उनले भने, अनुसन्धानदाता, जनशक्ति विकास र सामाजिक प्रभावका विषयमा स्पष्ट दृष्टिकोण हुनुपर्छ। विश्वविद्यालयलहरूले दीर्घकालीन नीति तर्जुमा गरेर मात्रै अघि बढ्नुपर्ने उनले बताए। अनुसन्धान रणनीति, शैक्षिक रणनीति विश्वविद्यालयले तर्जुमा गरिरहेको देखिदैन, अध्यक्ष अधिकारीले भने, 'विश्वविद्यालयका हरेक योजनाहरू वेबसाइटमा देखिनुपर्छ। लक्ष्य तय गरेर अघि बढ्नुपर्छ। शैक्षिक क्यालेण्डर निर्माण र त्यसको कार्यान्वयन नहुँदा विश्वविद्यालयप्रति विश्वसनीयता कम भइरहेको भन्दै उनले १७ महिनासम्म परीक्षाको नतिजा नआउनु जस्ता गम्भीर समस्याहरू नीतिगत रूपमै समाधान गर्नुपर्ने बताए। नीति बनाउन कठिन भइरहेका विश्वविद्यालयलाई अनुदान आयोगले सघाउने उनले विश्वास दिलाए। मुलुकमा नयाँ विश्वविद्यालयको आवश्यकताभन्दा पनि हाल सञ्चालित विश्वविद्यालयलाई नै गुणस्तरीय बनाउन ध्यानु दिनुपर्ने उनको धारणा छ। वार्षिक ८० हजार विद्यार्थी उच्च शिक्षाका लागि बाहिरिनु भनेको गम्भीर कुरा रहेको भन्दै त्यसको निराकरणका लागि आफूले प्रयत्न गर्ने उनले बताए। विश्वविद्यालयहरूमा जनशक्ति र भौतिक संरचनाको अभाव रहेको भन्दै यसको बहुपक्षीय समाधान खोज्न आयोगले काम गर्ने बताए। रिसर्च पोलिसि बोकेर अनुदान आयोगमा आउनुस्, हामी सघाउँछौं, उनले भने। अध्यक्ष अधिकारीले लुम्बिनी बौद्ध विश्वविद्यालयले विकास गरेको भौतिक संरचनाहरूको प्रशंसा गरे। विश्वविद्यालयका निमित्त उपकुलपति एवं रजिष्ट्रार डा तिलकराम आचार्यले विश्वविद्यालयलाई अनुसन्धान केन्द्रित गर्ने नीति अनुरूप सातै प्रदेशमा अध्ययन तथा अनुसन्धान केन्द्र सञ्चालनको तयारी गरिएको जानकारी गराए। विश्वविद्यालयले छोटो समयमा भौतिक पूर्वाधारहरूको अभावलाई पूर्ति गरेको भन्दै अब आत्मनिर्भर रहदै चालु रहेका शैक्षिक कार्यक्रम व्यवस्थापनको चुनौती आइरहेको बताए। विशिष्टिकृत विश्वविद्यालय भएकाले जुनसुकै शैक्षिक कार्यक्रम सञ्चालन गर्न सकिने अवस्था छैन, बौद्ध दर्शनमा विद्यार्थीको संख्या कम हुन्छ, उनले भने, त्यसैले अझै केही समय विश्वविद्यालय अनुदान आयोगको सहयोग विश्वविद्यालयलाई आवश्यक रहेको छ। लुम्बिनीमा कोर बुद्धिज्म, बुटवलमा मानविकी तथा सामाजिक विज्ञान र देवदहमा दिगो विकासका कार्यक्रमअन्तर्गतका शैक्षिक क्रियाकलाप अघि बढाउने योजना अनुरूप काम भइरहेको उनले जानकारी दिए। भौतिक विकास भए पनि विश्वविद्यालयमा सीमित जनशक्ति हुँदा लक्ष्य अनुरूप अनुसन्धान तथा प्राज्ञिक उपलब्धी हुन नसकिरहेको उनले बताए। दरबन्दी व्यवस्थापन, अनुसन्धानका कार्य सञ्चालनमा अनुदान आयोगबाट विश्वविद्यालयले सहयोग अपेक्षा गरिरहेको बताए।"
विदुरमा लक्ष्मीनारायणको रथयात्रा,"नुवाकोट: विदुरमा लक्ष्मीनारायणको रथयात्रा सम्पन्न भएको छ। फागुपूर्णिमाको अवसरमा सोमबार रथयात्रा गरिएको हो। रथयात्रामा महिला दिदीबहिनीको उल्लेख्य सहभागिता रहेको थियो। सोही अवसरमा भेला भएकाले रंगसहित खुसियाली साटासाट गर्दै फागुपूर्णिमा पर्व मनाएका थिए। फागुपूर्णिमा तथा होली पर्वका अवसरमा विदुर नगरपालिका ४ विदुर लोकतान्त्रिक चोकको लक्ष्मीनारायण मन्दिरमा अविर र रंग मिश्रित रथयात्रा निकालिएको हो। रथयात्राले सकारात्मक सोचाइको विकास गराउँछ भने सबै जाति, वर्ग, समुदाय तथा धर्मावलम्बीको सहभागिताले पारस्पारिक सद्भाव, धार्मिक सहिष्णुतासमेत कायम गर्न सहयोग पुग्दै आएको रथयात्रामा अगुवाइ गरेका स्थानीय शिक्षक नवराज पाण्डेले बताए।"
"लेकसाइडमा होलीको रौनक, रमाउँदै विदेशी पर्यटक","पोखराः नेपालको पर्यटकीय नगरी पोखरा । पोखराको पनि विदेशी पर्यटकको केन्द्र लेकसाइड । आज विभिन्न देशका पर्यटक होलीको रङमा निकै रमाए। होली नेपाली परम्पराको रङको पर्व । एकआपसमा रङ खेलेर यो पर्व मनाउने गरिन्छ । विभिन्न रङमा रङ्गिएर नाचगान गर्दै रमाएका नेपालीसँग मिसिन पुग्छन् विदेशी पर्यटक पनि । विदेशी पर्यटक पनि आज यहाँ नेपालीसरह नै रङमा रमाए । निकै खुसी हुँदै विभिन्न रङ लगाउँदै होली खेले । रेष्टुरेन्ट एण्ड बार एशोसिएसन रेवान पोखराले फागुपूर्णिमाका अवसरमा आयोजना गरेको होली महोत्सव कार्यक्रमा विभिन्न देशका पाँच सय बढी पर्यटकले एकअर्कामा होली रङ लगाएर रमाएका थिए । होलीको रङसँगै रमाइरहेका जर्मन नागरिक मरियसले यो विशेष दिनले निकै खुसी दिएको बताए। उनले भने, 'निकै खुसी लागेको छ, पोखरामा आएर रङसँग रमाउन पाउँदा, आनन्द पनि लागेको छ, सबै जनालाई खुसी देखेको छु।' उनीसँगै रहेका अर्का जर्मन नागरिक डेनियलले पनि रङसँग खेल्दा तनावको अनुभूति नभएको, बडो रमाइलो अनुभूति भएको बताए। अन्नपूर्ण बेसक्याम्पमा जान पुगेका डेनियलले आजको दिनले ऊर्जा थपेको र खुसी बढेको बताए। तीन हप्ताअघि बेल्जियमबाट नेपाल आएकी लिसाले पनि रङसँग रमाएको आजको दिन जीवनमा यादगार हुने बताइन। इलामको चियाबारेमा अध्ययनका लागि नेपाल आएकी होल्यान्डकी एल्काले पनि रङ्गीविरङ्गी रङमा रमाउँदा निकै आनन्द र खुसी लागेको बताइन्।"
झारफुक गर्ने बहानामा कुटपिट गरी हत्या गर्ने पक्राउ,लुम्बिनी : रुपन्देहीको सैनामैनामा १४ वर्षीय एक किशोरीलाई झारफुक गर्ने बहानामा कुटपिट गरी हत्या गर्ने महिलालाई प्रहरीले पक्राउ गरेको छ। जिल्लाको सैनामैना नगरपालिका१० झिमझिमे बस्ने १४ वर्षीया सीता ज्ञवालीलाई स्थानीय झाँक्री महिला २२ वर्षीया सोनिया रेश्मीले शनिबार झारफुक गर्ने बहानामा कुटपिट गर्दा मृत्यु भएको थियो। कुटपिटबाट मृत्यु भएकी किशोरीको सोही राति नै दाहसंस्कार गरी सकिएको भन्ने सूचनाका आधारमा इलाका प्रहरी कार्यालय सालझण्डी रुपन्देहीबाट खटिएको प्रहरी टोलीले अभियुक्त झाँक्री सोनियालाई पक्राउ गरेको हो। आवश्यक अनुसन्धानपश्चात् रुपन्देही जिल्ला अदालत रुपन्देहीबाट सात दिन म्याद थप अनुमति लिई थप अनुसन्धान कार्य भइरहेको जिल्ला प्रहरी कार्यालय रुपन्देहीका सूचना अधिकारी प्रहरी नायब उपरीक्षक श्यामु अर्यालले जानकारी दिए। रासस
बसाइँसँगै सर्यो होली,"दोधारा: असत्यमाथि सत्यको विजय उत्सवका रूपमा मनाइने होली पर्व सुदूरपश्चिमका हरेक जिल्लामा पृथक तरिकाले मनाइने गरिन्छ । कैलाली कञ्चनपुरका रानाथारु समुदायको होली पर्व भिन्न छ भने अन्य पहाडी जिल्लाबाट यहाँ बसाइँसराइ गरी आउनेको होली भिन्न छ । पछिल्लो समय पहाडी जिल्ला अछाम, बैतडी, दार्चुला र डडेल्धुराबाट तराईमा बसाइँसरी आउनेले पनि आआफ्नो ढङ्गले होली मनाउन थालेका छन् । यहाँ बसोबास गर्ने अछामी समुदायले भिन्न तरिकाले होली मनाउने गरेका छन् भने डडेल्धुराको रुपाली होली भिन्न छ । त्यसैगरी दार्चुला बैतडीबाट बसाइसरी आएकाले होली भिन्न तरिकाले मनाउने गरेका छन् । हाल कञ्चनपुरमा अछाम होली, रुपाली होली र दार्चुला बैतडीको होली भिन्नभिन्न तरिकाले मनाउन थालेका छन् । अछामबाट बसाइँसराइ गरी यहाँ आएकाले आफ्नो संस्कृति संरक्षणका लागि होली पर्व मनाएको अछाम सेवा समाज कञ्चनपुरका अध्यक्ष रुपबहादुर रावलले बताए। 'हाम्रो अछाममा सेतो जामासहितको लुगा लगाएर रङ नलगाई होली खेल्ने गरिन्छ', उनले भने, 'अहिले संस्कृति संरक्षणका लागि बसाइँसरी जो जहाँ छौँ त्यहीँ होली मनाउने गरेका छौँ।' त्यसैगरी डडेल्धुराको रुपालबाट बसाइँसरी कञ्चनपुर आएकाले पनि भिन्न तरिकाले होली मनाउने गरेका छन् । 'रुपालवासीको होली गाउने खेल्ने तरिका अन्य समुदायको भन्दा भिन्न छ', स्थानीय केशव जोराले भने, 'अहिले हाम्रो मौलिक होली पर्व जोगाउन यहाँ होली कार्यक्रमको आयोजना गर्ने गरेका छौँ ।' यता दार्चुला र बैतडीबाट कञ्चनपुर बसाइँसरी आएकाको पनि भिन्न होली छ । पाँच दिनसम्म आफन्तको घरघरमा गएर होली खेल्ने र एकआपसमा शुभकामना आदानप्रदान गर्ने गरेको गणेश धामीले बताए। 'हामी लगातार पाँच दिनसम्म होली मनाउँछौँ', उनले भने, 'हाम्रो होलीमा रङ दल्ने मात्रै नभई लोकगाथा र लोकबाजाका साथमा नाच प्रदर्शन पनि गर्छौं।'"
वसन्तपुरको होली : प्रेमिल अनि रंगीन,"काठमाडौं: हातहातमा रंगका पोका बोकेका एक प्रेमिल जोडी काठमाडौंको न्युरोडमा वसन्तपुर गन्तव्य सोझ्याउँदै थिए। उपत्यकाको होली खेल्ने केन्द्रविन्दु हो वसन्तपुर क्षेत्र। उपत्यकामा बस्ने होलीप्रेमीहरु एक पटक वसन्तपुर नपुगी चित्त बुझाउँदैनन्। आज साँझ अबेरसम्मै वसन्तपुर दरबार क्षेत्र होलीमय हुन्छ। ती एक प्रेमिल जोडी पनि आज बिहान मैतीदेवीस्थित आफ्नै कोठाबाट एकापसमा रंग दलेर होलीको सुरुआत गरी न्युरोड आइपुगेका हुन्। साथीहरुबीच खुसी साट्दै र रंग दल्दै निस्किए। न्युरोड आइपुग्दा पाँच प्रेमिल जोडीको एक समूह बन्यो। होलीका लागि भनेर तयार पारिएको निखर सेतो टिसर्ट र बजारको फेसनेबल हाफ पाइन्टमा थरीथरीका रंगको स्पर्शले उनीहरुको शरीर र लगाएको कपडा नै सप्तरंगी बनेको थियो। अनुहार चिनिने गरी मात्रै रंग दलिएको थिएन। सबैका हातहातमा रंगका पोका थिए। वसन्तपुरमा पुगेर फागु खेल्न धोको बाँकी नै थियो। भेटेका अन्य समूहले रंग दल्दा उनीहरु पनि उक्त समूहलाई रंग दलेर ह्याप्पी होली भन्दै मच्चीमच्ची उमङ्ग साटासाट गर्थे। त्यो समूहकी एक कृपा शर्माले भनिन्, 'यो प्रेमिल अनि रंगीन पर्व हो, होलीमा लगाइएको रंग आफैँमा विशेष र स्मरणयोग्य हुने भएकाले यो बेला जोडिने सम्बन्ध अटुट बन्छ।' त्यही कारण होली पर्व मनाउन कहिल्यै नछुटाउने गरेको उनले बताइन्। शर्मा जस्तै अन्य युवा समूह आआफ्नै रंगीन संसारमा होली खेल्दै सडकभरि हिँडिरहेका काठमाडौं चोकचोकमा यत्रतत्र थिए। अन्यत्रको भन्दा बढी मानिसको भीडभाड भने वसन्तपुरमै थियो। मध्य दिउँसो नै न्युरोडदेखि वसन्तपुरसम्मको सडकमा सवारी नै प्रभावित हुने गरी होली पारखीहरु भेला भइसकेका थिए। होली मनाउनेहरुको भीडले प्रहरीले त्यहाँको भित्री सडकमा यातायात आवागमन रोकेको थियो। प्रहरीले ठाउँठाउँमा सवारी साधन जाँच अभियानलाई पनि तीव्रता दिइरहेको थियो। तर सवारी साधन न्यून मात्रामा सञ्चालन भएकाले आज पैदल हिँड्नेको जमात बढी थियो। प्रहरी प्रवक्ता पोषराज पोखरेलले होलीमा हुनसक्ने सम्भावित दुर्घटना रोक्न बाक्लो प्रहरी परिचालन गरिएको बताए। काठमाडौंको वसन्तपुर मात्रै होइन, कलङ्की, बानेश्वर, कालीमाटी, सुन्धारा, नक्साललगायत उपत्यकाका हरेक क्षेत्रमा युवाहरु समूह बनाएरै होलीमा रमाइरहेका भेटिए। कतै गीत सङ्गीतमा झुमेका पाइए। होली सामाजिक एकता र भाइचारा विस्तार गर्ने र सुखदुःख साट्ने पर्व हो। सरकारले होलीमा सार्वजनिक बिदा दिएकाले पनि यसको महत्व विशेष रहेको कुरा स्पष्ट हुन्छ। नेपाली समाज पनि जातीय, भाषिक र सांस्कृतिकरूपमा होलीमा खेलिने रंगहरू जस्तै विविधतापूर्ण छ, यो विविधता हाम्रो पहिचान र शक्ति दुवै हो', होली पर्वका अवसरमा राष्ट्रपति विद्यादेवी भण्डारीबाट जारी शुभकामना सन्देश र नेपालका सबै भूभाग, सबै जाति, सबै समुदायका बीच उत्तिकै लोकप्रिय र साझा संस्कृतिका रूपमा स्थापित होली पर्वले सामाजिक न्याय, सुशासन र समृद्धिको लक्ष्यमा एकताबद्ध हुन थप प्रेरित गर्ने विश्वस छ भन्ने प्रधानमन्त्री पुष्पकमल दाहाल प्रचण्डबाट जारी शुभकामना सन्देशले पनि होली एउटा साझा संस्कृति हो र भाइचारा प्रवर्द्धनको महत्त्वपूर्ण कडी हो भन्न सकिन्छ। यस्ता पर्वहरुले आम नेपाली बीचमा आपसी प्रेम, सद्भाव र आत्मीयता अभिवृद्धि गर्दै राष्ट्रिय एकतालाई थप सुदृढ बनाउन योगदान पुर्याउने विश्वास गर्न सकिन्छ। बोटबिरुवाले पनि रंग बदलेर उमङ्ग थपिदिने समयको सुरुआत होलीबाटै हुन्छ। होलीले वसन्त ऋतुकै प्रतिविम्बित गरिदिन्छ। होली प्रेम र आकर्षणको उत्सव मात्रै होइन सत्य र निष्ठासँग पनि जोडिन्छ। होलीमा दलिने सप्तरंगी रंगले मानव जीवन सधैँ सप्तरंगी हुनुपर्छ भन्ने सन्देश पनि दिने न्युरोडमा भेटिएको एक बटुवा कृष्णहरि नेपालले बतए। उनले पछिल्ला समयमा होलीलाई हिलो छ्यापाछ्याप गर्ने, मदिरामा लट्ठिने र जथाभावी रुपमा सवारी चलाएर दुर्घटनाको कारक बन्ने गर्नु उपयुक्त नहुने तर होलीलाई उमङ्गकै रुपमा रंग दलेर खुसी साटासाट गरेर मनाउनुपर्ने बताए। होली पर्वमा रंग मात्रै दलिँदैन गीतसङ्गीत र नृत्य एक साथ पस्किने हुँदा उल्लास थपिदिन्छ। बहुजातीय, बहुभाषिक, बहुसांस्कृतिक, बहुधार्मिक तथा विविधतायुक्त नेपालमा मनाइने होलीलगायतका पर्वहरुले सामाजिक सद्भाव, सहिष्णुता र राष्ट्रिय एकता कायम गर्न महत्त्वपूर्ण भूमिका खेल्दै आएको छ। त्यसैको एउटा द्योतक हो होली पर्व। होली पर्व हाम्रो मौलिक विशेषतायुक्त संस्कृति हो। फागुलाई आपसी खुसी र सद्भावको पर्वका रुपमा समेत लिइन्छ। पृथ्वीनारायण शाहले काठमाडौं विजयी गरेपछि होलीको परम्परा सुरु भनेर पनि मान्ने गरिन्छ । त्यही सम्झनामा नेवार समुदायले वसन्तपुरमा रंगीन चीर गाडेपछि होली सुरु भएको भनी मान्दै पनि आएका छन्। त्रेतायुगमा दैत्यराज हिरण्यकश्यपुले प्रह्लादलाई मार्ने उद्देश्यले ब्रह्माबाट आगोले छुन नसक्ने वरदान पाएकी आफ्नी बहिनी होलिकालाई प्रह्लादका साथ दन्किरहेको आगोमा पस्न लगाउँदा होलिका आफैँ भष्म भएकी र भक्त प्रह्लाद नजलेको कथासँग होली पर्व जोडिएको छ। अर्को कथा पनि होलीसँग जोडिएको छ। द्वापरयुगमा श्रीकृष्णलाई मार्न कंशले पठाएकी पुतनाले स्तनमा विष दलेर चुसाउन लाग्दा उनको प्रयास सफल हुन नसकि मारिइन्। त्यो बेला उनलाई जलाएर होली उत्सव गरिएकाले पर्वको सुरुआत भएको पनि मानिन्छ। होलीलाई असत्यमाथि सत्यको, अन्यायमाथि न्यायको र दुराचारमाथि सदाचारको विजय भएको प्रतीकका रुपमा स्मरण गरिन्छ र त्यही अनुसार मनाइन्छ। त्यसैको रिस र द्वेष त्यागेर प्रेम र भाइचाराका साथ एकापसमा रंग दलेर होली मनाउनु नै खास होली अर्थात् फागु हो। आज पहाड तथा हिमाली क्षेत्रमा र भोलि तराईमा होली पर्व मनाइन्छ।"
होलीको रौनक: फेवा किनारमा झुमे पर्यटक (फोटो फिचर),"पोखरा: फागु पूर्णिमाको अवसरमा फेवाताल किनारमा रंगको पर्व मनाउँदै पर्यटक झुमेका छन्। पोखराको लेकसाइडमा नेपालीसँगै पर्यटकले एक आपसका विभिन्न रंग दलेर नेपाली संस्कृतिक चाड फागु पूर्णिमा मनाएका हुन् । विगत १० वर्षदेखि होली फेष्टिभल मनाउँदै आएको पोखराको रेष्टुरेण्ट एण्ड बार एशोसियसन (रेवान) पोखराको आयोजनामा भएको महोत्सवमा विदेशी पर्यटक रमाएका छन्। विगत वर्षभन्दा यो वर्ष धेरै पर्यटक आएको रेवानले जनाएको छ। पर्यटकलाई फागु पूर्णिमा मनाउन पोखरा जानु पर्छ भन्ने सन्देश दिन होली फेष्टिभल आयोजना गरिदै आएको रेवान पोखराका उपाध्यक्ष विश्वराज पौडेलले बताए। पञ्चेबाजा बजाउँदै बाजाको तालमा एक आपसमा रंग लगाउँदै, नाचगान गर्दै पोखराको अम्मटबाट फेष्टिभल सुरु भएर हल्लन चोकमा पुगेको थियो। पोखरालाई होली फेष्टिभल मनाउने गन्तव्यको रुपमा विकास गर्न होली फेष्टिभल मनाउँदै आएको फेष्टिभलमा संयोजक विरेन थकालीले बताए। यस वर्ष गत वर्ष भन्दा बढि विदेशी पर्यटक देखिए पनि आन्तरिक पर्यटकको आगमन भने कम भएको उनले सुनाए । लेकसाइडमा सेन्टरप्वाइन्टमा भएको डिजे र लाइभ कन्सर्टमा पर्यटक रंग लगाउँलै नाँचगान गरेका थिए । होलीमा विभिन्न रंगले रंगिएर भारतीय, कोरियन, जापानीज, युरोपीयन, अमेरिकन पर्यटक रमाएका थिए।"
सुर्खेतमा हरियाली फर्काउन'बृहत हरियाली होली',"वीरेन्द्रनगर :सुर्खेतमा फागुन शुक्ल पूर्णिमा अर्थात् होली पर्वका अवसरमा बृहत हरियाली होली कार्यक्रम आयोजना गरी मनाइको छ । सुर्खेतको मुहारको हरियाली ल्याउन र सफा वीरेन्द्रनगर बनाउन होली पर्वका अवसरमा बृहत हरियाली होली कार्यालक्रम आयोजना गरिएको हो । पछिल्लो समय जलवायु परिवर्तन र बढ्दो सहरीकरणका कारण मासिदै गएको हरियाली फर्काउने उद्देश्यले सोमबार होली पर्वको अवसरमा वीरेन्द्रनगरको धुलियाविटदेखि बाङ्गेसिमलसम्मको मुख्य सडक क्षेत्रको बीचमा रोपिएका विभिन्न प्रजातिका विरुवाहरू गोडमेल गरिएको छ । क्लिन एण्ड ग्रिन सुर्खेतका अभियान्ता डाक्टर नवराज केसीको अगुवाईमा वीरेन्द्रनगरस्थित जुम्ला रोडमा संरक्षणको अभावमा सुक्दै गएका बोटविरुवाको गोडमेल गरिएको हो । अभियानमा विद्यार्थी, समाजसेवी, सुरक्षाकर्मी, पत्रकार,नागरिक समाज, स्वास्थ्यकर्मी तथा सर्वसाधारणको सहभागिता रहेको थियो । बोटविरुवाको संरक्षण गरेर सुर्खेतको मुहारमा हरियो रंग दल्नु यो अभियानको मुख्य उद्देश्य रहेको अभियान्ता डाक्टर केसीले बताए । मानिसहरु एक आपसमा विभिन्न रङ दलेर रंगिन बनेर मनाइने फागुपूर्णिमाका अर्थात् होली पर्व सोमबार हिमाली एवं पहाडी जिल्लामा हर्षोल्लासका साथ खेली मनाइँदैछ । वसन्त ऋतुको आगमनसँगै आपसी मेलमिलाप र सद्भावनाको सन्देश लिई आउने फागु पर्व परम्परागत रूपमा विभिन्न रङ र लोला खेली मनाउने गरिन्छ ।"
होलीमा ट्राफिक नियम उल्लंघन गर्ने १५७ सवारी चालकलाई कारबाही,"काठमाडौं : होली पर्वलाई मध्यनजर गरी आज काठमाडौं उपत्यकाको ट्राफिक जाँचमा कडाई गरिएको छ । ट्राफिक प्रहरीले सोमबार बिहान ११ बजेसम्म ट्राफिक नियम उल्लंघन गर्ने १५७ सवारी चालकलाई कारबाही गरेको उपत्यका ट्राफिक प्रहरी कार्यालयले जनाएको छ। उपत्यकामा युवायुवतीले होली पर्व मनाउने क्रममा मादक पदार्थ सेवन गरी तथा ट्राफिक नियम उल्लंघन गरेर सवारी हाक्नसक्ने भएकाले ट्राफिक प्रहरीले जाँचमा कडाई गरेको हो ।काठमाडौंका विभिन्न ६८ ठाउँमा चेक पोइन्टराखिएको प्रहरीले जनाएको छ । यसैगरी विभिन्न १९ ठाउँमा मोबाइल भ्यानले नियमित गस्ती पनि गरिरहेको जनाइएको छ । होली पर्वलाई दुर्घटनारहित,सुरक्षित र मर्यादित बनाउने उद्देश्यले उपत्यकाका सबै नाकासहित विभिन्न ठाउँमा चेक पोइन्ट राखिएको उपत्यका ट्राफिक प्रहरी कार्यालयले जनाएको छ । मादक पदार्थ सेवन गरेर तथा ट्राफिक नियम उल्लघंन गरी तीव्र गतिमा सवारी हाक्नेलाई कारबाही गरिएको उपत्यका ट्राफिक प्रहरी कार्यालयका प्रहरी उपरीक्षक अभिनारायण काफ्लेले जानकारी दिए । उनले इच्छाविपरीत कसैलाई रङ दल्ने,लोला हान्ने,होली मनाउने नाममा अभद्र व्यवहार गर्ने,लागुपदार्थ सेवन गरेर सवारी हाक्ने तथा ट्राफिक नियम उल्लघंन गरी लापरवाहीका साथ सवारी हाक्नेलाई कारबाही गरिने बताए । होली पर्वलाई मर्यादित र सुरक्षित बनाउनका लागि उपत्यका ट्राफिक प्रहरीले थप सक्रियता जनाएको प्रहरी उपरीक्षक काफ्लेको भनाइ छ।"
दोष नदिऔं,"खासमा प्रकृतिले सबैलाई बराबर दिएको छ। अर्को शब्दमा न्यायशील छ प्रकृति। त्यसैले प्रकृतिलाई कहिले पनि दोष नदिनुहोस्। वनमा थुप्रै पन्छी थिए। मयूरको संख्या खासै थिएन। उनीहरूलाई सबैसँग मिल्नु थियो तर त्यो वातावरण पनि खासै थिएन। एउटा मयूर एकदिन फरक शैलीमा देखियो। मस्तले घाम लागेकाले एउटा मयूर प्वाँखहरू फैलाएर मस्तले नाचिरहेको थियो। निःसन्देह ऊ निकै सुन्दर देखिएको थियो। उसले आफ्ना प्वाँखहरूमा गर्व गर्नु पनि स्वाभाविक नै थियो। अचानक एक बकुल्ला त्यहाँ आयो। आपसमा कुराकानी हुन थाल्यो। कुरा गर्ने समयमा मयूरले बकुल्लाका प्वाँखहरूलाई घृणापूर्वक हेर्यो। तपाईं मलाई यसरी किन हेरिरहनुभएको छ ?, बकुल्लाले मयूरलाई सोध्यो। म तपाईंका आभाहीन प्वाँखहरूलाई हेरिरहेको छु। यी प्वाँखहरूमा न चमक छ र न सौन्दर्य नै ! मयूरको घमण्ड बुझेर बकुल्लो छक्क पर्यो। के बोलूँ के नबोलूँ भयो। मेरा प्वाँखहरूलाई हेर्नुहोस्, कति धेरै चमकदार तथा आकर्षक छन्। प्रकृतिले तपाईंमाथि निकै ठूलो अन्याय गरेको छ। तपाईंलाई यति बलशाली शरीर दिएको छ तर प्वाँख भने अत्यन्त रुखो दिएको छ। कति खेदको कुरा !, मयूर बकुल्लोलाई होच्याउने भावमा बोलिरह्यो। प्रकृतिलाई दोष नदिनुहोस्, मयूर साहेब ! प्रकृति त निकै न्यायशील छ। प्रकृतिले हरजीवलाई उसको आवश्यकताअनुसार नै चीजहरू दिएको हुन्छ। निःसन्देह तपाईंका प्वाँखहरू चमकदार छन् र मेरा प्वाँखहरू रुखो। तर उड्ने दृष्टिबाट हेर्ने हो भने कुरा अलग्गै छ। म त बादल भएको ठाउँसम्म पनि उड्न सक्छु तर तपाईं यस्तो गर्नमा असमर्थ हुनुहुन्छ, बकुल्लोले धैर्यसाथ आफ्ना कुरा मयूरलाई सुनायो। अत्यन्त लज्जित भएर मयूरले बकुल्लासँग क्षमा माग्यो। नैतिक शिक्षा : खासमा प्रकृतिले सबैलाई बराबर दिएको छ। अर्को शब्दमा न्यायशील छ प्रकृति। त्यसैले प्रकृतिलाई कहिले पनि दोष नदिनुहोस्।"
लोप हुँदै होली गीत,"कौन तालपर ढोलक बाजे कौन ताल मृदङ्ग ? कौन तालपर गोरिया नाचे कौन तालपर हम ? जोगीरा सर र र !!! (कुन तालमा ढोलक बज्छ, कुन तालमा मृदङ्ग, कुन तालमा कान्छी नाच्छे कुन ताल म) वसन्त ऋतुको आगमनसँगै श्रीपञ्चमीदेखि फागुपूर्णिमासम्म मिथिलाञ्चलका घर, गाउँ, टोल र छिमेकमा गाइने यस्तै माधुर्य र प्रेम भाव भएको होली गीत गाउने मानिसको अभावका कारण लोप हुँदै गएको छ । होलीमा गाइने यस्ता गीतलाई जोगिरा भनिन्छ । मिथिलाञ्चलमा गाइने यस प्रकारको जोगिराले होली पर्व खेल्नेबीच सद्भाव, माया र उत्साहका साथै ऊर्जाको सन्देश सञ्चार हुने संस्कृतिविद् किशोरी साह बताउँछन्। साहले भने, 'होली पर्व र सङ्गीतबीच गहिरो सम्बन्ध हुन्छ । सङ्गीतविनाको होलीको परिकल्पना नै गर्न सकिँदैन । भनिन्छ होली पर्व मनभित्र रहेको कुण्ठित विचारलाई समाप्त पार्ने पर्व हो ।' मिथिला नगरपालिका२ नक्टाझिज बस्ने ७० वर्षीय रामखेलावन महतो पुर्खौली बाजा मृदङ्ग बजाई फागु गीत जोगिरा गाउन नपाएकामा दुःखी हुँदै भने, 'पहिले पहिले यस्ता फागु गीत जोगिरा वसन्त ऋतुको आगमनसँगै श्रीपञ्चमीदेखि फागुपूर्णिमासम्म गाउँगाउँ, टोलटोल घुमेर फागुपर्वको आगमन भएकाबारे गीत गाएर जानकारी दिने परम्परा थियो तर अहिले गीत गाउने बुढापाकाको कमी भएका कारण न त त्यति मात्रामा ढोल मृदङ्ग नै बज्छ, न त फागु गीत नै गाइन्छ ।' 'यसपालीको होली मुखमा आइसक्यो, न डम्फू बज्छन जोगिराका स्वर नै सुनिन्छन्न् !' वर्षौंदेखि जोगिरा गाउँदै आएका क्षीरेश्वरनाथ नगरपालिका५ महेन्द्रनगर कुचाइटोलका ७५ वर्षीय रामसागर ठाकुर बताउँछन् । ठाकुरले भने, 'मेरा समूहका धेरै साथीको मृत्यु भइसक्योे, कोही बुढा भएर थलिएका छन, अझै गाउने त रस छ, तर साथ दिने कोही छैनन् ।' वसन्त पञ्चमीसँगै होली (फागु) पर्वको सन्देश छर्ने जोगिरा(फागु गीत) अब सुनिन छाडेपछि धनुषासहितका मिथिलाञ्चल क्षेत्रको यो पुरानो संस्कृति लोप हुने स्थितिमा पुगेको छ । किनका के हाथ कनक पिचकारी, किनका के हाथ अबीर झोरी ? रामजी के हाथ में कनक पिचकारी, सियाजी के हाथ अबीर झोरी !! जोगिरासररर!! (कसको हातमा सुन जडित पिचकारी (लोला) छ र कसको हातमा अबीरको झोला ? रामजीको हातमा सुन जडित पिचकारी छ र सीताजीको हातमा अबीरको झोला) पौराणिक गाथाका विषयवस्तु, भक्ति, ख्यालठट्टा, प्रेमयुक्त र रस मिसिएका मैथिली भाषामा गाइने जोगिरा (फागु गीत) अब मिथिलाञ्चलमा सुनिन छाडेका छन् । होलिया (फागु गीत गाउने गायक) का स्वरमा घरभित्र लुकेर बसेकी नवयौवना मिथिलानीलाई उकुसमुकुस बनाउने र सबै सामाजिक पर्दा उघारेर बाहिर नाच्न आउँआउँ लाग्ने जोगिरा लोप हुँदै गएपछि फागु पर्वको सौन्दर्य स्वात्तै घटेको पुराना होलियाहरु बताउँछन् । सामाजिक छुवाछूत, ठूला साना जात र भिन्नभिन्न धर्म संस्कृति प्रति परहेज गर्ने पनि एक अर्कोलाई अङ्कमाल गर्दै सामाजिक सद्भाव र समानताको सन्देश दिन रमाउने परम्पराको होली पर्व मिथिला संस्कृतिको धरोहर मानिन्छ । तर, यसको सौन्दर्यको महत्वपूर्ण अङ्ग जोगिरा लोप हुँदै गएर अब डिजे बज्न थालेपछि मैथिली मौलिकता हराउँदै गएको नेपाल पत्रकार महासङ्घ मधेस प्रदेशका अध्यक्ष राजेश कर्णले चिन्ता व्यक्त गरे। ख्यालठट्टा गरिने नाताबीचका नवयौवनामात्र नभई होलियाबीच नै ठट्टा गर्ने नाताबीच हुने जोगिराको कटाक्ष पनि कम मनोरञ्जक छैन । मिथिलाञ्चलमा बसन्तपञ्चमीदेखि होली गीत (जोगिरा) सुरु भएर मिथिला माध्यमिकी परिक्रमाको सातौँ दिन महोत्तरीको भंगाहा नगरपालिका९ कञ्चनवनमा यात्रीले एकापसमा रङ अबीर खेलेपछि होली पर्व मनाउन थालिने परम्परा छ । यस वर्ष पनि कञ्चनवनमा मिथिला परिक्रमाका यात्रीहरु पुगेर भव्यरुपमा होली खेलेका छन् । जनकपुरधाम १२ का सतीश लाल कर्ण भन्छन्, 'होली गीतमा पहिले कामोत्सवको मर्म, धार्मिक र आधुनिक विशिष्टता, जीवनको उमङ्ग, ऊर्जा, संस्कृतिको प्रकाश, परम्पराको आधार, पिरती तथा उन्मुक्ति थियो तर अब उच्छृङ्खल गीतहरु आएकाले होलीमा माधुर्य र प्रेम भाव मिसिएको गीत बिरलै सुन्न पाइन्छ ।' दोहोरी गीत झैँ गाइने जोगिरा र होलीका गीतका कारण तराई मधेसका हरेक गाउँको वातावरणमा एक किसिमको रौनक छाएको हुन्थ्यो तर ती गीत भने अहिले लोप हुने अवस्थामा पुगेका छन् । भित्री ग्रामीण क्षेत्रमा कुनै कुनै गाउँ घरमा मात्र यस्तो जोगिरा सुन्न पाइन्छ । क्षीरेश्वरनाथ७ हरिहरपुरका रामलाल महतो भन्नुहुन्छ, 'होलीको पौराणिकता अब हराइसकेको छ । दिनहुँजसो हुने झैझगडा, रागद्वेषको कारण होली गीत गाउन नै छाडिएको छ । होलीको तर्क, दर्शन, लौकिकतालाई गम्भीरतापूर्वक नलिइएकाले अहिलेको होलीमा सङ्कीर्णता छाएको छ । अबको होली होली नभएर भोगवादी र सहरमुखी होली भएकाले यसको पौराणिकतासँग जोडिएको होली गीत हराउँदै गइरहेको छ ।' पहिलेपहिले बूढापाकाले रात परेपछि गाउँको बीचमा रहेको चौपालमा झ्याल, मृदङ्ग, ढोल, डम्फा र तुरकी लिएर समूहगतरुपमा होली गीत जोगिरा गाउने गरेको सखुवाबजारका सत्यनाराण साह बताउँछन्। अब त्यो समय हराएर गएको छ । अधिकांश युवा कामका लागि अरब कतार खाडी मुलुक गएकाले होली गीत हराउँदै गएको बताउँदै धनुषाधाम नगरपालिकाका पर्वताका अमरलाल कर्ण भन्छन्, 'अबको होली प्रेम र सद्भावको नभएर वैमनस्यतापूर्ण भएको छ । भाङको ठाउँमा रक्सी, प्रेम र सद्भावको ठाउँमा रागद्वेष देखा परेकाले अबको होलीको पौराणिकता र माधुर्य हराउँदै गएको छ ।' धार्मिक तथा सांस्कृतिक दृष्टिकोणले अति महत्वपूर्ण रहेको होलीले सबै जातजातिलाई प्रभाव पारेको भए पनि होलीको रौनकता नै हराएर गएको छ । फागु पर्व सबै जातजातिले प्रेम र सद्भावका साथ मनाउँदै आइरहेका छन् । पहिलेका होली गीतमा धार्मिक तथा सद्भावको सन्देश बढी पाइन्थ्यो । अब उच्छृङ्खल गीतका सिडी चक्का बजारमा बढी पाउन थालिएको छ । यस्तो गीतमा अश्लील शब्द बढी भएको सखुवाबजारका रामकृपाल जयसवालको भनाइ छ । मिथिलाको सहरी क्षेत्रभन्दा ग्रामीण क्षेत्रमा गाइने यस्ता होली गीतमा विशुद्धरुपमा ग्रामीण होलीको महत्व, त्यस भेगको माटाको मन्दमन्द वासना हुने भएकाले यस्ता गीतको रक्षा गर्नु आजको आवश्यकता रहेकामा संस्कृतिविद् तथा प्राज्ञ रामभरोस कापडीको जोड छ । प्राज्ञ कापडी भन्छन्, 'पौराणिक होली गीतमा विषय वासना, प्रेमालाप, सीताराम र शिव पार्वतीमा केन्द्रित भएर जोगिरा गीत गाउने परम्परा थियो । अबको होली गीतमा पश्चिमी सभ्यता, उच्छृङ्खलता अश्लीलताजस्ता गीतले कब्जा जमाउन थालेकाले यसको माधुर्य समाप्त हुँदै गएको छ ।' गाउँघरमा आजभोलि होलीका सांस्कृतिक गीतको साटो भोजपुरी र आधुनिक संस्कृतिले कब्जा जमाउन थालेको छ । वसन्त ऋतुको आगमन सँगसँगै वसन्तोत्सव पर्वका रुपमा मनाइने होली पर्वका अवसरमा गाइने जोगिरा लोप हुन थालेकाले यसको संरक्षणतर्फ मिथिला क्षेत्रमा काम गर्ने संस्थाले यसको पौराणिकता र सांस्कृतिक महत्वलाई संरक्षण गर्नुपर्ने अर्का संस्कृतिविद् रमापति चौधरी बताउँछन्। उनले भने, 'होली यस्तो हुनुपर्छ जसमा महिला तथा पुरुष निर्धक्क भएर बाहिर निस्कन सकून् । होलीलाई एउटा यस्तो आदर्श बनाउनुपर्छ कि देश र दुनियाँले होली खेलोस् त मिथिलावासीजस्तो ।' पौराणिक कथानुसार सत्ययुगमा राजा हिरण्यकश्यपु ज्यादै अत्याचारी राजा भएकाले आफूलाई देवताभन्दा ठूलो हुँ भन्ने घमण्ड गर्थे । उनका छोरा प्रह्लाद भगवान् विष्णुका परमभक्त थिए । हीरण्यकश्यपुले छोरा प्रह्लादलाई विष्णुभक्तिबाट अलग गराउन होलिकासँगै आगोमा जलाउँदा होलीका डढेर भष्म भइन् भने प्रह्लादलाई केही प्रभाव परेन । सोही परम्परालाई निरन्तरता दिँदै हिन्दू समाजमा फाल्गुण शुक्लपूर्णिमाको रातमा होलिकाको दहन गरी हर्ष बढांइँ गर्ने चलन रहिआएको मान्यता छ । तराईमधेस क्षेत्रमा होली पर्वमा गाइने जोगिरा गीतको संरक्षणका लागि पछिल्लो केही वर्षदेखि जनकपुरधामस्थित मिथिला नाट्य कला परिषद (मिनाप)ले गाउँगाउँबाट होलियाहरुलाई झिकाएर जोगिरा प्रतियोगिता गराउने गरेको छ । काठमाडौँ उपत्यका र पहाडी जिल्लाहरुमा आज होली पर्व मनाइँदै छ भने तराईमा भोलिपल्ट यस पर्व मनाउने गरिन्छ । सरकारले होली पर्वमा सार्वजनिक बिदासमेत दिँदै आएको छ ।रासस"
"पहाडी जिल्लामा आज होली मनाइँदै, सभ्य बन्दै पर्व","सडकमा काम विशेषले हिँड्नेलाई इच्छाविपरीत रङ र लोला हान्ने क्रम बन्द हुँदै गएको छ। काठमाडौं : वसन्तपुर दरबार क्षेत्रमा चीरोत्थान गरेसँगै राजधानीमा हिँड्नै नसकिने गरी फोहर पानीले भरिएका बेलुनले हिर्काउने विकृति अन्त्य भएको छ। केही वर्षदेखि राजधानीमा रङको पर्व फागु पूर्णिमा अर्थात् होली अहिले सभ्य बन्दै गएको छ। फागुन शुक्ल पूर्णिमाका दिन मनाइने फागु पूर्णिमा अर्थात् होली पर्व आज हिमाली एवं पहाडी जिल्लामा हर्षोल्लासका साथ एकापसमा रङ र लोला खेली मनाइँदैछ। वसन्त ऋतुको आगमनसँगै आपसी मेलमिलाप र सद्भावनाको सन्देश लिई आउने फागु पर्व आज परम्परागत रूपमा विभिन्न रङ र लोला खेली मनाउने परम्परा छ। केही वर्ष अघिसम्म उपत्यकामा उत्ताउलो रुपमा मनाइने यो पर्व प्रहरीको सक्रियताका कारण पछिल्लो समय सभ्य बन्न थालेको छ। सडकमा काम विशेषले हिँड्नेलाई इच्छाविपरीत रङ र लोला हान्ने क्रम बन्द हुँदै गएको छ। फागु पर्वको अघिल्लो दिन पनि राजधानीका सडकमा फोहर पानी छ्यापेको देखिँदैन। विगत वर्षजस्तै यस वर्ष पनि कोरोनाको प्रभाव कायमै रहेकाले फागु पर्वमा पानी र रङ प्रयोग नगर्न प्रशासनले आह्वान गरेको छ। साथै घर परिवारमै फागु पूर्णिमा मनाउन पनि प्रशासनले अनुरोध गरेको छ। विशेषगरी युवतीलाई लोलामा पानी भरेर एक हप्ताअघिदेखि नै छ्यापेर मनोवैज्ञानिक रुपमा बाहिर निस्कन नसक्ने वातावरण बनाइन्थ्यो। यस पर्वका अवसरमा आज काठमाडौँको वसन्तपुरमा उपस्थित सर्वसाधारणले वातावरणलाई नै रङ्गीचङ्गी तुल्याउँदै त्यहाँ गाडिएको चीरलाई विधिपूर्वक ढाली बाजागाजाका साथ टुँडिखेलमा लगी जलाउँछन्। उक्त चीरमा राखिएका ध्वजापताकाहरू औषधोपचारको काममा आउने विश्वासका साथ लुछाचुँडी गरी लिने र अनिष्ट टर्छ भनी चीरको खरानीको टीका लगाइन्छ। फागु पर्वमा चीरोत्थानको परम्परा फागुन शुक्ल अष्टमीका दिन वसन्तपुरस्थित गद्दी बैठकअगाडि मैलको रुखलाई रङ्गीचङ्गी ध्वजापताकासाथ सिँगारी गाडिएको चीरमा पूजाआजा गरेपछि फागु पर्व शुरु हुन्छ। आजै राति टुँडिखेलमा गुरुमापा नामक राक्षसलाई इटुम्बहालदेखि कहीँ पनि नबिसाई ल्याइएको दश पाथी चामलको भात र एउटा राँगाको मासु खुवाई सैनिक अस्पतालभित्र रहेको जधु नामक धारामा चुठाउने चलन छ। त्रेता युगमा दैत्यराज हीरण्यकश्यपुले विष्णुभक्त आफ्ना पुत्र प्रह्लादलाई मार्ने उद्देश्यले ब्रह्माबाट आगोले छुन नसक्ने वरदान पाएकी आफ्नी बहिनी होलिकालाई प्रह्लादका साथ दन्किरहेको आगोमा पस्न लगाउँदा होलिका आफैँ भष्म भएकी तर भक्त प्रह्लादलाई आगोले छुन नसकेको कथा यो पर्वसँग जोडिएको छ। त्यसै बेलादेखि शक्तिको दुरूपयोग गर्ने पापी प्रवृत्तिकी प्रतीक बनेकी होलिका मारिएको उपलक्ष्यमा होली (फागु) खेल्ने परम्परा चलेको विश्वास गरिन्छ। यसैगरी द्वापरयुगमा श्रीकृष्ण भगवान्लाई मार्न कंशद्वारा पठाइएकी राक्षसनी पुतनाले आफ्नो विष दलिएको स्तन चुसाउन लाग्दा असफल भई मारिइन्। निजलाई व्रजवासीले जलाई फागु महोत्सव मनाउने परम्परा चलेको पनि धर्मग्रन्थमा उल्लेख गरिएको धर्मशास्त्रविद् बताउँछन्। राम्रो तरिकाले तयार पारिएका रङ र अबिरले छालाको रोग निवारण गर्ने भएकाले यस्ता रङको प्रयोग गरी फागु खेल्नाले शीतकालमा शरीरमा उत्पन्न कफको विनाश हुन्छ। बालिएको चीरको धुवाँबाट शीतकालका अनेकौँ रोगका कीटाणु निर्मूल हुने हुनाले यो पर्वको आयुर्वेदिक महत्व पनि छ। फागु पर्वका उपलक्ष्यमा सरकारले सार्वजनिक बिदा दिँदै आएको छ। तराई क्षेत्रमा भने यो पर्व पूर्णिमाको भोलिपल्ट मनाउने गरिन्छ। यस वर्ष पनि तराईमा शुक्रबार होली मनाइँदै छ। कुन देशमा कसरी मनाइन्छ फागु ? फागु पर्व नेपाल, भारतलगायत देशमा पनि मौलिक तरिकाले मनाउने गरेको पाइन्छ। इटालीमा बेलियाकोनोन्स को नामले मनाइने यो पर्वमा एकापसमा सुगन्धित जल छर्की घाँसको विशेष प्रकारको रङ्गीचङ्गी आभूषण लगाएर खेल्ने गरिन्छ। चीनमा १५ दिनसम्म च्वेज नामले यो पर्व मनाइन्छ। यस पर्वमा नयाँ लुगा र गहना लगाउने गरिन्छ। अमेरिकामा होबोनामले मनाइने यो पर्वमा मानिस विभिन्न प्रकारका हास्यात्मक वेषभूषा लगाई प्रतियोगिताको आयोजना गरी विजयीलाई पुरस्कार दिइन्छ। श्रीलङ्का र इन्डोनेसियामा आगोको पूजा गरेर, म्यान्मा र थाइल्यान्डमा पानीको पूजा गरेर, बौद्ध मन्दिरमा भिक्षुलाई दान दिएर, जापान र इन्डोनेसियामा नयाँ अन्नलाई नाचगानका साथ स्वागत गरेर, चीनको युनानमा डाइनोसियस देवताको पूजा तथा नाचगान गरेर र इजिप्टमा हास्य, विनोद तथा नाचगान गरी यो पर्व मनाइन्छ। फरक फरक नाममा मनाइए पनि फागु खेल्ने परम्परा धेरै देशमा भएको पाइन्छ। सबैतिर आपसी सद्भाव एवं सामाजिक एकतालाई प्रवद्र्धन गर्ने मूल उद्देश्यले यो पर्व मनाउने गरिन्छ। नाम फरक भए पनि पर्वको उद्देश्य एकै छ।"
वसन्तपुरमा होलीको उल्लास (फोटोफिचर),"काठमाडौंका विभिन्न स्थानमा युवायुवती,बालबालिका तथा विदेशी पर्यटकहरू भेला भएर होली मनाइरहेका छन्। काठमाडौं : आज फागु पूर्णिमा अर्थात् होली पर्व । आज हिमाली तथा पहाडी जिल्लामा हर्षोल्लासका साथ मनाइँदैछ। काठमाडौंका विभिन्न स्थानमा युवायुवती,बालबालिका तथा विदेशी पर्यटकहरू भेला भएर होली मनाइरहेका छन्। यसै अवसरमा वसन्तपुरमा सहभागी भएर सयौंको संख्यामा युवायुवती,वृदवृद्धा,बालबालिका होली मनाइरहेका छन् । परम्परागत बाजागाजा र आधुनिक रंगसँगै सबैले एकसाथ होली मनाइरहेका छन्। होली खेल्न विभिन्न स्थानबाट युवायुवतीहरू आउने क्रम जारी छ। यहाँ विदेशी पर्यटकको उल्लेख्य सहभागी रहेको छ। वसन्तपुरमा एक साताअघि चीर गाडिएको थियो। चीर गाडिएसँगै काठमाडौंमा होलीको चहल पहल बढेको थियो। असत्यमाथि सत्यको विजयको प्रतीक,पारिवारिक एवं सामाजिक एकताको पर्वका रुपमा पनि यो पर्व मनाउने प्रचलन छ । होली एक आपसमा विभिन्न रङ्ग तथा अबीर लगाएर मनाउने चलन छ ।"
सदन निर्माणका लागि दुई करोडको जग्गादान,"सिरहा : लहान नगरपालिका८ मा नेपाली कांग्रेसबाट निर्वाचित वडाध्यक्ष श्याम साह (भोरेभोर)ले दुई करोड मूल्य बराबरको दुई कठ्ठा जग्गादान गरेका छन्। सोनार समाजको अतिथि सदन निर्माणका लागि जग्गादान गरेका छन्। सोनार समाजले आयोजना गरेको होली मिलन कार्यक्रममा जग्गादान गर्ने वडाअध्यक्षलाई सम्मान गरिएको छ। दान गरिएको जग्गा लहान७ मा छ। जसको मूल्य बजार भाउ अनुसार करिब २ करोड पुग्छ। आफ्नो सुमदायको विकासका लागि जग्गादान गरेको छु, वडाअध्यक्ष साहले भने,अब भवन निर्माणमा पनि भूमिका रहनेछ। यस समुदायको पछाडि रहेका परिवारलाई आर्थिक उपार्जन र रोजगारी दिनका लागि पनि समाजले भूमिका खेल्ने र सदन निर्माण भएपछि सहयोग पुग्ने समाजका माइन्जन देवनारायण साहले बताए।"
१० लाखको मोबाइल बरामद,परासी : अवैध रूपमा भन्सार छलेर ल्याउँदै गरेको १० लाखभन्दा बढी मूल्य पर्ने मोबाइल सोमबार बिहान नवलपरासी प्रहरीले बरामद गरेको छ। भारतको ठूठीबारीबाट मोटरसाइकलमा राखेर परासीतर्फ ल्याउँदै गरेको अवस्थामा पाल्हीनन्दन गाउँपालिका५ को भगतपुराबाट १० लाख ६२ हजार मूल्य बराबरको ३६ थान मोबाइल बरामद गरिएको जिल्ला प्रहरी कार्यालयका सूचना अधिकारी डीएसपी भोजराज पाण्डेले बताए। बरामद भएको मोबाइलमा प्रतिपिस १७ हजार पर्ने स्मार्टसेभन ११ थान र प्रतिपिस ३५ हजार पर्ने पोको एमफोर प्रो मोबाइल २५ थान रहेका छन्। बरामद भएको मोबाइल महेशपुर भन्सार कार्यालय पठाइएको प्रहरीले जनाएको छ। कारोबारमा संलग्न मोटरसाइकल र व्यक्ति भने प्रहरीलाई देख्ने वित्तिकै फरार भएको सूचना अधिकारी पाण्डेले बताए।
ग्रामीण क्षेत्रमा विद्युतीकरणका लागि सवस्टेशन निर्माण,"तनहुँ : तनहुँका ग्रामीण क्षेत्रमा विद्युतीकरणका लागि तनहुँ जलविद्युत् आयोजनाको सहयोगमा सवस्टेशन निर्माण अघि बढाइएको छ। विद्युत् सेवा नपुगेका ग्रामीण क्षेत्रमा विद्युतीकरणका लागि आयोजनामार्फत काम अगाडि बढाइएको हो। विद्युतीकरणका लागि नेपाल विद्युत् प्राधिकरणको आयोजना व्यवस्थापन निर्देशनालयमार्फत् तनहुँ ग्रामीण विद्युतीकरण तथा वितरण प्रणाली सुदृढीकरण आयोजना कार्यान्वयन इष्ट इन्डिया उद्योगवाइबा इन्फ्राटेक जेभीसँग सम्झौता भएको थियो। तनहुँ हाइड्रोपावर लिमिटेडका प्रबन्ध सञ्चालक किरणकुमार श्रेष्ठका अनुसार २०७५ साल मङ्सिर १३ मा कम्पनीसँग अमेरिकी डलर ६१ लाख ५३ हजार दुई सय सात रू १४ करोड ८८ लाख ३१ हजार नौ सय ६७ मा खरिद सम्झौता भएको थियो। निर्माण व्यवसायीले विद्युतीकरण नभएका क्षेत्रको पहिचान गरी सर्भे तथा डिजाइन सम्पन्न गरी ३३११ केभी तथा एलटी लाइन निर्माण गरिरहेको छ। घिरिङ गाउँपालिका४ र बन्दीपुर गाउँपालिका६ मा सवस्टेशन निर्माण सम्पन्न भएको श्रेष्ठले बताए। घिरिङ सवस्टेशनमा छआठ एमभिए क्षमताको पावर ट्रान्सफर्मर राखिएको छ। स्थानीय तहमा विद्युत् आपूर्तिका लागि सवस्टेशनबाट ११ केभीका तीन वटा फिडर लाइन निकालिएको छ। कुल ११ केभीको एउटा फिडर लाइन जगेडामा राखिएको छ। सवस्टेशनमार्फत तनहुँको भिमाद नगरपालिका तथा घिरिङ गाउँपालिको सम्पूर्ण क्षेत्र र ऋषिङ गाउँपालिका तथा नवलपरासी (बर्दघाट सुस्ता पूर्व)को केही भागमा विद्युत् आपूर्ति गरिएको छ। बन्दीपुर गाउँपालिका६ साराङघाटमा निर्माण गरिएको सवस्टेशनबाट आँबुखैरेनी, बन्दीपुर र देवघाट गाउँपालिकामा विद्युत् आपूर्ति गरिएको छ। यसबाट त्यस क्षेत्रका उपभोक्ताले भरपर्दो र गुणस्तरीय विद्युत् आपूर्ति पाएका छन्। आँबुखैरेनी गाउँपालिकास्थित मार्कीचोक सवस्टेशनदेखि बन्दीपुर गाउँपालिकाको डुम्रेसम्मको ३३ केभी प्रसारण लाइनलाई ट्यापिङ गरिएको छ। प्रसारण लाइनलाई बन्दीपुर गाउँपालिका५ याम्पाफाँटमा ट्यापिङ गरी सराङघाट सवस्टेशनसम्म पुर्याउने १९ किलोमिटर लामो ३३ केभी लाइन पनि निर्माण सम्पन्न भएको छ। यसमध्ये एक हजार एक सय ३० मिटर प्रसारण लाइनलाई भूमिगत गरिएको बताइएको छ। आयोजनाअन्तर्गत तनहुँको विद्युत् आपूर्तिलाई पर्याप्त, भरपर्दो र गुणस्तरीय बनाउन विभिन्न ठाउँमा विभिन्न क्षमताका वितरण ट्रान्सफर्मर जडान र ११ केभी लाइन निर्माण गरिएको छ। ग्रामीण विद्युतीकरणअन्तर्गतका सम्पूर्ण कार्य आगामी आर्थिक वर्षमा सम्पन्न गर्ने लक्ष्य राखिएको श्रेष्ठले जानकारी दिए। नेपाल सरकार तथा विद्युत् प्राधिकरणको लगानी र एसियाली विकास बैंकको सहुलियतपूर्ण ऋणमा आयोजना कार्यान्वयनमा ल्याइएको हो। रासस"
अब जिससको आफ्नै भवन,परासी : जिल्ला समन्वय समिति नवलपरासीको भवन निर्माण हुने भएको छ। जिसस प्रमुख भगौती यादवले सोमबार शिलान्यास गरेर निर्माण कार्य अघि बढाइएको हो। आफ्नै भवन नहुँदा समन्वय समितिको कार्यालय ६० वर्षदेखि जिल्ला प्रशासन कार्यालयको भवनमा बस्दै आएको थियो। जिल्ला प्रशासन कार्यालयको नयाँ भवन निर्माण हुने भएपछि अहिले जिसस भाडामा बस्दै आएको छ। तत्कालीन जिल्ला विकास समितिले खरिद गरेको सदरमुकाम परासीस्थित रामग्राम नगरपालिका४ मा रहेको कुल २ बिगाहा १० कठ्ठा क्षेत्रफलमा भवन निर्माण गर्न लागिएको जिल्ला समन्वय अधिकारी मानबहादुर खड्काले बताए। दुई तले भवन निर्माण गर्न कुल सात करोड ९० लाखमा निर्माण कम्पनीलाई जिम्मेवारी दिएर काम अघि बढाइएको खड्काले बताए। नवलपरासी जिल्ला विभाजन हुनुपूर्व तत्कालीन जिविस कोषमा साढे सात करोड रुपैयाँ रहेको थियो। आन्तरिक राजश्व बाँडफाँडबाट प्राप्त भएको उक्त रकम भवन निर्माणका लागि बचत गरेर राखिएको खड्काले बताए। सोही रकमबाट भवन निर्माण हुने र अपुग रकम स्थानीय पालिकाहरूले सहयोग गर्ने प्रतिबद्धता जनाएका जिल्ला समन्वय अधिकारी खड्काले जानकारी दिए।
