शीर्षक,विवरण
आदेश अटेरीले निम्त्याएको अराजकता,"मुलुकमा लोकतन्त्र छ। लोकतन्त्र भनेको विधिको शासन हो। विधिको शासनमा राज्यका सबै अंगहरूका आआफ्ना क्षेत्राधिकार छन्। कसैले कसैको क्षेत्राधिकार मिच्न पाउँदैन र पाउनु हुँदैन। सबैले आआफ्नो अधिकार क्षेत्रमा रहेका काम गर्नुपर्छ, तबमात्रै विधिको शासन कायम हुन्छ, लोकतन्त्र बलियो हुन्छ। तर राज्यका प्रमुख तीन अंगमध्येको एक न्यायपालिकाको क्षेत्राधिकारमा बलमिच्याइँ धेरै हुँदै आएको छ। नेपालको संविधानले भनेको छ मुलुकको न्यायसम्बन्धी अधिकार संविधान, अन्य कानुन र न्यायका मान्य सिद्धान्तबमोजिम अदालत तथा न्यायिक निकायबाट प्रयोग गरिनेछ। त्यसैका निम्ति भनेर सर्वोच्च, उच्च र जिल्ला अदालतको परिकल्पना गरिएको छ। अदालतले गरेका फैसला र आदेशहरू राज्यको प्रमुख अंग अर्थात् कार्यपालिकाले नै अटेर गरेका प्रशस्त उदारहण छन्। कार्यपालिकासँगै सरकारी निकायहरू नै अदालतको आदेश अटेर गर्छन्। सुर्खेत उच्च अदालतले गरेको आदेश अटेर गरी पर्यटकीय क्षेत्र काँक्रेविहारमा पर्खाल लगाउने काम रोक्न आदेशविपरीत निर्माण कम्पनीलाई रातारात रकम भुक्तानी गर्नु गरिएको छ। यो त फगत अर्काे एउटा अटेरीको उदाहरण बनेर देखिएको छ। अदालतले वन क्षेत्रको जमिन यकिन नहुँदासम्म केही नगर्नू भन्यो। तर डिभिजन वन कार्यालय सुर्खेतले १ करोड ३३ लाख ५ हजार ९ सय २९ रुपैयाँ निर्माण कम्पनीलाई भुक्तानी दिएको छ। अदालतले दिएका आदेश व्यक्तिले मिच्ने, समुदायले मिच्ने वा अटेर गर्ने र राज्यकै कार्यालयहरूले अटेर गर्ने प्रवृत्ति निकै धेरै छ। सर्वाेच्च अदालतले गरेका राष्ट्रिय महत्त्वकै फैसलाहरू सरकारले कार्यान्वयन गर्न बाँकी राखेका अर्थात् आदेश अटेर गरेका उदाहरण सयौं छन्। एक अध्ययनअनुसार राष्ट्रिय महत्त्वकै आदेश अटेरीको संख्या दुई सयभन्दा बढी छ। अदालतको आदेश अटेर भएकै कारण नागरिक र संस्थाहरू न्याय पाउन वञ्चित भएका छन्। फैसलाबमोजिम न्याय पाउन नसकेको भनेर फेरि अदालतमै निवेदन पर्ने गरेका उदाहरणहरूले पनि आदेश अटेरीको प्रवृत्ति देखाउँछ। केही समयअघिसम्म त्यस्ता निवेदनको चाङ सर्वाेच्चमा १५ सयभन्दा बढी थियो। एक त सरकारी निकायबीचको समन्वय अभावमा अदालतका आदेश र फैसला कार्यान्वयनमा कठिनाइ छ भने अर्काेतिर जानाजान अटेरी नै। अदालत त आस्थाको मन्दिर हो, जोसँग आफ्नै सुरक्षाकर्मी हुँदैनन्। उसले आदेश र फैसला कार्यान्वयनका लागि आफैं डन्डा लगाउन सक्दैन। राज्यका अरू निकायले नै कार्यान्वयनमा सघाउ पुर्याउनुपर्छ। तर, त्यसो भएको देखिन्न। यस्तो प्रवृत्तिले विधिको शासनको धज्जी उडाएको छ। अराजकता पनि मौलाएको छ।"
सलाम सन्दुक ! जसले जिते १३ करोडको अवार्ड,"काठमाडौं : नेत्र विशेषज्ञ डा सन्दुक रुइतको मोबाइलमा मंगलबार दिउँसो ३ बजेतिर टिङटिङ घन्टी बज्यो। बधाईसहितको म्यासेज (सन्देश) पढ्दा उनको मुहार उज्यालो भयो। त्यो खुसी तत्कालै पत्नी नन्दालाई बाँडे। त्यसपछि सवारी साधन चढेर आफू संस्थापक रहेको तिलगंगा आँखा अस्पताल पुगे। सहकर्मी चिकित्सकसँग सभाहलमा खुसी साटे। ६८ वर्षीय डा रुइतको मोबाइलमा आएको सन्देश प्रतिष्ठित इसा अवार्ड प्राप्तिको थियो। उनले हालसम्म पाएका अवार्डमध्ये सबैभन्दा उच्च हो यो। यति ठूलो रकमको अवार्ड सम्भवतः अरू नेपालीले पाएका छैनन्। यसको नगद राशि १० लाख डलर अर्थात् झन्डै १३ करोड ८ लाख रुपैयाँ छ। डा रुइतले यो अवार्ड पाएसँगै मुलुकभरका चिकित्सक उत्साहित भएका छन्। डा रुइतले प्रतिष्ठित अवार्ड पाउँदा हामी सबैलाई उत्साह जागेको छ, तिलगंगा आँखा अस्पतालमा कार्यरत डा इन्दिरा पौडेलले भनिन्, उहाँले व्यक्तिगत रूपमा पाएको भए पनि टिमले नै पाएको महसुस भएको छ। नेपाल अप्थाल्मिक सोसाइटीका अध्यक्ष डा मीना चौधरीले डा रुइतको कामले अन्तर्राष्ट्रिय रूपमा नै मान्यता पाएको बताइन्। दृष्टिविहीनलाई नयाँ दृष्टि प्रदान गर्नुभएको थियो। जसको कदर गर्दै प्रतिष्ठित अवार्ड प्रदान गरिएको छ, डा चौधरीले भनिन्, यस अवार्डले अन्य नेपाली चिकित्सकहरूलाई थप प्रोत्साहन दिएको छ। डा रुइतले अपनाइरहेको आँखा उपचार पद्धति (रुइतेक्टोमी र इन्ट्रोकुलर लेन्स) हो। उनको यो नेपाल टेक्निकले विश्वमा चर्चा पाइरहेको छ। बहराइनको राजधानी म्यान्मामा मंगलबार आयोजित पुरस्कार घोषणा समारोहमा धेरै जना कौतुहलमा थिए। समारोहमा उपस्थित त्यहाँको राजपरिवारका सदस्य शेख मो बिन मुबारक अल खालिफाले अन्धोपन निवारणमा डा रुइतले गरेको कल्याणकारी कामका लागि उनलाई छनोट गरिएको जानकारी दिए। अन्धोपन निवारणमा गरेको कल्याणकारी कामका लागि डा सन्दुक रुइतले बहराइनको प्रतिष्ठित इसा अवार्ड प्राप्त गरेका हुन् । यसको नगद राशि १० लाख डलर (झन्डै १३ करोड ८ लाख रुपैयाँ) छ । डा रुइत मोतीबिन्दुको शल्यक्रियाका लागि सूक्ष्म पद्धति उपयोग गर्छन्। उपचारको यो सजिलो पद्धति नेपालसहित विभिन्न मुलुकमा स्थापित छ। चीनका विभिन्न भूभाग, बंगलादेश, भुटान, भारत, क्याम्बोडिया, म्यानमार, थाइल्यान्ड, इन्डोनेसिया, उत्तर कोरियामा निकै स्थापित छ। दक्षिण अमेरिकाबाट नेत्र चिकित्सक तालिम लिन नेपाल आउने गर्छन्। बहराइनको यो अवार्ड त्यहाँका पूर्वराजा सेख इसा बिन सलमान अल खालिफाको नाममा सन् २००९ मा स्थापना गरिएको हो। मानव कल्याणको क्षेत्रमा सक्रिय व्यक्ति वा संस्थालाई हरेक दुई वर्षमा प्रदान गरिँदै आएको छ। डा रुइतको क्रान्तिकारी विधिले नेपालमा रोकथाम गर्न सकिने अन्धोपनाको दर आधाले घटाएको छ। उनलाई आगामी फेब्रुअरीमा सन् २०२३ को स्वर्ण पदकसहित प्रमाणपत्र प्रदान गरिने भएको छ। बहराइनका राजा शेख हमद बिन इसा अल खालिफा अनररी प्रेसिडेन्ट रहेको इसा अवार्ड फर सर्भिस टु ह्युमानिटी संस्थाले अवार्डको पाँचौं संस्करण हो। यो अवार्ड सन् २०१३ देखि प्रदान गरिँदै आएको छ। जुरी अध्यक्ष पलसनले डा रुइतलाई नै छनोट गर्नुको कारण उल्लेख गर्दै अस्ट्रेलिया पुगेका बेला उतै बस्ने वातावरण हुँदाहुँदै स्वदेश फर्केर सेवामा तल्लिन रहेको बताएका थिए। अमेरिका पुगेर निकै सुविधाजनक जीवनयापन गर्न सक्ने र आँखाका बिरामीका लागि उपकरण अविष्कार गर्न सक्ने उल्लेख पनि उनले गरेका थिए। तर, उपचारमा सबैको पहुँच पुर्याउन लेन्सको आविस्कार गरी उपचार सेवालाई नेपालका साथै संसारभर पुर्याएको चर्चा उनले गरेका थिए। उनले डा रुइतको मानव हितमा गरेको कामको योगदान गर्दै छनोट गरिएको जानकारी दिए। न्यून लागतमा मोतीबिन्दुको शल्यक्रिया विधि प्रयोग गरि डा रुइत नेपालसहित एसिया र विश्वका अन्य भूभागमा लाखौं व्यक्तिलाई दृष्टि पुनर्स्थापित गर्न सफल भएका छन्। डा रुइतले अन्नपूर्ण पोस्टसँग भने, म आफैंले व्यक्तिगत रूपमा १ लाख ३० हजारजतिलाई दृष्टि दिन सफल भएँ। संस्थागत र सामूहिक रूपमा त्यो भन्दा धेरैलाई दृष्टि पुनर्स्थापना गरिएको छ। उनले नै मोतीयाबिन्दु भएका बिरामीको उपचार गर्ने सरल विधि विकास गरेका हुन््। उनले इन्ट्राअकुलर लेन्सको विकास गरी सुलभ दरमा उपलब्ध गराउन सफल भएका छन्। जसबाट नेपाललगायत विकासोन्मुख मुलुकका दृष्टिविहीन व्यक्तिले संसार चियाउन पाएका छन्। डा रुइतले अवार्ड पाएको भए पनि संस्थाले नै पाएको हिसाबमा लिएका छौं। सबैले गरेको कामको मुूल्यांकन गरेर दिइएको अवार्ड हो, तिलगंगा आँखा अस्पतालकी प्रमुख कार्यकारी अधिकृत रीता गुरुङले भनिन्, यसले हामीलाई काम गर्ने हौसला दिएको छ। यो अवार्डले उत्तरदायित्व झन् बढाएको छ। आफ्नै हातले १ लाख ३० हजार जनाको मोतीयाबिन्दु शल्यक्रिया गरेका डा रुइत दृश्यका देवता (गड अफ साइट)का रुपमा परिचित छन्। युनिभर्सिटी अफ मायामीका कानुन प्राध्यापक जोन पलसनको नेतृत्वमा रहेको जुरीले डा रुइतलाई छनोट गरेको हो। सात जनाको जुरीले अवार्डका लागि सुरुमा १ सय ४५ व्यक्ति र संस्थालाई नोमिनेसनमा गरेको थियो। ६ जना र संस्थालाई सर्टलिस्ट गरिएको थियो। जसमा स्विट्जरल्यान्डको जेनेभास्थित विश्व स्वास्थ्य संगठन फाउन्डेसन अमेरिकास्थित परोपकारी संस्था मर्सी सिप, बंगलादेशको फ्रेन्ड्ससिप एनजीओ, गरिबको हितमा सक्रिय कोलम्बियाली क्यामिलो जोस हेरेया, वातावरण संरक्षणमा क्रियाशील केन्याकी न्जाम्बी माटी, र नेपालका डा सन्दुक रुइत थिए। अवार्डका लागि विश्व स्वास्थ्य संगठन (डब्लूएचओ)को फाउन्डेसन बढी चर्चामा थियो। फाउन्डेसनले कोभिड संक्रमणका बेला खोपलगायत व्यवस्थापकीय कार्य गरेको थियो। राजनीतिक, सामाजिक र क्षेत्रीय नेटवर्किङ हुन्छ। हामीजस्तो व्यक्तिको त्यो नेटवर्किङ कहाँ पो हुन्छ र ?, डा रुइतले भने, पत्रकार सम्मेलन गरी अन्तिममा मेरो नाम पो छनोट गरेको घोषणा गर्यो। जुरी निष्पक्ष भएकाले नै नेपालीको छोरोले प्रतिष्ठित अवार्ड पाउन सफल भएको हो। अवार्ड छनोट समिति सदस्य तथा अनुसन्धानकर्ताले ६ जनाको सर्टलिस्ट प्रकाशनपछि स्थलगत अध्ययन एवं अवलोकन गरेका थिए। तिलगंगा आँखा अस्पतालकी प्रमुख कार्यकारी अधिकृत डा गुरुङका अनुसार अस्पतालमै आएर अध्ययन एवं अनुगमन गरिएको थियो। डा रुइतले यसअघि पनि विभिन्न राष्ट्रिय तथा अन्तर्राष्ट्रिय अवार्ड पाएका छन्। भारतको लखनउस्थित किङ जज्र्स मेडिकल युनिभर्सिटीमा एमबीबीएस पढ्दा शल्यक्रियामा गोल्ड मेडल प्राप्त गरेका थिए। त्यस्तै सन् २००६ मा रोमन म्यागासेसे पुरस्कार पाएका थिए। त्यस्तै सन् २०१८ मा भारत सरकारद्वारा प्रतिष्ठित पद्मश्री पुरस्कार प्राप्त गरे। भुटानमा अन्धोपन निवारणसँगै सयौ व्यक्तिको दृष्टि फर्काउन विशेष योगदान पुर्यााएबापत २०७२ सालमा भुटानको उच्च सम्मान नेसनल अर्डर अफ मेरिट गोल्ड बाट सम्मानित भएका थिए। विस २०७५ मा प्रधानमन्त्री राष्ट्रिय प्रतिभा पुरस्कार पाए। त्यस्तै २०७६ मा सुप्रसिद्ध प्रबल जनसेवा श्री (प्रथम) मानपदवीबाट विभूषित भए। डा रुइत ताप्लेजुङको ओलाङचुगोलामा जन्मिएका हुन्। सन् १९५४ सेप्टेम्बर ४ तारिखमा तमोर नदी सिरानमा उनको बाल्यकाल सुरु भएको थियो। उनका बुवा सोनाम रुइत र आमा केसाङ रुइत हुन्। सोनाम वाङग्यालले पुख्र्यौली तिब्बती गाउँ रुथोकको सम्झनामा रुइत थर थपेका थिए। त्यसपछि डा सन्दुकमा पनि रुइत थर गाँसिन पुग्यो। तिब्बती भाषामा सन्दुकको अर्थ आकाशको ड्रयागन भन्ने हुन्छ। झाडापखालाले दाजु र ज्वरोले बहिनीको मृत्यु भएको थियो। काठमाडौंमै आफूसँगै बसेर पढिरहेकी बहिनी याङ्लाको क्षयरोगका कारण निधन भएपछि उनले चिकित्सक बन्ने लक्ष्य लिएका थिए। उनी सात वर्षको उमेरमा सेन्ट रोबर्टस स्कुल दार्जिलिङमा भर्ना भए। भारत र चीनबीच युद्ध भएकाले स्कुल बन्द भयो। त्यसपछि काठमाडौंको सिद्धार्थ वनस्थली स्कुल भर्ना भए। कक्षा ७ बाट सिधै ९ कक्षामा फड्को मारे। सन् १९७० मा प्रथम श्रेणीमा एसएलसी र त्रीचन्द्रमा आइएस्सी सुरुवात गरे। भारतको लखनउस्थित किङ जज्र्स मेडिकल युनिभर्सिटीबाट एमबीबीएस गरे। त्यसपछि अल इन्डिया इन्स्टिच्युट अफ मेडिकल साइन्स (एम्स)बाट एमडी गरे। वीर अस्पतालमा जनरल फिजिसियनका रूपमा तीन वर्ष काम गरे। त्यसपछि उनले त्रिपुरेश्वरस्थित आँखा अस्पतालमा आठ वर्ष सेवा गरे। सन् १९८७ मा अध्ययनका लागि अस्ट्रेलिया गए। उनले सन् १९९४ जुनमा तिलगंगा आँखा केन्द्र अस्पतालको स्थापना गरे। सेवालाई नै लक्ष्य बनाएका डा रुइत निःशुल्क आँखा शिविर चलाउन गाउँबस्ती पुग्छन्। झन्डै २० वर्ष डेरामा बिताएका डारुइतले स्वयम्भूमा दुईतले घर किन्दा पनि ऋण बोक्नु पर्यो। तर, सेवाभावमा तल्लिन भइरहे। सन् १९८१ को सर्भे तथ्यांकमा नेपालमा अन्धोपन (विशेषत : मोतीबिन्दुका कारण) कुल जनसंख्यामा शून्य दशमलव ८ प्रतिशत थियो। तर, पछिल्लो तथ्यांकमा यो अनुपात झन्डै शून्य दशमलव ३ प्रतिशतभन्दा थोरै छ। त्यसमा डा रुइतको योगदान अतुलनीय छ।"
हिउँदे वर्षा घट्दै,"काठमाडौं : माघ पहिलो साता, काठमाडौंको तापक्रम घटदो छ। र, पनि हिउँदे वर्षा हुन सकेको छैन। वर्षा नहुँदा मुलुकमा अत्यधिक प्रदूषण र सुक्खा बढेको छ। काठमाडौं उपत्यकामा प्रदूषणको मात्रा निकै बढेको विज्ञहरूको भनाइ छ। अर्को सातादेखि भने हिउँदे झरी पर्ने प्रवल सम्भावना रहेको मौसमविद्हरूले जनाएका छन्। मौसम पूर्वानुमानअनुसार पश्चिम नेपालमा सोमबारदेखि वर्षा सुरु हुनेछ। काठमाडौंमा मंगलबारदेखि वर्षा हुनेछ। काठमाडौंमा मंगलबारदेखि बिहीबारसम्म लगातार वर्षा हुने अनुमान गरिएको छ। त्रिभुवन विश्वविद्यालयको जल तथा मौसम विज्ञान केन्द्रीय विभागका सहप्राध्यापक डा विनोद पोखरेलका अनुसार करिब साढे तीन महिनादेखि पानी पर्न सकेको छैन। जसका कारण उपत्यकामा प्रदूषणको मात्रा अध्यधिक बढेको छ। तर, सोमबारबाट पश्चिम नेपालमा र मंगलबारबाट काठमाडौंमा पानी पर्ने सम्भावना एकदमै धेरै छ। पोखरेलका अनुसार दुईवटा विश्वव्यापी मौसम पूर्वानुमान मोडलले हिउँदे वर्षा हुने देखाएको हो। युरोपियन मोडल (ईसीएमडब्लूएफ) र अमेरिकन मोडल (जीएफएस) बाट हेरिएको हो। दुवै विश्वव्यापी मोडल हुन पोखरेलले भने यी मोडलहरू मौसम पूर्वानुमानमा विश्वासनीय मानिन्छ। तीन दिन लगातार पानी पर्ने देखिन्छ। यसपटक सुक्खा नै देखाएको छ। तर, धेरैले पानी पर्न ढिला भएको भन्दै आएका छन्। पोखरेलले हिउँदे वर्षा कुनै बेला पुसमा हुने भए पनि कहिले माघमा मात्र हुने बताए। तर पछिल्लो समय हिउँदे वर्षा घट्दै गएको विभिन्न अध्ययनहरूले देखाएको छ। पछिल्लो १० वर्षको अवधिमा झन् उक्त क्रम बढेको छ। जल तथा मौसम विज्ञान विभागको जलवायु विश्लेषण शाखामा कार्यारत वरिष्ठ मौसमविद् इन्दिरा कँडेलका अनुसार विषेशगरी पश्चिम, कर्णालीको माथिल्लो भाग, सुदूरपश्चिमको सुक्खा क्षेत्रमा वर्षा घट्दै गएको देखिन्छ। हिउँदे वर्षा समयमा नहुने समस्या पहिला पनि हुन्थ्यो तर पछिल्लो समय यो क्रम बढेको छ, डा कँडेलले भनिन्, सन् २००५, २००६, र २००९ को हिउँद पनि सुक्खा थियो। २०२० पानी हिउँदे पानी धेरै थियो। तर, २०२१ र २०२२ मा थोरै पानी परेको थियो। पानी पर्यो भने वायुमण्डलमा भएको धुवाँलाई पखालेर भुइँमा ल्याउँछ। त्यसले प्रदूषण हटाउँछ। या त हावा चल्नुपर्छ। उनका अनुसार प्रिमनसुनमा एकदमै सुक्खा हुँदा आगलागीका घटना बढेका थिए। त्यसले विद्यालय बन्द गनुपरेको थियो। त्यो बेला पोस्ट मनसुनमा पनि खासै पानी परेन। हिउँदेमा वर्षा नहुँदा प्रदूषणको चाप बढ्ने र आगलागीको सम्भावना अत्यधिक हुने उनले बताइन्। गत अक्टोबरदेखि पानी परेको छैन। नोभेम्बरमा नेपालका एकदुई ठाउँमा थोरै वर्षा भए पनि अझै वर्षा हुन सकेको छैन। पानी पर्यो भने वायुमण्डलमा भएको धुवाँलाई पखालेर भुइँमा ल्याउँछ। त्यसले प्रदूषण हटाउँछ। या त हावा चल्नुपर्छ। त्यसले उडाएर लैजान्छ नत्र उपत्यकामा प्रदूषण एकै ठाउँमा जम्मा भएर बस्ने गरेको उनले जनाइन्। जाडोको समयमा इन्भर्जन हुन्छ। सामान्य अवस्थामा जमिनसँग जोडिएकोे वायुमण्डल माथिल्लो तहभन्दा तातो हुन्छ। इन्भर्जन भएको बेलामा जमिनसँग जोडिएको भन्दा माथिको तहको हावा तातो हुँदा तलको हावा माथि जान पाउँदैन। ब्लांकेट जस्तो हुन्छ। त्यस्तो अवस्थामा इन्भर्जन भनिन्छ। तल्लो तहभन्दा माथिल्लो तह तातो हुँदा यस्तो समस्या हुन्छ। जलवायु परिवर्तनले पछिल्लो समय चरम घटनालाई बढावा दिएको कँडेलले बताइन्। लगातार सुक्खा हुने दिनहरू बढेको छ। लगातार वर्षा हुने दिन समग्रमा (वार्षिक तथा सिजनमा पर्नुपर्ने वर्षाको मात्रा) बराबरी छ। जति पर्नुपर्ने त्यति नै छ। तर, पानी पर्दा एकै पटक धेरै पर्ने, नपर्दा थोपै नझर्ने समस्या छ। सिजनल टेन्ड हेर्दा सिजनभरिमा पर्नुपर्ने वर्षाको मात्रा हेर्दा खासै परिवर्तन देखिदैन। तर, लगातार वर्षा नहुने अथवा हुने दिनमा परिवर्तन छ, उनले भनिन्। उनका अनुसार समग्र वार्षिक वर्षातको करिब चार प्रतिशत पानी हिउँदमा पर्छ। त्यसको भूमिका अति महत्वपूर्ण हुन्छ। पोस्टमनसुन सबै भन्दा थोरै वर्षा हुन्छ। अक्टोबर र नोभेम्बरमा। अरूभन्दा नोभेम्बर धेरै सुक्खा हुन्छ। मार्च, अप्रिल, मे मा १२ प्रतिशत, जुन जुलाई अगस्टमा ८० प्रतिशत पानी पर्छ। सोमबारबाट पश्चिम नेपालमा र मंगलबारबाट काठमाडौंमा पानी पर्ने सम्भावना एकदमै धेरै छ। पोखरेलका अनुसार दुईवटा विश्वव्यापी मौसम पूर्वानुमान मोडलले हिउँदे वर्षा हुने देखाएको हो। सामान्यतया पहिला १० देखि १५ वर्षको अवधिमा हिउँदमा वर्षा कम हुने यस्तो समस्या भए पनि आजकल अवधि घटेको छ। अहिले संसारभरमा (बारम्बारता) फ्रिक्वेन्सी र इन्टेन्सिटी (क्षति बढी गर्ने खालको) वर्ष हुने गरेको पनि उनले जनाइन्। पहिला सुक्खा हुन्थ्यो तर थोपै पानी नझर्ने हुन्थेन। आजकल असर गर्ने क्षमता र बारम्बारता बढाएको छ। जाडोमा वर्षा कम हुन्छ। तर, अझै कम पानी पर्दा हिउँदे खेतीमा असर मात्रै होइन पानीको स्रोत सुक्नुको साथै प्रदूषणको तह अत्यधिक बढ्छ। सरसफाइ, स्वास्थ्य, जस्ता अनेकौं समस्या हुन्छ। अप्रत्यक्ष असरको उस्तै भयानक हुने कँडेलले जनाइन्। पछिल्लो समय हिउँदे वर्षाको परिवर्तनशीतलाको बारेमा सन् १९८७ देखि २०१५ सम्म गरिएको अध्ययनले पनि हिउँदमा झन्डै तीन प्रतिशत वर्षा मात्रै हुने गरेको प्रस्ट्याएको छ। उक्त अध्ययनले सन् १९९६, १९९८, २०००, २००५, २००७ र २००८ मा हिउँदे वर्षा घटेको देखाएको छ। तर, सन् १९८८,१९९५, १९९७, २००२, २०१२ र २०१४ मा धेरै वर्षा बढेको देखिएको छ। हिउँदेमा उक्त समयमा सकारात्मक र नकारात्मक खालका अनियमितता देखिएका छन्। विश्व स्वास्थ्य संगठनले पनि हिउँदेमा अत्यधिक खडेरीका कारण उत्पादन घटनुका साथै प्रमुख बालीहरूको गुणस्तर घटेको जनाएको छ। सन् २००८ देखि २००९ मा मात्रै १५ प्रतिशत गहुँबाली घटेको जनाएको छ। सिजनल परिवर्तनशीलता र चरम घटनाहरू बढ्ने पनि देखाएको छ। अध्ययनअनुसार डिसेम्बरदेखि फेब्रुअरीसम्म वार्षिक वर्षातको सानो हिस्सा अथवा तीन प्रतिशत पानी परे पनि त्यसले राहत दिन्छ। हिमनदी, पानीका स्रोत, पारिस्थितिक प्रणाली (इकोसिस्टम) का लागि अत्यन्त महत्वपूर्ण हुन्छ। तर, नेपालले हिउँदमा बारम्बार चरम सुक्खा भोगिरहेको अध्ययनको निष्कर्ष छ। हिउँदे वर्षाको प्रवृत्ति हेर्दा पश्चिम नेपालमा पानी पर्ने क्रम घट्दो देखिएको छ।"
चिसो बढेपछि बेंसी झरे गोठाला,"बागलुङ : हिउँदमा बेंसी झर्ने र बर्खामा लेक चढ्ने त ढोरपाटन क्षेत्रका गोठालाहरूको परम्परा हो। जेठको अन्तिम सातादेखि असारसम्म ढोरपाटनको बुकी क्षेत्रमा जाने गोठालाहरू चिसो बढेसँगै बेसी (गाउँ) झरेका छन्। गोठालाहरू बेंसी झरेपछि अहिले ढोरपाटन शिकार आरक्षको माथिल्लो भाग बुकी क्षेत्र सुनसान बनेको छ। गर्मी महिनामा गाउँ छोडेर बुकी र ढोरपाटन गएका गोठाला सम्पत्ति लिएर अधिकारीचौर बोवाङ्, निसी, देवीस्थान, बुर्तिवाङ झरेपछि गाउँमा चहलपहल बढेको छ। बुकी र ढोरपाटन क्षेत्र सुनसान भएको ढोरपाटन नगरपालिका९ का वडाध्यक्ष खिमबहादुर घर्ती मगरले जानकारी दिए। गर्मी महिनामा बुकी, मध्यम मौसममा ढोरपाटन उपत्यका र जाडो मौसममा गाउँ क्षेत्रमा गोठालाहरू वस्तुभाउसहित आउनेजाने गर्छन्। जेठ पहिलो साता बुकी जाने गोठालाहरू करिब ६ महिना अस्थायी टहरा निर्माण गरी समय विताउँछन्। चिसो बढेपछि उनीहरू वस्तुभाउ लिएर बेंसीतर्फ झर्ने घट्टेचौरका पशुपालक भीमबहादुर विकले बताए। घरबाट निस्कने बेलामै ६ महिनालाई पुग्ने खर्च लिएर जान्छौं, विकले भने, बुकी गएपछि हतपत फर्कने कुरा हुँदैन। उनले कुनै आकस्मिक समस्या र बिरामी परेमा साथी गोठालाहरूलाई आफ्ना पशु हेर्ने जिम्मेवारी दिएर गाउँ फर्कने गरेको बताए। गोठालाहरूले ६ महिनाको अवधिमा हुने पशुजन्य उत्पादन दूध, घ्यू तथा मासुलाई सुकुटी बनाउँछन्। उक्त समयमा बुकी क्षेत्रमा जन्मने पाडा, बाच्छा तथा पाठापाठी गाउँ फर्कने बेलामा हुर्किसक्ने कृषक विकले बताए। यस वर्ष जाडो सुरु भएपछि गोठालाहरूको घुम्ती बसाइ गाउँमा झरेको छ। हरियो घाँस सकिँदै जाने र जाडो सुरु भए पछि सबै वस्तुभाउ लिएर ढोरपाटन उपत्यकाबाट झर्नेे गरेको ढोरपाटन पाखाथरका पशुपालक डिल्ली भण्डारीले बताए। वडाध्यक्ष घर्तीका अनुसार पहिले बुकीमा जाने गोठालाहरूले वडा कार्यालयलाई तिरो (चुङ्गी कर) तिर्ने चलन भएपनि अहिले हटाइएको बताए। पहिले कृषकहरूले एउटा गाईभैंसीको पचास र एउटा भेडाबाख्राको पाँच रुपियाँ तिरो वडा कार्यालयलाई तिर्नुपर्ने नियम थियो, वडाध्यक्ष घर्तीले भने, म वडाध्यक्ष भएपछि कृषकलाई चरन क्षेत्रको तिरो लिने नियम हटाएको छु। ढोरपाटन क्षेत्रबाट गोठालाहरू गाउँ झरेपनि विद्यार्थीका अभिभावक, शिक्षक कर्मचारी र सो क्षेत्रमा अन्य कुनै व्यापार व्यवसाय सञ्चालन गरेर बस्ने स्थानीयहरू भने अझै त्यहीँ छन्। हिउँदको बाली लगाउन गाई, भैसी, भेडा लिएर तल झरेका किसान बैसाखमा फेरि बुकी जान्छन्। बुकीबाट झरेका वस्तुभाउलाई गोठालाहरूले मलको लागि बारीमै छोड्छन्। मल पुगेपछि खनजोत गरेर हिउँदे बाली (गहुँ, जौ, फापर) लगाउने गरेको वडाध्यक्ष घर्तीले बताए।"
किन हुँदैन पुँजीगत खर्च ?,"काठमाडौं : सरकारले पुँजीगत खर्च बढाउन सकेको छैन। आर्थिक समृद्धिसँग जोडिएको पुँजीगत खर्च बढाउन सरकारले कुनै उपाय अपनाउन सकेको छैन। वर्षौंदेखिका कुनै पनि सरकारले पुँजीगत खर्च बढाउन नसकेका हुन्। अधिकांश सरकारले सुधारका लागि कुनै पनि पहल गरेका छैनन्। राष्ट्रिय योजना आयोगका पूर्वउपाध्यक्ष एवं बागमती प्रदेशसभाका सांसद डा दिनेशचन्द्र देवकोटाले पुँजीगत खर्च गर्न नसक्नुको पछाडि संरचनागत दोष रहेको बताउँछन्। संरचनामा आमूल परिवर्तन गर्नुपर्छ, काम गर्न नसक्ने तर काम थप्ने प्रवृत्ति हटाउनुपर्छ देवकोटाले भने। देश संघीयतामा गएसँगै पुँजीगत खर्च बढ्ने र दु्रतगतिमा देश विकास हुने सबैको आशा र अपेक्षा थियो। तर, पनि संघीयतापछिका सरकारले पुँजीगत खर्च बढाउन कुनै कदम चाल्न नसकेको जानकार बताउँछन्। कुनै पनि काम डीपीआर नबनाइकन र आयोजनाको तयारीबिना बजेट विनियोजन गर्ने गरिएको छ। हचुवामा कुनै तयारीबिनाको योजना राख्ने गरेकाले पनि पुँजीगत खर्च हुँदैन। जग्गा प्राप्तिमा समस्यालगायतका कारणबाट पनि पुँजीगत खर्च हुन सकिरहेको छैन। चालू आर्थिक वर्षको ६ महिनामा सरकारको पुँजीगत खर्च १४०५ प्रतिशत मात्रै भएको छ। पुस मसान्तसम्म ५३ अर्ब ४५ करोड पुँजीगत खर्च भएको छ। पुँजीगत खर्चमा सुधार हुन नसक्दा विकास निर्माण ठप्प प्रायः भएका छन्। सरकारले आर्थिक वर्षको अन्तिममा मात्रै पुँजीगत खर्च गर्ने गरेकोे पाइएको छ। उक्त समयमा गरिएको खर्चले विकास निर्माणमा कमसल र गुणस्तरहीन हुने गरेको छ। महालेखा नियन्त्रक कार्यालयका अनुसार गत आर्थिक वर्षको पुससम्म पुँजीगत खर्च १३४४ प्रतिशत अर्थात् ५० अर्ब ८० करोड रुपैयाँ खर्च भएको थियो। संविधान जारी भएपछि कुनै पनि सरकारले पुँजीगत खर्च सुधार गर्न ध्यान दिन सकेका छैनन्। पहिलो ६ महिनामा निकै कम मात्रै खर्च भइरहेको छ। वर्षान्तको अन्तमा पनि विनियोजित सबै बजेट खर्च हुन सकेको छैन। महालेखा नियन्त्रकको कार्यालयका अनुसार आर्थिक वर्ष २०७६०७७ को पुसमा १४४ मात्रै खर्च भएको छ। चालू आर्थिक वर्षको मंसिरसम्म पुँजीगत खर्च ९ प्रतिशत अर्थात् ३४ अर्ब २१ करोड, कात्तिकसम्म ६९१ प्रतिशत अर्थात् २६ अर्ब २९ करोड खर्च भएको थियो। त्यस्तै असोजसम्म ५०६ प्रतिशत अर्थात् १९ अर्ब २४ करोड, भदौसम्म १५१ प्रतिशत अर्थात् ५ अर्ब ७५ करोड र साउनमा ०३५ प्रतिशत अर्थात् १ अर्ब ३५ करोड पुँजीगत खर्च भएको थियो। महालेखाका अनुसार पछिल्लो ६ वर्षमा पुँजीगत खर्चको अवस्था अत्यन्तै निराशाजनक छ। विकास बजेट समयमा खर्च नहुँदा अर्थतन्त्रमा संकटको अवस्था देखा परेको भन्दै अर्थविज्ञ चिन्ता व्यक्त गर्छन्। आव २०७७७८ मा पुँजीगत खर्च ३ खर्ब ५२ अर्ब ९१ पुँजीगत बजेट विनियोजन गरिएकोमा २ खर्ब २७ अर्ब ७३ करोड (६४५३ प्रतिशत) खर्च भएको थियो। सरकारले २०७६७७ मा पुँजीगत बजेट ४ खर्ब ८ अर्ब विनियोजन गरेकामा १ खर्ब ८९ अर्ब (४६३४) मात्रै खर्च भयो। २०७५७६ मा ३ खर्ब १४ अर्ब पुँजीगत बजेटमध्ये २ खर्ब ४१ अर्ब ५६ करोड (७६९३ प्रतिशत) खर्च भएको थियो। कुल बजेट १३ खर्ब १५ अर्ब १६ करोड थियो। २०७४०७५ मा ३ खर्ब ३५ अर्ब १६ करोड पुँजीगत बजेटमध्ये २ खर्ब ७० अर्ब ७१ करोड (८०८७) खर्च भएको थियो। सरकारले चालू वर्षका लागि ३ खर्ब ८० अर्ब ३८ करोड बजेट विनियोजन गरेको छ। यसपालि पनि विनियोजित सबै बजेट खर्च हुने सम्भावना कम रहेको विश्लेषण हुन थालेको छ। क्यालेन्डर बनाएर काम गर्न नसक्दा पनि पुँजीगत खर्च हुन नसकेको अर्थविद्हरू बताउँछन्। अर्थ मन्त्रालयले साउन १ गते नै बजेट खर्च गर्न अख्तियारी दिने गरे पनि सम्बन्धित मन्त्रालय तथा विभागले फिल्डमा ढिलो पठाउने गरेकाले पनि पुँजीगत खर्च हुन नसकेको हो। सम्भाव्यता अध्ययन पनि गरिएको हुँदैन। तर, बजेट राखिहाल्ने गर्दा कार्यान्वयन गर्न कठिन हुने गरेको छ, देवकोटा भन्छन्। अर्थविद् डा डिल्लीराज खनाल योजना तर्जुमा समस्या देख्छन्। बजेट निर्माण, स्रोतको विन्यास, आयोजना, परियोजना क्षेत्रगत नीति तर्जुमा समस्या छ खनाल भन्छन्। नतिजासँग जोडेर खर्च गर्ने सिस्टम नभएको उनले बताए। प्रणालीमा समस्या छ, क्षेत्रगत प्राथमिकता, लक्ष्यको समस्या समाधान नहुँदासम्म खर्च बढ्दैन उनले भने। सरकारले जेठ १५ गते बजेट विनियोजन गरी साउन १ गते कार्यान्वयनमा जाँदा पनि खर्चमा सुधार गर्न सकेको छैन। ४५ दिनदेखि तयारी गरेर साउन १ गतेदेखि नै कार्यान्वयनमा जाँदा उस्तै समस्या हुनु उचित नभएको अर्थविद्हरू बताउँछन्। पहिला निकासामा समस्या थियो अहिले साउन १ गते नै हुन्छ, खनाल भन्छन्, कार्ययोजना बनाउने, लक्ष्य के हो ?, जिम्मेवार निकाय को हो, इन्डिकेटर के हो। दैनिक प्रगतिको मूल्यांकन कसरी हुन्छ ? भनेर एक्सन बनाए बनाएर कार्यान्वयनमा जानुपर्छ। अर्थविद् डा खनालका अनुसार पारदर्शिता नभएका कारण पनि खर्चमा सकस भएको हो। काम नगर्ने, बदमासी गर्नेलाई दण्ड नदिइएकाले पनि निर्माण व्यवसायी अटेरी भएका छन्। बेरुजु खर्बाैं परेको छ। स्रोतको दुरुपयोग गरिएको छ, खनाल भन्छन्, चेक एन्ड ब्यालेन्स नहुँदा समस्या देखियो। सुशासनमा जोड दिई बजेट कार्यान्वयन गर्न सके पुँजीगत खर्च बढ्ने अर्थविद् खनाल बताउँछन्।"
"टेलिकमका टेलिफोन अवरुद्ध, बिलिङ प्रणाली कारक","काठमाडौं : नेपाल टेलिकमका टेलिफोन मंगलबार डेढ घण्टा पूरै अवरुद्ध भए। फोन नलाग्ने, डेटा नचल्ने, एसएमएस नजाने, रिचार्ज नहुने, ब्यालेन्स हेर्न नमिल्ने, भ्वाइस प्याक लिन नमिल्नेलगायत समस्या दिनभरजसो नै सेवाग्राहीले भोग्नुपर्यो। बिलिङ प्रणालीको म्याद सकिएका कारण यस्ता समस्या आएको टेलिकम स्रोत बताउँछ। ती स्रोतका अनुसार यसले गर्दा विलिङ प्रणाली नै कोल्याप्स हुन सक्ने संकेत गरेको छ। जसले टेलिकममा करोडौं घाटा भएको छ। टेलिकमका एक प्राविधिकले बिलिङ प्रणाली वा अन्य कुनै प्रणालीमा गडबडीले समस्या आएको हुन सक्ने बताए। उनका अनुसार यस विषयमा आन्तरिक रूपमा प्राविधिक जाँच भइरहेको छ। टेलिकमबाट अन्य कम्पनीका नेटवर्कमा फोन जानेआउने भए पनि आन्तरिक फोनमा ठूलो समस्या देखिएको हो। मोबाइल नेटवर्क सिस्टममा समस्या आए पनि टेलिकमका पदाधिकारीले के हो भनेर कारण खुलाउन चाहेनन्। टेलिकमका प्रवक्ता शोभन अधिकारीले नेटवर्कमा समस्या देखिए पनि १५ मिनेटमा समाधान भएको दाबी गरे। मोबाइल प्रयोगकर्ताले भने दिनभर नै समस्या व्यहोरे। टेलिकममा मध्याह्न १२ बजेदेखि समस्या आएको थियो। बेलुकीसम्म पनि फोन नलाग्ने, नबुझिनेलगायत समस्या भोग्नुपरेको गुनासो प्रयोगकर्ताको थियो। प्रवक्ता अधिकारीले छिट्टै समस्या समाधान गरे पनि टेलिकममा ट्राफिक जाम भएका कारण दिनभरजसो समस्या देखिएको बताए। टेलिकमको सिस्टममा समस्या रहेको उनी स्वीकार गर्छन्। यो प्राविधिक गतिविधिमा कहिलेकाहीँ आउने समस्या हो, उनले भने, सिष्टममा समस्या छ, कहिलेकाहीँ त्यस्तो हुन्छ। समस्या आउँदा कलको संख्या धेरै बढेकाले मोबाइल नेटवर्कमा समस्या आएको प्रवक्ता अधिकारीले बताए। प्राविधिक समस्यापछि कल लाग्न गाह्रो हुन्छ। एउटा सिष्टममा भएको हुन्छ, अर्कोमा आउँदा जाम हुन्छ, उनले भने। कलको संख्या बढेकाले पौने २ बजेसम्म समस्या रहेको उनले बताए। फाट्टफुट्ट ठाउँ तथा क्षेत्रमा नेटवर्कभन्दा बाहिर हिँडेको हुन सक्छ। केहीबेर समस्या रहे पनि समाधान भइसक्यो, उनले भने, प्राविधिक समस्या जति बेला पनि हुन सक्छ। कल लागेन भने फेरि कल गरिरहने प्रवृत्ति भएकाले पनि समस्या भएको हो। टेलिकमको कलसँगै सिस्टमले अटोमेटिक बिल बनाउँछ। कन्भर्जेन्ट रियल टाइम बिलिङ (सीआरटीबी) मा १० प्रतिशतसम्म बिलिङ लस हुने गरेको तथ्य बाहिरिएको थियो। धेरैले मंगलबारको समस्या यसैसँग सम्बन्धित रहेको अथ्र्याएका छन्। टेलिकमको कलबाट दैनिक औसत ९ करोडको कारोबार हुन्छ। मंगलबार कलको भोलुम ह्वात्तै बढेको थियो। नयाँ बिलिङ प्रणाली खरिद गर्न टेलिकम सञ्चालक समितिले २०७८ साउन ४ मा नै बोलपत्र आह्वान गर्ने निर्णय गरेको थियो। तर, त्यसको अवज्ञा गर्दै टेलिकम नेतृत्व अद्यावधिक (अपग्रेड) गर्नतिर लागेको थियो। अख्तियार दुरुपयोग अनुसन्धान आयोगले नयाँ बिलिङ प्रणाली लागू गर्न निर्देशन दिएको थियो। नयाँ प्रणालीमा नगए विद्यमान बिलिङ प्रणाली कुनै समय ध्वस्त (कोल्याप्स) हुन सक्ने जोखिम रहेको जानकार बताउँछन्। तर, टेलिकमले कुनै प्रक्रिया गरेको छैन। टेलिकमका प्रवक्ता शोभन अधिकारीले अख्तियारको निर्देशन टेलिकमले मान्ने बताए। तर, प्रक्रिया सुरु भए नभएको स्पष्ट बताउन चाहेनन्।"
एमालेको अबको कार्यभार,"सर्वोच्च अदालतको फैसलापछि हुन पुगेको नेकपाको विघटनसँगै नेकपा (एमाले) र नेकपा (माओवादी केन्द) दुवै पार्टी पूर्ववत् अवस्थामा ब्युँतिए। तब राष्ट्रिय राजनीति घोषित रूपमा दुई ध्रुवमा विभाजित भयो। नेपाली कांग्रेससहितको पाँचदलीय सत्ता गठबन्धनले एउटा ध्रुवको नेतृत्व गर्यो। नेकपा (एमाले) एक्लै अर्को ध्रुवमा उभियो। ओली सरकारलाई काम गर्न अवरोध गर्ने संसद्लाई विघटन गरी ताजा जनादेशमा जाने घोषणा गर्नु अगावैदेखि राजनीतिक ध्रुवीकरणको पृष्ठभूमि बनिरहेको थियो। जब दोस्रोपटक संसद् विघटन भयो, तब राजनीतिक ध्रुवीकरण उत्कर्षमा पुग्यो। झट्ट हेर्दा नेकपाको विघटन र ओली नेतृत्वको सरकारको अन्त्य पार्टीभित्रको आन्तरिक शक्ति संघर्ष र नेताबीचको व्यक्तित्वको टकरावझैं देखियो। आन्तरिक कारण गौण र बाह्य कारण प्रधान थियो। ओली नेतृत्वको राष्ट्रवादी सरकार ढाल्ने र क्रमश : आफ्नो अनुकूलका पात्रलाई सत्तामा पुर्याउनु नै पश्चिमी शक्ति केन्द्रको उद्देश्य थियो। सो उद्देश्य हासिल गर्न नेकपाभित्र दाहालनेपाल (पुष्पकमल दाहालमाधवकुमार नेपाल) अनुकूलका पात्र मानिन्थे। आखिर तिनै पात्रको प्रयोगले शक्तिकेन्द्र आफ्नो मिसनमा सफल हुनपुग्यो। अनि पाँचदलीय गठबन्धनको नेतृत्व गर्दै देउवा प्रधानमन्त्री बने। नेकपाभित्रको संस्थापन इतर समूह सरकार र पार्टी दुवै मोर्चा सञ्चालनमा ओलीलाई नियन्त्रण गर्न चाहन्थ्यो। उनीहरूको सत्ताकांक्षा र तिनका मालिकको मिसनका बीचमा समानता थियो। उनीहरू पश्चिमी शक्ति केन्द्रसँग अँध्यारो कोठामा अनुचित लाभका लागि गरिएको सम्झौताबाट कसैगरी भाग्न सक्दैनथे। अर्कोतर्फ, दाहाललाई जनयुद्धको नाममा चलाएको दसवर्षे सशस्त्र संघर्षमा भएका मानवाधिकार हनन्को घटनालाई लिएर अन्तर्राष्ट्रिय अदालतमा पुर्याउने धम्कीबाट कसैगरी जोगिनु थियो। त्यसैले ओली सरकारको पालामा दाहालनेपालहरूले एमसीसीलाई पारित गराउन निकै जोडबल गरेका थिए। तर सरकार र पार्टी दुवै मोर्चाको नेतृत्व गरेका ओली राष्ट्रहित विपरीतका उनीहरूका नाजायज आग्रह वा दबाबलाई पटक्कै स्वीकार गर्न तयार भएनन्। त्यसैको प्रतिक्रियास्वरूप उनलाई नेकपाभित्र एक्ल्याउन झनै षड्यन्त्र हुँदै गए। एमालेको नवौं महाधिवेशनबाट निर्वाचित र नेकपाको प्रथम अध्यक्षलाई नै पार्टी निर्णय प्रक्रियामा सामेल नै नगरी निष्कासन गर्ने कुरा किमार्थ सही थिएन। जब उनीहरूको गलत सोच र निर्णय प्रक्रियालाई ओलीले ठाडै चुनौती दिए। तब नेकपालाई वैधानिक रूपमा कब्जा गरी ओली समूहलाई पार्टीविहीन बनाउने दाहालनेपाल समूहको भित्री योजना तुहियो। अन्तत : सर्वोच्च अदालतबाट भएको विघटनको आदेशसँगै नेकपा इतिहास बन्न पुग्यो। दाहालनेपाल समूहको विरोधाभाषपूर्ण गतिविधिहरूबाट थाहा हुन्छ कि एमालेको नवौं महाधिवेशनमा केपी ओलीबाट पराजित हुनुपर्दाको छटपटीले माधव नेपाल व्याकुल थिए। अध्यक्षको रूपमा ओलीको नेतृत्व स्वीकार गर्न उनलाई एकदमै सकस थियो। त्यहीबेला माओवादी अध्यक्ष दाहाल र एमाले अध्यक्ष ओलीको बीचमा मात्रै गोप्य छलफल गरी हठात पार्टी एकता हुन पुग्यो। जहाँ माओवादीका शीर्ष नेताहरू र एमालेका माधवझलनाथहरूलाई सुईंको समेत नदिएको भनेर सार्वजनिक वृत्तमै चर्चा भयो। एकातर्फ, पार्टी एकताको ओली र दाहाल एकल जश लिन चाहन्थे। अर्कोतर्फ, एकतालाई भाँजो हाल्ने शक्तिहरूले चलखेल गर्न नसकुन् भन्ने उद्देश्य निहित थियो। तर घटनाहरूले के पुष्टि गर्छन् भने दाहाल पक्षले चाहिँ माधवझलनाथहरूलाई हरेक कुराको रिपार्टिङ गर्थे। त्यसले दाहालनेपाल समूहको बीचमा अझै घनिष्टता बढ्दै गयो। नेकपालाई ओली समूहको राजनीति सिध्याउने अखडाको रूपमा उनीहरूले बुनेको जालका बारेमा चाहिँ ओली पूर्णत : बेखबर थिए। आखिर दाहालले सार्वजनिक मञ्चहरूमा एमालेको सन्दर्भमा पटकपटक भनेकै थिए सके निल्ने, नसके मिल्ने। वास्तवमा एमालेलाई निल्न नसकेपछि नै उनी मिल्न पुगेका थिए। तर उनको मिलन वा एकताभित्र भयंकर आपराधिक रणनीति लुकेकोबारे एमालेजनले रत्तिभर अनुमानसमेत गरेका थिएनन्। अझ दशकौंसम्म एमाले बनाउन पसिना बगाएका नेपाल र खनालहरू नेकपा विघटन र एमाले विभाजनमा उनै प्रचण्डलाई साथ देलान् भन्ने थिएन। एमालेजनका निम्ति त्यो त आफैंमा कल्पनाभन्दा निकै बाहिरको कुरा थियो। जबकि नेकपा सिध्याउन र ओली नेतृत्वको सरकार ढाल्न दाहालनेपालहरू खुलेआम लागेपछि विश्वास नगरी धरै भएन। बाह्य शक्ति केन्द्रहरूको इशारामा नै ओली सरकारलाई च्यूत गर्ने र नेपालखनालहरूकै काँधमा बन्दुक राखेर एमाले सिध्याउन दाहाल व्यग्र थिए। भनिन्छ, बाह्य शक्ति केन्द्रको आफ्नो अनुकूलको सरकार बनाउने मिसनअन्तर्गत नै नेकपाको विभाजन भएको थियो। ओली नेतृत्वको सरकारलाई अपदस्थ गरी व्यक्ति नै तोकेर देउवा नेतृत्वको सरकारको गठनका लागि भएको सर्वोच्च अदालतको विचित्रको आदेश त्यही मिसनअन्तर्गतकै कार्य थियो। लोकतन्त्रमा संसद् प्रधानमन्त्री, देश र जनताप्रति उत्तरदायी हुन्छ। तर त्यसको विपरीत संसद्ले प्रधानमन्त्रीलाई कामै गर्न नदिएर घेराबन्दी गर्यो। अनि प्रधानमन्त्री ओलीले ताजा जनादेशमा जान भन्दै संसद् विघटन गरिदिए। पाँचदलीय गठबन्धनको मूल नेतृत्वको मालिकप्रतिको दास मनोविज्ञान र सत्ताभोगको चरम आशक्तिमाथि टेकेर नै शक्ति केन्द्रले खेलेको बुझ्नुपर्छ। लामो समयदेखि राष्ट्रिय राजनीतिमा सबैभन्दा विवादित बन्न पुगेको र भूराजनीतिक दृष्टिकोणले अमेरिकाका लागि महत्त्वपूर्ण ठानिएको एमसीसी परियोजना पास भएसँगै सत्ता गठबन्धन गर्नुको रहस्य बाहिरियो। स्थानीय निर्वाचनमा एमालेविरुद्ध चुनावी मोर्चा बनाएर होमिएको सत्ता गठबन्धनमा भोट ट्रान्सफर नभएको भन्दै उनीहरूभित्रै चरम अविश्वास पैदा भयो। परिणामत : उपेन्द्र यादव नेतृत्वको जनता समाजवादी पार्टीले संसदीय निर्वाचनमा पाँच दलीय गठबन्धनबाट अलग भएको घोषणा गर्यो। त्यससँगै सत्तागठबन्धन नैतिक र राजनीतिक दुवै हिसाबले संकटमा पर्न पुग्यो। त्यसले हिजो एमालेलाई गठबन्धनले लोकतन्त्र र संसद्विरोधी एवं प्रतिगमनकारी भनी लगाएको आरोप झुटो ठहरियो। प्रतिगमनको बिल्ला त सत्ताको सौदाबाजीका लागि मात्रै थियो भन्ने सन्देश प्रवाहित भयो। आफैंमा उपेन्द्र यादवले सत्ता गठबन्धनबाट अलग भएपश्चात् एमालेसँग चुनावी तालमेल गरेर निर्वाचनमा भाग लिए। जबकि संघीयप्रदेश निर्वाचनमा पाँचदलीय सत्ता गठबन्धन (लोसपा थपिएपछि) कुनै हालतमा एमालेलाई निमिट्यान्न पार्न चाहन्थ्यो। त्यसका लागि सरकारले साम, दाम, दण्ड, भेद सबै किसिमका हत्कण्डाहरू प्रयोग गर्यो। संसदीय निर्वाचनमा कयौं ठाउँहरूमा बुथ कब्जा गरिए। दुवै निर्वाचनमा एमालेका कार्यकर्ताहरू मारिए। एमालेविरुद्ध कयौं भ्रम फिजाइयो। यद्यपि परिणाम उनीहरूको अपेक्षा विपरीत आयो। त्यससँगै पाँचदलीय गठबन्धनभित्र विकसित भएको सत्तामोहले आन्तरिक शक्ति संघर्ष चर्कियो। अन्तत : वर्तमान् गठबन्धन निर्माण हुन पुगेको हो। तर हिजो पाँच दललाई एक बनाउने पश्चिमी शक्ति केन्द्रको स्वार्थ पूरा भएसँगै त्यत्ति महत्त्व दिएको देखिँदैन। खासमा पछिल्लोपटक दाहालभन्दा देउवाकै नेतृत्वमा सरकार निर्माण होस् भन्ने भारतीय चाहना र आशीर्वाद थियो। त्यसलाई चिर्दै एमालेको अग्रसरतामा वर्तमान नेपाली जनताको सरकार निर्माण भएको हो। संसद्मा प्रधानमन्त्रीले विश्वासको मत लिने क्रममा नेपाली कांग्रेसले समेत दिनुले सरकारको स्थिरताका बारेमा आशंका बढ्दै गएको छ। केही समयपछि कांग्रेस पुन : पाँचदलीय पुरानो गठबन्धन ब्युँतिने आसमा देखिन्छ भने अहिल्यै संवैधानिक पदहरूको भाग खोजिरहेको छ। यद्यपि पछिल्लो समय दाहाल कांग्रेसप्रति नरम रूपमा प्रस्तुत हुँदै आएका छन्। यदि उनले कांग्रेसलाई देखाउँदै सरकार निर्माणका सन्दर्भमा एमालेसँग भएको सम्झौतालाई तोड्ने वा दायाँबायाँ गर्ने प्रयास गरे भने उनी र उनको पार्टीको राजनीतिक जीवनमा गम्भीर संकट आउनेमा शंका छैन। यसबीच, प्रधानमन्त्री दाहाल र कांग्रेसमाथि भारतीय शक्ति केन्द्रले एक हुनका लागि दबाब दिएर नजिकिएको हुन सक्ने ठानिएको छ। एमालेलाई विश्वास छ कि प्रधानमन्त्री दाहालले कुनै हालतमा आत्मघाती कदम चाल्ने छैनन्। संसदीय निर्वाचनमा प्राप्त परिणामअनुसार एमाले सबैभन्दा लोकप्रिय पार्टीको रूपमा जनताबाट पुन : अनुमोदित भएको छ। त्यसकारण देश र जनताप्रतिको जिम्मेवारी र भूमिकालाई पार्टीले उच्च महत्त्वका साथ ग्रहण गर्न आवश्यक हुन्छ। वर्तमान परिस्थितिलाई विश्लेषण गर्दा नेकपा एमालेका दुईवटा प्रमुख कार्यभार रहेका छन्। पहिलो, नेकपा एमालेको पहलमा नै वर्तमान सत्ता समीकरण निर्माण भएको हुनाले यो सरकारलाई स्थायित्व प्रदान गर्नु पहिलो कर्तव्य हुन आउँछ। अब देशलाई सधैं राजनीतिको प्रयोगशाला र राष्ट्रहित विपरीतका अवाञ्छित कार्य गर्ने थलोको रूपमा चिनाउन उपयुक्त हुँदैन। देशको भौतिक, सामाजिक, मानवीय र आर्थिक विकासका निम्ति वर्तमान सरकारलाई स्वतन्त्रपूर्वक काम गर्ने परिस्थिति बनाइनुपर्छ। नागरिकलाई सहज स्वास्थ्योपचारको प्रबन्ध, गरिबी, भोकमरी, भूमिहीनता, अशिक्षा र बेरोजगारीको अन्त्य गर्ने दिशामा सरकारले ध्यान केन्द्रित गर्नु पर्नेछ। देशमा विकासका ठूला आयोजनाहरू बनाउने, उत्पादनमुखी र आत्मनिर्भर अर्थतन्त्रमा जोड दिने, वैदेशिक लगानी भित्र्याउने र अन्तर्राष्ट्रिय सम्बन्धलाई सुमधुर बनाउने कार्यलाई महत्त्व दिनु पर्नेछ। संविधानको कार्यान्वयन, संघीयताको सबलीकरण र लोकतान्त्रिक गणतन्त्रको संस्थागत रूपमै विकास गरिनुपर्छ। सामाजिक न्याय, समानुपातिक समावेशिता र उत्पीडित वर्ग समुदायको अधिकारलाई कार्यान्वयन गर्नुपर्ने दायित्व पनि एमालेकै काँधमा छ। खासगरी पुराना राजनीतिक दलहरूप्रति जनतामा पैदा भएका निराशालाई चिर्दै मुलुकको समृद्धि हासिल गर्न एमालेले कुशलता र बुद्धिमतापूर्वक वर्तमान सरकारको नेतृत्वलाई सघाउनुपर्छ। दोस्रो, पार्टी संगठनलाई अझ बढी शक्तिशाली र सबल बनाउनु पर्ने देखिएको छ। जब संगठन बलियो हुन्छ तब प्रतिस्पर्धी राजनीतिक दलहरू र विदेशी शक्ति केन्द्रहरूले समेत हल्लाउन सक्दैनन् भन्ने सन्देश गएको निर्वाचनले दिएको छ। अन्त्यमा, निर्वाचनमा पार्टीभित्रैबाट गरिएका अन्तर्घात, उनीहरूमा देखिएको सैद्धान्तिक विचलन र जासुसी प्रवृत्तिलाई अन्त्य गर्न पार्टी शुद्धीकरण अभियानलाई व्यापक र निरन्तर सञ्चालन गर्नुपर्ने देखिन्छ। खासगरी पार्टीभित्र अवशेषको रूपमा रहेको अनुशासनहीनता र दलाली प्रवृत्तिलाई समयमै अन्त्य गर्नुपर्ने हुन्छ। स्थानीय तहदेखि संघसम्म मूल पार्टी र पार्टीसम्बद्ध विभिन्न मोर्चाहरूलाई निर्ममतापूर्वक शुद्धीकरण गर्ने, नियमित सुदृढ गर्दै लैजाने र आक्रामक गतिमा संगठन विस्तार गर्न आवश्यक छ। यसरी अहिले पार्टी र संसदीय दुवै मोर्चालाई एकसाथ अघि बढाउनु नै एमालेको प्रमुख कार्यभार रहेको छ। अधिकारी, एमालेका केन्द्रीय सदस्य हुन् ।"
उद्घाटन भइसके पनि आएन खानेपानी,"फिदिम : काम सकिएको ठहर गर्दै नौ महिना पहिले तत्कालीन प्रधानमन्त्री शेरबहादुर देउवाले उद्घाटन गरेको पाँचथरको आङ्नामौवा बृहत पम्पिङ खानेपानी आयोजनाको काम अझै अधुरो छ। उद्घाटन भएको महिनौं बितेपनि उपभोक्ताको घरमा पानी नपुग्दा यहाँका स्थानीय निराश छन्। देउवाले २०७८ चैत ७ गते भव्य कार्यक्रमकाबीच खानेपानीको उद्घाटन गरेका थिए। उद्घाटनमा देउवासहित तत्कालीन संघीय खानेपानी मन्त्री उमाकान्त चौधरी, प्रदेश १ का आर्थिक मामिला तथा योजना मन्त्री इन्द्रबहादुर आङ्बो(मौसम) लगायतका नेताहरूको उपस्थिति थियो। उद्घाटन कार्यक्रममा नेताहरूले तुम्बेवाका जनताले काकाकुल जिवनबाट मुक्त हुन पाएको घोषणा गरेका थिए। तर, आयोजनाको काम अहिलेसम्म पुरा नहुँदा यहाँका मानिसले अझै पनि काकाकुल जिवन बिताउन बाध्य छन्। काम नसकी उद्घाटन गरिएकाले बाँकी रहेको काममा चासो नदिइएको स्थानीयको आरोप छ। करिब ८० प्रतिशत काम पुरा भएपछि तुम्बेवा गाँउपालिकाको मौवा बजारको एउटा धारामा पानी झारेर उद्घाटन गरिएको थियो। अहिले मौवा बजारमा मात्र हैन सोही धारामा समेत पानी झर्दैन। देउवाले उद्घाटन गर्ने भएपछि बजारको एउटा धारामा पानी पुर्याइएको थियो। उद्घाटन भएको महिनौ बितिसक्यो अहिलेसम्म पानी आएको छैन, तुम्बेवा१ का सोमप्रसाद भण्डारीले भने उद्घाटनको मोहले गर्दा आयोजनाको काम अधुरै छ। निर्माण कम्पनी र उपभोक्ता समितिबीचको हानथापका कारण कामले पूर्णता पाउन नसकेको हो। उद्घाटन गर्ने हतार गरेर काममा वास्ता नगर्दा समस्या भएको छ, स्थानीय भन्छन् अझै पनि धेरै ठाँउमा काम हुन बाँकी छ। ठेक्केदार कम्पनी र उपभोक्ता समितिबीच द्वन्द्व भएकाले कामले पूर्णता नपाएको हो। उक्त आयोजना निर्माणका लागि कुल बजेटको १० प्रतिशत उभोक्ताहरूले लगानी गर्नुपर्ने हुन्छ। जसअन्तर्गत हाउस कनेक्सनका लागि उपभोक्ताले श्रमदान गर्नुपर्ने थियो। तर, समितिमार्फत् गर्नुपर्ने उक्त काम अझै पनि बाँकी छ। समितिमार्फत् गर्नुपर्ने काम नभएको हैन, उपभोक्ता समितिका अध्यक्ष देवेन्द्र खत्रीले धने हाउस कनेक्सनका लागि पाइप अपुग भएकाले काम रोकिएको हो। पाइप झिकाउने काम भइरहेको छ। ३४ किलोमिटरको हाउस कनेक्सनको काममध्ये १२ किलोमिटरमा काम गर्न बाँकी छ। उपभोक्ता समितिले गर्नुपर्ने काम समयमै नगरेको र आवश्यक पाइप अभावले गर्दा समस्या भएको हो, आयोजना प्रमुख चन्द्रनारायण चौधरीले भने निर्माण कम्पनीले गर्नुपर्ने अधिकांश काम सकिएको छ। कामले पूर्णता पाए पनि प्राविधिक समस्याका कारण पानी बितरण गर्न रोकिएको निर्माण कम्पनीको तर्क छ। केही समय उपभोक्ताको घरघरमा पानी झारेका हौं, निर्माण कम्पनीका मणिरत्न पौडेलले भने मुहानको इन्टेकमा समस्या आएपछि अहिले पानी बितरण रोकिएको हो। उद्घाटनलगतै नदीमा बाढी आएर इन्टेक बिग्रिएको, बालुवा छिरेर पम्प जल्ने गरेको र विद्युत् अनियमितताले गर्दा समस्या आएको निर्माण कम्पनीले जनाएको छ। पानी छाड्नेबित्तिकै संरचनाहरू बिग्रने गरेको हो। जसले गर्दा धारा जडान गरिएका स्थानमा पनि पानी नपुगेको हो। तुम्बेवाका १६ सय ४ घरधुरीका ८ हजार मानिसलाई पानी खुवाउने उद्धेस्यले आयोजनाको काम सुरु गरिएको थियो। २०७४ असार २४ गते कन्काई प्रेरणा जेभी निर्माण कम्पनीले निर्माणको जिम्मा पाएको थियो। सम्झौता भएको ३० महिनाभित्र काम सक्नुपर्ने भएपनि पटकपटक थपिएको समयमासमेत कामले पूर्णता पाएको थिएन। काम सकियो भन्दै उद्घाटन गरेपछि पनि उपभोक्ताले पानी पिउन नपाएपछि स्थानीय आक्रोशित छन्। तमोर नदीको लखुवा दोभानमा मुहान थापेर तुम्बेवा गाँउपालिकाका१ देखि ३ नम्बर वडामा खानेपानी पुर्याउने लक्ष्य लिएर आयोजना निर्माण गरिएको हो।"
विश्व मानचित्रमा नेपाल पनि पर्यो : डा सन्दुक रुइत,"डा साब बधाई छ। तपाईंले इसा अवार्ड पाएको कसरी थाहा पाउनुभयो ? अवार्ड आयोजक तपाईं छनोट हुनुभएको छ, बधाई छ भन्ने सन्देश मोबाइलमा पठाउनुभयो। मैले राजदूताबासबाट पनि यो खबर पाएँ। यो कस्तो अवार्ड हो ? प्रतिष्ठित यो अवार्ड पाउनेमा कत्तिको आशावादी हुनुहुन्थ्यो ? विश्व स्वास्थ्य संघ (डब्लूएचओ)को फाउन्डेसनसहित अन्य प्रतिष्ठित संस्था पनि सर्ट लिस्टमा थिए। डब्लूएचओ फाउन्डेसनले कोभिड१९ को महामारीमा खोपलगायत विभिन्न कार्य गरेको थियो। मंगलबार दिउँसो साढे दुई बजेतिर पत्रकार सम्मेलन गरेर मेरो नाम छनोट सार्वजनिक गरियो। छनोट सूचीमा परेका अन्तर्राष्ट्रिय संस्थाको नेटवर्क व्यापक हुन्छ। तपाईं कसरी सफल हुनुभयो ? अन्तर्राष्ट्रिय संस्थाहरू सामाजिक, राजनीतिक, प्राविधिक र क्षेत्रगत नेटवर्किङमा अगाडि हुन्छन्। डब्लूएचओ फाउन्डेसनका अगाडि हामीजस्तो व्यक्तिको नेटवर्किङ कहाँ हुनु र ? हैन र ? यो अवार्ड छनौट निष्पक्ष भएका कारण नै मैले पाएको हुँ। जुरीको अध्यक्ष युनिभर्सिटी अफ मायामीका प्रसिद्ध प्राध्यापक जान पलसन हुनुहुँदो रहेछ। असाध्यै नाम कहलिएको व्यक्तिले निष्पक्ष भएर छनोट गरेकाले नै अवार्ड पाउन सफल भएको हुँ। एउटा नेपालीको छोरोलाई यो अवार्ड दिनु सानो कुरा होइनजस्तो लाग्छ। नेपालमा कसैले पाइरहेको अवार्डभन्दा यो धेरै ठूलो अवार्ड हो। तपाईंले अवार्ड पाएपछि कस्तो महसुस गरिरहनुभएको छ ? यो अवार्डले नेपाललाई ग्लोबल मानचित्रमा राखेको छ। डब्लूएचओ फाउन्डेसन जस्तो अन्तर्राष्ट्रिय संस्थासँग प्रतिस्पर्धा गरेर अवार्ड पाउनु भनेको नेपाल र नेपालीका लागि ठूलो उपलब्धि हो जस्तो लाग्छ। आँखाको उपचारमा गरेको अहिलेसम्मको तपस्या र एकांगी भएर काम गरेको योगदानस्वरुप दिए जस्तो लाग्छ। तपाईंले अबलम्बन गर्नुभएको आँखा उपचार पद्धति (रुइतेक्टोमी र इन्ट्रोकुलर लेन्स)बारे प्रष्ट्याइदिनुहोस् न ! मोतीबिन्दुको शल्यक्रिया भनेको कमन्ली गरिने शल्यक्रिया हो। आँखाको डाक्टर भएर सुरुमा काम गर्दा नेपाललगायत धेरै विकाशोन्मुख मुलुकमा आँखामा लेन्स हाल्ने प्रविधि थिएन। म टिमसँग बसे। अन्वेषण र पाइलट स्टडी गरेँ। नेपालमा पनि मोतीबिन्दुको शल्यक्रिया गरी आधुनिक ढंगले गर्न समुदायस्तरमा काम गर्न सक्छौं भन्ने लाग्यो। अन्त्यमा नेपालमा सम्भव भयो। र, अन्य मुलुकमा पनि विस्तार गर्न सकियो। नेपालको यो प्रविधिलाई अन्य राष्ट्रहरूले पनि अपनाए। इन्टोकुलर लेन्स बाहिर धेरै महंगो पथ्र्यो। डेढदुई सय डलर पथ्र्यो। त्यसलाई मोडिफाइ गरेर लेन्सको मूल्यलाई तीन डलरमा झार्न सफल भयौं। त्यसले आँखाको अप्रेसनको मूल्य पनि कम गरायो। अहिले त यो सामान्य लाग्न सक्छ। तर, सुरुको चरणमा यो ठूलो फड्को थियो। अहिलेसम्म कति जनालाई नयाँ दृष्टि दिन सफल हुनुभयो ?म आफैंले व्यक्तिगत रूपमा झन्डै १ लाख ३० हजार जनालाई दृष्टि दिन सफल भएँ। संस्थागतरुपमा त धेरै गरिसक्यौं। अवार्डको रकम झन्डै १३ करोड ८ लाख रुपैयाँ रहेछ। यो रकम के गर्ने योजना छ ? भर्खर अवार्डको बारेमा थाहा पाएँ। अचानक यति ठूलो अवार्ड पाउँदा के गर्ने भनेर सोंचिसकेको छैन। विस्तारै सोचौंला नि !"
"प्रचण्डको दलबल : पहिलाभन्दा महिला बढी, १५ नयाँ अनुहार","काठमाडौं : प्रधानमन्त्री पुष्पकमल दाहालले तीन सातापछि मन्त्रिपरिषद् विस्तार गरी २३ सदस्यीय बनाएका छन्। जसमध्ये १५ जना नयाँ छन्। उपप्रधानमन्त्रीको संख्या चार पुगेको छ। पहिलाको तुलनामा महिला सहभागिता बढी अर्थात् २६ प्रतिशत देखिएको छ। यद्यपि ३३ प्रतिशत भने टेकेको छैन। एमालेबाट ज्वालाकुमारी साह कृषि तथा पशुपन्छी विकासमन्त्री, डा विमला राई पौडेल परराष्ट्रमन्त्री र भगवती चौधरी महिला बालबालिका तथा ज्येष्ठ नागरिकमन्त्री बनेका छन्। माओवादीबाट रेखा शर्मा सञ्चार तथा सूचना प्रविधिमन्त्री, सुशीला सिर्पाली ठकुरी संस्कृति, पर्यटन तथा नागरिक उड्डयन राज्यमन्त्री बनेकी छन्। रास्वपाबाट डा तोसिमा कार्की स्वास्थ्य तथा जनसंख्या राज्यमन्त्री बनेकी छन्। यीमध्ये परराष्ट्रमन्त्री डा पौडेल, पर्यटन राज्यमन्त्री ठकुरी र स्वास्थ्य राज्यमन्त्री डा कार्की नयाँ अनुहार हुन्। यसअघि शेरबहादुर देउवाको कार्यकालमा ६ जना नै महिला मन्त्री भएका थिए। उक्त मन्त्रिपरिषद् २५ सदस्यीय थियो। प्रतिशतका हिसाबले यसपटक महिला सहभागिता बढी देखिन्छ। त्यसअघि केपी शर्मा ओलीका पालामा चार जना महिला सरकारमा गएका थिए। यसपटक २३ सदस्यीय मन्त्रिपरिषद्मा प्रधानमन्त्री दाहालसहित उपप्रधान एवं अर्थमन्त्री विष्णु पौडेल, उपप्रधान एवं भौतिक पूर्वाधार तथा यातायातमन्त्री नारायणकाजी श्रेष्ठ, सहरी विकासमन्त्री विक्रम पाण्डे र उद्योग वाणिज्य तथा आपूर्तिमन्त्री दामोदर भण्डारी पुराना अनुहार हुन्। उपप्रधान एवं गृहमन्त्री रवि लामिछाने र अर्का उपप्रधान एवं ऊर्जा, जलस्रोत तथा सिँचाइमन्त्री राजेन्द्रप्रसाद लिङदेनसहित मन्त्री नयाँ छन्। अन्य मन्त्रीमा राजेन्द्रकुमार राई भूमि व्यवस्था, सहकारी तथा गरिबी निवारण, अब्दुल खान खानेपानी, पदम गिरी स्वास्थ्य तथा जनसंख्या, हरिप्रसाद उप्रेती रक्षा, सुदन किराती संस्कृति, पर्यटन तथा नागरिक उड्डयन छन्। यस्तै अमनलाल मोदी संघीय मामिला तथा सामान्य प्रशासनमन्त्री, शिशिर खनाल शिक्षा विज्ञान तथा प्रविधिमन्त्री, डोलप्रसाद अर्याल श्रम रोजगार तथा सामाजिक सुरक्षामन्त्री, ध्रुवबहादुर प्रधान कानुन, न्याय तथा संसदीय मामिलामन्त्री बनेका छन्। दीपकबहादुर सिंह ऊर्जा, जलस्रोत तथा सिँचाइ राज्यमन्त्री बनेका छन्। प्रधानमन्त्री दाहालले सुरुमा मन्त्रिपरिषद् ८ सदस्यीय बनाएका थिए। त्यही बेला तीन उपप्रधानमन्त्री पौडेल, श्रेष्ठ र लामिछानेले कार्यभार सम्हालेका थिए। त्यसबेला नियुक्त चार मन्त्री ज्वालाकुमारी साह, दामोदर भण्डारी, राजेन्द्रकुमार राई र अब्दुल खानलाई कार्यभार तोकिएको थिएन। राष्ट्रपति विद्यादेवी भण्डारीले मंगलबार संविधानको धारा ७६ (९) बमोजिम प्रधानमन्त्रीको सिफारिसमा नियुक्ति, हेरफेर र कार्यविभाजन गरी मन्त्रिपरिषद् गठन गरेकी हुन्। नवनियुक्त उपप्रधानमन्त्री र मन्त्रीहरूले मंगलबार नै राष्ट्रपतिसमक्ष शपथ लिएको राष्ट्रपतिको कार्यालयका प्रवक्ता सागर आचार्यले विज्ञप्तिमा जनाएका छन्। दुई राज्यमन्त्री डा कार्की र सिंहले प्रधानमन्त्रीसमक्ष शपथ लिएका थिए। सहरी विकासमन्त्री विक्रम पाण्डे विवादास्पद ठेकेदार हुन्। उनले ठेक्का लिएका कामको गुणस्तर नहुनेसमस्या देखिएको थियो। अख्तियार दुरुपयोग अनुसन्धान आयोगले पाण्डेसहित २१ जनाविरुद्ध २०७५ मंसिर २१ गते विशेष अदालतमा भ्रष्टाचार मुद्दा दायर गरेको थियो। विशेषका अध्यक्ष श्रीकान्त पौडेल, सदस्यद्वय रमेशकुमार पोखरेल र यमुना भट्टराईको इजलासले गत असार ५ गते उनीहरूलाई सफाइ दियो। उक्त फैसलाविरुद्ध सर्वोच्च अदालतमा पुनरावेदन गर्ने तयारी रहेको अख्तियार स्रोत बताउँछ। राष्ट्रिय गौरवको आयोजना सिक्टा सिँचाइ आयोजनाको नहर कम गुणस्तरको बनाएको पाइएको भन्दै अख्तियारले मुद्दा चलाएको थियो। अहिले भौतिक निर्माणसँग सम्बन्धित सहरी विकास मन्त्रालय नै पाण्डेको जिम्मामा परेको छ।"
मैदान नहुँदा खेलाडीलाई समस्या,"जाजरकोट : जाजरकोट सदरमुकाम खलंगामा खेल मैदानको अभाव छ। मैदान अभावका कारण खेलकुद विकासमा पनि असर परेको स्थानीयको गुनासो छ। जिल्ला सदमुकाममा मात्र होइन, जिल्लाका ग्रामीण क्षेत्रमा पनि मैदान नहुँदा खेलकुदको विकासमा अवरोध पुगेको छ। जिल्लामा अहिलेसम्म एउटा पनि खेल मैदान बन्न सकेको छैन। मैदान नहुँदा खेलाडीलाई निकै समस्या हुने गरेको भलिबलका राष्ट्रिय खेलाडी तुफान श्रेष्ठले बताए। खेलाडीका लागि आवश्यक पर्ने खेल मैदान नै छैन। अनि कसरी खेल विकास गर्न सकिन्छ ?, उनी प्रश्न गर्छन्। जिल्ला सदरमुकाम खलंगामा कुनै पनि खेलको संरचना छैन। सदरमुकाम खलंगास्थित गैरीखालीमा रहेको भलिबल कोर्ट खलंगा जुम्ला सडक निर्माणका क्रममा बाटोमा परेको थियो। भलिबल कोर्ट हुँदा राष्ट्रियस्तरका खेलाडी उत्पादनमा सफल मानिएको जाजरकोट पछिल्लो समय ओझेलमा परेको छ। सदरमुकाम भिरालो डाँडोमा भएकाले पनि खेल मैदान बनाउन समस्या भएको हो। पहिले खेलकुदका लागि सार्वजनिक जग्गा छुट्याइएन अहिले जताततै बस्ती बसिसकेको छ। स्थानीय रमेश चन्दले खेलकुदका लागि कसैले चासो नदिँदा समस्या भएको बताए। यस क्षेत्रको पर्यटन प्रवद्र्धनका साथै ब्यापार व्यवसाय पनि फस्टाउने र अन्य पहाडी जिल्लालाई सजिलो हुने भएकाले जाजरकोटमा खेल मैदान बनाउन जरुरी रहेको भलिबलका अर्का राष्ट्रिय खेलाडी गणेश विष्टले बताए। २०७४ मा आफ्नै दुई रोपनी तीन आना जग्गामा इन्डोर कभर्डहल निर्माण सुरु भएपछि बजेट अभाव र सम्बन्धित निकायको बेवास्ताका कारण निमार्ण रोकिएको जिल्ला खेलकुद विकास समिति जाजरकोटका अध्यक्ष नरबहादुर बस्नेतले जानकारी दिए। खेल मैदान निर्माणका लागि संघ र प्रदेशले कुनै चासो दिएका छैनन्। जाजरकोटबाट मात्रै अहिलेसम्म १३ जना खेलाडीले राष्ट्रिय स्तरका प्रतियोगिता खेलिसकेका छन्। दुई जना खेलाडीले अन्तर्राष्ट्रिय स्तरका प्रतियोगिता खेलिसकेका छन्। मैदान अभावमा खेलकुद प्रतियोगिता नहुँदा खेलाडी उत्पादन हुन सकेका छैनन्, उनी भन्छन्। क्रिकेट, फुटबल, भलिबललगायतका खेलका मैदान नहुँदा प्रतियोगिता गराउनु पर्दा खलंगास्थित त्रिभुवन माविको मैदानमा गराउन बाध्य हुनुपरेको छ। पढाइमा अवरोध हुने भएकाले विद्यालय प्रशासनले पनि मैदान सजिलै उपलब्ध नगराउने जाजरकोट युवा क्रिकेट क्लबका अध्यक्ष अनिश कार्कीले बताए। भेरी नगरपालिकाको पहल र कर्णाली प्रदेश सरकारको बजेटमा भेरी नगरपालिका१३ कुदुमा सबै खेल खेल्न मिल्ने रंगशालाका लागि डीपीआर तयार भएको थियो। तर, बजेट अभावका कारण निर्माणको काम अघि बढ्न सकेको छैन। जिल्लामा खेल मैदान निर्माण गर्न सकिएमा यस क्षेत्रका खेलाडीलाई निकै ठूलो राहत हुने स्थानीयहरूको भनाइ छ।"
"विमानस्थल स्तरोन्नति भयो, ५ महिनादेखि उडान ठप्प","डोटी : सुदूरपश्चिम प्रदेशका पहाडी जिल्लामध्ये सबैभन्दा पुरानो दीपायल विमानस्थल स्तरोन्नति भई धावनमार्ग कालोपत्र भएको दुई वर्ष बितिसक्दा पनि विमानको नियमित रूपमा उडान भएको छैन। पाँच महिनादेखि त उडान नै ठप्प छ। दीपायल विमानस्थलको स्तरोन्नति गर्ने कार्यका लागि नेपाल नागरिक उड्डयन प्राधिकरण र सपना ग्याल्भा जेभी कन्स्ट्रक्सनबीच २०७३ सालमा ४ सय ९० मिटर लम्बाइको धावनमार्ग निर्माण र कालोपत्रसहितका लागि ६ करोड ८० लाखमा ठेक्का सम्झौता भएको थियो। २०७६ साल असार मसान्तभित्र काम सम्पन्न गर्नुपर्ने भए पनि एक वर्ष म्याद थप भई २०७७ सालमा काम सम्पन्न भयो। स्तरोन्नतिको सम्पन्न भएपछि १७ असोज २०७७ मा समिट एयरलाइन्सले उडान परीक्षण गरेको थियो। परीक्षण उडानपछि केही समय समिट एयरले नियमित उडान भर्यो। समिट एयरले निरन्तरता दिन नसकेपछि नेपाल एयरलाइन्सले जहाज उडान सुरु गर्यो। सुरुमा सातामा दुई पटक उडान गर्ने निर्णय गरेको एयरलाइन्सले कहिले कोभिड, कहिले यात्रु छैन भन्दै आलटाल गर्दै आफू अनुकूल महिनामा २ पटक १ पटक जहाज उडाउँदै थियो तर पछिल्लो समयमा पाँच महिनायता उडान पूर्णरूपमा बन्द भएको छ। पाँच महिनादेखि विमान ठप्प दीपायल विमानस्थलमा अहिले जहाज नआएको पाँच महिना भएको छ। धनगढीदेखि दीपायलको अन्तिम उडान ६ भदौ २०७९ मा भएको थियो। त्यसपछि अहिलेसम्म उडान पूर्णरूपमा बन्द भएको डोटी नागरिक उड्डयन कार्यालय दीपायलले जानकारी दिएको छ। विमानस्थलको स्तरोन्नति भएको केही समयसम्म साता र महिनामा कहिलेकाहीँ जहाज आउँथ्यो अहिले त त्यो पति पूर्णरूपमा बन्द भएको स्थानीय कर्ण रावलले बताए। उनले भने, दीपायल विमानस्थल सञ्चालन भइसकेपछि बीचमा लामो समयसम्म बन्द हुँदा गौचरणमा परिणत भएको थियो त्यसपछि बीचमा स्तरोन्नति हुँदा अब नियमित सञ्चालन हुन्छ भन्ने लागेको थियो अझ बन्द भइसक्यो। फेरि यस्तै अवस्था हो भने पुनः गौचरणमा परिणत नहोला भन्न सकिँदैन। नेपाल एयरलाइन्सले विमान अभावका कारण डोटी उडान भर्न नसकेको नेपाल वायु सेवा निगम धनगढीका स्टेसन इन्चार्ज विमलविक्रम शाहीले बताए। उनले भने, केन्द्रले विमान पठाउँदैन। विमान २ वटा मात्र छ कहिलेकाहीँ बिग्रिन्छ। नेपालगन्जसम्म मात्र जान्छ। यता सुदूरपश्चिम पठाउँदैन। स्टेसन इन्चार्ज शाहीलाई समेत अब सुदूरपश्चिममा नेपाल एयरलाइन्सको विमान आउँछ वा आउँदैन भनेर कुनै जानकारी छैन। १८ सिट भएको नेपाल एयरलाइन्सको विमानले साताको दुई दिन धनगढीबाट डोटी, अछाम, बाजुरा र बझाङमा उडान भर्दै आएको थियो। बन्द विमानस्थलमा नयाँ संरचना बन्दै दीपायल विमानस्थलमा लामो समयदेखि जहाज नआए पनि नयाँ भौतिक संरचना निर्माण कार्यले निरन्तरता पाएको छ। विमानस्थल आयोजनाअन्तर्गत विमानस्थलको टर्मिनल भवन र टावर निर्माण कार्य सुरु भएको डोटी नागरिक उड्डयन कार्यालय दीपायलका पूर्वप्रमुख विजय पटेलले बताए। टर्मिनल भवन र टावर निर्माण गर्न ५ करोड ९ लाखको लागतमा २०७९ असारबाट कार्य प्रारम्भ भई २०८० मंसिरसम्ममा सम्पन्न गर्ने गरी टीडीआर कस्टक्सन निर्माण कम्पनी धनगढीसँग सम्झौता भई निर्माण कार्य जारी छ। पटेलको गत वर्षको ४ पुसमा अछाममा सरुवा भएपछि विगत एक वर्षदेखि डोटी नागरिक उड्डयन कार्यालय कार्यालय प्रमुखविहीन बनेको छ।"
सरकारबारे पुनर्विचार गर्दैछौं,"प्रधानमन्त्री पुष्पकमल दाहालले शपथ लिएकै दिन बिनाविभागीय मन्त्रीका रूपमा शपथ लिनुभएका जनमत पार्टीका अब्दुल खान खानेपानी मन्त्रीको शपथ ग्रहण लिन जानु भएन नि ? सरकार गठनका बेला भएको सहमतिविपरीत फरक मन्त्रालयको जिम्मेवारी पाउँदा हामी आश्चर्यचकित भयौं। सुरुमा उच्चस्तरीय राजनीतिक संयन्त्रमा हामीलाई उद्योग, वाणिज्य तथा आपूर्ति मन्त्रालय दिने सहमति भएको थियो। फरक मन्त्रालयको जिम्मेवारी सम्हाल्ने विषय एक्कासि आएकोले छलफल नगरी नजाने निर्णयमा पुगेका हौं। मन्त्रालय भागबन्डा भइरहँदा तपाईंहरूको उपस्थिति र सहमति हुँदैन र ? हामी सोमबारको बैठकमा थिएनौं। म आज मात्र काठमाडौं आइपुगेको हुँ। हामीले सुरुको सहमतिविपरीत होला भनेर कल्पना गरेनांै। मन्त्रीहरूले मंगलबार शपथ ग्रहण गर्नुभन्दा दुई घण्टा अगाडि मात्र हामीलाई मन्त्रालयबारे जानकारी भयो। सहमतिविपरीत मन्त्रालय परिवर्तन भएपछि जनमत पार्टी सरकारबाट बाहिरिन्छ त ? सत्ता घटक बढ्दै जाँदा मन्त्रालय परिवर्तन भएको रहेछ। हामीलाई दिने भनिएको मन्त्रालय अरूलाई दिइएको रहेछ। आफ्नो दलको अनुपस्थितिमा मन्त्रालयको बाँडफाँट र परिवर्तन भएकोले पार्टीभित्र छलफल गर्नका लागि तत्काल शपथ ग्रहणमा नगएका हौं। उद्योग मन्त्रालय नै रोज्नुको कारण के हो ? हामी विकासका लागि मूलधारको राजनीतिमा आएका हौं। प्रतिनिधिसभाको निर्वाचनमा पहिलो पटक भाग लिइरहँदा हामीले प्रमुख चुनावी मुद्दाका रूपमा रोजगारीलाई प्रखर रूपमा उठाएका थियौं। हरेक घर रोजगार, औद्योगिक क्षेत्रहरू र स्पेसल इकोनोमिक जोन स्थापना, देशको आर्थिक वृद्धिदर १० प्रतिशत पुर्याउने कुरा गरेका थियौं। किसान आन्दोलन गरेर किसान कार्ड, पेन्सन, समयमा मलखाद, कृषि बिजुली नि : शुल्कजस्ता एजेन्डा उठाएका थियौं। त्यसैले ती एजेन्डा सम्बोधन गर्न उद्योग, वाणिज्य तथा आपूर्ति मन्त्रालय रोजेका हौं। देश र जनताको सेवा गर्न उद्योग मन्त्रालयबाहेक अरू मन्त्रालयबाट सम्भव छैन ?उद्योग मन्त्रालय नपाए सहरी विकास वा श्रम मन्त्रालय हाम्रो प्राथमिकतामा थियो। हामीले उठाएको मुद्दाहरू सम्बोधन गर्न खानेपानी मन्त्रालयबाट सम्भव र उपयुक्त छैन। तराई मधेसमा खानेपानीको समस्या भन्दा बेरोजगारी र किसानका समस्या प्रमुख हुन्। चाहेका सबै मन्त्रालय अरूहरूको भागमा परेपछि र जनमत पार्टीका मन्त्री शपथ ग्रहणमा नगएपछि मनमुटाव बढ्यो भनेर बुझ्दा भयो त ? योजनाअनुरूप चाहेको मन्त्रालयको जिम्मेवारी पाउँदा दृढ इच्छाशक्तिका साथ काम गर्न सकिन्छ र राम्रो प्रतिफल पनि प्राप्त हुन्छ। यो पार्टीका लागि मात्र नभई देश र जनताकै हितमा हुन्छ। सत्ता गठबन्धनबीच मनमुटाव नै बढेको होइन। तर, नयाँ जिम्मेवारीका विषयमा पुनर्विचार गरेर मात्र निर्णयमा पुग्छौं। नयाँ जनमतलाई यहाँले कसरी हेर्नुभएको छ ?नयाँ जनमतले पुराना राजनीतिक दललाई सचेत गराएको छ। नयाँ दललाई पनि काम गर्ने अवसरसँगै परीक्षणका लागि मौका दिएको छ। पुरानाहरूले आफूलाई सच्याउनु पर्छ। दम्भ, अहंकार देखाएर सकिने कि सच्चिएर सुध्रिने उनीहरूले सोच्ने विषय हो। जनताको अपेक्षाअनुरूप परिवर्तन गर्न सकिएन भने कामबारवाही र कार्यशैली सुधार गर्न सकिएन भने जनताले नयाँ विकल्प खोज्छन् भन्ने कुरामा हामी सचेत र गम्भीर छौं। पुराना शक्तिको विरोधमा उदय भएको नयाँ शक्ति पनि एकै ठाउँमा देख्दा जनतालाई जुन जोगी आए पनि कानै चिरेको उखान चरितार्थ भएन र ? निर्वाचनमा अपेक्षाभन्दा न्यून मतदान भयो। पुराना दाललाई केही साइजमा ल्याए पनि विभिन्न कारणले जनलहर र अपेक्षा अनुरूपको परिणाम आएन। नयाँ जनमतको परिणामअनुसार नयाँ दलले पुराना दलसँगै मिलेर जानुको विकल्प पनि रहेन। सुशासन, सेवाप्रवाह, स्वायत्तता, प्रत्यक्ष लोकतन्त्रको एजेन्डाका लागि पनि सरकारमा सामेल हुनुपर्ने स्थिति आएको हो। उपप्रधानमन्त्री र मन्त्रीको संख्या हेर्दा त सबैले पदलाई प्रतिष्ठाको विषय बनाएको देखिन्छ नि ?निश्चित रूपमा जनताको परिवर्तनको आकांक्षाअनुरूप सरकारको नीति तथा कार्यक्रममा सबैको ध्यान केन्द्रित हुनु आवश्यक छ। सरकारको कामकारबाही र कार्यशैलीमा गम्भीर बन्नु जरुरी छ। नीति र कार्यक्रममा भन्दा पदीय भागवण्डाको लडाईं हेर्दा गलत दिशातर्फ जाने हो कि भन्ने डर भने उत्पन्न भएको छ। नयाँ दलले पुरानालाई सुधार्नेभन्दा पुरानाकै पाइलामा चल्ने देखियो त ?पुराना दलहरूमा सुधार हुने प्रवृति अझै देखिएको छैन। काम गर्ने वातावरण नभएमा सरकारलाई समर्थन दिए पनि मन्त्रालयमा सहभागी नहुन पनि सकिन्छ। यसबारेमा छलफल भइरहेको छ। १२ दिनमा हामी निर्णयमा पुग्नेछौं। अहिले पुनर्विचार भइरहेको छ।"
सभामुखलाई दिने मत बारे जसपाले भोलि निर्णय लिने,काठमाडौं: जनता समाजवादी पार्टी (जसपा) नेपालले तत्काल सरकारमा नजाने निर्णय गरेको छ। बुधबार पार्टीको संसदीय दलको बैठकले तत्काल सरकारमा नजाने निर्णय गरेको हो। त्यस्तै सभामुखको निर्वाचनबारे पार्टीले भोलिसम्ममा निर्णय गर्ने भएको छ। पार्टीका संसदीय दलका नेता रामसहायप्रसाद यादव र प्रकाश अधिकारीले यस विषयमा नेपाली काङ्ग्रेससँग छलफल गर्ने र त्यसपछि निर्णय लिने जसपा संसदीय दलले जनाएको छ।
सञ्चारमन्त्री शर्मालाई सरकारको प्रवक्ता तोकियो,"काठमाडौंः सरकारको प्रवक्तामा सञ्चार, सूचना तथा प्रविधि मन्त्री रेखा शर्मालाई तोकिएको छ। आजको मन्त्रिपरिषद बैठकले शर्मालाई प्रवक्ता तोकेको हो। शर्मा मंगलबार विस्तारित मन्त्रिमण्डलमा सञ्चार, सूचना तथा प्रविधिमन्त्री नियुक्त भएकी थिइन्। मन्त्री शर्मा दाङ२ बाट निर्वाचित प्रतिनिधिसभा सदस्य हुन्। त्यस्तै बुधबारको मन्त्रिपरिषद बैठकले विदेशी प्रतिनिधिलाई मन्त्रीहरूले भेट्दा परराष्ट्र मन्त्रालयका कर्मचारी अनिवार्य राख्नुपर्ने निर्णय गरेको छ। त्यस्तै उखुको मूल्य प्रति क्विन्टल ५४० रुपैयाँ तोक्दै ढुवानी भाडा प्रतिक्विन्टल ७० रुपैयाँ सरकारले व्यहोर्ने पनि निर्णय गरेको छ। त्यस्तै बैठकले बिभूषण वितरण गर्ने सम्बन्धमा मापदण्ड तयार गर्न अध्ययन समिति गठन गर्ने निर्णय गरेको छ भने विश्वविद्यालय अनुदान आयोगको अध्यक्षमा प्राडा देवराज अधिकारीलाई नियुक्त गर्ने निर्णय गरेको उपप्रधानमन्त्री तथा अर्थमन्त्री विष्णु पौडेलले जानकारी दिए।"
झलनाथ खनालको नेतृत्वमा वैचारिक नीति निर्माण समिति गठन,"काठमाडौं : नेकपा (एकीकृत समाजवादी)का सम्मानित नेता एवं पूर्वप्रधानमन्त्री झलनाथ खनालको संयोजकत्वमा पार्टीको वैचारिक नीति निर्माण समिति गठन गरिएको छ। यो समितिले पार्टी निर्माणको मूल दिशाको बारेमा दस्तावेज मस्यौदा तयार गर्ने उक्त समितिको सदस्यमा महासचिव बेदुराम भुसाल, उपमहासचिवहरू जगन्नाथ खतिवडा, गङ्गालाल तुलाधर, प्रकाश ज्वाला र विजय पौडेल छन्। त्यसैगरी समितिमा राजेन्द्र राई, रामकुमारी झाक्री, सावित्रा भुसाल र गणेश विक सदस्य छन्। समितिले निर्माण गर्ने पार्टीको सिद्धान्त, आर्थिक, राजनीतिक, सामाजिक, सांस्कृतिक मूल नीति, कार्यक्रम निर्माण गरेपछि त्यसलाई पार्टीको केन्द्रीय बैठकले पारित गरी कार्यान्वयन गर्नेछ। पार्टीको दस्तावेज मस्यौदा समितिले पार्टी केन्द्रीय कार्यालयमा आज आयोजना गरेको कार्यक्रममा पार्टी जनसंगठनका अध्यक्ष र महासचिवहरू, विभिन्न विभागका प्रमुख, उपप्रमुख र सचिव, विभिन्न फाटका इञ्चार्जको संयुक्त छलफलबाट नेता खनालको संयोजकत्वमा समिति गठन गरिएको हो। अध्यक्ष खनालले कम्युनिष्ट आन्दोलनलाई नयाँ शिराबाट अगाडि बढाउन आफ्नो पार्टीले प्रष्ट वैचारिक नीति अवलम्बन गर्ने बताउँदै तत्काल नेकपा (एमाले) सँग एकता असम्भव रहेको बताए। पाँच जना सदस्यबाट निर्माण भएको कम्युनिष्ट पार्टी लामो मेहनत र संघर्षले अहिले यहाँसम्म आइपुगेको बताउँदै उनले भने, 'विद्रोहको औचित्य पुष्टि नभइकन उनीहरूसँग अहिले एकताको मोर्चा बनाउने अवस्था छैन।' पूर्वप्रधानमन्त्री चुनावमा प्रत्यक्षतर्फ चौथो भएको पार्टी केही प्राविधिक कारणले राष्ट्रिय मान्यता पाउन नसकेको भए पनि कार्यकर्ता आत्तिनुपर्ने तथा निराश हुनुपर्ने अवस्था नरहेको प्रष्ट पारे।"
एमाले अध्यक्ष ओली र चिनियाँ राजदूत छन् सोङबीच भेटवार्ता,"काठमाडौं : नेकपा एमाले अध्यक्ष केपी शर्मा ओली र चिनियाँ राजदूत छन् सोङबीच भेटवार्ता भएको छ। बुधबार साँझ बालकोटमा उनीहरूबीच छलफल भएको हो। ५:३० बजे बालकोट पुगेका सोङले करिब डेढ घन्टा ओलीसँग छलफल गरेको स्रोतले जनाएको छ। उनीहरूबीच समसमायिक राजनीतिक विषयमा छलफल भएको बताइएको छ। स्रोतका अनुसार राजदूत सोङले सभामुख र राष्ट्रपतिको निर्वाचनबारे ओलीसँग चासो व्यक्ति गरेका थिए। नेपालका लागि चिनियाँ राजदूत बनेर आएपछि सोङ र ओलीबीच यो पहिलो भेट हो। दुई देशबीचको सम्बन्ध विस्तार, एक चीन नीतिमा नेपालको साथ र बीआरआई परियोजनाका विषयमा सोङले चासो राखेका थिए। गत शुक्रबार राष्ट्रपति विद्यादेवी भण्डारीलाई ओहदाको प्रमाणपत्र बुझाएपछि उनी राजनीतिक भेटमा सक्रिय छन्। उनले सोमबार प्रधानमन्त्री पुष्पकमल दाहाल प्रचण्डलाई भेटेका थिए। प्रचण्डसँगको भेटमा राजदूत सोङले चिनियाँ राष्ट्रपति, उपराष्ट्रपति र प्रधानमन्त्रीकोतर्फबाट प्रधानमन्त्री प्रचण्डलाई दिएको बधाई सन्देश सुनाएका थिए। त्यस्तै नयाँ वर्षको शुभकामना सन्देश हस्तानान्तरण गर्दै चीन नेपालको स्थायित्व, विकास र समृद्धिको बाटोमा सधैं साथमा रहने सन्देश प्रधानमन्त्रीलाई सुनाएका थिए। राजदूत सोङ पुस २४ गते कार्यभार सम्हाल्न नेपाल आइपुगेका थिए। उनी दक्षिण एसिया मामिलामा अनुभवी चिनियाँ कूटनीतिज्ञका रुपमा चिनिन्छन्। यसअघि उनी चिनियाँ विदेश मन्त्रालयमा एसियन अफेयर्स डिपार्टमेन्टका उपमहानिर्देशक भएर काम गरेका थिए।"
ढुक्क भएर ऊर्जामा लगानी गर्न उपप्रधान तथा ऊर्जामन्त्री लिङ्देनको आग्रह,"काठमाडौं : उपप्रधानमन्त्री एवं ऊर्जा, जलस्रोत तथा सिँचाइमन्त्री राजेन्द्र लिङ्देनले ऊर्जाका क्षेत्रमा ढुक्क भएर लगानी गर्न गैरआवासीय नेपाली संघ (एनआरएनए) र स्वतन्त्र ऊर्जा उत्पादक सङ्घसँग आग्रह गरेका छन्। आज यी दुवै संस्थाका प्रतिनिधिसँग छुट्टाछुट्टै भएको भेटमा उनले मुलुकमा ऊर्जाका क्षेत्रमा ढुक्क भएर लगानी गर्न र आयोजना पनि समयमै सम्पन्न गर्न आग्रह गरे। मन्त्री लिङ्देनले आयोजना समयमै सम्पन्न गरी देशलाई ऊर्जाका क्षेत्रमा आत्मनिर्भर बनाउने लक्ष्य साथ योगदान पुर्याउन पनि दुवै संस्थाका प्रतिनिधिसँग आग्रह गरेका थिए। उपप्रधानमन्त्री तथा ऊर्जा, जलस्रोत र सिँचाइमन्त्री लिङ्देन र राज्यमन्त्री दीपकबहादुर सिंहलाई बधाई तथा शुभकामना दिन आज सो मन्त्रालयलमा पुगेका दुई छुट्टाछुट्टै प्रतिनिधिमण्डलसँग मन्त्री लिङ्देनले ऊर्जा क्षेत्रका चुनौती, विकास र सम्भावनाका विविध विषयमा पनि छलफल गरेको राष्ट्रिय प्रजातन्त्र पार्टीका प्रवक्ता मोहन श्रेष्ठले जानकारी दिए। त्यस अवसरमा उपप्रधानमन्त्री लिङ्देनले ऊर्जा क्षेत्रको समग्र विकासका लागि आइपर्ने जस्तोसुकै चुनौती सामना गर्न आफूले अभिभावकीय भूमिकामा रहेर सकारात्मक वातावरण तयार गरिदिने र अन्तरमन्त्रालय समन्वय सहज बनाउन पहल गर्ने विषयमा पनि जलविद्युत् उद्यमीलाई आश्वस्त पारेका थिए। सो प्रतिनिधिमण्डलमा एनआरएनका अध्यक्षहरू रविना थापा, बद्री केसी र कुल आचार्य, पूर्वअध्यक्ष उपेन्द्र महतोलगायत थिए।"
आफ्नो सभामुखका उम्मेदवारलाई मतदान गर्न कांग्रेसको ह्विप,"काठमाडौं : नेपाली कांग्रेसले सभामुख पदका आफ्नो पार्टीका उम्मेदवार ईश्वरीदेवी न्यौपानेलाई मतदान गर्न ह्विप जारी गरेको छ। कांग्रेस प्रमुख सचेतक रमेश लेखकले आज पार्टीका सांसदहरुलाई अनिवार्य उपस्थित हुन, तटस्थ नरहन र उम्मेदवार न्यौपानेलाई सभामुख पदमा निर्वाचित गरियोस् भन्ने प्रस्तावका पक्षमा मतदान गर्न तथा देवराज घिमिरेलाई सभामुख पदमा निर्वाचित गरियोस् भन्ने प्रस्तावका विपक्षमा मतदान गर्न ह्विप जारी गरेका हुन्। भोलि माघ ५ गते बिहान ११ बजे बस्ने प्रतिनिधिसभा बैठकमा नेपालको संविधानको धारा ९१ एवं प्रतिनिधिसभा नियमावली, २०७५ बमोजिम सभामुखको निर्वाचनसम्बन्धी उक्त प्रस्ताव प्रस्तुत हुँदैछ।"
पर्यटन राज्यमन्त्री सुशीला सिर्पालीले लिइन् सपथ,"काठमाडौं : संस्कृति, पर्यटन तथा नागरिक उडड्यन राज्यमन्त्री सुशीला सिर्पाली ठकुरीले पद तथा गोपनीयताको सपथ लिएकी छन्। प्रधानमन्त्री पुष्पकमल दाहालले सिर्पालीलाई राज्यमन्त्रीको रूपमा सपथग्रहण गराएका हुन्। बुधबार दिउँसो सिंहदरबारमा सपथग्रहण समारोह भएको थियो। सपथग्रहण समारोहमा संस्कृति, पर्यटन तथा नागरिक उड्डयनमन्त्री सुदन किराँती उपस्थित थिए।"
लुम्बिनी प्रदेशमा सभामुख र उपसभामुखले लिए शपथ,काठमाडौं :लुम्बिनी प्रदेशका सभामुख र उपसभामुखले पद तथा गोपनियताको शपथ लिएका छन् । बुधबार बुटवलमा आयोजित एक कार्यक्रमका बीच प्रदेश प्रमुख अमिक शेरचनले लुम्बिनी प्रदेशका सभामुख तुलाराम घर्ती र उपसभामुख मेनुका केसी खाँडलाई पद तथा गोपनियताको शपथ गराएका हुन्। लुम्बिनी प्रदेशको सभामुखमा माओवादीका तुलाराम घर्ती र उपसभामुखमा राप्रपाकी मेनुका केसी खाँड मंगलबार निर्विरोध निर्वाचित भएका थिए। सभामुखमा माओवादी केन्द्रका तुलाराम घर्तीको एकल मनोनयन दर्ता भएको थियो । उपसभामुखमा तीनजनाको मनोनयन परेको थियो । नागरिक उन्मुक्तिले उपसभामुखका उमेदवार निर्मलादेवी चौधरी र कांग्रेसले विश्वप्रेम पाठकलाई उपसभामुखबाट उम्मेदवारी फिर्ता लिन निर्देशन दिएपछि राप्रपाकी मेनुका केसी खाँड निर्विरोध भएकी हुन्।
मनोनयन दर्तापछि घिमिरेले भने'निष्पक्ष ढंगले सभामुखको भूमिका निर्वाह गर्छु',"काठमाडौं :प्रतिनिधि सभाको सभामुखका उम्मेदवार देवराज घिमिरेले निष्पक्ष ढंगले सभामुखको भूमिका निर्वाह गर्ने बताएका छन् । बुधबार उम्मेदवार मनोनयनपछि संसद् भवन अगाडि पत्रकारहरुसँगको कुराकानीमा सांसद सांसद घिमिरेले इमान्दारिता र निष्पक्ष ढंगले जिम्मेवारी निर्वाह गर्ने बताएका हुन् । 'सभामुखले निभाउनुपर्ने भूमिकामा कमी आउन दिने छैन । सबैलाई समेटेर अघि बढ्ने चाहना छ,'उनले भने। विधि,प्रक्रिया र विगतका अनुभवबाट शिक्षा लिएर सभा सञ्चालन गर्ने उनको भनाइ । घिमिरेले सभामुखमा आफ्नो जित निश्चित भएको दावी गरे। सत्ता गठबन्धनबाट एमाले सांसद घिमिरेले सभामुखमा मनोनय दर्ता गराएका छन्। सुवास नेम्वाङ प्रस्तावक,राष्ट्रिय स्वतन्त्र पार्टीका सभापति रवि लामिछाने, राप्रपाका अध्यक्ष राजेन्द्र लिङदेन र नेकपा माओवादी केन्द्रका प्रमुख सचेतक हितराज पाण्डे समर्थकमा घिमिरेले उम्मेदवारी दर्ता गराएका हुन् । घिमिरे झापा २ बाट प्रतिनिधिसभामा निर्वाचित सांसद हुन्। सभामुखको निर्वाचन भोलि हुँदैछ।"
सभामुखमा सत्ता गठबन्धनबाट एमालेका देवराज घिमिरेको मनोनयन दर्ता,"काठमाडौं : नेकपा एमालेका सांसद देवराज घिमिरेले प्रतिनिधिसभाको सभामुखमा उम्मेदवारी दर्ता गराएका छन् । बुधबार नयाँ बानेश्वरस्थित संसद भवन पुगेर सत्ता गठबन्धनबाट घिमिरेले सभामुखमा उम्मेदवारी दर्ता गराएका हुन् । सुवास नेम्वाङ प्रस्तावक ,राष्ट्रिय स्वतन्त्र पार्टीका सभापति रवि लामिछाने, राप्रपाका अध्यक्ष राजेन्द्र लिङदेन र नेकपा माओवादी केन्द्रका प्रमुख सचेतक हितराज पाण्डे समर्थकमा घिमिरेले उम्मेदवारी दर्ता गराएका हुन् । घिमिरे झापा २ बाट प्रतिनिधिसभामा निर्वाचित सांसद हुन्। सभामुखको निर्वाचन भोलि हुँदैछ।"
कांग्रेसबाट सभामुखमा ईश्वरी न्यौपानेको उम्मेदवारी दर्ता,काठमाडौंः नेपाली कांग्रेसबाट ईश्वरी न्यौपानेले सभामुखको उम्मेदवारी दर्ता गराएकी छन् ।बुधबार बानेश्वरस्थित संसद भवन पुगेर समानुपातिक सांसद् न्यौपानेले उम्मेदवारी दर्ता गराएकी हुन् । प्रस्तावकमा कांग्रेस महामन्त्री विश्वप्रकाश शर्मा र समर्थकमा नेकपा एकीकृत समाजवादी पार्टीका प्रमुख सचेतक प्रकाश ज्वाला रहेका छन्। कांग्रेस पदाधिकारी बैठकले न्यौपानेलाई सभामुख उम्मेदवार बनाउने निर्णय गरेको थियो । यसअघि सत्ता साझेदार दलको तर्फबाट एमालेका देवराज घिमिरेले सभामुखमा मनोनयन दर्ता गराएका छन् ।
मधेश प्रदेशका मुख्यमन्त्री सरोज यादवले पाए विश्वासको मत,"जनकपुरधाम : मधेश प्रदेशका मुख्यमन्त्री सरोज कुमार यादवले विश्वासको मत पाएका छन् । बुधबार बसेको प्रदेशसभा बैठकले मुख्यमन्त्री यादवलाई १ सय २ जना प्रदेशसभा सदस्यले विश्वासको मत दिएका हुन् । मुख्यमन्त्री नियुक्त भएको नवौं दिनमा उनले विश्वासको मत पाएका हुन् । प्रदेशसभाका सभामुख रामचन्द्र मण्डलले पक्षमा १ सय २ र विपक्षमा शून्य मत खसेको सदनलाई जानकारी दिए । १०५ सदस्यीय प्रदेशसभामा ३ जना सांसद अनुपस्थित रहे । यादवले प्रदेशसभाको दोस्रो ठूलो दल नेपाली कांग्रेसको पनि विश्वासको मत प्राप्त गरेका छन् भने प्रदेशसभामा प्रतिनिधित्व गर्ने १० वटै दलले उनलाई विश्वासको मत दिएको छ । पुस २७ गते प्रदेशसभाका १० दलमध्ये ७ दल र २ स्वतन्त्र गरी ६३ सांसदको समर्थनमा मुख्यमन्त्री नियुक्त हुँदा यादवलाई नेपाली कांग्रेस,लोसपा र नेकपा एकीकृत समाजवादी पार्टीले समर्थन गरेको थिएन । पछि लोसपाका ९ जना प्रदेशसभा सदस्यले पनि समर्थन दिंदा उनले ७२ सांसदको समर्थन पाएका थिए । त्यस्तै,नेपाली कांग्रेस संसदीय दलको बुधबार बिहान बसेको बैठकले मुख्यमन्त्री यादवलाई विश्वासको मत दिने निर्णय गरेको थियो । प्रदेशसभामा ७ जना मात्र सांसद रहेको नेकपा एकीकृत समाजवादी पार्टीले पनि पक्षमा मतदान गरेको छ । मुख्यमन्त्री यादवले अब नेकपा एमालेका २४,कांग्रेसका २२,जसपाका १६, जनमत पार्टीका १३,लोसपाका ९, नेकपा माओवादी केन्द्रका ७, नेकपा एकीकृत समाजवादीका ७,नागरिक उन्मुक्ति पार्टीका १,राष्ट्रिय प्रजातन्त्र पार्टीका १,नेपाल संघीय समाजवादी पार्टीका १ तथा पाँचजना स्वतन्त्र प्रदेशसभा सदस्यहरु सहित १०२ प्रदेश सांसदको समर्थन छ । प्रदेशसभामा हाल १०५ सांसद छन् । माओवादीका दुईजना सांसदको शपथ विवादको कारण रोकिएको छ ।"
अध्यक्ष तिमिल्सिना र चीनका राजदूतबीच भेट,"काठमाडौं: राष्ट्रिय सभा अध्यक्ष गणेशप्रसाद तिमिल्सिनासँग र नेपालका लागि चीनका नवनियुक्त राजदूत छन् सोङले शिष्टाचार भेट गरेका छन्। चीनको २२औं राजदूतका रुपमा नेपाल आएका सोङले बुधबार सिंहदरबारस्थित अध्यक्ष तिमिल्सिनाको कार्यकक्षमा भेटघाट गरेका हुन्। भेटका अवसरमा अध्यक्ष तिमिल्सिनाले नेपाल र चीनबीच कूटनीतिक सम्बन्ध स्थापना कालदेखि घनिष्ठ रहेको उल्लेख गर्दै पछिल्लो समय थप प्रगाढ,सुमधुर र रचनात्मक बन्दै गएकोमा खुसी लागेको बताएका थिए। दुई मुलुकले हाम्रो लामो इतिहास बोकेको मित्रवत सम्बन्ध,सहयोग र सहकार्यलाई ठूलो महत्व दिएका छन्,उनले भने,नेपाल एक चीन नीतिप्रति पूर्ण प्रतिबद्ध रहेको छ। हामी हाम्रो भूभागमा चीनका गहन चासोका विषयहरु तथा मामिलाका विरुद्धमा कुनै पनि गतिविधि हुन नदिन कटिबद्ध छौं। अध्यक्ष तिमिल्सिनाले मित्रराष्ट्र चीनले हासिल गरेको निरन्तरको प्रगतिप्रति नेपालले प्रशंसा व्यक्त गर्दै आएको उल्लेख गरे। उनले चीन र नेपालबीच भएका उच्चस्तरीय भ्रमण र अन्य अवसरहरुमा भएका बेल्ट एण्ड रोड इनिसिएटिभ (बीआरआई),पारबहान लगायत सम्झौता कार्यन्वयन हुने विश्वास व्यक्त गरे। कोरोना महामारी र बाढी पहिरोका कारण अबरोध भएको नेपाल र चीनको दोहोरो व्यापार सुचारु हुँदा केही सहज भएको अध्यक्ष तिमिल्सिनाले बताए।हाल केरुङररसुवागढी सीमा नाकामा दोहोरो व्यापार सुचारु हुनुले दुई देशबीचको द्विपक्षीय सम्बन्धलाई थप सुदृढ बनाएको छ। हिल्सारपुराङ नाकामा पनि एकातर्फी सुचारू भएको छ,'उनले भने,यसले दुईदेशबीचको व्यापार प्रवर्द्बन गर्न एवम् सीमा क्षेत्रका बासिन्दाहरूको जीवनयापनमा सहजता ल्याउने विश्वास रहेको छ। अबका दिनमा हामीले तातोपानीरजाङमु द्विपक्षीय व्यपारको रूपमा र अन्य नाकाहरूबाट आयातको व्यवस्था गर्न आवश्यक छ। त्यसैगरी पोखरा अन्तर्राष्ट्रिय विमानस्थलको उद्घाटनले नेपालको पर्यटन बजारमा महत्वपूर्ण योगदान पुर्याउनेमा अध्यक्ष तिमिल्सिनाले विश्वास व्यक्त गरे। नेपाल(चीन बीचको व्यापारलाई सन्तुलन गर्न चीन सरकारको सहयोगमा सञ्चालित आयोजनाहरूको कार्यान्वयनमा तीव्रता दिन र महामारी पश्चातको पुनःनिर्माणमा थप विकास सहायता उपलब्ध गराउनेतर्फ प्राथमिकता साथ दुवै देशले मिलेर अगाडि बढ्नु आवश्यक छ,उनले भने,यसका लागि महामहिमले महत्वपूर्ण भूमिका खेल्नुहुनेछ भन्ने विश्वास लिएकोछु। भेटका अवसरमा राजदूत सोङले नेपाल र चीनबीचको सम्बन्ध सांस्कृतिक रुपमा लामो समयदेखि सुमधुर तथा कुटनीतिक रुपमा पनि सबै राजनीतिक परिस्थितिमा समान रहेकोमा खुसी व्यक्त गरे। उनले दुई देश बीचको सम्बन्धलाई थप प्रगाढ बनाउन उच्चस्तरीय राजनीतिक भ्रमण,रणनीतिक सञ्जाल निर्माण गर्ने र विभिन्न समयमा भएका बेल्ट एण्ड रोड इनिसियटिभ लगायतका सम्झौताको कार्यन्वयनमा जोड दिनुपर्नेमा जोड दिएका थिए। उनले दुई देशको सरकार र संसदबीच सहकार्यका लागि आफ्नो तर्फबाट भूमिका निर्वाह गर्ने प्रतिबद्धता व्यक्त गरे।"
मधेश प्रदेशका सभामुख मण्डल र उपसभामुख राउतले लिए शपथ,"जनकपुरधाम :मधेश प्रदेशका नवनिर्वाचित सभामुख रामचन्द्र मण्डल र उपसभामुख बबिता कुमारी राउत ईशरले पद तथा गोपनीयताको शपथ लिएका छन्। शपथ लिए लगत्तै सभामुख र उपसभामुखले पदभार ग्रहण पनि गरेका छन् । प्रदेश प्रमुख हरिशंकर मिश्रले सभामुख मण्डल र उपसभामुख ईशरलाई पद तथा गोपनीयताको शपथ खुवाएपछि प्रदेशसभा पुगेर उनीहरुले पदभार सम्हालेका हुन् । पदभार ग्रहणसँगै सभामुख मण्डलले प्राथमिकताका आधारमा काम अघि बढाउने प्रतिक्रिया दिएका छन् । सभामुख मण्डलले भने,काम अगाडि बढ्दै जाँदा तपाईंहरुले कति काम हुन्छ थाहा पाउनु हुनेछ । मंगलबार बसेको प्रदेशसभा बैठकमा मण्डललाई सभामुखमा चयन गरियोस् भन्ने प्रस्तावको पक्षमा ७४ मत अर्थात् बहुमत सदस्यको समर्थन प्राप्त भएको थियो । कूल १०७ सदस्यीय प्रदेशसभामा १०३ जनाले मतविभाजन प्रक्रियामा सहभागिता जनाएका थिए । मण्डललाई सत्ता गठबन्धन दल एमाले,जसपा,माओवादी,जनमत,लोसपा,राप्रपा,नेपाल संघीय समाजवादी पार्टी र स्वतन्त्र संसादहरुको समर्थन थियो । प्रदेशमा एमालेका २३,कांग्रेसका २२,जसपाका १६,जनमतका १३,माओवादीका ७,लोसपाका ९,नेकपा एकीकृत समाजवादीका ७,राप्रपाका १, नेपाल संघीय समाजवादीका १ र स्वतन्त्र ५ जना सांसद छन् । प्रदेशसभाका सभाध्यक्ष (ज्येष्ठ सदस्य) गोविन्द बहादुर न्यौपानेले भने मतविभाजन प्रक्रियामा सहभागिता जनाएनन् । सभामुखमा चयन हुन ५२ मत आवश्यक रहेकोमा मण्डलको पक्षमा ७४ मत परेको थियो । उनको विपक्षमा २९ मत खसेको थियो । यसैगरी, जनमत पार्टीकी उम्मेदवार बबिताकुमारीलाई उपसभामुखमा निर्वाचित गरियोस् भन्ने पक्षमा ७२ मत प्राप्त भएको थियो । उनको विपक्षमा २९ मत खसेको थियो । उपसभामुखको निर्वाचन प्रक्रियामा १०१ सांसदले सहभागिता जनाएका थिए ।"
सभामुखबारे कांग्रेसले सरकार बाहिर रहेका दलसँग छलफल गर्दै,"काठमाडौंः नेपाली कांग्रेसले सभामुखमा उम्मेदवार उठाउने भएपछि सरकार बाहिर रहेका दलहरुसँग छलफल गर्दैछ । कांग्रेसले सभामुखमा सरिता न्यौपानेलाई अघि सारेसँगै सरकार बाहिर रहेका दलहरुसँग छलफलमा जुटेको हो । कांग्रेसका सांसद् रामहरी खतिवडाले नेकपा एकीकृत समाजवादीका अध्यक्ष माधवकुमार नेपाल,जनता समाजवादी पार्टीका अध्यक्ष उपेन्द्र यादव र लोकतान्त्रिक समाजवादी पार्टीका अध्यक्ष महन्थ ठाकुरसँग छलफल गर्न लागेको बताए । कांग्रेसले नेताहरुलाई आफ्नो संसदीय दलको कार्यालयमा बोलाएको छ । सत्ता गठबन्धनबाट एमाले सांसद देवराज घिमिरेले सभामुखमा उम्मेदवारी दिएका छन्। आजै बिहान सभामुखबारे छलफल गर्न कांग्रेस पदाधिकारी बैठक बसेको थियो। बैठकले अरुदलसँग छलफल गरेर मात्रै सभामुखको उम्मेदवार टुंगो लगाउने निष्कर्श निकालेको थियो।"
"कांग्रेसलाई सभामुखको उम्मेदवार छान्न सकस, अम्बिका बस्नेत र ईश्वरी न्यौपानेको नाम प्रस्ताव","काठमाडौं : सभामुखको उम्मेदवारबारे नेपाली कांग्रेसले माओवादी केन्द्र लगायतका दलसँग आन्तरिक छलफल जारी राखेको छ। धुम्बाराहीमा बसेको पदाधिकारी बैठकले अन्य दलसँग छलफल गरेर उम्मेवारी दर्ता गर्ने निर्णय गरेको प्रवक्ता प्रकाशशरण महतले जानकारी दिएका थिए। पदाधिकारी बैठकलगत्तै कांग्रेसले माओवादीसहित अन्य दलसँग उनले उम्मेदवारको विषयमा आन्तरिक छलफल थालेको हो। पदाधिकारी बैठकमा सभामुखको उम्मेदवार तय गर्न सकस भएपछि कांग्रेसले अन्य दलसँग छलफल गर्न थालेको हो। कांग्रेसलाई सभामुख पदमा उम्मेदवार दिने नदिने, उम्मेदवार कसलाई बनाउने भन्ने निर्णय गर्न सकस परेको छ। पदाधिकारी बैठक उम्मेदवारको टुंगो नलगाई बिना निष्कर्ष सकिएको छ। पदाधिकारी बैठकमा संस्थापन पक्षले कांग्रेस सांसद अम्बिका बस्नेत र संस्थापनइत्तरले सांसद ईश्वरी न्यौपानेलाई सभामुख बनाउनुपर्ने प्रस्ताव राखेका छन्। बस्नेतलाई सभापति शेरबहादुर देउवाले साथ दिएका छन्। कांग्रेसले उपसभामुखमा अर्को पार्टीलाई दिने भएको छ। बुधबार बिहान पदाधिकारी बैठक अगाडि नेपाली कांग्रेसका सभापति शेरबहादुर देउवासँग छलफल गर्न नेकपा एकीकृत समाजवादीका अध्यक्ष माधवकुमार नेपाल धुम्बाराहीमा पुगेका थिए। उनीहरुबीच पनि सभामुख, उपसभामुख लगायतको विषयमा छलफल भएको छ। एकीकृत समाजवादीका सांसद राजेन्द्र पाण्डेले भने 'एसले कांग्रेसलाई समर्थन गर्छ। वस्तुस्थिति हेरेर अगाडि बढ्छौं।' कांग्रेस र एकीकृत समाजवादीले प्रधामन्त्री पुष्पकमल दाहाललाई विश्वासको मत दिएपनि सरकारमा सहभागी भएको छैन। कांग्रेसले नयाँ सत्ता समीकरणबाट जनता समाजवादी पार्टी नेपाल, नागरिक उन्मुक्ति, जनमत पार्टीलगायतलाई आफूतिर तान्न खोजिरहेको छ। सभामुख र राष्ट्रपति निर्वाचनलाई लक्षित गरेर कांग्रेसले आफ्नो गठबन्धन बनाउन लागेको हो। यता एमालेले प्रतिनिधिसभाका सभामुख पदमा सांसद देवराज घिमिरेलाई अघि सार्ने भएको छ। उनी झापा निर्वाचन क्षेत्र नं २ बाट प्रतिनिधिसभा सदस्य निर्वाचित भएका हुन्। प्रतिनिधि सभाको सभामुखका लागि आज मनोनयन दर्ता हुँदैछ। आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ। प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ताका लागि संघीय संसदको ल्होत्से हल तोकिएको छ। आजै सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ। प्रतिनिधि सभाको सभामुख चयन गर्न बिहीबार ११ बजे निर्वाचन हुने भएको छ।"
"सभामुखमा देउवानेपाल सहकार्य, जसपा र जनमत पनि आउला?","काठठमाडौं : प्रधानमन्त्री पुष्पकमल दाहाल 'प्रचण्ड' नेतृत्वको सरकारलाई विश्वासको मत दिएका माधव नेपालले अन्ततः कांग्रेससँग सहकार्य गरेको छ। सभामुख पदका लागि नेपालले कांग्रेससँग सहकार्य गर्ने भएको हो। बुधबार बिहान कांग्रेस सभापति शेरबहादुर देउवासँगको भेटपछि अध्यक्ष नेपालले कांग्रेसको प्रस्ताव स्वीकारे हुन्। सोहीअनुसार कांग्रेसको तर्फबाट उम्मेदवार बनेकी ईश्वरी न्यौपानेलाई नेकपा एकीकृत समाजवादीका प्रमुख सचेतसमेत रहेका प्रकाश ज्वालाले समर्थन जनाएका छन्। न्यौपानेले कांग्रेस महामन्त्री विश्वप्रकाश शर्माको प्रस्तावक र प्रकाशको समर्थन सभामुख पदमा उम्मेदवारी दिएका छन्। सभामुख पदमा सहयोग गर्न देउवाले जनता समाजवादी पार्टीका अध्यक्ष उपेन्द्र यादव र जनमत पार्टीका अध्यक्ष सीके राउतसँग पनि छलफल गरिरहेका छन्। सत्तारुढ दलसमेत रहेका जसपा र जनमतले भागबण्डामा असन्तुष्टि जनाएका छन्। भागबण्डामा मनपरी गरेको भन्दै जसपा सरकारमा सहभागी नै भएनन् भने जनमतले आफूले भनेको मन्त्रालय नपाएपछि समर्थन फिर्ता लिने तयारीमा छन्। आफूलाई प्रमुख प्रतिपक्षीकै रूपमा उभ्याउने घोषणा गरिरहेका देउवाले सत्ता साझेदार दलका असन्तुष्ट पक्षहरूलाई मिलाएर लैजाने नीति अपनाएका छन्। सोहीअनुरूप उनले माधव नेपालसहित नेताहरूसँग सम्बाद गरिरहेका छन्। यता नेपालले प्रधानमन्त्री प्रचण्डबाट सरकारमा सहभागी हुने वा नहुने विषयमा औपचारिकरूपमा केही प्रस्ताव नगरेको बताइरहेका छन्। प्रचण्ड ओली निकट बन्दै गर्दा नेपाल प्रचण्डसँग झन् सशंकित बनेका हुन्। मंगलबारको सर्वदलीय बैठकमा पनि ओली र नेपालबीच सबाल जवाफ भएको थियो। राष्ट्रपति, सभामुखलगायत पदहरूमा पहिल्यै सहमति भइसकेको र त्यसमै सबैको सहमति हुनुपर्ने ओलीको भनाइप्रति नेपालले कडा जवाफ फर्काएका थिए। नेपालले आफूहरूको काम तपाइँहरूले भन्दै गएको कुरा मान्ने हो र भन्दै प्रश्न गरेका थिए।"
कर्णाली प्रदेशका मुख्यमन्त्री शर्मा विश्वासको मत लिंदै,सुर्खेत : कर्णाली प्रदेश सरकारका मुख्यमन्त्री राजकुमार शर्माले प्रदेश सभाबाट विश्वासको मत लिने तयारी गरेका छन् । शर्माले तत्कालै विश्वासको मत लिनका लागि प्रदेशसभा सचिवालयमा विश्वासको मत लिन पत्र दर्ता गरेका हुन् । प्रदेशसभा सचिवालय स्रोतका अनुसार मंगलबार साँझ ५ बजे विश्वासको मत लिने प्रयोजनका लागि उनले प्रदेश सभा सचिवालयमा पत्र दर्ता गराएका हुन् । प्रदेश सभा सचिव जीवराज बुढाथोकीका अनुसार मुख्यमन्त्री शर्माले विश्वासको मत लिन भनेर मंगलबार साँझ ५ बजे पत्र दर्ता गराएको र विश्वासको मत लिने पत्र दर्ता भएको समयदेखि ४८ घन्टापछि मात्रै उक्त प्रक्रिया सुरु हुन्छ । त्यसका लागि बिहीबार साँझ ५ बजे ४८ घन्टा पुग्छ । प्रदेश सरकारका मुख्यमन्त्री शर्माले विश्वासको मत कहिले लिने भन्ने बारेमा दलहरुबीच छलफल गर्ने बताएका छन् ।
गैरआवासीय नेपालीको नागरिकता मुद्दा सम्बोधन गर्न तयार छौं :गृहमन्त्री,"काठमाडौं : उपप्रधान एवं गृहमन्त्री रवि लामिछानेले गैरआवासीय नेपाली नागरिकताको मुद्दालाई समाधान गर्ने बताएका छन्। बुधबार सिंहदरबारमा गैरआवासीय नेपाली संघका प्रतिनिधिसँगको भेटवार्ताका क्रममा गृहमन्त्री लामिछानेले नागरिकताको सबै विषयलाई एकै ठाउँमा राखेर समाधानको प्रयास गर्दा गिजोलिएको भन्दै अब गैरआवासीय नेपाली नागरिकताको मुद्दालाई समाधान गर्न गृह मन्त्रालय सक्षम रहेको बताए। उनले विदेशमा भएका नेपालीको लगानीलाई सुरक्षित गर्न पनि सरकार तयार रहेको बताए । नेपालमा लगानीका लागि गैर आवासिय नेपालीहरुको कानुनी र व्यवहारिक कठिनाइबारे मन्त्रालय जानकार रहेकाले यसलाई गम्भीर भएर समाधानको प्रयास खोजिने उनको भनाइ छ। उनले नागरिकताका विषय समाधान भएपछि गैरआवासीय नेपालीको सम्पतीको हकको विषय पनि टुङ्गिने जिकिर गरे। भेटवार्तापछि संघका अध्यक्ष कुल आचार्य गैरआवासीय नेपालीका नागरिकता,भिसा,एयरपोर्टमा देखिने समस्या लगायत नेपालको विकासमा साझेदारी गर्ने विषयमा छलफल भएको र समस्यालाई समाधान गर्ने प्रतिवद्धता गृहमन्त्रीले व्यक्त गरेको जानकारी दिए। संघले गरिआएको काम,नेपाल सरकारको तर्फबाट सम्बोधन भइआएका विषय र आगामी दिनमा सरकारले गर्नुपर्ने नीतिगत र कानुनी सुधार सम्बन्धमा संघले गृहमन्त्री लामिछानेलाई ज्ञापन पत्र बुझाएको थियो ।"
कांग्रेसले ईश्वरी न्यौपानेलाई प्रतिनिधिसभाको सभामुखको उम्मेदवार बनाउने,"काठमाडौंः नेपाली कांग्रेसले ईश्वरी न्यौपानेलाई सभामुखको उम्मेदवार बनाउने भएको छ । कांग्रेस पदाधिकारी बैठकले न्यौपानेलाई सभामुखको उम्मेदवार बनाउने निर्णय गरेको हो । यसलाई औपचारिकता दिन अहिले कांग्रेस संसदीय दलको बैठक बसिरहेको छ। 'उहाँ (ईश्वरी न्यौपाने)को नाम अनुमोदन भएपछि सार्वजनिक गर्छौं,'दलको बैठकमा सहभागी एक नेताले बताए। कैलालीकी न्यौपाने समानुपातिक सांसद् हुन् । यसअघि सत्ता साझेदार दलको तर्फबाट एमालेका देवराज घिमिरेले सभामुखमा मनोनयन दर्ता गराएका छन् । उनी झापा२ बाट प्रतिनिधिसभामा निर्वाचित सांसद हुन्।"
विभूषण तथा पदक वितरणको मापदण्ड बनाउन सरकारले बनायो समिति,काठमाडौं : सरकारले विभूषण तथा पदक वितरणको मापदण्ड बनाउन समिति गठन गरेको छ। बुधबार बसेको मन्त्रिपरिषद् बैठकले विभूषण तथा पदक वितरणका विषयमा मापदण्ड बनाउन समिति गठन गर्ने निर्णय गरेको हो। उपप्रधान तथा अर्थमन्त्री वीष्णु पौडेलले राज्यले प्रदान गर्ने विभूषणका सम्बन्धमा मापदण्ड बनाउन अध्ययन समिति गठन भएको जानकारी दिए। पदक वितरण उचित नभएको भन्दै आफ्नो क्षेत्रका विशिष्ट व्यक्तिले पदक पाउने गरी मापदण्ड बनाउन लागिएको बताए।
मन्त्रीहरूले विदेशी राष्ट्रका प्रतिनिधि भेट्दा परराष्ट्रका कर्मचारी अनिवार्य राख्नुपर्ने,काठमाडौं : मन्त्रिपरिषद् बैठकले मन्त्रीहरूले विदेशी राष्ट्रका प्रतिनिधि भेट्दा परराष्ट्र मन्त्रालयका कर्मचारी अनिवार्य राख्नुपर्ने निर्णय गरेको छ। बुधबार बसेको मन्त्रिपरिषद बैठकले मन्त्रीहरुले विदेशी राष्ट्रका प्रतिनिधि भेट्दा परराष्ट्र मन्त्रालयका प्रतिनिधि अनिवार्य राख्नुपर्ने निर्णय गरेको हो। उपप्रधानमन्त्री तथा अर्थमन्त्री विष्णु पौडेलले विदेशी प्रतिनिधिहरूलाई मन्त्रीहरूले भेट्दा परराष्ट्र मन्त्रालयका प्रतिनिधि उपस्थित हुनुपर्ने निर्णय भएको बताए।
"तीन महिना न प्रमुख अतिथि बन्छु, न शिलान्यास गर्छु, न मिडियामा बोल्दै हिँड्छु : मुख्यमन्त्री यादव","मधेस प्रदेशका मुख्यमन्त्री सरोजकुमार यादवलाई सतप्रतिशत विश्वासको मत प्राप्त भएको छ। बुधबारको प्रदेशसभा बैठकमा मुख्यमन्त्री यादवले सभामा उपस्थित एक सय दुईमध्ये सम्पूर्ण सदस्यको मत प्राप्त गरेका हुन्। मुख्यमन्त्री यादवलाई प्रदेशसभामा प्रतिनिधित्व गर्ने दशवटै दल र स्वतन्त्र सांसदले पनि विश्वासको मत दिए। पुस २७ गते मुख्यमन्त्रीको दाबी पेस गर्दा सत्ता गठबन्धन दल र दुई स्वतन्त्र सांसद गरी ६३ जनाको मात्रै समर्थन रहेकामा बुधबारको बैठकमा यादवले असाधारणअर्थात् उपस्थित सम्पूर्ण सदस्यको मत प्राप्त गरे। आफ्नै पार्टी नेतृत्वको सरकार हुँदा जनअपेक्षाअनुसार काम गर्न नसकेको भन्दै आलोचना गर्ने यादवलाई अब आफ्नै नेतृत्वमा सात दलको विश्वास जित्दै आलोचनाबाट जोगिनुपर्ने चुनौती छ। समसमायिक विषयमा मुख्यमन्त्री यादवसँग गरिएको कुराकानी: प्रदेशसभाको पहिलो कार्यकालमा सभामुख र दोस्रो कार्यकालमा मुख्यमन्त्रीको जिम्मेवारी आएको छ। मुख्यमन्त्रीका रूपमा कसरी अगाडि बढ्ने सोँच छ? भर्खरै मुख्यमन्त्री भएको छु। आजमात्रै विश्वासको मत पनि पाएको छु। म काम गर्नकै लागि मुख्यमन्त्री भएको हुँ। मधेसमा अथाह सम्भावना भएर पनि सबैभन्दा पिछडिएको अवस्थामा छ। खासगरी कृषि, शिक्षा र स्वास्थ्य क्षेत्रमा धेरै समस्या छन्। कृषिको प्रचुर सम्भावना भएकाले विशेष जोड दिएर काम गर्ने सोच छ। त्यस्तै शिक्षा र स्वास्थ्यलाई पनि मैले मुख्य प्राथमिकतामा राखेको छु। यी तीनवटै क्षेत्रमा सुधार गरी समग्र प्रदेशको विकासमा लाग्छु। त्यसैगरी भ्रष्टाचार जुन ढंगले बढेको छ यो देशको लागि दुर्भाग्यको विषय हो। यो प्रदेशमा पनि भ्रष्टाचार र बेथितिलाई कडाइका साथ रोक्नु र नियन्त्रण गर्नुपर्नेछ। अघिल्लो पाँच वर्ष पनि तपाईँकै पार्टीको सरकार थियो। त्यो बेला दुई पार्टी मिलेर बनेको सरकारमा अहिले सात पार्टी छन्। सबैलाई मिलाएर जाने चुनौतीका बीच कसरी काम गर्न सकिएला? पहिलो कार्यकालमा दुई वटा पार्टीको सरकार भए पनि संघीयता कार्यान्वयनका लागि आधारभूत तयारी गर्नुपर्ने दायित्व थियो। कार्यालय व्यवस्थापन, कानुन, कर्मचारी संरचना केही थिएन। जे गर्न पनि केन्द्र सरकारको मुख ताक्नुपर्ने बाध्यता थियो। त्योसँगै कोरोना महामारी आयो। दुई वर्षसम्म सिंगो देशजस्तै यो प्रदेश पनि महामारीको चपेटामा पर्यो। काम गर्न असहज परिस्थिति सिर्जना भयो। अघिल्लो सरकार र मुख्यमन्त्रीले राम्रो काम गर्न खोज्नुभएकै हो। सरकारले राम्रो राम्रो विधेयक ल्याएको र संसद्ले पास गरेको छ। समग्रमा अवस्था असहज थियो त्यस बेला। पहिलो सरकार भएकाले निकै चनौती थिए। जहाँसम्म मेरो नेतृत्व र सात दलीय सरकारको कुरा छ। म त यहाँ सात दलमात्रै होइन, सर्वदलीय सरकार बनाएर काम गर्ने योजनामा छु। ममा कुनै स्वार्थ नै छैन, त्यसो भएकाले सबै दलका सांसदलाई साथमा लिएर जाँदा मलाई काम गर्न झनै सजिलो हुन्छ नि! संघीयतालाई सही अर्थमा कार्यान्वयन र प्रदेशको समग्र विकासका लागि उनीहरू सबैले मलाई सहयोग गर्नुहुन्छ भन्ने मलाई पूर्ण विश्वास छ। सर्वदलीय सरकार त भन्नुभयो, त्यसको सम्भावना कति छ ?मैले केन्द्रमा सरकारलाई विश्वासको मत दिएका सबै दलहरूसँग सम्बाद गरिरहेको छु। उहाँहरुले सकारात्मक छौँ भन्नुभएको छ। म के कुरामा विश्वस्त छु भने अघिल्लोपटक कांग्रेस पहिले प्रतिपक्ष थियो, पछि सरकारमा गयो। अहिले १० वटा दल छन्, त्यतिबेला पनि सातआठ वटा दल थिए। सबै माननीयज्युहरूलाई सभामुखको रूपमा मेरो भूमिका राम्रोसँग थाहा छ। अहिले पनि धेरै माननीयज्युहरू दोहोरिएर आउनुभएको छ। मुख्यमन्त्रीको रूपमा मैले झन् राम्रो काम गर्नसक्छु भन्ने उहाँहरुलाई पनि विश्वास छ। त्यो विश्वासका आधारमा भन्दैछु, यहाँ सर्वदलीय सरकार बन्छ। सरकारको कामकै विषयमा कुरा गर्दा तपाईं आफैँ पनि अघिल्लो सरकारले जनअपेक्षाअनुसार काम गर्न सकेन भन्नुहुन्थ्यो। अहिले त आफैँ जवाफ दिने ठाउँमा आइपुग्नुभएको छ। फरक के हुन्छ अब?म बोलीमा होइन, काममा विश्वास राख्छु। जति मान्छे मुख्यमन्त्री, मन्त्री बन्छन् वा पद पाउनेले म राम्रो काम गरेर देखाउँछु त भन्छन् नि! सबैभन्दा राम्रो काम गर्छु, विकास गर्छु, भ्रष्टाचार निवारण गर्छु त सबैले भनेकै हुन् तर खै परिणाम? त्यसैकारण म उल्टोबाट काम सुरु गर्ने सोचमा छु, त्यो भनेको पहिले काम गर्छु, अनि मात्रै बोल्छु। म चाहन्छु धेरै बोलेर होइन, कामले हल्ला गरोस् र कामले नै जवाफ देओस्। धेरै नबोले पनि भन्न मिल्ने केही प्राथमिक विषय त होलान् नि!यति भन्छु, कम्तीमा तीन महिना न कुनै कार्यक्रमको प्रमुख अतिथि बन्ने, न कुनै कार्यको शिलान्यासमा समय बिताउने, न त मिडियामा बोल्दै हिँड्ने। तीन महिनामा केही न केही परिवर्तनको आभाष दिने, यो सरकार आएपछि केही ठीक काम हुन थाल्यो है भनेर जनतालाई विश्वास दिलाउने मेरो प्राथमिकताका विषय हुन्। भन्नुको अर्थ तीन महिनामा कम्तिमा केही बोल्ने र भन्ने आधार तयार गर्ने मेरो लक्ष्य छ। त्यसैले पहिले काम अनि कुरा। मख्यमन्त्रीज्यू, अहिले संघीयतामाथि ठूलो प्रश्न छ, त्यो प्रश्न प्रदेश सरकारको कामकारबाहीलाई लिएर अझ बढी उठ्ने गरेको देखिन्छ? यहीबीचमा तपाईँ संघीयताको सबैभन्दा बढी पक्षपाती मधेस प्रदेशको कार्यकारी प्रमुख बन्नुभएको छ। यस विषयलाई कसरी लिनुभएको छ? म तपाईँलाई नै प्रतिपश्न गर्छु, मरेको मान्छे ब्युँतिएको देख्नु भएको छ? हो, देशमा संघीयता आइसक्यो, अब जोसुकै पार्टी, जोसुकै नेताले जे भने पनि देशमा संघीयताको विकल्प छैन। संघीयता जनताको रोजाइको विषय भइसक्यो। यो जनताले आफ्नो कुरा राख्ने सबैभन्दा नजिक सजिलो माध्यम हो। जनतालाई आफ्नो कुरा भन्ने र गुनासो गर्ने अहिलेको अवस्था संघीयताले सम्भव बनाएको हो। उदाहरणकै लागि, तपाईँलगायत यहाँका मिडियाका साथीहरू पनि कार्यकारी प्रमुखलाई सजिलै भेटेर कुरा राख्नुहुन्छ, प्रश्न सोध्नुहुन्छ। हरेक नागरिकलाई मुख्यमन्त्रीसँग कुरा गर्न खुला छ। यतिको लागि सिंहदरबार र बालुवाटार जान सजिलो छ? पक्कै छैन। यसै कारण संघीयता जनताको सबैभन्दा सजिलो शासन व्यवस्था हो। जनताका ससाना कुराको सुनुवाइ गर्ने आधारका रूपमा स्थानीय तह र प्रदेश सरकारको विकास भएको छ, जो केन्द्र सरकार हुन सक्दैन। यसर्थ संघीयताको विरुद्धमा लाग्नेहरु आफैँ समाप्त भएर जान्छन् तर काम गर्ने कुरामा चाहिँ हामीले डटेर लाग्नु पर्नेछ। मुख्यमन्त्रीको रूपमा मेरो भूमिकाको सवालमा म दृढ छु। आजमात्रै होइन, २०५४ सालमा जतिबेला म गाविस अध्यक्ष भएको थिए, त्यति बेलादेखि नै म संघीयता पक्षधर हो। अहिले प्रदेश सरकार प्रमुखका रुपमा छु। प्रदेश सरकारलाई संविधानले प्रत्याभूत गरेका अधिकारको सही प्रयोग गर्नु मेरो दायित्व हो। संघीयताको संस्थागत विकासमा म सधैं गम्भीर छु। अन्त्यमा एउटा सफल राज्य र सरकारका लागि सेना, प्रहरी, कर्मचारीजस्तै सूचना पनि शक्तिको स्रोत हो। सञ्चारमाध्यमको विकास र प्रवर्द्धनका योजना के छन्?संविधानले प्रदेश सरकारलाई दिएको अधिकारका सन्दर्भमा केन्द्र सरकारले संयोजन गर्नुपर्छ। यसपटक प्रधानमन्त्रीमा पनि संघीयता पक्षधर पुष्पकमल दाहाल प्रचण्डज्यू रहनुभएकाले संवैधानिक अधिकार कार्यान्वयनमा कुनै कन्जुस्याइँ हुँदैन भन्ने मलाई विश्वास छ। तपाईँले भनेको विषयमा पनि आवश्यक छलफल गरेर अगाडि बढ्छु।  राससका लागि टिकाराम सुनार र निरञ्जनकुमार साहसँगको कुराकानी।"
मन्त्रिपरिषद् बैठक सिंहदरबारमा सुरु,काठमाडौंः मन्त्रिपरिषद् बैठक सिंहदरबारमा सुरु भएको छ । नयाँ मन्त्रिपरिषद् विस्तारपछिको पहिलो बैठक प्रधानमन्त्री तथा मन्त्रिपरिषद् कार्यालयमा बसिरहेको प्रधानमन्त्रीको सचिवालयले जनाएको छ। प्रधानमन्त्री पुष्पकमल दाहालप्रचण्डले २३ सदस्यीय मन्त्रिपरिषद् विस्तार गरेका छन् ।
कर्णाली प्रदेशको उपसभामुख बनिन् यशोदा न्यौपाने,"सुर्खेत :कर्णालीको उपसभामुखमा माओवादी केन्द्रका सांसद यशोदा न्यौपाने विजयी भएकी छन् । प्रदेशसभामा बुधबार भएको निर्वाचनमा नेपाली कांग्रेसका उम्मेदवार इन्द्राकुमारी शाहीलाई हराउँदै न्यौपाने उपसभामुख बनेकी हुन् । सत्तारुढ माओवादी केन्द्रले न्यौपानेलाई उपसभामुखको उम्मेदवार बनाएको थियो । कालिकोटबाट समानुपातिक सांसदमा निर्वाचित न्यौपानेलाई सत्तारुढ दलका सांसदले मतदान गरेका हुन् । प्रदेशसभाको बैठकमा भएको मत विभाजनमा न्यौपानेले २४ मत प्राप्त गरिन् । प्रदेशससभामा रहेका ४० सांसदमध्ये २४ जना सांसदले उनलाई मत दिएका हुन् । उनलाई एमालेका ९,माओवादीका १३,एकीकृत समाजवादीका र राप्रपाका एकएक जना सांसदले मत दिएका हुन् ।यस्तै, कांग्रेसको तर्फबाट उपसभामुखको उम्मेदवार बनेकी इन्द्राकुमारी शाहीले भने १४ मत मात्र प्राप्त गरिन् । मतदानमा प्रदेशसभाका ४० मध्ये ३८ जना सांसद सहभागी भएको सभामुख नन्दा गुरुङ्गले जानकारी दिइन् । प्रदेशसभामा जुम्लाबाट निर्वाचित स्वतन्त्र सांसद देवेन्द्रबहादुर शाहीले कसैको पक्षमा पनि मतदान नगरी तटस्थ बसे । यस्तै सभामुख नन्दा गुरुङ्ग पनि तटस्थ बसेका कारण मतदानमा ३८ जना सांसद मात्र सहभागि भए । उपसभामुख चयनका लागि बुधबार नै मनोनयन दर्ता भएको थियो । न्यौपाने निर्वाचित भएसँगै कर्णाली प्रदेशसभाको सभामुख र उपसभामुख दुबै पद महिलाले पाएका छन् । यसअघि एमालेकी नन्दा गुरुङ्ग सभामुख बनिसकेकी छन् । उपसभामुखमा विजयी न्यौपानेको प्रस्तावकमा माओवादीका सांसद कृष्णबहादुर जिसी र समर्थकमा एमालेका सांसद विनोदकुमार शाह रहेका थिए । यस्तै कांग्रेसबाट उपसभामुखको उम्मेदवार बनेकी शाहीको प्रस्तावकमा कांग्रेस संसदीय दलका नेता जीवनबहादुर शाही र सांसद जानकी सिंह समर्थक रहेका थिए । शाही दैलेखबाट समानुपातिक सांसदमा निर्वाचित भएकी थिइन् । प्रदेशसभामा माओवादीका १३,एमालेका सभामुखसहित १०,राप्रपा र एकीकृत समाजवादीका एकएक जना सांसद छन् । यस्तै प्रदेशसभाको सबैभन्दा ठूलो दल कांग्रेसका १४ जना सांसद छन् भने एक जना स्वतन्त्र सांसद छन् । कर्णालीमा एमाले र माओवादीबीच सत्ता सञ्चालनका लागि भागबण्डा भएको छ । भागबण्डा अनुसार नै यसअघि सभामुखमा एमालेका नन्दा गुरुङ्ग चयन भइसकेकी छन् । भागबण्डा अनुसार नै प्रदेशसभाको उपसभामुख माओवादीले पाएको हो ।"
क्रसर उद्योगीहरूको समस्या सम्बोधन गर्ने सरकारको तयारी,"काठमाडौं : उपप्रधान तथा अर्थमन्त्री वीष्णु पौडेलले क्रसर उद्योगीहरूको समस्याबारे छिट्टै निष्कर्षमा पुगिने बताएका छन्। मन्त्रिपरिषद् बैठकपछि उपप्रधान तथा अर्थमन्त्री पौडेलले क्रसर उद्योगीहरूको समस्या छिट्टै सम्बोधन हुने बताएका हुन्। उनले भने, आजको मन्त्रिपरिषद् बैठकमा यस विषयमा छलफल भयो। क्रसर उद्योगहरूको समस्या समाधान छिट्टै हुन्छ। थप अध्ययन गरेर उपयुक्त निर्णयमा पुग्छौं।"
कर्णालीमा उपसभामुख निर्वाचन : न्यौपाने र शाहीबीच प्रतिस्पर्धा,"सुर्खेत : कर्णाली प्रदेशमा बुधबार दिउँसो १ बजे हुने प्रदेश सभा उपसभामुखको निर्वाचनका लागि दुई जनाको उम्मेदवारी दर्ता गराएका छन्। सत्तारुढ गठबन्धनबाट नेकपा (माओवादी केन्द्र) की सांसद यशोधा न्यौपाने (पूर्णीमा) र नेपाली कांग्रेस तर्फकी इन्द्राकुमारी शाहीले उम्मेदवारी दर्ता गराएका हुन्। कालिकोटबाट प्रदेश सभा सदस्य समानुपातिक सांसद न्यौपानेले माओवादीकै सांसद कृष्ण जिसीको प्रस्तावक र नेकपा एमालेका सांसद विनोद कुमार शाहको समर्थनमा उम्मेदवारी दर्ता गराएकी हुन्। कांग्रेसकी शाहीले संसदीय दलका नेता जीवनबहादुर शाहीको प्रस्ताव र जानकी सिंहको समर्थनमा उम्मेदवारी दर्ता गराएकी हुन्। यशोधा न्यौपाने (पूर्णीमा) न्यौपाने र शाही दुवै जना समानुपातिक कोटाबाट निर्वाचित सांसद हुन्। कालिकोटकी न्यौपाने माओबादी केन्द्रकी केन्द्रीय सदस्य हुन् भने इन्द्रा शाही २०७४ मै पालिकामा उपप्रमुख पराजित नेतृ हुन्। कांग्रेसले उपसभामुख जित्न सक्ने अवस्था नभए पनि उम्मेदवारी दर्ता गराएको छ। ४० प्रदेश सभा सदस्यमा कांग्रेससँग १४ मत छ भने नेकपा (एकीकृत समाजवादी)ले समर्थन गरेको खण्डमा १५ मत हुन्छ। न्यौपानलेलाई एमालेको ९, माओवादीको १३ र राप्रपाको १ गरी २३ मत प्राप्त हुने देखिन्छ। एमालेको १० मध्ये नन्दा गुरुङ सभामुख बनेकाले उनले मत हाल्न पाउँदैनन्।"
प्रधानमन्त्री प्रचण्ड र बेलायती राजदूत निकोलाबीच भेट,"काठमाडौं :प्रधानमन्त्री पुष्पकमल दाहाल प्रचण्ड र बेलायती राजदूत निकोला पोलिटबीच भेट भएको छ। प्रधानमन्त्री प्रचण्ड र राजदूत निकोलबीच बुधबार प्रधानमन्त्री निवास बालुवाटारमा शिष्टाचार भेट भएको प्रधामन्त्रीको सचिवालयले जनाएको छ। राजदूत निकोलाले प्रधानमन्त्री भएकोमा प्रचण्डलाई बधाई तथा शुभकामना दिएका थिए। भेटमा दुई देशबीचको सम्बन्धलाई अझ प्रगाढ बनाउने विषयमा विचारविमर्श भएको बताइएको छ। प्रधानमन्त्री भएपछि भारत,चीन,अमेरिका,जर्मनका राजदूतहरुले प्रधानमन्त्री प्रचण्डसँग भेट गरिसकेका छन्।"
जसपा संसदीय दलको आजको बैठकले सरकारमा सहभागी हुने निर्णय गर्ला ?,"काठमाडौं : जनता समाजवादी पार्टी, नेपालको संसदीय दलको बैठक आज पनि बस्दैछ। संसदीय दलको बैठक बुधबार दिउँसो १ बजे सिंहदरबारमा बस्ने जसपाका प्रचार विभाग प्रमुख पूर्ण बस्नेतले जानकारी दिए। बैठकले समसामयिक विषयमा पार्टीको धारणा बनाउने उनको भनाई छ। विभिन्न सर्त तेर्स्याएर सरकारमा सहभागी हुन आलटाल गरिरहेको जसपाले आज सरकारमा सहभागी हुनेनहुनेलगायत समसामयिक विषयमा छलफल गर्ने भएको छ। मंगलबारको बैठकमा उच्चस्तरीय राजनीतिक संयन्त्रले जसपालाई मन्त्रीमण्डलमा सन्तुलित र न्यायोचित सहभागिता गराउन नचाहेको भन्दै यसबारेमा छलफल भएको थियो। मंगलबार प्रधानमन्त्री पुष्पकमल दाहाल 'प्रचण्ड'ले दुई मन्त्रालय 'रिजर्भ' राखेर २३ सदस्यीय मन्त्रिपरिषद् गठन गरेका छन्। तर जसपाले उच्चस्तरीय राजनीतिक संयन्त्रले पार्टीलाई मन्त्रीमण्डलमा सन्तुलित र न्यायोचित सहभागिता गराउन नचाहेको भन्दै असन्तुष्ट जनाएको छ। संसदमा १२ सिट रहेको जसपालाई दुई मन्त्रालयसहित उपराष्ट्रपति दिनुपर्ने पार्टी अध्यक्ष उपेन्द्र यादवले अडान पटकपटक दोहोर्याएका छन्। तर मधेसमा पनि एमाले प्रमुख दल भएर मुख्यमन्त्री जसपालाई दिएकाले दुई मन्त्रालयसहित सरकारमा सहभागी हुन जसपालाई सत्ता साझेदार दलका नेताको आग्रह छ। सत्ता साझेदार दलभित्र मधेश प्रदेशमा आधाआधा कार्यकाल जसपा र जनमत पार्टीले लिने सहमति भएको छ। उपराष्ट्रपति नपाए सरकारमै सहभागी नहुने अडान राखेको जसपाले मधेस प्रदेशमा भने मुख्यमन्त्रीको विश्वासको मत लिन बाँकी रहेको छ। मधेशमा मुख्यमन्त्री पाएकाले केन्द्र सरकारमा सहभागी हुने दबाब रहेको छ। प्रधानमन्त्री माओवादीलाई बनाएर राष्ट्रपति एमालेले लिने, सभामुख आलोपालो गर्ने बालकोट बैठकमा सहमति भएको थियो। उपराष्ट्रपतिमा माओवादीलाई दिने सत्ता साझेदारी दलको तयारी छ। उपराष्ट्रपति जसपाले पाएको खण्डमा निर्वाचित सांसदलाई उपराष्ट्रपति बनाएर खाली हुने उक्त क्षेत्रबाट पुन : सांसद बन्ने अध्यक्ष उपेन्द्र यादवको दाउ छ। यता कार्यदल बनाएर एकीकृत समाजवादीसँग पनि जसपाले एकताका लागि वार्ता प्रक्रिया अगाडि बढाएकाले सरकारमा सहभागी हुने कि नहुने भन्ने विषयमा दोधार भएकाले सरकारबारे धारणा बन्न नसकेको एक नेताले बताए। एकीकृत समाजवादीलाई एमाले नेतृत्वको नयाँ सत्ता गठबन्धनले सरकारमा सहभागी गराउन चाहेको छैन। तर प्रधानमन्त्री प्रचण्डले भने एमालेसँग छलफल गरेर एकीकृत समाजवादीलाई सरकारमा ल्याउन विभिन्न चरणमा छलफल गरिरहेका छन्। एकीकृत समाजवादीका अध्यक्ष माधवकुमार नेपालले सार्वजनिक रुपमा नै बालकोटमा एमाले अध्यक्ष केपी शर्मा ओलीलाई भेट्न जाँदा आफूहरुसँग सल्लाह नगरी एक्लै गएको भन्दै असन्तुष्ट व्यक्त गरेका थिए।"
राप्रपाको प्रमुख सचेतकमा ज्ञानेन्द्र शाही मनोनित,"काठमाडौं :राष्ट्रिय प्रजातन्त्र पार्टीको प्रमुख सचेतकमा सांसद ज्ञानेन्द्र शाही मनोनित भएका छन्। पार्टी संसदीय दलको विधान वमोजिम अध्यक्ष राजेन्द्र लिङ्देनले शाहीलाई प्रमुख सचेतकमा मनोनयन गरेको प्रवक्ता एवम् प्रचार विभाग प्रमुख मोहन कुमार श्रेष्ठले जानकारी दिए। राप्रपाका प्रवक्ता समेत रहेका शाही जुम्लाबाट प्रतिनिधिसभामा विजयी भएका हुन्। उनी प्रधानमन्त्री पुष्पकमल दाहाल प्रचण्ड नेतृत्वको सरकारमा मन्त्री हुने चर्चा थियो। तर,पार्टी अध्यक्ष लिङदेनले अरुलाई मन्त्री बनाएर शाहीलाई संसदीय जिम्मेवारी दिएका हुन्। राप्रपाले उपप्रधानसहित तीनमन्त्री र एक राज्यमन्त्री पाएको छ"
सभामुखका लागि आज उम्मेदवारी दर्ता हुँदै,काठमाडौं : प्रतिनिधि सभाको सभामुखका लागि आज मनोनयन दर्ता हुँदैछ। आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ। प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ताका लागि संघीय संसदको ल्होत्से हल तोकिएको छ। आजै सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ। प्रतिनिधि सभाको सभामुख चयन गर्न बिहीबार ११ बजे निर्वाचन हुने भएको छ। बिहीबार ११ बजे सुरु हुने प्रतिनिधि सभा बैठकमा सभामुख पदमा निर्वाचित गरियोस भन्ने प्रस्ताव पेस गर्ने र समर्थकले समर्थन गर्ने तथा उम्मेदवारीको सूचनामाथि सामूहिक छलफल गरी निर्णयार्थ पेस हुने संघीय संसदका महासचिव डा भरतराज गौतमले जानकारी दिए। सभामुख पदमा उम्मेदवारी दिने सांसदको एक प्रति फोटो र नेपाली नागरिकताको प्रतिलिपि हुनुपर्ने सचिवालयले जनाएको छ। सचिवालयले प्रतिनिधि सभा नियमावली २०७५ को नियम ७ बमोजिम सभामुख निर्वाचनको तालिका सार्वजनिक गरिएको हो।
कांग्रेसलाई समेट्ने प्रधानमन्त्रीको प्रस्ताव,"काठमाडौं : प्रधानमन्त्री पुष्पकमल दाहालले राष्ट्रपति र सभामुखलगायत संवैधानिक पदमा कांग्रेसलाई पनि समेट्नुपर्ने प्रस्ताव गरेका छन्। तर, सत्ता गठबन्धनको सहमति पालनामा आफू दृढ रहेको उनको भनाइ छ। प्रधानमन्त्री दाहालले मंगलबार बसेको सर्वदलीय बैठकमा सरकार गठनदेखि विश्वासको मत प्राप्त गर्दासम्म राजनीतिक परिस्थितिमा फेरबदल आएको भन्दै अब के कसरी अगाडि बढ्न सकिएला भनेर सुझाव मागेका हुन्। संवैधानिक पदको निर्वाचनमा सहमतिका साथ अगाडि बढ्न सकिन्छ वा सकिँदैन भन्ने चासो उनले राखेका थिए। उनले आफू सत्ता साझेदार दलसँग गरिएको समझदारीमा दृढ रहेको बताएका थिए। त्यही समझदारीअनुसार नै मन्त्रिपरिषद्ले पूर्णता पाएको उनको भनाइ थियो। दाहालले राष्ट्रपति र सभामुख निर्वाचनबारे सत्ता गठबन्धनसँग छलफल गर्न कांग्रेससँग पनि प्रस्ताव गरेका थिए। यो विषयमा छलफल गर्न कांग्रेस पनि तयार देखिएको छ। प्रधानमन्त्रीले राष्ट्रपति र सभामुखको निर्वाचनमा पनि मिलेर जान प्रस्ताव गरेको कांग्रेस नेता एवं प्रमुख सचेतक रमेश लेखकले बताए। उनका अनुसार राष्ट्रपति, सभामुख, उपराष्ट्रपति र उपसभामुखको विषयमा समेत बैठकमा छलफल भएको थियो। प्रधानमन्त्रीले यी पदमा सहमति गर्न सकिने विषय बैठकमा राखेका थिए। हामीले प्रमुख प्रतिपक्षी दलका रूपमा कायम रहने गरी यस विषयमा छलफल गरेर जान सकिन्छ भन्यौं, कांग्रेस नेता लेखकले भने। बैठकमा प्रधानमन्त्री दाहाल, कांग्रेसबाट सभापति शेरबहादुर देउवा, उपसभापति पूर्णबहादुर खड्का, नेताहरू रामचन्द्र पौडेल, रमेश लेखक, एमालेबाट अध्यक्ष केपी शर्मा ओली, नेताहरू ईश्वर पोखरेल र शंकर पोखरेल, एकीकृत समाजवादीबाट अध्यक्ष माधवकुमार नेपाल, नेपाल समाजवादी पार्टीबाट डा बाबुराम भट्टराई, राष्ट्रिय स्वतन्त्र पार्टीका सभापति रवि लामिछाने, नागरिक उन्मुक्ति पार्टीकी अध्यक्ष रञ्जिता श्रेष्ठ, जनमत पार्टीबाट अब्दुल खान, स्वतन्त्र सांसद अमरेशकुमार सिंहलगायत उपस्थित थिए। कांग्रेसले प्रधानमन्त्रीलाई विश्वासको मत दिए पनि आफू नै प्रमुख प्रतिपक्ष भएको दाबी गरेको छ। प्रधानमन्त्रीलले बोलाएको बैठकमा कांग्रेस नै प्रमुख प्रतिपक्ष दल भएको जानकारी गराएको कांग्रेस प्रमुख सचेतक लेखकले बताए। हामी प्रमुख प्रतिपक्ष दलको हैसियतले आएका छौं। प्रधानमन्त्रीले छलफल गर्न चाहनुभयो भने हामी तयार छौं नै भन्यौं, लेखकले भने। कांग्रेस सभापति देउवाले आफू प्रमुख विपक्षी दलको नेताकै हैसियतमा आएको बताएका थिए। नेमकिपा नेता प्रेम सुवालले आफू नै प्रमुख प्रतिपक्ष भएको बताए। प्रधानमन्त्रीलाई पनि समर्थन गर्ने अनि आफू प्रमुख प्रतिपक्ष हुँ भनेर भन्न कुन हैसियतले कांग्रेसलाई दिन्छ, उनले भने, यसले देशमा अराजकता सिर्जना गर्छ। उनले ऐन कानुनबमोजिम आफूहरू नै प्रमुख प्रतिपक्ष दल भएको र त्यसको मान्यता प्रदान गर्नुपर्ने बताए। दाहाललाई विपक्षमा मत दिने जम्मा दुई दल नेमकिपा र राष्ट्रिय जनमोर्चाका दुई जना सांसद हुन्। नेमकिपाका प्रेम सुवाल र जनमोर्चाका चित्रबहादुर केसीले विपक्षमा मतदान गरेका थिए। त्यसमा नेमकिपाले समानुपातिकमा धेरै मत पाएको छ। त्यसले उसले आफू प्रमुख प्रतिपक्ष भएको दाबी गरेको हो। सविधानविद्का अनुसार उसको रणनीति, भूमिका र गतिविधिले कांग्रेस प्रमुख प्रतिपक्ष भएको देखिँदैन। संविधानविद् डा विपिन अधिकारीले लोभ, लालसा, राणनीति र भूमिकामा प्रमुख प्रतिपक्ष भए नभएको स्पष्ट हुने बताए। विश्वासको मत दिँदैमा प्रमुख प्रतिपक्ष नहुने भन्नेचाँहि हुँदैन उनले भने, प्रतिपक्षले विश्वासको मत दिनै हुँदैन भन्ने छैन। तर, उसको लोभ, लासला, रणनीतिको स्तर के हो त्यो स्पष्ट हुनुपर्छ। आफू प्रमुख प्रतिपक्ष हुँ भन्नु कांग्रेसका गतिविधिले भने अवसरवादका लागि गरिएको कुतर्क भएको उनको भनाइ छ। एक गोडामा सभामुख र अर्को गोडामा राष्ट्रपति राखेर प्रतिपक्ष हुँ भन्नु कुर्तक मात्रै हो, उनले भने, नैतिक प्रश्न के हो, हिजो गठबन्धन गरेर चुनाव लडेँ, त्यो गठबन्धन छोडेर अर्को गठबन्धन बनाएर प्रचण्ड प्रधानमन्त्री भए, अब त्यसैपछि कांग्रेस लाग्यो उसलाई नै घाटा हुन्छ।"
सभामुखमा उम्मेदवारी बारे निर्क्यौल गर्न कांग्रेस पदाधिकारी बैठक बस्दै,काठमाडौं : नेपाली कांग्रेस पदाधिकारी बैठक बस्दैछ । सभामुख निर्वाचनलाई केन्द्रित गर्दै बैठक बस्न लागेको हो । सरकारलाई विश्वासको मत दिएको कांग्रेसले सभामुखमा उम्मेदवारी दिने वा नदिने बारे निर्क्यौल गर्न केहिबेरमै बैठक बस्न लागेको कांग्रेस सहमहामन्त्री जीवन परियारले अन्नपूर्णलाई जानकारी दिए । प्रतिनिधि सभा सभामुखका लागि आज मनोनयन दर्ता हुँदैछ । संघीय संसद सचिवालयले सार्वजनिक गरेको कार्यतालिका अनुसार बुधबार दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्नेछ । आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ । प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ताका लागि संघीय संसदको ल्होत्से हल तोकिएको छ । आजै सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ ।
वर्षमान पुनको स्वास्थ्य अवस्था बुझ्न उपराष्ट्रपति पासाङ पुगे सुमेरु अस्पताल,काठमाडौं : उपराष्ट्रपति नन्दबहादुर पुन पासाङले नेकपा (माओवादी केन्द्र)का उपमहासचिव वर्षमान पुनको स्वास्थ्य अवस्थाका बारेमा जानकारी लिएका छन्। उपराष्ट्रपति पुनले ललितपुरस्थित सुमेरु अस्पताल पुगेर वर्षमानको स्वास्थ्य अवस्थाबारे जानकारी लिएको उपराष्ट्रपतिको सचिवालयले जनाएको छ। सचिवालयका अनुसार पुनको स्वास्थ्य उपचारमा खटिएका चिकित्सकसँग उनको अवस्थाबारे जानकारी लिएका छन्। स्वास्थ्यमा समस्या देखिएपछि उनी अस्पतालमा भर्ना भएका हुन्। नेता पुनको स्वास्थ्य अवस्थामा क्रमिक सुधार आएको छ। वंशाणुगत जण्डिशबाट पीडित पुनलाई रोग बल्झिएपछि गत १६ मंसिरमा नेपाली चिकित्सकहरुको परामर्शमा फलोअप उपचारका लागि चीन गएका थिए। उनी उपचारपश्चात पौष ५ गते नेपाल फर्किएका हुन्। पुनमा भएको रोगलाई चिकित्सकीय भाषामा सिग्गलर नाजार टाइप टू सिन्ड्रोम भनिन्छ। यसअघि गत वर्ष पनि रोगले च्यापेपछि उनको पहिला थाइल्याण्ड र पछि चीनमा उपचार गरिएको थियो।
"कांग्रेस सभापति देउवा र एसका अध्यक्ष नेपालबीच भेट, सभामुखबारे छलफल","काठमाडौं : नेपाली कांग्रेसका सभापति शेरबहादुर देउवा र नेकपा एकीकृत समाजवादीका अध्यक्ष माधवकुमार नेपालबीच भेटवार्ता भएको छ। सभामुख निर्वाचनबारे छलफल गर्न बुधबार बिहान नेपाल देउवालाई भेट्न धुम्बाराहीमा पुगेका हुन्। कांग्रेस र एकीकृत समाजवादीले प्रधामन्त्री पुष्पकमल दाहाललाई विश्वासको मत दिएपनि सरकारमा सहभागी भएको छैन। कांग्रेसले नयाँ सत्ता समीकरणबाट जनता समाजवादी पार्टी नेपाल, नागरिक उन्मुक्ति, जनमत पार्टीलगायतलाई आफूतिर तान्न खोजिरहेको छ। सभामुख र राष्ट्रपति निर्वाचनलाई लक्षित गरेर कांग्रेसले आफ्नो गठबन्धन बनाउन लागेको हो। मंगलबारको सर्वदलीय बैठकमा प्रधानमन्त्री प्रचण्डले राष्ट्रपति र सभामुखको निर्वाचनमा पनि मिलेर जान प्रस्ताव गरेको कांग्रेस नेता एवं प्रमुख सचेतक रमेश लेखकले बताएका छन्। बैठकमा राष्ट्रपति, सभामुख, उपराष्ट्रपति र उपसभामुखको विषयमा समेत छलफल भएको थियो। तर निष्कर्ष निक्लिएको थिएन। प्रतिनिधि सभाको सभामुखका लागि आज मनोनयन दर्ता हुँदैछ। आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ। नेपालसँगको सभामुख उम्मेदवारबारे छलफल गरेपछि कांग्रेस पदाधिकारी बैठक बसेको हो। बैठकमा सभामुख र समसामयिक राजनीनिबारे छलफल गरिरहेको छ। यता सत्ता साझेदार दलको तर्फबाट एमालेले प्रतिनिधिसभाका सभामुख पदमा सांसद देवराज घिमिरेलाई अघि सार्ने भएको छ। पृथ्वीसुब्बा गुरुङ, छविलाल विश्वकर्मा, रघुजी पन्त, विद्या भट्टराईलगायतको नाम चर्चामा भएपनि घिमिरेलाई उम्मेदवार बनाउने टुंगो लागेको एक पदाधिकारीले बताए। उनी झापा निर्वाचन क्षेत्र नं २ बाट प्रतिनिधिसभा सदस्य निर्वाचित भएका हुन्। प्रधानमन्त्री माओवादीलाई बनाएर राष्ट्रपति एमालेले लिने, सभामुख आलोपालो गर्ने बालकोट बैठकमा सहमति भएको थियो। सोहि अनुसार सत्ता साझेदार दलको तर्फबाट माओवादी केन्द्रका अध्यक्ष पुष्पकमल दाहाल 'प्रचण्ड' प्रधानमन्त्रीमा रहेसम्म एमालेले सभामुख पाउने भएकाले गठबन्धनका तर्फबाट एमालेले उम्मेदवार मनोनयन दर्ता गर्न लागेको हो।"
सत्ता साझेदार दलको निर्णयमा प्रधानमन्त्रीले तलमाथि गर्नुहुँदैन : विष्ट,"रामेछाप : नेकपा एमालेका सचिव गोकर्णराज विष्टले एमालेको समर्थनमा प्रधानमन्त्री बनेका पुष्पकमल दाहालसँग पर्याप्त बहुमत हुँदाहुँदै कांग्रेसले विश्वासको मत दिएकाले प्रष्ट पार्नुपर्ने बताएका छन्। प्रेस चौतारी नेपाल रामेछापले बुधबार मन्थलीमा आयोजना गरेको पत्रकार सम्मेलनमा बोल्दै सांसद विष्टले सरकारलाई विश्वासको मत कांग्रेस किन दिएको हो प्रष्ट पार्नुपर्ने धारणा राखेका हुन्। उनले भने,एमालेसहितको समर्थनमा प्रचण्ड प्रधानमन्त्री बन्नुभएका प्रधानमन्त्रीले पर्याप्त समर्थन पाउनुभएको छ, यो खुसीको कुरा हो। तर प्रधानमन्त्रीसँग पर्याप्त बहुमतको आधार हुँदाहुँदै किन विश्वासको मत दिएको हो ? त्यसको औचित्य प्रष्ट पार्नुपर्छ भनेर कांग्रेसकै नेताहरुले प्रश्न उठाउनुभएको छ। यसबारे जनतालाई उहाँहरुले नै प्रष्ट पार्नुपर्छ। जनताको समस्या समाधान गर्न सरकारले ध्यान दिनुपर्ने बताए। उनले जनता र देशको हितमा जिम्मेवार ढंगले सरकार अगाडि बढ्ने विश्वास गरे। उनले सत्ता साझेदार दलको निर्णयमा प्रधानमन्त्री प्रचण्डले तलमाथि नगर्ने स्पष्ट पारे। उनले भने, सत्ता साझेदर दलहरूबीच भएको सहमतिमा हामी विश्वस्त छौँ, कांग्रेसले विश्वासको मत दिएको भनेर पदमा मुख मिठ्याउनु अर्थ छैन। एमाले सचिव विष्ट बुधबार बागमती प्रदेशस्तरीय भलिबल प्रतियोगिताको उद्घाटन गर्न मन्थली पुगेका हुन्। नेपाल खेलकुद महासंघ बागमती प्रदेश कमिटीको आयोजनामा आजबाट ७ गतेसम्म बागमती प्रदेशस्तरीय भलिबल प्रतियोगिता हुन लागेको हो। प्रतियोगितामा प्रथम हुनेलाई २ लाख, द्वितीय हुनेलाई १ लाख, तृतीय हुनेलाई ५० हजार र सान्त्वना ३० हजार पुरस्कार राशिसहित शिल्ड, मेडलको व्यवस्था रहेको छ।"
वर्षमान पुनको स्वास्थ्य अवस्था बुझ्न अर्थमन्त्री पौडेल पुगे सुमेरु अस्पताल,"काठमाडौं : उपप्रधान एवम् अर्थमन्त्री विष्णु पौडेलले नेकपा (माओवादी केन्द्र)का उपमहासचिव वर्षमान पुनको स्वास्थ्य अवस्थाका बारेमा जानकारी लिएका छन्। बुधबार बिहान एमालेका उपाध्यक्ष पौडेलले ललितपुरस्थित सुमेरु अस्पताल पुगेर वर्षमानको स्वास्थ्य अवस्थाबारे जानकारी लिएका हुन्। यस अगाडि उपराष्ट्रपति नन्दबहादुर पुन पासाङ, प्रधानमन्त्री पुष्पकमल दाहाललगायतले पनि अस्पतालमा पुगेर पुनको स्वास्थबारे जानकारी लिएका थिए। वंशाणुगत जण्डिशबाट पीडित पुनलाई रोग बल्झिएपछि गत १६ मंसिरमा नेपाली चिकित्सकहरुको परामर्शमा फलोअप उपचारका लागि चीन गएका थिए। उनी उपचारपश्चात पौष ५ गते नेपाल फर्किएका हुन्। पुनमा भएको रोगलाई चिकित्सकीय भाषामा सिग्गलर नाजार टाइप टू सिन्ड्रोम भनिन्छ। यसअघि गत वर्ष पनि रोगले च्यापेपछि उनको पहिला थाइल्याण्ड र पछि चीनमा उपचार गरिएको थियो।"
एमालेबाट सभामुखमा घिमिरे उम्मेदवार,"काठमाडौं : एमालेले प्रतिनिधिसभाका सभामुख पदमा सांसद देवराज घिमिरेलाई अघि सार्ने भएको छ। पृथ्वीसुब्बा गुरुङ, छविलाल विश्वकर्मा, रघुजी पन्त, विद्या भट्टराईलगायतको नाम चर्चामा भए पनि घिमिरेलाई उम्मेदवार बनाउने टुंगो लागेको एक पदाधिकारीले बताए। उनी झापा निर्वाचन क्षेत्र नं २ बाट प्रतिनिधिसभा सदस्य निर्वाचित भएका हुन्। प्रधानमन्त्री माओवादीलाई बनाएर राष्ट्रपति एमालेले लिने, सभामुख आलोपालो गर्ने बालकोट बैठकमा सहमति भएको थियो। सोहि अनुसार सत्ता साझेदार दलको तर्फबाट माओवादी केन्द्रका अध्यक्ष पुष्पकमल दाहाल 'प्रचण्ड' प्रधानमन्त्रीमा रहेसम्म एमालेले सभामुख पाउने भएकाले गठबन्धनका तर्फबाट एमालेले उम्मेदवार मनोनयन दर्ता गर्न लागेको हो। प्रतिनिधि सभाको सभामुखका लागि आज मनोनयन दर्ता हुँदैछ। आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ। प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ताका लागि संघीय संसदको ल्होत्से हल तोकिएको छ। आजै सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ। प्रतिनिधि सभाको सभामुख चयन गर्न बिहीबार ११ बजे निर्वाचन हुने भएको छ। बिहीबार ११ बजे सुरु हुने प्रतिनिधि सभा बैठकमा सभामुख पदमा निर्वाचित गरियोस भन्ने प्रस्ताव पेस गर्ने र समर्थकले समर्थन गर्ने तथा उम्मेदवारीको सूचनामाथि सामूहिक छलफल गरी निर्णयार्थ पेस हुने संघीय संसदका महासचिव डा भरतराज गौतमले जानकारी दिए।"
कांग्रेसले अरु दलसँग छलफल गरेर सभामुखको उम्मेदवार तय गर्ने,"काठमाडौं : नेपाली कांग्रेसले अरुदलसँग छलफल गरेर सभामुखको उम्मेदवार टुंगो लगाउने भएको छ। बुधबार बिहान धुम्बाराहीमा बसेको पदाधिकारी बैठकले अन्य दलसँग छलफल गरेर उम्मेवारी दर्ता गर्ने निर्णय गरेको प्रवक्ता प्रकाशशरण महतले जानकारी दिए। महतले समर्थन लिन सकिने दलसँग छलफल गर्ने बताए। उनले उम्मेदवारको विषयमा आन्तरिक कुराकानी भइरहेको स्पष्ट पारे। कांग्रेसलाई सभामुख पदमा उम्मेदवार दिने नदिने, उम्मेदवार कसलाई बनाउने भन्ने निर्णय गर्न सकस परेको छ। पदाधिकारी बैठक उम्मेदवारको टुंगो नलगाई बिना निष्कर्ष सकिएको छ। बुधबार बिहान पदाधिकारी बैठक अगाडि नेपाली कांग्रेसका सभापति शेरबहादुर देउवासँग छलफल गर्न नेकपा एकीकृत समाजवादीका अध्यक्ष माधवकुमार नेपाल धुम्बाराहीमा पुगेका थिए। कांग्रेस र एकीकृत समाजवादीले प्रधामन्त्री पुष्पकमल दाहाललाई विश्वासको मत दिएपनि सरकारमा सहभागी भएको छैन। कांग्रेसले नयाँ सत्ता समीकरणबाट जनता समाजवादी पार्टी नेपाल, नागरिक उन्मुक्ति, जनमत पार्टीलगायतलाई आफूतिर तान्न खोजिरहेको छ। सभामुख र राष्ट्रपति निर्वाचनलाई लक्षित गरेर कांग्रेसले आफ्नो गठबन्धन बनाउन लागेको हो। यता एमालेले प्रतिनिधिसभाका सभामुख पदमा सांसद देवराज घिमिरेलाई अघि सार्ने भएको छ। पृथ्वीसुब्बा गुरुङ, छविलाल विश्वकर्मा, रघुजी पन्त, विद्या भट्टराईलगायतको नाम चर्चामा भए पनि घिमिरेलाई उम्मेदवार बनाउने टुंगो लागेको एक पदाधिकारीले बताए। उनी झापा निर्वाचन क्षेत्र नं २ बाट प्रतिनिधिसभा सदस्य निर्वाचित भएका हुन्। प्रतिनिधि सभाको सभामुखका लागि आज मनोनयन दर्ता हुँदैछ। आज दिउँसो १ बजेदेखि ४ बजेसम्म उम्मेदवारले मनोनयन दर्ता गरिसक्नु पर्ने संघीय संसद सचिवालयले सार्वजनिक गरेको कार्यतालिकामा उल्लेख छ। प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ताका लागि संघीय संसदको ल्होत्से हल तोकिएको छ। आजै सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ। प्रतिनिधि सभाको सभामुख चयन गर्न बिहीबार ११ बजे निर्वाचन हुने भएको छ।"
मधेश प्रदेशका सभामुख मण्डलले लिए शपथ,"जनकपुरधाम : मधेश प्रदेशका सभामुख रामचन्द्र मण्डलले पद तथा गोपनीयताको शपथ लिएका छन्। मधेश प्रदेशका प्रदेश प्रमुख हरिशंकर मिश्रले मधेश प्रदेश सभाबाट सभामुखमा निर्वाचित मण्डललाई शपथ खुवाएका हुन्। प्रदेश सभाबाट मंगलबार दिउँसो निर्वाचित सभामुख मण्डललाई प्रदेश प्रमुख मिश्र मिश्रले आफ्नै निवास मधेश भवनमा मंगलबार साँझ एक कार्यक्रमका बीच पद तथा गोपनीयताको शपथ ग्रहण गराएका हुन्। शपथ ग्रहण कार्यक्रममा मधेश प्रदेशका मुख्यमन्त्री सरोज कुमार यादव,बिना विभागीय मन्त्रीहरु,प्रतिपक्षी दलका नेता तथा मधेश क्षेत्रबाट प्रतिनिधित्व गर्ने सांसद लगायतको उपस्थिति रहेको थियो। सभामुखमा निर्वाचित मण्डल धनुषा १ (ख) बाट निर्वाचित सांसद हुन्। मंगलबार सम्पन्न निर्वाचनमा सभामुख मण्डलले ७४ मत प्राप्त गरेका थिए भने उनको विपक्षमा ३४ मत खसेको थियो। नेकपा एमालेका संसदीय दलका नेता सरोज यादवको प्रस्ताव र जसपाका रामआशिष यादवको समर्थनमा प्रस्तावित मण्डलको पक्षमा सत्तारूढ र स्वतन्त्र प्रदेश सभा सदस्यले पनि मतदान गरेका थिए। यसैगरी उपसभामुख बबिता कुमारी राउत इसरले समेत आजै शपथ ग्रहण गरेकी छन् । सभामुख मण्डले उपसभामुख राउतलाई शपथ खुवाएका हुन्। राउत जनमत पार्टीबाट निर्वाचित सासंद हुन्।"
पर्यटकीय गन्तव्य बन्दै मन्थली गाउँ,भक्तपुर: सूर्यविनायक नगरपालिका ७ गुण्डुस्थित मन्थली गाउँ आन्तरिक पर्यटकको आकर्षण केन्द्र बन्दै गएको छ। शहरबाट नजिक जंगलकाबीचको सुनसान ठाउँ घुम्न धेरै मानिस आउने गरेका छन्। मानिसको चहलपहल बढेपछि स्थानीयले पसल पनि राख्न थालेका छन्। गाडामा पसल राखेर बसेका स्थानीय आजाद मियाँले प्रत्येक दिन सयौं मानिस घुम्न आउने गरेको बताए। शनिबार पिकनिकका लागि आउनेको संख्या धेरै हुने गरेको उनले सुनाए। गुण्डुको यो मन्थली डाँडा भक्तपुरको सूर्यविनाक चोकबाट करिव साढे दुई किलोमिटर दक्षिणमा पर्दछ। सूर्यविनायक चोकबाट एक किलोमिटर माथि पुगेपछि गणेश मन्दिर पुगिन्छ। त्यहाँबाट मोटरेबल कालोपत्रेको बाटैबाटो एक किलोमिटर पुगेपछि पहाडको टुप्पोमा पुगिन्छ । त्यहाँबाट आधा किलोमिटर ओरालो झरेपछि यो ठाउँमा पुग्न सकिन्छ।
राहदानी विभागमा सेवाग्राहीको भीड,"काठमाडौं: राहदानी विभागमा सेवाग्राहीको भिड थपिँदै गएको छ। गत पुस १७ गतेदेखि विभागको सर्भरमा देखिएको समस्या एक हप्तापछि समाधान भएसँगै राहदानी लिनेहरूको भिड लाग्न थालेको हो । विभागमा राहदानी लिन आउनेका कारण त्यहाँको भिड थेगिनसक्नु भएको विभागले जनाएको छ । विभागमा हिजोआज वैदेशिक रोजगारमा जानका लागि राहदानी बनाउन आउनेको भिड बढ्दै गएको विभागका निर्देशक तथा प्रवक्ता दुरपदा सापकोटाले बताइन। उनले भनिन्, 'विभागमा राहदानीसम्बन्धी सबै काम सुरु भएको छ, सेवाग्राहीको पनि भीड बढेको छ, बीचमा केही दिन बिदा परेकाले पनि अहिले सेवाग्राहीको भीड बढेको हो ।' सरकारले अत्यावश्यक सेवामा भीड कम गर्ने निर्णयपछि विभागले तीनचार वटा अनौपचारिक कार्ययोजना बनाएको जनाएको छ ।"
"पाकिस्तानीलाई नेपाल ल्याएर ठगी, क्यानाडा पठाउने भनेर सिनामंगलमा छाडियो","काठमाडौं: पाकिस्तानी नागरिक मोहम्मद सामी खान क्यानाडा जाने तयारीमा थिए। उनले आवश्यक कागजात पनि तयार गर्दै थिए। चिनेकै साथीमार्फत मुहम्मद रासिदको समूहसँग छलफल गरे। रासिदको समूहले खानलाई नेपालबाट क्यानाडा भिसा प्रक्रिया सजिलो छ भन्दै प्रलोभनमा पारे। सबै प्रक्रिया काठमाडौबाट पुरा हुन्छ भन्दै उनीहरुले आश्वासन दिए। नेपालको भिजिट भिसामा सामीलाई काठमाडौं पठाए। नेपालबाट क्यानाडा भिसा लगाउन सजिलो भनेर खुसी हुँदै आएका उनी काठमाडौं आएपछि समस्यामा परे। क्यानाडा जान भन्दै नेपाल आएका उनले २५ लाख ६६ हजार ६९७ रुपैयाँ गुमाए। योसँगै एजेन्टको समूहले उनलाई अपहरण गरी होटलमा थुनेर पैसा लिएपछि सिनामंगलको बाटोमा ल्याएर छाडिदिए। उपत्यका अपराध अनुसन्धान महाशाखाका प्रवक्ता कृष्ण कोइरालाका अनुसार मोहम्मद सामी खानलाई अपहरण गरी फिरौती लिने तथा शरीर बन्धक बनाउने कसुरमा ३ जना पाकिस्तानी नागरिक प्रक्राउ परेका छन्। प्रक्राउ पर्नेमा पाकिस्तान कसुरका ३० वर्षीय मुहम्मद रासिद, पाकिस्तान लाहोरका ३५ वर्षीय मुहम्मद आसिफ, पाकिस्तान पाक्पातनका ३५ वर्षीय मुहम्मद फिदा हुसैन छन्। कोइराला भन्छन्, 'सामी खानलाई ठगी गर्नकै लागी उनीहरुले नेपाल पठाएका थिए। नेपालबाट भिसा प्रक्रिया छिटो र सजिलो छ भन्दै झुक्काएर उनलाई काठमाडौं बोलाई अपहरण गरेका हुन्।' गत पुस २४ गते सामीलाई बायोमेट्रिक लगायतको प्रक्रिया भन्दै अपहरणकारीको समूहले ठमेलको होटलबाट ट्याक्सीमा राखेर बुढानिलकण्ठस्थित एक भाडाको घरमा पुराएर बन्धक बनाएको कोइरालाले बताए। आँखामा पट्टि लगाएर, हातखुट्टा बाँधेर, पीडितका भाइलाई फोन गरी पैसा माग गर्दै म्यासेज गरेको पाइएको उनले जानकारी दिए। एजेन्डहरूले घरमा फोन र म्यासेज गरी क्यानाडाको फ्लाइट छ, फोन अफ हुन्छ पुगेपछि फोन गर्छु भन्ने सन्देश दिएको पनि कोइरालाले बताए। घरमा म्यासेज पठाएपछि अपहरणकारीले पीडितलाई बन्धक नै बनाएर राखेका थिए। कुटपिट गर्दै ३० घण्टा बन्धन बनाएका उनीहरूले फेरि घरमा क्यानाडा पुगेको सन्देश पठाउन लगाएर इमिग्रेसनले रोकेको खबर पठाउन लगाएका थिए। क्यानाडा पुगेको भन्ने खबरपछि पीडितको भाइले ३० लाख पाकिस्तानी रुपैयाँ र २४ हजार दिराम पठाएका थिए। पैसा प्राप्त गरेपछि अपहरणकारीले उनलाई ट्याक्सीमा राखी पाकिस्तान फकर्नु भन्दै सिनामंगल सडकमा छाडेर फरारको कोइरालाले बताए। पीडितले पर्यटक प्रहरीमा दिएको निवेदनमा अपराध अनुसन्धान महाशाखा र प्रहरी परिसर काठमाडौंको टोलीले खोजतलास गरि आरोपी प्रक्राउ गरेको छ। गत पुस २८ गते उनीहरु बुढानिलकण्ठस्थित भाडाको घरबाटै प्रक्राउ परेका हुन्। प्रहरी परिसर काठमाडौंका प्रबक्ता दिनेशराज मैनालीका अनुसार घटनाको बारेमा अनुसन्धान भइरहेको छ। पक्राउ परेका व्यक्तिलाई अपहरण, शरीर बन्धक कसुरमा जिल्ल अदालत काठमाडौंबाट म्याद थप गरी अनुसन्धान गरिरहेको मैनालीले बताए।"
"बसको ठक्करबाट साइकलयात्रीको मृत्यु, दुई घण्टा राजमार्ग अवरुद्ध",राजविराज: सप्तरीको हनुमाननगर कंकालिनी नगरपालिकामा बसको ठक्करले साइकल यात्री वृद्धको मृत्यु भएको छ। हनुमाननगर कंकालिनी नगरपालिका३ पोर्ताहास्थित पूर्व पश्चिम राजमार्गमा विराटनगरबाट पश्चिम जाँदै गरेको ना ५ ख ६७२ नम्बरको यात्रुबाहक बसको ठक्करले सोही ठाउँका ६५ वर्षीय डम्बर भनिने सत्यनारायण विश्वासको मृत्यु भएको छोरा राजेन्द्र विश्वासले बताए। बसले विपरित दिशाबाट जाँदै गरेको साईकल यात्री विश्वासलाई ठक्कर दिँदा उनको घटनास्थलमा नै मृत्यु भएको हो। दुर्घटना भएपछि स्थानीयवासीले घटनास्थलस्थित राजमार्ग अवरुद्ध गरेका थिए। स्थानीयको अवरोधले दुई घण्टा राजमार्ग ठप्प भएको थियो। रात परेपछि बाटो सुचारु भएको छ । शवलाई पोष्टमार्टमका लागि राजविराजस्थित गजेन्द्रनारायण सिंह अस्पताल पुर्याइएको छ। ठक्कर दिने बस र चालकलाई प्रहरीले नियन्त्रणमा लिएको जिल्ला प्रहरी कार्यालय सप्तरीका प्रहरी नायव उपरीक्षक नरेशकुमार सिंहले बताए।
घरमा पसेको चितुवा नियन्त्रणमा लिइयो,"बागलुङ: बागलुङ बजारमा बस्ती पसेको चितुवालाई नियन्त्रणमा लिइएको छ। बुधबार बिहान बगलुङ नगरपालिका३ नागरोडका रामु खड्काको घरमा पसेको चितुवालाई डिभिजन वन कार्यालय बागलुङ र प्रहरीको टोलीले नियन्त्रणमा लिइएको हो। खड्का परिवारले चितुवालाई घरभित्रै पसेको देखेपछि प्रहरीलाई खबर गरेका थिए। प्रहरी र डिभिजन वन कार्यालयको टोली चितुवा परेको घरमा पुग्दा कुनामा लुकेर बसेको अवस्थामा फेला पारेका थिए। डिभिजन वन अधिकृत मुकुन्द अधिकारीले भने, 'आज बिहान साढे ९ बजे घरभित्र चितुवा पसेको देखेपछि रामु खड्काले प्रहरीमा खबर गर्नुभएको थियो। प्रहरीले हामीलाई खबर गरेपछि त्यहाँ पुग्दा चितुवा घरको एक कुनामा लुकेर बसेको थियो। घरभित्र पसेपनि चितुवाले कसैलाई आक्रमण नगरेको उनले बताए। उज्यालो भएपछि जंगलबाट गाउँ पसेको चितुवाले सुरक्षित बासस्थानको खोजीमा घरमा पसेको अनुमान गरिएको उनले बताए। चितुवालाई डिभिजन वन कार्यालयसँग रहेको सामान्य काठको खोरमा राखेर सुरक्षित तरिकाले घरबाहिर निकालिएको अधिकारीले बताए। चितुवालाई जंगलमा छाडिने अधिकारीले बताए।"
गाँजा खानेहरूले म्यासेन्जर ग्रुप बनाएको थाहा पाएपछि,"गुल्मी : पछिल्लो समय सामाजिक सञ्जालको प्रयोगका नाममा दुरुपयोग पनि उत्तिकै बढ्दै गएको छ । सामाजिक सञ्जालका विभिन्न माध्यमको प्रयोग गरेर समाजमा विकृति बढ्दै जाँदा गुल्मीमा पनि अचम्मको प्रसङ्ग बाहिरएको हो। सुन्दा अचम्म लाग्न सक्छ तर, गुल्मीमा फेसबुक म्यासेन्जरको प्रयोग गरेर एक समूहले लागुऔषधको प्रयोग गर्दै आएको छ । जिल्लामा गाँजा खानेको म्यासेन्जर ग्रुप छ । जसको नाम जी ग्रुप राखिएको छ । उनीहरू म्यासेन्जर ग्रुपमा गाँजा खाने ठाउँ, गाँजा लिने पालो र सहभागी हुने विषयमा छलफल गर्छन् । सामाजिक सञ्जाल फेसबुक प्रोफाइल हेरेर उनीहरूले ग्रुपमा सदस्य थप्दै गएका छन् । चित्र तथा चरित्रको आधारमा शङ्का लागेमा त्यही ग्रुपमा जोडेर कुराकानी गर्ने गर्छन् । यो कुरा सर्वपक्षीय छलफलका क्रममा बाहिरिएको हो । जिल्ला प्रशासन कार्यालय गुल्मीले बुधबार लागुऔषध नियन्त्रण गर्न सर्वपक्षीय छलफल आयोजना गरेको थियो । जिल्लास्थित सुरक्षा निकायका प्रमुख, उद्योग वाणिज्य सङ्घ, चेम्बर अफ कमर्स, उद्योग सङ्घ गुल्मी, होटल व्यवसायी मञ्च, सरकारी विद्यालय, निजी विद्यालय, नागरिक समाज, पत्रकारलगायत विभिन्न सरोकारवाला सङ्घसंस्थाका प्रमुख तथा प्रतिनिधिको छलफलमा सहभागिता रहेको थियो । उद्योग वाणिज्य सङ्घ गुल्मीका तर्फबाट छलफलमा आफ्नो सहभागिता जनाएका वरिष्ठ उपाध्यक्ष ताराप्रसाद भुसालले गाँजा खानेको म्यासेन्जर ग्रुपसमेत भएको जानकारी गराए । 'लागुऔषधको समस्या गम्भीररूपमा विकराल बन्दै गएको छ । गाँजा ग्रुपको बारेमा केही जानकारी पाएपछि त्यो बुझ्दा साँच्चिकै रहेछ,' उनले भने। भुसाललाई गाँजा खानेको म्यासेन्जर ग्रुपबारे थाहा भएपछि सबै जानकारी लिन खोजे । फेसबुकमा त्यही किसिमको नक्कली चित्र देखाएपछि सदस्य बने । त्यसबारे सबै बुझेपछि उनी त्यसबाट हटे । भुसालको यो परीक्षणले गुल्मीमा लागू औषधको समस्या भयावह बनिरहेको सजिलै आकलन गर्न सकिन्छ । उपल्लो तम्घास माध्यमिक विद्यालयकी प्रधानाध्यापक पिङ्की भुसालले बालबालिकामा लागुऔषधको लत छुट्नै नसक्ने गरी परिसकेको बताइन् । बालबालिकालाई यसबाट छुटाउन परामर्शले मात्र नपुग्ने भन्दै यसलाई गम्भीररूपमा लिएर अगाडि बढ्न आग्रह गरिन् । नेपाल पत्रकार महासङ्घ जिल्ला शाखा गुल्मीका अध्यक्ष टोपलाल अर्यालले जसमा समस्या छ त्यसैलाई समाधानका लागि प्रयोग गर्नुपर्ने बताए। नागरिक समाज गुल्मीका अध्यक्ष पदमप्रसाद पाण्डेले अभियानका रूपमा कार्यक्रम सञ्चालन गरेर जनचेतना जगाएमा र होटल व्यवसायी संयमित बनेमा केही हदसम्म लागुऔषधको प्रयोग घट्ने बताए । होटल व्यवसायी मञ्च गुल्मीका अध्यक्ष जङ्गबहादुर थापाले आफूहरूले बिक्री गर्न नमिल्ने कुराहरूमा सचेत हुने बताए । जिल्ला प्रहरी कार्यालय गुल्मीका प्रहरी नायब उपरीक्षक माधवराज खरेलले विधिको शासन प्रयोग गर्दै नियमन, नियन्त्रण र सचेतनाका कार्यक्रम गर्ने बताए । उनले लागुऔषधको प्रयोग गर्न बनाइएका माध्यमलाई नियमन गर्ने बताए । गुल्मीका प्रमुख जिल्ला अधिकारी पुण्यविक्रम पौडेलले लागुऔषधको प्रयोगका लागि अवसर दिने र चाहना राख्ने दुवैलाई शून्यतर्फ झार्न लाग्ने जानकारी दिए । 'सबैले आआफ्नो तर्फबाट भूमिका र जिम्मेवारी निर्वाह गर्नुपर्दछ। अब जिल्ला तहबाट पालिकासम्म लागुऔषध नियन्त्रण गर्न अभियान चलाउँछौं,' उनले भने।"
१० करोडमा बन्दैछ तारकेश्वर गाउँपालिकाको भवन,नुवाकोट: तारकेश्वर गाउँपालिकाको कार्यालय भवन अहिले धमाधम निर्माण भइरहेको छ। गाउँपालिकाको बहुवर्षीय योजना अन्तर्गत १० करोड ५० लाख रुपैयाको लागतमा भवनको निर्माण भइरहेको पालिकाकाले जनाएको छ। लिफ्टसहितको दुई तल्ले भवन २२ कोठे हुने गाउँपालिका अध्यक्ष शिव अधिकारी अविरलले बताए। दुई वर्षभित्रमा निर्माण सम्पन्न गर्ने लक्ष्यसहित काम भइरहेको उनले बताए। भवन बनेपछि स्थानीयको सेवा प्रवाहमा सहज हुने अपेक्षा गरिएको छ।
जिम्मेवारी सम्हाल्दै काठमाडौं प्रहरी प्रमुखले भने कानुनी शासनको महसुस हुनेगरी काम गर्नेछु,"काठमाडौं : जिल्ला प्रहरी परिसर काठमाडौंका प्रमुख एसएसपी दानबहादुर कार्कीले पदभार ग्रहण गरेका छन् । प्रहरी प्रधान कार्यालय प्रहरी महानिरीक्षकको सचिवालयमा कार्यरत एसएसपी कार्की २८ पुसमा काठमाडौं जिल्लाको प्रमुख पदमा सरुवा भएका थिए । प्रहरी प्रधान कार्यालयबाट काठमाडौं जिल्लाको जिम्मेवारी पाएको ६ दिनपछि एसएसपी कार्कीले बुधबार विहान टेकुस्थित परिसरको कार्यालय पुगेर पदभार ग्रहण गरेका हुन् । कार्यालयमा प्रहरी अधिकारीले कार्कीलाई स्वागत गरेका थिए । पदभार ग्रहण गर्दै एसएसपी कार्कीले अपराध नियन्त्रण, जनताको जिउधनको सुरक्षा आफ्नो प्राथमिकतामा रहेको बताए । प्रहरी कर्मचारीको मनोबल बढाउने र परिणाममुखी कार्यसम्पादनमा आफू केन्द्रित हुने उनको भनाइ थियो । 'नेपालको संविधान प्रचलित ऐन कानुनको पूर्ण परिपालना गर्दै मुलुकको राजधानीको सार्वजनिक सुरक्षा शान्ति र अमनचयन कायम राख्न सम्पूर्ण प्रहरी कर्मचारीलाई परिचालन गर्दै हरपल निष्ठापूर्वक प्रयत्नरत रहनेछु । अपराध नियन्त्रण र अनुसन्धानमा व्यवसायिकता र कानुनको कार्यान्वयनको माध्यमले कानुनी शासनको महसुस हुनेगरी काम गर्नेछु,' उनले प्रतिबद्धता जनाए, 'अग्रजहरु तथा प्रहरी महानिरीक्षकको निर्देशनका साथसाथै मानवअधिकारका अन्तर्राष्ट्रिय मूल्य मान्यताअनुरुप न्याय निष्पक्षता र समानताका साथ काम गर्नेछु ।' मातहतका प्रहरी इकाइहरुको कमाण्डरको कार्यक्षमताका आधारमा मूल्यांकन गर्दै कामको परिणामको आधारमा मूल्यांकन गरिने उल्लेख गर्दै एसएसपी कार्कीले मातहत इकाइ प्रमुखलाई उच्च व्यवसायिकताका परिणाममुखी काम गर्न निर्देशन दिए ।"
अस्पतालले मृत घोषणा गरेको शिशु जीवित!,"विराटनगर: चिकित्सकलाई बिरामीले भगवानको रुप ठान्छन्। हुन पनि मृत्युको मुखमा पुगेका बिरामीलाई जीवन दिने काम चिकित्सकले नै गर्छन्। तर, चिकित्सकको सानो लापरबाहीले कस्ता घटना हुन्छन् भन्ने कारुणीक उदाहरण छ विराटनगरस्थित कोशी अस्पतालको। जहाँ चिकित्सकको टोलीले मृत घोषणा गरेको शिशु जीवित छ। त्यो पनि परिवारले अन्तिम दाहसंस्कार गर्न लिएर जाँदा पत्ता पाए। स्वास्थ्यमा समस्या देखिएपछि कोशी अस्पतालमा भर्ना भएका १८ दिने शिशुलाई बुधबार अस्पतालको चिकित्सकीय टोलीले मृत घोषणा गर्यो। परिवारले चिकित्सकको कुरा पत्याएर अन्तिम संस्कारका लागि लगे। यसरी लैजाँदै गर्दा शिशु जीवितै भएको पाइएपछि फेरि उपचार गर्न अस्पताल फर्काइएको छ। यी शिशुको अहिले विराटनगरकै गोल्डेन अस्पतालको एनआईसीयू कक्षमा उपचार भइरहेको छ। उपचाररत शिशुको अवस्था गम्भीर रहेको अस्पतालका व्यवस्थापक सुनिल बानियाँले अन्नपूर्णलाई बताए। उनले भने, हामी बेस्ट ट्रिटमेन्ट दिने प्रयास गरिरहेका छौं। उनको स्वास्थ्य अवस्था स्थिर छ। अहिले नै केही भन्न सक्ने अवस्था छैन। के हो घटना ? १८ दिने शिशु कटहरी गाउँपालिका३ निवासी दिलीप मुखिया र उमा मुखियाकी छोरी हुन्। शिशुको नाम खुसी हो। १८ दिनअघि कोशी अस्पतालमै उमाले खुसीलाई जन्म दिएकी थिईन्। उनको नर्मल डेलिभरी भएको थियो। ससुराली कटहरी भएपनि छोरीको जन्मपश्चात उनीहरू विराटनगर८ स्थित मधुमारामा दाजुभाउजुसँगै बस्दै आएका थिए। मधुमारा उमाको माईत हो। बुधबार बिहान खुसीले आमाको दुध खाईनन्। स्वास्थ्यमा पनि सामान्य समस्या देखियो। उपचार गरिहाल्नुपर्छ भन्ने दाइको सल्लाह बमोजिम श्रीमानलाई लिएर उमा बिहान करिब साढे ९ बजे कोशी अस्पताल पुगिन्। छोरीलाई अस्पतालको आकस्मिक कक्षमा लगिन्। डा लक्ष्मण चौधरीले उपचार थाले। उपचार थालेको केही बेरमै डा चौधरीले शिशुलाई मृत घोषणा गरिदिए। सन्तान मृत्युको खबर सुनेपछि खुसीका बुबाआमा छाङ्गाबाट खसेझैं भए। भावविह्वल भएकी उमाले अन्नपूर्णसँग भनिन्, भर्खरै पाएको सन्तान गुमाएको खबरले मेरो सर्वत्र खोसिएको महसुस भयो। मैले केही थाहा पाइन्। अस्पतालले मृत्यु घोषणा गरिदिएपछि आफन्तले दाहसंस्कारको तयारीसहित शिशुलाई डिस्चार्ज गरी घर लगे। तर, खुसी जीवितै भेटिईन्। उनको श्वास चलिरहेको थियो। उनले हातका औँला पनि चलाईन्। यत्ति देखेपछि परिवार सदस्यले हतारहतार गोल्डेन हस्पिटल लगे। शिशुलाई अस्पताल भर्ना गरी देवर दिलीप मुखिया, दाइ मनोज मुखिया, माईजु जितनी मुखिया र दाजुको साथी सुभाष दाहाललाई लिएर उमा गुनासो गर्न अस्पताल पुगिन्। आकस्मिक कक्षका डा लक्ष्मण चौधरीलाई जीवित शिशुलाई मृत घोषणा गर्नुको कारण माग्दा गैरजिम्मेवार जवाफ दिएको भन्दै उमा झन भावविह्वल भइन्। शिशुका आफन्तले डाक्टरमाथि आक्रोश पोखे। अरु मानिसको संख्या पनि बढेपछि डा चौधरी अस्पतालको पूर्वदक्षिण तिरको वाल नाघेर भागे। त्यसपछि उनी सम्पर्कमा आएका छैनन्। उनको मोबाइल अफ गरिएको छ। कोशी अस्पतालका निमित्त मेडिकल सुपरिटेन्डेन्ट डा लक्ष्मीनारायण यादव पनि सम्पर्कविहीन छन्। अन्नपूर्णले घटना बुझ्न पटकपटक फोन गरे पनि सम्पर्कमा आउन चाहेनन्। यता अस्पतालमा दुर्व्यवहार गरेको भन्दै उल्टै प्रशासनले प्रहरी बोलाएर शिशुका आफन्तलाई पक्राउ गरे। पछि मिलापत्र गरी उनीहरू प्रहरी नियन्त्रणबाट छुटेका छन्। अहिले शिशु बचाउने गरी उपचारमा जुटेको परिवार सदस्यले बताएका छन्।"
दुर्घटनाको अध्ययन गर्न आएको फ्रान्सेली टोली पोखरामा,पोखरा: यती एयरलाइन्सको एटीआर विमान दुर्घटनाको अध्ययन गर्न आएको फ्रान्सको विज्ञ टोली घट्नास्थलमा पुगेर अध्ययन गरिरहेको छ। पोखराको व्यस्त बजार र बस्तीको मध्य भाग भएर बग्ने सेती नदीमा आइतबार यती एयरको विमान दुर्घटना भएको थियो। विमान निर्माता कम्पनीको नौ सदस्यीय विज्ञ टोली पोखरा आइपुगेको हो। टोलीका सदस्य विमान दुर्घटना स्थल पुगेर विमान कसरी दुर्घटना हुन पुग्यो भन्ने स्थानीय सुरक्षाकर्मी संगै बसेर अध्ययन गरिरहेका हुन्। दुर्घटनाको कारण पत्ता लगाउन विज्ञ टोलीले उडानमा संलग्नसँग पनि छलफल गर्ने बताइएको छ। आन्तरिक उडानमा नेपालमै पहिलो पटक भएको एटीआर विमान दुर्घटनाको कारण पत्ता लगाउन विमान निर्माता कम्पनीले चासो दिदै विज्ञ टोली सहितको टीम पोखरा आएको ह । नेपाल सरकारले पूर्वसचिव नागेन्द्र घिमिरेको संयोजकत्वमा बनाएको पाँच सदस्यीय दुर्घटना जाँच आयोगले पनि काम सुरु गरिसकेको बताइएको छ। विमान दुर्घटनाको कारण पत्ता लगाउने महत्वपूर्ण मानिएको ब्ल्याक बक्सको रिपोर्ट आएसँगै फाइनल रिपोर्ट आउने गरी आयोगले काम गरिरहेको बताइएको छ।
रिक्सा व्यवस्थापन गर्न मजदूरको माग,"जनकपुरधाम: नेपाल यातायात स्वतन्त्र मजदुर संगठन ईरिक्सा ईकाई कमिटी जनकपुरले रिक्सा व्यवस्थापनको माग गरेको छ। बिना मापदण्ड सञ्चालन गरिएको भन्दै मजदूर संगठनले स्थानीय निकायले माग सम्बोधन नगरे आन्दोलनको चेतावनी दिएको छ। ईरिक्सा ईकाई कमिटी धनुषाका अध्यक्ष रमेश कुमार झाले पत्रकार सम्मेलनमा भने, चार वर्षमा ईरिक्सा व्यवस्थापनमा उपमहानगरपालिकाले समस्या समाधानमा कहिल्यै गम्भीर बनेन। उनले तराईकै अरु ठाउँमा मापदण्ड बनाएर सञ्चालन भएको उनले सुनाए। स्थानीय सरकारले रुट र संख्या निर्धारण गरी करको दर तोक्नुपर्ने उनीहरूको माग छ। ईरिक्सा ईकाई कमिटी धनुषाका प्रवक्ता वीरेन्द्र कुमार महतोले जनकपुरधाम उपमहानगरपालिकाले ईरिक्सा दर्ता गरेर व्यवस्थापनको जिम्मा भएकोले यथाशिघ्र काम सुचारु गर्नुपर्ने बताए।"
हलेसीको आधिकारिक जानकारी अब गाइडबाट मात्रै,"खोटाङ: हलेसी तुवाचुङ नगरपालिकाले विश्वप्रसिद्ध त्रिधार्मिकस्थल हलेसी मन्दिरको महत्व बुझाउन स्थानीय २५ जना युवालाई पर्यटक गाइड तालिम दिएको छ । हिन्दू, बौद्ध र किराँत धर्मावलम्बीको सङ्गमस्थल हलेसी आउने पर्यटक तथा भक्तजनलाई त्यहाँको आधिकारिक महत्व बुझाउँदै पर्यटन प्रवद्र्धनमा टेवा पुयाउने उद्देश्यका साथ नगरपालिकाले आठ दिने तालिम दिएको हो । हलेसी तथा आसपासका धार्मिक एवं पर्यटकीयस्थलको महत्वका बारेमा आआफ्नै तवरले वर्णन गरिएकाले आगामी दिनमा आधिकारिक गाइडबाट आधिकारिक महत्व मात्र जानकारी दिने उद्देश्यले तालिमको आयोजना गरिएको हलेसी तुवाचुङ नगरपालिकाका नगरप्रमुख विमला राईले बताइन। 'हलेसी, ताराखसे, तुवाचुङजयाजुमलगायतका पर्यटकीयस्थललाई आआफ्नै धारणाअनुसार वर्णन तथा व्याख्या गर्ने गरेको पाइएको छ', उनले भनिन्, 'जसका कारण त्यसको ऐतिहासिकता गुम्दै गएकाले विषय विज्ञलाई झिकाएर पर्यटक गाइड तालिम दिइएको छ । आगामी दिनमा आधिकारिक गाइडबाट मात्रै हलेसीको वर्णन गरिनेछ ।' प्राकृतिकरुपमा समेत विश्वप्रसिद्ध हलेसीको हिन्दु, बौद्ध र किराँत तीन वटै धर्मालम्बीको आआफ्नै इतिहास रहेको जानकारहरु बताउँछन् । सोही आधिकारिक जानकारी पर्यटकलाई दिन नगरपालिकाले गाइड राख्ने उद्देश्यले गत पुस २७ गतेदेखि माघ ४ गतेसम्म आठदिने पर्यटक गाइड तालिमको आयोजना गरेको हो । नेपाल एकेडेमी अफ टुरिज्जम एण्ड होटेल म्यानेज्मेन्ट (एनएटिएच)सँगको सहकार्यमा नगरपालिकाले दिएको तालिमको सहजीकरण एनएटिएचका विभागीय प्रमुख अजयकुमार ढकाल, वरिष्ठ प्रशासन अधिकृत नरेश डङ्गोल, सहप्राध्यापक तथा संस्कृतिविद् डा लोकनाथ दुलाल, बौद्ध धर्म गुरु पुण्यप्रसाद पराजुली र किराँत मुन्धुम अध्येता भोगीराज चाम्लिङ राईले गरेका थिए। गाइडसम्बन्धी तालिमका लागि नगरपालिकाले गत मङ्सिर८ गते सूचना प्रकाशित गरेको थियो । नगरपालिकाले निकालेको सूचनाका आधारमा ३३ जनाको आवेदन परेकामा दुई जनाको प्रक्रिया नपुगेपछि २५ जनालाई तालिममा सहभागी गराइएको वडा नं ७ महादेवस्थानका वडाध्यक्ष एवं नगर प्रवक्ता कमल गिरीले जानकारी दिए। तालिमा सात महिला र १८ पुरुषगरी २५ जना सहभागी भएका थिए । तालिममा सहभागी युवालाई सूचीकृत गरेर आधिकारिक गाइड राखिने नगरपालिकाले जनाएको छ । उनीहरुको पारिश्रमिकका विषयमा नगर कार्यपालिकाको बैठक बसेर निर्णय गरिने वडाध्यक्ष एवं नगर प्रवक्ता गिरीले जानकारी दिए। धार्मिक तथा साँस्कृतिकरुपले विश्व प्रसिद्ध हलेसीको दर्शन गर्नाले मनोकाङ्क्षा पूरा हुने जनविश्वास छ । हलेसीमा महादेवगुफा, पापद्वार, धर्मद्वार, भैरवगुफा, बसाहागुफालगायत अवलोकन गर्न र पूजाआजा गर्न नेपालका विभिन्न जिल्लासँगै भारत, चीन, बङ्गलादेश, भूटान तथा अमेरिका, दक्षिण कोरियालगायत विभिन्न देशबाट पर्यटक एवं भक्तजन आउने गरेका छन् । हलेसीमा हिन्दू, बौद्ध र किराँत धर्म मान्ने आआफ्नै तरिकाले पूजापाठ गर्दै आएका छन् । हिन्दू धर्ममा आस्था राख्नेले यसलाई पशुपतिनाथ, बौद्ध धर्मावलम्बीले दोस्रो लुम्बिनी तथा किराँत धर्मावलम्बीले आदिम भूमि मान्ने गरेका छन् । दैनिक सयौँको सङ्ख्यामा पर्यटक र भक्तजनको भीड लाग्ने हलेसीमा चैतमा रामनवमी मेला १५ दिन, मङ्सिरमा बालाचतुर्दशी मेला १२ दिन, फागुनमा शिवरात्रि मेला सात दिन र भदौमा तीज मेला तीन दिन लाग्ने गरेको छ । मध्यपहाडी लोकमार्गमा पर्ने हलेसीको मेला भर्न तथा पूजाआजा गर्न आउने पर्यटक तथा भक्तजनको सङ्ख्या दिनानुदिन वृद्धि हुँदै गएको मन्दिर व्यवस्थापन समितिले जनाएको छ ।"
पोखराबाट ल्याइएका ४८ शव परीक्षण गरिँदै,काठमाडौं : यही माघ १ गते काठमाडौंबाट पोखरा उडेको यती एयरलाइन्सको नाइन एनएएनसीएटीआर७२५०० विमान दुर्घटनामा परेर मृत्यु भएकामध्ये ४८ जनाको शव काठमाडौं ल्याएर परीक्षण गर्न थालिएको छ । नेपाली सेनाको दुई हेलिकोप्टरमार्फत मङ्गलबार दिउँसो काठमाडौँ ल्याइएका शव केहीबेर अघिदेखि त्रिभुवन विश्वविद्यालय शिक्षण अस्पताल महाराजगञ्जमा परीक्षण गर्न थालिएको यती एयरलाइन्सले जनाएको छ । मृतकका परिवार र आफन्तजनलाई काउन्सिलिङ गर्ने काम मङ्गलबार सकिएपछि आज बिहानैदेखि शव परीक्षण सुरु गरिएको सो अस्पतालले जनाएको छ । कतिपयको शव पहिचानसमेत हुन नसकेकाले डिएनएका आधारमा पहिचान गरेर परीक्षणपश्चात एकैपटक मृतकका परिवार तथा आफन्तलाई हस्तान्तरण गरिने बताइएको छ । चालकदलका सदस्यसहित ७२ जना सवार उक्त विमान दुर्घटनामा परेका ७१ जनाको शव भेटिएको बाँकी एक व्यक्ति अझै बेपत्ता रहेकाले खोजीकार्य जारी रहेको यती एयरलाइन्सले जनाएको छ । रासस
मृतकका आत्मशान्तिको कामना गर्दे स्याङ्जामा ७२ शान्तिदिप बालिए,"स्याङ्जा : पोखरामा आईतबार भएको विमान दुर्घटनामा परेर मृत्यू भएकाको सम्झना एवं आत्मशान्तिको कामना गर्दै स्याङ्जामा सोमबार साँझ ७२ दिप बालिएकोे छ। नेपाली कांग्रेस पुतलीबजार नगर कार्यसमितिको आयोजनामा पुतलीबजार नगरपालिका १ स्थित सहिदचोकमा दिप प्रज्वलन गरिएको हो। दिप प्रज्वलन गर्दे जिल्ला समन्वय समितिका प्रमुख श्रीप्रसाद जिटी, पुतलीबजार नगरप्रमुख तुलसीराम रेग्मी, नगर सभापति सुरजकुमार अधिकारी, सचिव महादेव श्रेष्ठले मृतक प्रति श्रद्धान्जली ब्यक्त गर्दे शोकाकुल परिवारजनमा समवेदना प्रकट गरे। उनीहरुले दुर्घटनाका बारेमा तथ्यसत्य पत्ता लगाई सुरक्षित हवाईयात्रा गन्तब्य निर्धारण गर्न सरोकारवालालाई सुझाव दिए। इतिहासमै सबैभन्दा ठूलो मानवीय क्षति पुगेको जनाउदै यस्ता घटना नदोह्याउन समेत उनीहरु सबैको आग्रह छ। दिप प्रज्वलनमा नेता तथा सर्वसाधारण लगायत सयौं सहभागी थिए। जहाज दुर्घटनामा सवार ७२ जनाको स्मरण गर्दै ७२ वटै दिप बालिएका थिए। काठमाडौंबाट पोखरा आएको यती एयरलाईन्सको एटिआर विमान ढल्(ब्ल्ऋ कलसाईन जहाज चालक दलका ४ जनासहित ७२ जना सवार थिए। दुर्घटनामा सबैको मृत्यु भएको जनाए पनि अहिलेसम्म ७१ जनाको शव भेटिएको छ। अब १ जनाको अवस्था अज्ञात रहेको कास्की प्रशासनले जनाएको छ।"
नेत्र विशषेज्ञ डासन्दुक रुइतलाई राष्ट्रपति बनाउँदा देशको प्रतिष्ठा बढ्छ :हरिबंश आचार्य,"काठमाडौं : नेत्र विशेषज्ञ डासन्दुक रुइतले बहराइनको प्रतिष्ठित इसा अवार्ड पाएपछि सामाजिक सञ्जालमा बधाई दिनेको ओइरो लागेको छ। यसै क्रममा हास्यकलाकार हरिबंश आचार्यले बधाई दिँदै डारुइतलाई राष्ट्रपति बनाउँदा देशको प्रतिष्ठा बढ्ने बताएका छन्। बुधबार सामाजिक सञ्जाल फेसबुकमा स्टाटस लेख्दै हास्यकलाकार आचार्यले रुइतलाई नेपालको राष्ट्रपति बनाउँदा देशको प्रतिष्ठा बन्ने विश्वास व्यक्त गरेका हुन्। 'मनमा कुरा घुमी रहन्छ। यो देशको अबको रास्ट्रपति नेत्र विषेशज्ञ डा सन्दुक रुइतलाई बनाउन पाए नेपालको नै प्रतिष्ठा बड्ला । जस्ले नेपालीको मात्र नभई संसारकै ज्योति बिहीनहरुको आँखामा उज्यालो छर्न सक्नुभयो र नेत्रज्योतिको क्षेत्रमा आफ्नो अनुसन्धान संसारकै लागि उपयोग सिद्ध साबित गर्नुभयो ।त्यसको मुल्याङ्कन गरी उहाँलाई संसारले नै सम्मान गरिरहेको छ ।यसै अन्तर्गत उहाँलाई बहराइन सरकारले दश लाख डलरको ,इसा अवार्ड, बाट सम्मान गर्ने निर्णय गरेको समाचार सुन्दा मन हर्सित भएको छ,'उनले फेसबुकमा लेखेका छन्। अन्धोपन निवारणमा गरेको कल्याणकारी कामका लागि डा रुइतले बहराइनको प्रतिष्ठित इसा अवार्ड प्राप्त गरेका छन् । यसको नगद राशि १० लाख डलर (झन्डै १३ करोड ८ लाख रुपैयाँ) छ । बहराइनको यो अवार्ड त्यहाँका पूर्वराजा सेख इसा बिन सलमान अल खालिफाको नाममा सन् २००९ मा स्थापना गरिएको हो। मानव कल्याणको क्षेत्रमा सक्रिय व्यक्ति वा संस्थालाई हरेक दुई वर्षमा प्रदान गरिँदै आएको छ। डा रुइत मोतीबिन्दुको शल्यक्रियाका लागि सूक्ष्म पद्धति उपयोग गर्छन्। उपचारको यो सजिलो पद्धति नेपालसहित विभिन्न मुलुकमा स्थापित छ। चीनका विभिन्न भूभाग, बंगलादेश, भुटान, भारत, क्याम्बोडिया, म्यानमार, थाइल्यान्ड, इन्डोनेसिया, उत्तर कोरियामा निकै स्थापित छ। दक्षिण अमेरिकाबाट नेत्र चिकित्सक तालिम लिन नेपाल आउने गर्छन्।"
हात्तीको आक्रमणबाट ६५ वर्षीय माझीको मृत्यु,"सुनसरी : हात्तीको आक्रमणबाट सुनसरीको बराहक्षेत्र नगरपालिका५ सिमरवनस्थित जनजागृति सामुदायिक वन उपभोक्ता समूहको वन क्षेत्रमा एक वृद्धको मृत्यु भएको छ । वडा नं ५ का स्थानीय ६५ वर्षीय धनबहादुर माझीको हात्तीको आक्रमणबाट मृत्यु भएको हो । जङ्गलमा घाँस काट्न गएका माझीलाई मंगलबार बिहान ११ बजे हात्तीले आक्रमण गरी मारेको वडाध्यक्ष रोहित काफ्लेले जानकारी दिए । एक महिनादेखि धरान र बराहक्षेत्र नगरबीचको चारकोसे जङ्गलमा ठूलो समूहमा हात्ती आएर बस्दै आएका छन् । रातको समयमा हात्तीको बथान नजिकैको चारकोसे जङ्गलबाट गाउँ प्रवेश गर्ने गरेको स्थानीयवासी बताउँछन् । हात्तीले मानवमाथि नै आक्रमण गर्ने भयले स्थानीयवासी भेला भएर एकै स्थानमा बस्दै आएका छन् । अठ्ठाइस वटासम्म हात्ती आफूले देखेको स्थानीयवासी महेन्द्र कार्कीले बताए। बराहक्षेत्र नगरपालिका३ का वडाध्यक्ष राजदीप लामाका अनुसार बराहक्षेत्रका वडा नं १, २, ३ र ५ मा पर्ने चतरा, नडाहा, खोरिया, बीच पानी, विशाल चोक, सिमरवन क्षेत्रमा हात्तीले दुःख दिँदै आएको छ । वडा नं ३ मा हालसम्म दुई वटा घरमा क्षति पुर्याएको वडाध्यक्ष लामाले बताए । यी क्षेत्र जङ्गलसँग जोडिएको छ । वडा नं १, २, ३ र ५ मा जङ्गलसँग जोडिएका घना बस्ती पर्छ । सोही क्षेत्रमा हात्तीको त्रास रहेको छ । यी क्षेत्रका बासिन्दा रातभरि हात्ती खेदाउन जाग्राम बस्छन् ।  रासस"
बागलुङमा टिपर दुर्घटना : चालकको मृत्यु,बागलुङ : बागलुङको बागलुङ नगरपालिका वडा नम्बर ८ सिगानामा टिपर दुर्घटना हुँदा चालकको घटनास्थलमै मृत्यु भएको छ। टिपर चालक मकवानपुर जिल्ला हेटौडा उपमहानगरपालिका१४ का ४३ वर्षीय राजु मोक्तानको घटनास्थलमै मृत्यु भएको जिल्ला प्रहरी कार्यालय बागलुङका प्रहरी नायव उपरीक्षक (डिएसपि) तथा सूचना अधिकारी गंगा बहादुर थापाले बताए। बागलुङ नगरपालिका वडा नम्बर ८ सिगानादेखि वडा नम्बर ३ काँठेखोला आउँदै गरेको बा २ क ९२५८ नम्बरको खाली टिपर आज (बुधबार) बिहान साढे ९ बजे अनियन्त्रित भइ सिगानाको शेरामा सडकबाट अन्दाजी २ सय मिटर तल खसेको थियो। बागलुङबरेङ सडक खण्ड निर्माणमा संचालन भइरहेको टिपर निर्माण सामाग्री छाडेर फर्किदै गर्दा दुर्घटना भएको बताए डिएसपि थापाले बताए।
वीरगन्जमा स्रोत नखुलेको २२ लाख ५० हजार रुपैयाँसहित दुईजना पक्राउ,"वीरगन्ज: वीरगन्जमा स्रोत नखुलको ठूलो रकमसहित दुईजनालाई प्रहरीले पक्राउ गरेको छ । हुण्डीको कोरोबारी रहेको आरोपमा प्रहरीले वीरगन्ज ८ घण्टाघर चोकबाट २२ लाख ५० हजार रुपैयाँसहित दुईजनालाइ पक्राउ गरेको हो । पक्राउ पर्नेहरुमा वीरगन्ज महानगरपालिका वडा नम्बर १६ नगवाका ३४ वर्षीय विकास साह र वीरगन्ज १८ इनर्वा मनियारीका १९ वर्षीय सुभाष कुमार साह रहेका छन् । मङगलबार दिउँसो प्रहरीले घण्टघार चोकस्थित सडकमा बीआर ०५ ए इ ९३४३ नम्बरको स्कुटर रोकेर चेकजाँच गर्दा त्यसमा विकाससँगै सवार रहेका सुभाषले बोकेको झोलाबाट उक्त रकम बरामद भएको प्रहरी नायब उपरीक्षक दिपक गिरिले जानकारी दिए । झोलाबाट नेपाली पाँच सय र एक हजार दरको नोट गरी २२ लाख ५० हजार रुपैयाँ बरामद भएको उनले बताए । बरामद रकम,साहद्वयले स्रोत खुलाउन नसकेकाले हुण्डीको कारोबारको रहेको हुनसक्ने उनले बताए । बरामद रकमसहित पक्राउ परेका दुवैजनालाई प्रहरी हिरासतममा राखेर बैंक तथा वित्तीय संस्था सम्बन्धी ऐन,२०७३ बमोजिमको कसूरमा अनुसन्धान भइरहेको गिरिले जानकारी दिए। वीरगन्जमै एक साताअघि मात्रै प्रहरीले स्रोत नखुलेको १२ लाख २० हजार रुपैयाँसहित वीरगन्ज महानगरपालिका १७ का १९ वर्षीय राजन साहलाई पनि पक्राउ गरेको थियो । वीरगन्जमा चालु आर्थिक वर्षको पछिल्लो ६ महिनामा मात्रै हण्डीको कारोबार गरेको भन्दै ७ जनालाई पक्राउ गरि उनीहरुको साथबाट ९५ लाख ९८ हजार रुपैयाँ बरामद गरिसकेको छ । यस्तै, गत आर्थिक वर्ष २०७८०७९ मा वीरगन्जमा प्रहरीले २२ जनालाई पक्राउ गरी उनीहरूको साथबाट १ करोड ६५ लाख रुपैयाँ बरामद गरेको थियो। खुल्ला सिमाना र नेपाली उपभोक्ता भारतीय बजारमा किनमेल गर्न जाने प्रवृत्तिका कारण हुन्डी कारोबार बढेको प्रहरी नायब उपरीक्षक गिरीले बताए । उनका अनुसार ,नेपालीहरू किनमेल गर्न सीमावर्ती भारतीय बजार पुग्दा त्यहाँ नेपाली रुपैयाँमा विनिमय गरेपछि दैनिक ठूलो परिमाणमा नेपाली मुद्रा त्यहाँ जम्मा हुने गरेको छ। यसरी भारत पुगेको नेपाली रुपैयाँ उनीहरूलाई उपयोगी नहुने भएकाले त्यस्तो रकम अवैध रुपमा पुनः नेपाललै फर्काउने गरिएको हो ।"
नारायणगढमुग्लिन सडक अझ एक महिना दिउँसो ४ घण्टा बन्द हुने,"चितवन : नारायणगढमुग्लिन सडकको काम नसकिएपछि थप एक महिना बाटो बन्द गरेर काम गरिने भएको छ। दिउँसोको समयमा सवारी रोकेर पुल निर्माणका लागि भित्तो काटिँदै आइएको थियो। गत पुस ५ गतेबाट ३० दिनका लागि बिहान ११ बजेदेखि दिउँसो ३ बजेसम्म सडक रोकेर काम गरिँदै आएको थियो। यही माघ ५ गतेबाट भने दिउँसो १२ बजे देखि ४ बजे सम्म थप ३० बन्द गर्न लागिएको हो। जिल्ला प्रशासन कार्यालयमा आज सम्पन्न सरोकारवालाको बैठकले काम नसकिएपछि दिन थप गरेर काम सम्पन्न गर्ने निर्णय गरेको हो। प्रमुख जिल्ला अधिकारी अश्मान तामाङले सवारी नरोकी भित्तो काट्न नसकिने भएकाले एक महिना थप गरिएको बताए। सो आयोजना हेर्दै आएको नागढुङ्गामुग्लिन सडक आयोजना पश्चिम खण्ड (नारायणगढमुग्लिन)का सूचना अधिकारी कृष्ण आचार्यका अनुसार सवारी रोकेर काम गर्दा प्रभावकारी भएको छ। निर्माणाधीन पाँच पुलमध्ये तीनको भित्तो काट्ने काम सकिएको छ। यसअघि भएको निर्णय अनुसार माघको ४ गते ३० दिन पुग्छ। पुसको ३० गते र माघको १ गते माघेसङ्क्रान्तिका कारण सवारी रोकिएको छैन। उनका अनुसार सिमलताल, कालीखोला र नाम्ची खोलाको पुलको काम सकिएको हो। चिसेन्जी र तुईन खोलाको पुलको भित्तो काट्न बाँकी रहेको छ। तुईनको दायाँपट्टीको भित्तो ३० प्रतिशत मात्र काटिएको छ, भने चिसेन्जीको ७० प्रतिशत काटिएको छ। देब्रेपट्टी दुबै पुलको ६५ प्रतिशत हाराहारी काटिएको छ। तुईनको भित्तो ४५ मिटर अग्लो चट्टानी भीर रहेकाले काम गर्न कठिन भएको हो। काम गर्नका लागि बाटो बनाउन मात्रै एक हप्ता लाग्ने गरेको उनले बताए। आयोजनाका प्रमुख किरण कार्कीका अनुसार यी पुलसँगै काम थालिएका नौ वटा पुल बनिसकेका छन्। यस अघि नै सो सडकका पाँच वटा पुल बनिसकेका थिए। पाँच पुल निर्माणाधीन रहेका छन्। एउटा पुलको जगमा ६ घर टहरा रहेकाले राहत रकम निकासा नहुँदा काम थाल्न नपाएको उनले बताए। विश्व बैंकको सहयोगमा गरिने काममा राहत अनिवार्य दिएर मात्र अतिक्रमण गरेर बसेकालाई हटाउनुपर्ने प्रावधान रहेको छ। यस्तै अन्य पुल रहेका ठाउँमा २० घरटहरा रहेका छन्। ती हटाउनका लागि एक करोड हाराहारी राहात दिनुपर्ने हुन्छ। विसं २०७६ चैत १० गते ३३ महिनामा सम्पन्न गर्ने गरी एक अर्ब २५ करोडमा ठेक्का दिइएको थियो। सम्झौताको भोलिपल्टबाट कोभिड देखिएकाले काममा अवरोध पुगेको ठेकेदार कम्पनी अनक कन्ट्रक्सनले बताउँदै आएको छ। पहिलो सम्झौता अनुसार पुस ९ गते सम्झौता अवधि सकिएको छ। निर्माण कम्पनीले थप एक वर्षको समय माग गरेको छ। सो सडकको चौडाई ९ देखि ११ मिटरसम्म रहेकामा पुल साँघुरो भएपछि अहिले नयाँ निर्माण गरिएका पुल ११ मिटर फराकिला बनाइएको छ। रासस"
कास्कीमा पाइलट केसीको शालिकसहित उद्यान निर्माण गरिने,"कास्की : पोखरामा यही माघ १ गते यती एयरलाइन्सको नाइन एन एएनसी एटिआर७२५०० विमान दुर्घटनामा मृत्यु भएका विमानका पाइलट कमल केसीको अर्धकदको शालिक निर्माण गरिने भएको छ । कास्कीको रुपा गाउँपालिकाले केसीको स्मरणमा शालिकसहित उद्यान निर्माण गरी दुर्घटनामा निधन भएका ७२ जनाको शिलालेखमा नाम समावेश गर्ने निर्णय गरेको हो । स्व केसी रुपा गाउँपालिका३ पोल्याङ निवासी थिए । गाउँपालिकाले उनलाई २०७८ सालमा रुपारत्न सम्मानबाट समेत सम्मान गरेको थियो । केसी गाउँपालिकाको पहिलो पाइलट एवं प्रशिक्षक थिए। गाउँपालिका अध्यक्ष नवराज ओझाले पाइलट केसीको मृत्युले गाउँपालिकालाई अपूरणीय क्षति पुगेको बताए । मङ्गलबार बसेको गाउँ कार्यपालिका बैठकले केसीको शालिकसहित उद्यान निर्माण गर्ने, शिलालेखमा नाम समावेश गर्ने र स्थानीय पाठ्यपुस्तकमा केसीका बारेमा समावेश गराउने निर्णय गरेको हो । केसीले अमेरिकाबाट पाइलट कोर्स पढेर आएका थिए। उनले २०४६ सालमा नेपाल वायु सेवा निगमबाट आफ्नो पेसाको सुरुआत गरेका हुन्। पछिल्लो समय केसी यती एयरलाइन्समा आबद्ध थिए । केसीले पोखरा अन्तर्राष्ट्रिय विमानस्थल र भैरहवा अन्तर्राष्ट्रिय विमानस्थलमा पहिलो परीक्षण उडान गरेका थिए। यही माघ १ गते काठमाडौँबाट पोखरा आउँदै गरेको यती एयरलाइन्सको जहाज पोखरा विमानस्थल नजिक सेती नदीको खोँचमा दुर्घटना हुँदा ७२ जनाको निधन भएको छ । दुर्घटनामा परेकाहरूमध्ये अझै एक जनाको शव प्राप्त हुनसकेको छैन । रासस"
जलजलामा नयाँ आलुको बिउ रोपिँदै,"बेनी: जलजला गाउँपालिकामा नयाँ प्रविधिको बिउ आलुको खेती थालिएको छ। राष्ट्रिय आलु बाली अनुसन्धान केन्द्रसँग समन्वय गरेर प्रगतिशिल ताजा तरकारी तथा बिउ उत्पादक कृषक समूहमार्फत वडा नम्बर ६ को लाम्पाटा बराहटोलमा सामूहिक पूर्व बिउ आलु रोपिएको छ । आलुको गुणस्तरीय बिउ उत्पादन, उत्पादन क्षमता कम भएको पुरानो बिउ विस्थापित गर्न र बिउ आलुमा आत्मनिर्भर बनाउन पीबीएम (पूर्व बिउ आलु) कार्यक्रम सञ्चालन गरिएको जलजला गाउँपालिकाका अध्यक्ष राजुप्रसाद आचार्यले बताए। जलजलाको धेरै भूगोलमा आलु खेती भएपनि बर्षौदेखि एउटै बिउको प्रयोग हुँदा उत्पादन, गुणस्तर र रोगकिराको समस्या देखियो, उनले भने गुणस्तरीय बिउ उत्पादन गरेर आलु उत्पादन र गुणस्तर सुधार गर्ने उद्देश्यले राष्ट्रिय कृषि अनुसन्धान परिषद् (नार्क)ले सिफारिस गरेको रोग प्रतिरोधात्मक क्षमताको पूर्व मुल बिउ भित्र्याइएको छ। गाउँपालिकाका कृषि अधिकृत राजुप्रसाद गौतमले नौ रोपनी क्षेत्रफलमा खुमल सेतो १, खुमल उज्वल, जनकदेव, खुमल रातो र कार्डनल जातको आलुको ५३ हजार २०० दाना रोपिएको जानकारी दिए। अहिले लगाएको बिउ पाँच पुस्तापछि खायन (खान र बिउ रोप्न) योग्य हुन्छ। हाल यहाँका किसानले करिब ५० वर्ष पुरानो बिउ प्रयोग गर्दै आएका थिए। बिउ आलुमा आत्मनिर्भर कार्यक्रमका लागि गाउँपालिकाले चालु आर्थिक वर्षमा १० लाख रुपैयाँ बिनियोजन गरेको छ। चिहानकाटे, लाम्पाटा र रात्माटामा ८८ बोरा दोस्रो पुस्ताको बिउ आलु रोपिएको छ। दोस्रो पुस्ताको बिउ आलु किसानलाई ५० प्रतिशत अनुदानमा वितरण गरिएको हो। किसानलाई लगाउने ज्याला उपलब्ध गराउने र प्रतिकिलो २५ देखि ३० रुपैयाँका दरले खरिद गर्ने सम्झौता भएको छ। अहिले लगाएको पूर्व बिउ आलु उत्पादन भएपछि किसानबाट गाउँपालिकाले खरिद गरेर चिस्यानगृहमा राख्ने र पहिलो पुस्ताको बिउ उत्पादन गर्न किसानलाई उपलब्ध गराउने जनाएको छ । राष्ट्रिय आलु विकास कार्यक्रमका प्राविधिक रमेश खतिवडाले भाइरस र रोगमुक्त पूर्व बिउ आलु रोपिएको बताए। पूर्व बिउ आलु पाँच सय दाना बराबर ७५ केजी उत्पादन हुन्छ, उनले भने किसानले बजारबाट खरिद गरेको बिउको गुणस्तर राम्रो नहुँदा रोग भित्रिएको, उत्पादन र गुणस्तर घटेको हो। आलु बिउ उत्पादनमा चासो देखाउने देशका सीमित स्थानीय तह मध्येमा जलजला रहेको प्राविधिक खतिवडाले बताए। प्रगतिशिल कृषक समूहका अध्यक्ष बाबुराम रेग्मीले धेरै वर्षदेखि एउटै बिउ लगाउँदा उत्पादन र गुणस्तर घटेपछि आफैँ बिउ उत्पादन गर्न गाउँपालिकासँग साझेदारी गरिएको बताए। उत्पादन भएको सबै बिउ गाउँपालिकाले खरिद गरिदिने सम्झौता भएकोले बिउ आलुलाई बजारको समस्या नहुने भएकाले उत्साही भएको प्रेमप्रसाद भुसालले बताए। २४ वर्षदेखि आलु खेती गर्दै आएका नारायणदत्त सापकोटाले धेरै वर्षपछि आलुको बिउ परिवर्तन गर्न लागिएको बताए। लुम्ले कृषि अनुसन्धान केन्द्रले धेरै वर्षअघि शालिजामा बिउ आलु भित्र्याएको थियो। वल्लो पल्लो गाउँका किसानले साटेर सोही समयको बिउ र बजारबाट खरिद गरेर रोप्ने गरेका छन् ।"
घुससहित इञ्जिनियर पक्राउ,राजविराज : सप्तरीको शम्भुनाथ नगरपालिकामा कार्यरत इञ्जिनियर रामचन्द्र साह १ लाख ४० हजार रुपैयाँ घुस रकमसहित मंगलबार पक्राउ परेका छन्। उनलाई कार्यकक्षबाटै अख्तियार दुरुपयोग अनुसन्धान आयोगको कार्यालय इटहरीबाट खटिएको टोलीले पक्राउ गरेको हो। निर्माण कार्यको भुक्तानी वापत सेवाग्राहीसँग घुस माग गरेको सूचनाका आधारमा खटिएको टोलीले इञ्जिनियर साहलाई पक्राउ गरेको आयोगका प्रवक्ता श्यामप्रसाद भण्डारीले जानकारी दिए। घुस लिइसकेको अवस्थामा पक्राउ परेका इन्जिनियर साहमाथि थप अनुसन्धान भइरहेको भण्डारीले बताएका छन्।
चिसो बढेसँगै मुस्ताङका होटल सुनसान,"जोमसोम : चिसो बढेसँगै मुस्ताङका होटल तथा रेष्टुरेन्टहरु अहिले सुनसान बनेका छन् । गर्मीयामको अनुकूल मौसममा पर्यटकीय गुल्जार हुने मुस्ताङमा हिउँदयाम लागेपछि भने गुमनाम जस्तै हुने गर्छ । मंसिरको अन्तिमदेखि फागुनको अन्तिमसम्म मुस्ताङमा चिसोले जनजीवन प्रभावित हुने गर्छ ।सम्भावित हिमपात र चिसोले पुस र माघ महिनामा पर्यटकीय गतिविधि ठप्पै हुने गरेको हो। बर्खायामभरी दुःख गर्ने र हिउँदयाम लागेपछि होटल पुरै बन्द गरेर वा कुरुवा राखेर यहाँ पर्यटन व्यवसायी बेसीका विभिन्न स्थानमा घुमफिर गर्न पुग्छन् ।चिसो मौसम सुरु भएपछि पुस महिनामा आंशिक पर्यटक मुस्ताङ भित्रिएकोमा माघ लागेपछि पर्यटकको संख्या एकदमै न्यून रहेको घाँसा प्रहरी चौकीका ईञ्चार्ज मनबहादुर कार्कीले जानकारी दिए । एक्याप जोमसोमका कार्यालय प्रमुख अशोक सुवेदीका अनुसार सिजनको समयमा दैनिक सयौं विदेशी पर्यटक मुस्ताङ आउने गरेको भएपनि यतिबेला चिसोका कारण दैनिक १०१५ जना मात्र विदेशी पर्यटक आउने गरेका छन् । उनका अनुसार पुस महिनामा दैनिक करिब ६० जति जीपकार,६०७० वटा मोटरसाइकल र १०१५ वटा बस भित्रिने गरेकोमा अहिले त्यसमा पनि करिब ७० प्रतिशत कम सवारी मुस्ताङ भित्रिएका छन् । जिल्ला बाहिरबाट पर्यटक आउन छोडेपछि मुस्ताङ सदरमुकाम जोमसोका होटल पुरै सुनसान बनेको मुस्ताङ उद्योग वाणिज्य संघका अध्यक्ष खगेन्द्र तुलाचनले जानकारी दिए । मुस्ताङमा चिसो बढेको छ,वातावरण पनि सुनसान र उराठिलो छ,अध्यक्ष तुलाचनले भने,जाडो समयको पुस र माघ महिना अफ सिजन पनि हो, योबेला पर्यटक आउने समय पनि होइन । हिउँदयामको चिसो मौसमका कारण मुस्ताङको लेतेदेखि उपल्लो मुस्ताङका कतिपय होटलहरु सुनसान छन् भने कतिपय होटलहरु बन्द छन् । एक्याप जोमसोमका कार्यालय प्रमुख अशोक सुवेदीका अनुसार सिजनको समयमा दैनिक सयौं विदेशी पर्यटक मुस्ताङ आउने गरेको भएपनि यतिबेला चिसोका कारण दैनिक १०१५ जना मात्र विदेशी पर्यटक आउने गरेका छन् । उनले फागुनको दोस्रो सातापछि क्रमशः मुस्ताङमा पर्यटकीय चहल पहल हुने उल्लेख गरे । गर्मीयाममा बर्सेनि मुस्ताङका होटलहरु भरिभराउ हुने भएपनि चिसोयाममा यहाँ होटल खाली हुने एक्यापका कार्यालय प्रमुख सुवेदीको भनाइ छ । अहिले मुस्ताङमा चिसो छ,हिमपात पनि हुनसक्छ,उनले भने,अन्नपूर्ण सर्किटमा पनि पुरै हिउँ छ,उपल्लो मुस्ताङ पनि जाने सकिदैन । गर्मीयाममा बर्सेनि मुस्ताङका होटलहरु भरिभराउ हुने भएपनि चिसोयाममा यहाँ होटल खाली हुने एक्यापका कार्यालय प्रमुख सुवेदीको भनाइ छ । जिल्ला बाहिरबाट पर्यटक आउन छोडेपछि बेनीजोमसोमकोरला सडकमा सवारी साधन आउजाउको चाँप एकदमै कम रहेको बेनीजोमसोम सडकका सुपरभाईजर ईन्द्रसिंह शेरचनले जानकारी दिए । मुस्ताङको लेतेदेखि लोमान्थाङसम्म साना ठूला गरी करिब २ सय बढी होटलहरु सञ्चालनमा छन् । चिसोले गर्दा धार्मिक स्थल मुक्तिनाथ मन्दिर समेत सुनसान छ । गर्मीयाममा तिर्थालुले भरिभराउ हुने मुक्तिनाथ मन्दिरमा पर्यटक नआउँदा सुनसान बनेको मुक्तिनाथका पुजारी कृष्णप्रसाद सुवेदीले बताए ।तर,मुस्ताङको पर्यटन व्यवसाय चिसोले ठप्पै बने पनि यहाँका किसानलाई स्याउ बगैचा व्यवस्थापनमा व्यस्त छन् । चिसोकै कारण यहाँका सामुदायिक विद्यालय २ महिनाका लागि बन्द भएका छन् भने सरकारी कार्यालयहरु समेत सेवाग्राही नहुँदा सुनसान छन् । उपल्लो मुस्ताङमा बिहान र बेलुकीको तापक्रम माइनस २० र तल्लो मुस्ताङमा माइनस १० डिग्रीमा झर्ने गरेको छ ।"
लुक्ला विमानस्थलबाट एक वर्षमा एक लाख बढीले लिए हवाई सेवा,"सोलुखुम्बु : सोलुखुम्बुको तेन्जिङ हिल्लारी विमानस्थल लुक्लामा एक वर्षभित्र एक लाख बढीले हवाई सेवा लिएका छन्। पर्यटकीय विमानस्थल लुक्लामा सन् २०२२ को जनवरीदेखि डिसेम्बरसम्म १ लाख १ हजार ५ सय १ जनाले हवाई सेवा लिएका नेपाल नागरिक उड्ययन प्राधिकरण लुक्लाले जनाएको छ। जसमा ४१ हजार १ सय १८ जना भित्रिएका छन् भने ६० हजार ३ सय ८३ जना बाहिरिएको प्राधिकरण प्रमुख महेश श्रेष्ठले जानकारी दिए। सो अवधिमा १३ हजार ८ सय ४५ पटक उडान तथा अवतरण भएको प्राधिकरणको तथ्यांकमा छ। बढी जसो उडान तथा अवतरण जहाजको र केही मात्रामा हेलिकप्टरको पनि रहेको प्राधिकरण प्रमुख श्रेष्ठले बताए। लुक्लाबाट एक वर्षभित्र ८ लाख ८९ हजार ४२९ किलो कार्गो रामेछापको मन्थली र काठमाडौं ढुवानी गरिएको छ भने ७ लाख २६ हजार ३२१ किलो कार्गो भित्रिएको प्राधिकरणले जनाएको छ। ढुवानी गरिएको कार्गो सामाग्रीहरुमा राशन, तरकारी, निर्माण सामाग्री, पर्यटकहरुको क्याम्पीङ, कपडा लगायतका रहेको बताइएको छ। विश्वको सर्वोच्च शिखर सगरमाथा क्षेत्रमा भ्रमणका लागि आउने विदेशी तथा स्वदेशी पर्यटकहरुले यस विमानस्थल प्रयोग गर्दछन्। रोमाञ्चक अनुभूति दिने विश्वभरका विमानस्थलमध्ये आठौँ स्थानमा लुक्ला पर्दछ। लुक्ला विमानस्थलका लागि उडान गर्दा १० मिनेटमा देखिने दृश्य र अनुभवले निकै रोमाञ्च सिर्जना गर्ने जानकारहरु बताउँछन्। यो विमानस्थल सर एडमन्ड हिलारीको सहयोगमा सन् १९६० निर्माण भएको हो। विस २०६४ पुसमा एडमण्ड हिलारी र तेन्जिङ नोर्गे शेर्पाको सम्मानमा उनीहरूकै नामबाट विमानस्थलको नामाकरण गरिएको हो।"
श्रीलंकाका मन्त्रीलाई त्रिभुवन विमानस्थलमा विशिष्ट कक्षको सुविधा पाउन सकस,"काठमाडौं: नेपाल भ्रमणमा आएका श्रीलंकाका वाणिज्य तथा आपूर्ति मन्त्री नलिन फर्नान्डोलाई काठमाडौंस्थित त्रिभुवन अन्तर्राष्ट्रिय विमानस्थलमा विशिष्ट कक्षको सुविधा पाउन सकस भएको छ। त्रिभुवन विमानस्थल भित्रका विभिन्न सरकारी कार्यालयबीच आन्तरिक समन्वयन नहुँदा श्रीलंकन मन्त्री नेपाल आउँदा विशिष्ट कक्षको प्रयोग गरे पनि उनले त्यहाँ सकस व्यहोर्नुपर्यो। बुधबार साढे १२ बजे त्रिभुवन विमानस्थल अवतरण गरेका मन्त्री फर्नान्डेलाई विमानस्थलमा खटिएको नेपाल प्रहरीले विशिष्ट कक्ष प्रवेशमा रोक लगाइएको थियो। विमानस्थलको सुरक्षार्थ खटिएका नेपाल प्रहरीका प्रहरी निरीक्षक सुमन न्यौपानेले विशिष्ट कक्ष प्रयोगबारे आफूलाई कुनै जानकारी नआएको भन्दै विशिष्ठ कक्ष प्रवेशमा रोक लगाएका थिए। त्यसपछि अन्तरनिकायबीचको समन्वयबाट मन्त्री फर्नान्डेलाई विशिष्ट कक्ष प्रवेश गराइएको थियो। मन्त्रीले विशिष्ट कक्षको प्रयोग गरे पनि विशिष्ट कक्षको सुविधा भने लिन पाएनन्। त्रिभुवन अन्तर्राष्ट्रिय विमानस्थलस्थित नागरिक उड्डयन कार्यालयका प्रवक्ता टेकनाथ सिटौलाले समन्वयको अभावमा यो समस्या आएको बताए। अन्नपूर्णसँग उनले भने, 'त्रिभुवन विमानस्थलका अन्तरनिकायबीचको समन्वय नहुँदा केही समस्या देखिएको हो। समन्वयपछि उहाँ (श्रीलंकाका वाणिज्य तथा आपूर्ति मन्त्री नलिन फर्नान्डो)ले विशिष्ट कक्ष प्रयोग गरेर बाहिरिनुभयो।' विमानस्थल प्रहरी प्रवक्ता दिपेन्द्र केसीले विशिष्ट कक्षमा प्रवेश दिनेनदिने अधिकार आफ्नो नरहेको बताए। केसीले अन्नपूर्णसँग भने, 'हामीलाई विशिष्ट कक्षको प्रयोग गर्नेबारे सूचना आएपछिमात्र त्यसको व्यवस्था मिलाउने हो।' श्रीलंकन दूतावासका एक अधिकारीले आफ्नो देशको मन्त्री नेपाल आउँदा विमानस्थलमै समस्या झेल्नु परेको बताए। उनले भने, 'आफ्नो मुलुकको मन्त्री कुनै कार्यक्रममा सहभागी हुन नेपाल आउनुभएको छ। उहाँ आउँदा विशिष्ट कक्ष पनि प्रयोग गर्नुभयो। तर विशिष्ट अधिकारीले पाउने सुविधाबाट भने बञ्चित हुनुभयो। विशिष्ट कक्षको प्रयोगको विषयले विमानस्थलमा केही समस्या आएको थियो। हामीले विमानस्थलमा समस्या झेल्नुपर्यो।' मन्त्री फर्नान्डोलाई विमानस्थलमा स्वागत गर्न नेपालस्थित श्रीलंकन दूतावासकी सैनिक सहचारी मधुसा गुणकेशरा विमानस्थल पुगेकी थिइन्। गुणकेशराले नै सुरक्षार्थ खटिएका प्रहरीलाई फर्नान्डो आफ्नो देशको मन्त्री भन्दै स्वागत गर्न विशिष्ट कक्षको प्रयोग गर्ने बताएकी थिइन्। उनले आफूहरूले परराष्ट्र मन्त्रालयमार्फत् जानकारी गराएको पनि बताएकी थिइन्। यता सुरक्षार्थ खटिएका प्रहरीले भने जानकारी नै नभएको बताएका थिए। परराष्ट्र मन्त्रालयमा यो घटनाबारे बुझ्न खोज्दा प्रवक्ता सेवा लम्सालले फोन उठाइनन्। विमानस्थल स्रोतले विशिष्ट कक्ष प्रयोगका क्रममा आएको समस्या बारे भन्यो, 'नेपालस्थित श्रीलंकन दूतावासकी सैनिक सहचारी मधुसा गुणकेशराले पटक पटक हाम्रो देशको मन्त्री हो। उहाँलाई यसरी विशिष्ट कक्षमा रोक्न मिल्दैन भन्नुभएको थियो। तर, यता नेपाल प्रहरीको टोलीले विशिष्ट भ्रमणका बारेमा आफूहरूलाई कुनै सूचना र जानकारी नआएको भन्दै रोके। प्रहरीलाई श्रीलंकन दूतावासकी सैनिक सहचारी गुणकेशराले परराष्ट्र मन्त्रालयमार्फत् आफ्नो देशको मन्त्रीको भ्रमणबारे जानकारी गराएको बताउनुभएको थियो।' मन्त्री फर्नान्डोलाई स्वागत गर्न नेपालस्थित श्रीलंकन दूतावासका कन्सुलर, सैनिक सहचारीसहितको टोली पत्रसहित विमानस्थलको विशिष्ट कक्ष पुगेको थियो।"
