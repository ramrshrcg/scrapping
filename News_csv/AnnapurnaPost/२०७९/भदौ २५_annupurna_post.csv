शीर्षक,विवरण
मास्टर हिलरको एन्सेन्ट सेक्रेटस्ले पुस्तक जन्मायो,"बुवालाई रोगले गाँज्यो। अमेरिकी नागरिक उनले ७८ वर्षीय वृद्ध बुवालाई बचाउन नसक्ने अवस्था भयो। अनेक उपचारले नभएपछि अर्थात् बुवा अब एक सातामात्र बाँच्ने चिकित्सकले बताएपछि उनी प्राकृतिक चिकित्साको शरणमा पुगे। कसैले विश्वभ्रमणमा निस्किएका मास्टर हिलर डा नारमको सहयोगमा उनले बुवा बचाए। यही मेसोमा अध्ययन र अनुसन्धान गर्दै उनै डा क्लिन्ट आर रोजर्सले झन्डै दुई दशक खर्चिएर लेखे, एन एन्सेन्ट सेक्रेटस् अफ मास्टर हिलर। जो ३२ भाषामा अनुवाद भएको छ। यसकै अर्को भाग पनि नेपालमा बसेर पूरा गरेका छन्। वर्ष दिनसम्ममा प्रकाशनको तयारीमा छन् उनी। पुस्तकबारे अन्नपूर्णकर्मी गोपीकृष्ण ढुंगाना र वासु गौतमले गरेको कुराकानी : एन्सेन्ट सेक्रेटस् अफ मास्टर हिलर के हो ? पुस्तकले उपचारको पश्चिमी परम्पराका विषयमा एक पश्चिमी आलोचकको विचारलाई प्रकाश पारेको छ। रोगलाई निको पार्न पश्चिमले अपनाएको प्रकियाहरूलाई चुनौती दिँदै एक पूर्वीय गुरुले सिकाउनु भएको पूर्वीय उपचारको विधिबारे विस्तृतमा लेखिएको छ यसमा। साथै उहाँलाई भेटेर ममा भएको आमूल परिवर्तन र पूर्वीय प्राकृतिक उपचारात्मक विधिका विषयमा मैले सिकेका विविध कुराहरू यो पुस्तकमा समावेश छन्। यो पुस्तकको उपशीर्षकमा भनेजस्तै उपचार विधि र जीवनको सबैभन्दा ठूलो रहस्यका विषय समेटिएको छ। मैले कथाका रूपमा पश्चिमी उपचार विधिको परम्परालाई विश्वास गर्दिनँ भनेरसमेत लेखेको छु। र, एकजना मास्टर हिलर गुरु उपचारकसितको भेटले कसरी मेरो बुझाइ परिवर्तन भयो ? र, यो चामत्कारिक उपचार विधि सबैका लागि सम्भव छ भन्ने विषय दुवैलाई पुस्तकमा समावेश गरेको छु। पारिवारिक पृष्ठभूमि, त्यहाँको उपचारविधि र उपचारबारे पनि उल्लेख गर्नु भएको छ ? मेरो हुर्काइ अमेरिकाको रुढिवादी क्रिश्चियन परिवारमा भएको हो। मेरो त्यो पृष्ठभूमिका कारण पश्चिमी उपचार विधिहरूलाई मात्र मान्दै आएको थिएँ। त्यसै कारण मैले प्राकृतिक उपचार विधिहरूलाई जादुटुनाका दृष्टिले हेर्दै आएको थिएँ। अस्वस्थ मेरो बुवाको उपचारका क्रममा नामुद डाक्टरहरू, महँगा अस्पताल र प्रसिद्ध विश्वविद्यालयहरूसँगको परामर्श आदि के मात्र गरिएन। तर पनि बुवा निको हुनु भएन। एक दिन बुवाले फोन गरेर आफू अब एक साता मात्र बाँच्न सक्ने बताउनु भयो। आमा र मलाई चिन्ता नलिन पनि भन्नुभयो। म छाँगाबाट खसेजस्तो भएँ। मलाई लाग्यो कि पश्चिमी उपचारको प्रणालीले हामीलाई असफल बनाएको रहेछ। हामीले बुवालाई नाम चलेका चिकित्सकहरू कहाँ देखाएका थियौं। बुवालाई डाक्टरहरूले यति धेरै औषधि दिएका थिए कि त्यसको साइड इफेक्टले थप जटिलता पैदा गरेको थियो। मास्टर हिलरको सन्दर्भ चाहिँ के हो ? मसित अब बुवाको उपचारको थप विकल्प खोज्नुको विकल्प रहेन। जसका लागि मैले जानी आएको भन्दा पृथक् विधामा लिएर जाने निर्णय लिएँ। सोही क्रममा अनेक खोज गर्न थालें। अन्ततः उपचारक गुरु मास्टर हिलर कहाँ पुगें। ती मास्टर हिलरको नाम रहेछ, डा नारम। त्यस बखत उनी विश्व भ्रमणमा निस्किएका रहेछन्। जब उनी लस एन्जलसमा थिए तब मैले बुवालाई उनीसमक्ष पुर्याएको थिएँ। मेरो डाक्टर नारमसितको भेटघाट र उनको प्राकृतिक उपचारको विधिलाई यो पुस्तकमा वर्णन गरेको छु। पछि डाक्टर नारमसितको उठ्बस र उनीसँग यात्राका क्रममा उनको उपचार विधिबारे अनेक ज्ञान पाएँ। यसरी सँगालेका ती सबै ज्ञान र यस फरक प्रकृतिको उपचार विधिका बारेमा पुस्तकमा लेखेको छु। सँगै उनै पूर्वीय गुरु नारमका बारेमा पनि उल्लेख गर्नु धर्म ठानेर बुझे र सकेसम्मका विषय एवं सन्दर्भलाई जोडेको छु। दुःख लागेको छ, डाक्टर नारम अहिले यो संसारमा हुनुहुन्न। विश्वव्यापी महामारी कोभिड१९ को सुरुआती दिनहरूमा उहाँको देहान्त भयो। पुस्तकमा एन्सेन्ट सेक्रेटस् भनिएको रहस्य चाहिँ के हो ? भन्न मिल्छ ? कतिपय रोग जस्तै क्यान्सर, मधुमेह, कोलेस्ट्रोल, अर्थराइटिस्को उपचार हाम्रो शरीरभित्रकै प्राकृतिक प्रक्रियाबाट पनि सम्भव हुँदो रहेछ भन्ने विषय नै मैले रहस्यका रूपमा जोडेको छु। बुवाले डाक्टर नरामको सल्लाहअनुसार ती विधिहरू पालना गर्दा १२ वटा औषधिबाट ६ वटामा झार्न सफल हुनु भयो। मैले पुस्तकमा उल्लेख गरेको रहस्य यो नै हो। बुवाको उमेर त्यो बेला ७८ वर्षको थियो।डाक्टर नारम भन्नुहुन्थ्यो, संसारका ९५ प्रतिशत मानिस आफ्नो जीवनमा के गर्न चाहन्छन्, उनीहरूलाई पत्तो हुँदैन। नानाथरी विकल्पहरूको खोजीमा उनीहरू असन्तुष्ट जीवन बिताइरहेका हुन्छन्। बाँकी ५ प्रतिशतमध्ये पनि ३ प्रतिशतलाई जीवनमा गर्न खोजेको कुरा थाहा त हुन्छ तर आवश्यक स्रोत र साधनको अभावमा चाहे जति उपलब्धि हासिल गर्न सकिरहेका हुँदैनन्। रह्यो २ प्रतिशत। त्यसमध्ये १ प्रतिशतले आफूले चाहे जति हासिल त गर्छन् तर मेरो उनीहरूसितको संसर्ग र अनुभवबारे डाक्टर नारम भन्नुहुन्छ, उनीहरूले आफ्नो परिवार, समाज, नातासम्बन्धमा आवश्यक भूमिका निर्वाह गरिरहेका हुँदैनन्। कुनै पनि व्यापार, व्यवसायमा तपाईंले सफलता हासिल गर्नुहुन्छ तर आफ्नो सामाजिक उत्तरदायित्व निर्वाह नगर्दा त्यसलाई पूर्ण सफल भन्न मिल्दैन। अनि बाँकी १ प्रतिशतले सफलता पनि हाँसिल गरिरहेका हुन्छन् र सन्तुष्ट पनि हुन्छन्। उनीहरूले जीवनको वास्तविक आनन्द लिइरहेका हुन्छन् भन्ने विषयमै यो पुस्तकको सारांश हो। यो पुस्तकको रहस्य पनि यही हो। पुस्तकको पहिलो पृष्ठमै तपाईंले म तिमीलाई सिकाउन आएको होइन कि प्रेम गर्न आएको हो र प्रेमले तिमीलाई सिकाउनेछ भन्नु भएको छ। यसको तात्पर्य ? यस पुस्तकमा प्रत्येक व्यक्तिभित्रको देवत्वका विषय समेटिएको छ। संस्कृतमा अतिथि देवो भवः भनेर भनिन्छ। जसको मतलब जो कोही पाहुनालाई पनि ईश्वरकै रूपमा सम्मान र श्रद्धा गरिन्छ। मैले तपाईंलाई भेट्दा श्रद्धा गर्छु किनभने मैले तपाईंभित्र त्यो शक्तिको आदर गरिरहेको हुन्छु। यसको अर्थ कुनै पनि रोगव्याधिका विरुद्ध लड्न सक्ने क्षमता पनि हामीभित्रै भएकाले त्यो बल र शक्ति पनि ईश्वरीय रूप हो भन्ने हो। पुस्तक र यसभन्दा अघिका तपाईंका कृतिबारे भनिदिनु हुन्छ कि ? यो नै मेरो पहिलो पुस्तक हो। दुई वर्ष भयो यो पुस्तक प्रकाशन भएको। सन् २०२० मा प्रकाशित भएको हो। हालसम्म ३० भन्दा बढी भाषामा अनुवाद भइसकेका छन्। यो पुस्तकमा मैले जीवनको रहस्य भनेर लेखेको विषय हाम्रो उपचार विधिसित जोडिएको कुरा हो। मूलतः विश्वविद्यालयको अनुसन्धानकर्ताको रूपमा कार्यरत रहँदा मलाई व्यक्तिभित्रको शान्तिलाई बाहिर ल्याएर कसरी विश्वमा शान्ति छर्न सकिन्छ भन्ने विषयले डोर्याएको थियो। मैले थाहा पाइसकेको थिएँ कि जब मान्छे आफैंभित्र शान्ति भेटाउँछ तब मात्र उसले विश्वशान्तिका लागि योगदान दिन सक्छ। पश्चिमी उपचार विधिले धेरै नै प्रगति त गरेको छ तर यसका साइड इफेक्टहरू छन्। कुनै पनि रोगको दीर्घकालीन उपचार प्राकृतिक ढंगले त्यो रोगको गहिराइमा पुगेर मात्र सम्भव छ भन्ने मेरो मान्यता हो। जुन मान्यता एक दशक लगाएर अनुसन्धान र लेखन गरेको यो पुस्तकबाट आएको निष्कर्षबाट बनेको हो। तपाईंले यस पुस्तकमा घिउका विषयमा औषधि हो भनेर लेख्नु भएको छ। घिउ के र कसरी औषधि हो ? कुनै पनि चिजको प्रयोग हामीले प्रयोग गर्ने मात्राको भरमा अमृत या विष भनेर छुट्ट्याउन सकिन्छ। मलाई डाक्टर नारमसँग भेट्नुअघि घिउका विषयमा जे थाहा थियो त्यो दृष्टिकोण र बुझाइ उहाँलाई भेटेपछि साथै अध्ययन गर्दै जाँदा अत्यन्तै धेरै पाएँ। घिउले त धेरै रोगको उपचार गर्दो रहेछ भन्ने थाहा पाएँ। घिउको सेवनले हाम्रो मानसिक स्वास्थ, निन्द्रा, पाचन प्रक्रियालाई अत्यन्तै धेरै फाइदा गर्दो रहेछ। मैले उल्लेख गरेको गाईको घिउ हो। कतिपय वैज्ञानिकले त ठिक्क मात्रामा सेवन गर्दा गाईको घिउले कोलेस्ट्रोल पनि घटाउँछ भनेका छन्। पुस्तक लेख्न तपाईंलाई कति समय लाग्यो ?एन्सेन्ट सेक्रेटस् अफ अ मास्टर हिलर नामको यो पुस्तक लेख्न मलाई करिब २० वर्ष लाग्यो। यो पुस्तक लेख्ने क्रममा म विश्वका दुई सय सहरहरू पुगेको थिएँ। हजारौंसँग अन्तर्वार्ता लिएको थिएँ। भनिसकें, यो मेरो पहिलो पुस्तक हो। यसैसँग जोडिएर अर्को पुस्तक पनि अन्तिम चरणमा नेपाल (ललितपुर) मै बसेर लगभग सकाएको छु, प्रकाशनको चरणमा छ। दोस्रो यो पुस्तकको सार पनि कसरी ९५ प्रतिशत मानिसलाई समाजले डोर्याइरहेको हुन्छ भन्ने छ। अझ यसमा मैले मान्छे स्वतन्त्र छैन भन्ने निष्कर्ष पनि निकालेको छु। तपाईंले पहिलो यो पुस्तकमा १ सय २५ वर्षको उमेरसम्म बाँच्न सक्ने गोप्य औषधिका बारेमा पनि उल्लेख गर्नु भएको छ ? केही भन्न मिल्छ कि ?मैले मेरो यो पुस्तकमा लेखेको विषय हो, हाम्रो खानपान। जसले हाम्रो स्वास्थ्यमा प्रभाव पारिरहेको हुन्छ। हाम्रो शरीरको उपचार हाम्रो शरीरभित्रै हुन्छ। हामीले हाम्रो शरीरमा जे राख्छौं, हाम्रो शरीरले पनि त्यस्तै प्रतिक्रिया दिइरहेको हुन्छ। पुस्तक लेख्ने क्रममा लिएको अन्तर्वार्ताका क्रममा यो विषयका बारेमा थुप्रै अध्ययन गर्ने अवसर पाएँ। कसरी खुसी रहन सकिन्छ भन्नेबारे पनि धेरै कुरा बुझें। त्यसपछि त मैले मेरो जीवनशैली नै बदलेको छु। म हिजोको क्लिन्ट जी रोजर्सभन्दा भिन्न छु। हाम्रो शरीरभित्रको उपचार विधि र प्रक्रियाका बारेमा थाहा पाएपछि जीवन जिउने सर्वोत्तम उपायमा छु। यो उपचार विधिबाट धेरै मानिसहरू निको पनि भएका छन्। तर, यो कुनै चमत्कार होइन, हो त केवल प्राकृतिक प्रक्रिया। भ्रममा नपर्नु होला, म कुनै गुरु होइन। धन्यवाद ।"
पाइपलाइनले बचायो ५ अर्ब,"बारा : आयल निगमले पाइपलाइनबाट झन्डै २९ लाख किलोलिटर डिजेल आयात भएको छ। २०७६ भदौदेखि सुरु भएको परियोजनाबाट हालसम्म २८ लाख ९२ हजार ४ सय २९ किलोलिटर डिजेल आयात भएको हो। ट्यांकरमार्फत हुँदै आएको आयातलाई पाइपलाइनले विस्थापन गर्दा ५ अर्ब रुपैयाँ बचत भएको छ। पाइपलाइन सञ्चालन भएको तीन वर्ष पूरा भएको अवसरमा निगमले विशेष कार्यक्रम गरेको छ। कार्यक्रममा निगमको मधेस प्रदेश कार्यालयका प्रमुख प्रदीप यादवले हालसम्म पेट्रोलियम पाइपलाइनबाट बिना अवरोध इन्धन आयात भइरहेको र यसले इन्धन चुहावट रोक्नसमेत महŒवपूर्ण भूमिका निर्वाह गरेको बताए। पाइपलाइनबाट डिजेल मात्र आइरहेको छ। पेट्रोल भण्डारणका लागि ट्यांकको निर्माण भइरहेको छ। २०२४ जनवरीदेखि पेट्रोल र मट्टीतेलसमेत पाइपलाइनबाटै ल्याउछौं, प्रमुख यादवले भने, पेट्रोलियम पाइपलाइनलाई विस्तार गरेर चितवनसम्म पुर्याउने र सर्लाहीसम्म ग्यास पाइपलाइनसमेत विस्तार गर्ने योजना छ। ग्यास पाइपलाइन सञ्चालनमा आएपछि भारतीय बुलेटले लैजाने गरेको ६ अर्ब रुपैयाँ बाराका प्रमुख जिल्ला अधिकारी कृष्णबहादुर कटुवालले तेल चोर्न पाउनुपर्यो भन्दै ट्यांकर व्यवसायीले सीडीओ कार्यालय घेरेको विगत स्मरण गरे। उनले पाइपाइनको युग सुरु गर्न र यसलाई सफल तुल्याउन भूमिका खेल्ने सबै पक्षलाई धन्यवाद व्यक्त गरे। यो पाइपलाइन भारतको मोतीहारीदेखि अमलेखगन्जसम्म ६९२ किलोमिटरमा फैलिएको छ। यो दक्षिण एसियाकै पहिलो अन्तरदेशीय पाइपलाइन परियोजना हो। यसबाट वार्षिक २५ लाख किलोलिटर डिजेल आयात गर्ने क्षमता छ। त्यस्तै, अमलेखगन्ज डिपो नेपालकै सबैभन्दा ठूलो इन्धन भण्डार हो। २०३३ सालमा निर्माण भएको सो डिपो ६७ हजार ७ सय २४ वर्गमिटर क्षेत्रमा फैलिएको छ। १९ हजार ८ सय ४० किलोलिटर डिजेल, ३ हजार ४ सय ३० किलोलिटर पेट्रोल ७ सय ६० किलोलिटर मट्टीतेल भण्डारणको क्षमता रहेको छ। यो डिपोको क्षमताले मात्र देशको २५ दिनको पेट्रोलियमको माग धान्न सक्छ। अहिले यो कार्यालयले २६ जिल्लाको आपूर्ति व्यवस्थापन गर्दै आएको छ। जसअन्तर्गत ४ सय २४ डिलर, २ सय ६४ ढुवानीकर्ता रहेका छन्। अमलेखगन्ज डिपोबाट अहिले विराटनगर, जनकपुर, थानकोट, पोखरा, भलवारी डिपोमा स्टक ट्रान्सफर हुँदै आएको छ। दैनिक औसत ५ हजार किलोलिटर इन्धन स्टक ट्रान्सफर र ६ हजार ५ सय किलोलिटर इन्धनको आपूर्ति तथा वितरण गर्दै आएको छ। डिपोको सुरक्षाका लागि अमलेखगन्ज डिपोमा २४ लाख लिटरको पानीट्यांकीसहित फायर फाइटिङको व्यवस्था छ। डिपो तथा पाइपलाइनको चारैतिर २० वटा फायरमोनिटर, हाइड्रान्टसहित १४ इन्चको फायरलाइन छ। डिपोमा प्रतिघण्टा २८८ किलोलिटर डिस्चार्जयुक्त दुईवटा वटा फायरइन्जिन रहेको छ। प्रत्येक लोडिङ अनलोडिङ वेमा क्यापासिटेटिभ अर्थिङ तथा विभिन्न क्षमताका सयभन्दा बढी फायरबोतलको व्यवस्था छ। सम्भावित आगलागी नियन्त्रणका लागि डिपोसँग आफ्नै २ वटा दमकल तयारी हालतमा छन्।"
"२०० रुपैयाँबाट कृषि, आम्दानीले करोडपति","उदयपुर : उदयपुरको रौतामाई गाउँपालिका ४ सल्लेका ५५ वर्षीय टेकबहादुर पाठककोे पढ्ने उमेरमा विद्यालय टाढा थियो। ३ घण्टा पैदलयात्रामा मात्रै पुगिने माध्यमिक विद्यालय लाफागाउँ जान सकेनन्। बाटोमा पर्ने जंगल र जनावरको बिगबिगीले पढ्ने उमेर घरमै बित्यो। अध्ययन गर्ने जीवनको एउटा खण्ड घरगृहस्थीमै बित्यो। पढ्ने चाहना भएर पनि पूरा भएन। तर, कृषि कर्मबाटै अहिले उनी करोडपति बनेका छन्। उदाहरणीय पात्रका रूपमा चिनिन्छन्। बुवासँग ६० रुपैयाँ सापटी मागेर भौंतारिँदै जन्मथलो लाफागाउँ छोडेर २०४६ सालमा सल्ले आइपुगेका थिए उनी। त्यतिबेला खोटाङका स्थानीय मुर्कचीबजारबाट खाद्यान्न लिन भारी बोकेर जान्थे। भारी बोक्ने मजदुरलाई बाटोमा भेटिने घरबाट स्वागत गर्दै खाना पकाएर खुवाउँथे पाठक। तर, उनको चाहना त्यो थिएन। विकल्प नभएपछि खाना पकाएर बस्न बाध्य भए। कृषिमा नै केही गर्न सकिन्ने भन्ने उनमा विश्वास थियो। उनी भन्छन्, होटल गर्ने चाहना पटक्कै थिएन बाध्यताले गरें, त्यहीँ क्रममा श्रीमतीलाई होटलमा थप जिम्मेवारी सुम्पँदै फलफूल खेतीका लागि नर्सरी सुरु गरें। फलफूल खेतीमा मेरा इच्छाशक्ति देखेर हुरेन्डेक, एमडीआई, पेसोक, नेस्पेक संस्थाले विभिन्न ठाउँको भ्रमण, तालिम र बीउबीजन उपलब्ध गराएपछि आफू पूर्णरूपमा नर्सरीतर्फ अग्रसर भएको उनी बताउँछन्। २०४८ सालबाट नर्सरी सुरु गरे पनि २०६० सालमा वैधानिकरूपमा कोलबारी सुन्तला जात तथा फलफूल नर्सरीको नामकरण गरी फर्म दर्ता गरेको पाठक बताउँछन्। ६० रुपैयाँले होटल र दुई सय रुपैयाँबाट नर्सरी खेती सुरु गरेका पाठकसँग अहिले करोडभन्दा बढीको सम्पत्ति छ। नर्सरीबाटै उनले सदरमुकाम गाईघाटमा करिब ६० लाख मूल्यको जग्गा किनेका छन्। सल्लेमा करिब २० लाख मूल्यको घर छ। जति आम्दानीको स्रोत बढ्दै गयो उत्तिनै लगानी बढाउँदै गएको पाठक बताउँछन्। १५ रोपनी ऐलानी जग्गाबाट सुरु गरेको नर्सरी खेती अहिले ४० रोपनी निजी र ७ रोपनी जग्गा लिजमा लिएर व्यवसाय गर्दै आएका छन्। दुई सय रुपैयाँबाट नर्सरी खेती सुरु गर्दा धेरैले जिस्क्याए, उनी भन्छन्, यति पैसाबाट के गरेको पाठकले भनेर गिल्ला गरे। तर, उद्देश्यबाट रत्तिभर विचलित थिइनँ। प्रायः कसैले विश्वास गरेनन् अन्ततः त्यहीँ दुई सय रुपैयाँको व्यापारबाट करोडपति बनेको उदाहरण पाठकले समाजमा स्थापित गरेका छन्। उनी भन्छन्, म भाग्य र कर्ममा विश्वास गर्ने मान्छे हुँ। धेरैले नपढेको मान्छेले पैसा कमाउन सक्ला र ? अनि अध्ययनबिना व्यापार व्यवसाय हुन्छ र ? भन्ने प्रश्न बारम्बार उठ्ने गर्दथ्यो। तर, त्यसको सबालजबाफ कहिले गरिन बरु व्यापारमा निरन्तर खटिरहें। थप्छन्, सबै काम पढेर मात्र गर्न सकिन्छ भन्ने हैन, कतिपय यस्ता पनि हुन्छन् जुन देखाइ, भोगाइ र व्यावहारिक ज्ञानबाट प्राप्त हुन्छ। पाठक भन्छन्, बाबुबाजेले नपढी नै सयौं रोपनी जमिनमा खेती गर्थेे, त्यहीँ त गर्न सकिनँ तर त्यहीँ अनुभव बटुलेर नयाँ प्रविधिसँग रमाउँदै कृषि क्षेत्रमा हात हालेको छु। अध्ययन नगरे पनि मेहनत गर्न सके सोचेको परिणाम ल्याउन सकिन्छ भन्ने मलाई विश्वास थियो, उनले भने, त्यसैले केही गरौं भन्ने भावना जागेकै कारण यो क्षेत्रमा हात हाल्न पुगें। नपढेको मान्छे पनि मेहनेत गरे पढे, लेखेकाका लागि उदाहरण बन्न सकिन्छ भन्ने पाठकलाई लाग्यो। उदाहरण बन्न मात्रै होइन, केही गरौं भन्ने लाग्यो। कसमेत नचिनेका पाठकले १५ रोपनी जग्गामा फलफूलको नर्सरी सुरु गरे। मुख्यतः सुन्तला खेतीका लागि नर्सरी सुरु गरेका उनले नमुनाका लागि स्याउ, अनार, अंगुर नास्पाती, कागती, किबी, लिची, आँप, तेजपत्ता र रुद्राक्ष खेती पनि सँगै लगाए। सुरुमा त सुन्तला मात्रै खेती गर्ने सोचमा थिएँ, टेकबहादुरले भने, तर खेती नै गर्ने भएपछि किन सुन्तला मात्रै गर्नु भन्ने लाग्यो र स्याउ, अनार, अंगुर नास्पाती, रुद्राक्ष र कागतीको खेती पनि सुरु गरेँ। सुरुका केही वर्ष फलफूलले आम्दानी नदिने भएकोले खर्च धान्नका लागि टमाटर, काउली, धनियाँ, चुच्चेकरेलाजस्ता तरकारीको खेती गरेको उनले सुनाए। खेती सुरु गरेको ६७ वर्षसम्म त फलफूलबाट खासै आम्दानी भएन, पाठकले भने, तर १० वर्षयता भने वार्षिक १५ लाख रुपैयाँ आम्दानी हँुदै आएको छ। थप जग्गा व्यवस्थापन गर्न सके वार्षिक २० लाखसम्म आम्दानी लिन सक्ने उनको अनुमान छ। रौतामाई गाउँपालिकाको वडानं ४ र ५ जिल्लाकै सुन्तला उत्पादनका लागि राम्रो क्षेत्र मानिन्छ। यो क्षेत्र सुन्तला पकेट क्षेत्र भएकाले प्रधानमन्त्री सुन्तला जोन कार्यक्रम सञ्चालन हुँदै आएको छ। जोन कार्यालयले समेत प्राविधिक र आर्थिकरूपले केही सहयोग गरेको उनी बताउँछन्। जोन कार्यक्रम सञ्चालन भएकाले पाठकले सुन्तलाको नर्सरी र उत्पादन दुवैलाई प्राथमिकतामा राखेका छन्। फलफूलभन्दा नर्सरीबाट आम्दानी बढी हुने भएकोले सुन्तलाको नर्सरी सुरु गरेको उनले बताए। पाठकको नर्सरीमा अहिले फल दिने २ सय ५० गाछी र ८ हजार सुन्तलाको बिरुवा तयार छन्। प्रतिगोटा एक सय रुपैयाँका दरले बिक्री गरिने सुन्तलाको बिरुवाबाट ८ लाख रुपैयाँ आम्दानी हुने पाठकको अनुमान छ। त्यसैगरी कागती फलका लागि २ सय र बिरुवाका लागि २ हजार, अम्लिसो १ हजार उत्पादन र १ हजार ५ सय बिरुवा लगाएको उनले बताए। त्यस्तै रुद्राक्ष एक सय वटा बिरुवा फलका लागि लगाइएको र बिरुवा ५ सय, स्याउ फल ५० र बिरुवा १ सय, आँप बिरुवा २ सय, लिची ५ सय, अनार ५ सय, अंगुर १ सय आरु १ सय ५०, बुद्धचित्र २ सय, किबी १ हजार, निबुवा ५ सय, तेजपत्ता १ हजार र अलैंची ३ सय झ्याङ बिरुवा रोपेको उनले बताए। सुरुसुरुमा बिरुवा उत्पादनसमेत गर्न आउँदैनथियो, पाठकले भने, तर सामान्य तालिम लिएपछि अहिले बिरुवा उत्पादन मात्रै होइन, सुन्तलाको बोटमा कागती, कागतीको बोटमा सुन्तला वा दुवै एउटै बोटमा समेत फलाउन सक्छु। नर्सरी व्यवस्थापनको तालिम लिएपछि ज्ञान बढ्नुका साथै फलफूल खेती गर्ने सीपको समेत विकास भएको उनले बताए। बिरुवा हेरी प्रतिगोटा एक सयभन्दा माथि बिक्री हुने गरेको उनको भनाइ छ। छिमेकी कृष्ण खत्री भन्छन्, पाठक गाउँपालिकामा नमुना कृषक नै हुन्, मेहनत पनि उत्तिकै गर्छन्। व्यावसायिक रूपले नर्सरी खेती गर्दै आएका पाठकलाई सम्मानको खाँचो रहेको उनले बताए। खोटाङ र उदयपुर जिल्ला उनको नर्सरी खेतीको मुख्य व्यापारिक केन्द्र हुन्। २०६० सालमा विभिन्न संघसंस्थाले पाल्पा, लुम्ले, धनकुटा, पाख्रिबासलगायतका ठाउँमा अवलोकनका लागि लगेपछि पेसामा लाग्न थप हौसला भएको उनी बताउँछन्। तर, व्यवसायलाई दिगोपना बनाउनका लागि कृषि विकास बैंकमा ऋण माग्दासमेत नदिएको उनको गुनासो छ। १५ लाख ऋण मागेको, सुरुमा दिन्छु भनेर आश्वासन दिए, पाठकले भने, अन्तिममा ठाउँ टाढा त्यो पनि भिरालो जग्गा रहेछ भनी दिएनन्। फलफूल खेती गरेर दीर्घकालीन रूपमा आर्थिक उपार्जन गर्न सकिन्छ भन्ने विश्वासले खेती गरेको पाठकले बताए। दिगो आर्थिक विकासका लागि फलफूल खेती गरौं भन्दै अन्य किसानलाई पनि सम्झाउँदै आएको छु, उनले भने, त्यसैले अहिले धेरै किसान साथीले सुन्तला, जुनार, नास्पाती र स्याउको खेती गरिरहेका छन्। अन्य किसान आफूले देखाएको बाटोमा लागेको देख्दा ज्यादै खुसी लागेको उनलेबवताए। पाठकको मेहनतलाई गाउँपालिका, कृषि ज्ञान केन्द्र, वल्र्डभिजन इन्टरनेसनल नेपाललगायतले पछिल्लो समय सहयोग गरेका छन्।दुई छोरा, एक छोरी र पत्नीको सहयोगमा उनी व्यवसायलाई निरन्तरता दिँदै आएका छन्। नर्सरीबाटै छोराछोरी पढाउन र जग्गाजमिन जोड्न सफल भएको उनी बताउँछन्। रौतामाई गाउँपालिकाका अध्यक्ष वीरेन्द्रकुमार मगरले कृषकलाई प्रोत्साहन पुग्ने गरी कार्यक्रम ल्याइने बताए। उनले गाउँपालिकाको वडानं ४ र ५ क्षेत्रलाई सुन्तला जोनको रूपमा विकास गर्ने गरी प्रधानमन्त्री सुन्तला जोन कार्यक्रम सञ्चालन भइरहेकाले किसानलाई थप ऊर्जा मिलेको बताए। पालिकाले पनि सुन्तला उत्पादनमा जोड दिँदै आएकाले वास्तविक किसानलाई अनुदान, प्रोत्साहनलगायतका सहयोग कार्यक्रम ल्याइने बताए। हामी सानाभन्दा साना किसानलाई प्रोत्साहन गर्न चाहन्छौं, उनले भने, कृषि पेसालाई बलियो र समृद्ध बनाउने आधार भनेकै साना किसान लगानी कार्यक्रम हो, त्यसैले पालिकाले नीति बनाएर अघि बढ्छ। त्यसो त पाठकजस्तै उदयपुरको कटारी नगरपालिका४ का बिनु लामा र शंकर तामाङको जोडी पनि नर्सरी खेतीतर्फ आकर्षित छन्। चार वर्षअघि १० हजार रुपैयाँबाट बसपार्क छेउमा सुरु गरेको फलफूलको नर्सरीबाट लामा जोडी खर्च कटाएर वार्षिक ६ लाख सहजै कमाउन थालेको बताउँछन्। शंकर भन्छन्, मासिक ५० हजार कमाउनैका लागि प्रचण्ड घाम र वैदेशिक रोजगार जानु परेको छैन। प्लास्टिक टनेलाभित्रको शीतलतामा रमाउँदै काम गर्दै स्वदेशमै कमाएको छु। त्यसैबाट उनीहरूको पाँच जनाको परिवार र दुई जना ज्यालादारी कर्मचारी पालिँदै आएका छन्। वैदेशिक रोजगार जाने उमेरमा शंकरले श्रीमती बिनुको आग्रहमा फलफूल नर्सरी व्यवसाय सुरु गरेका हुन्। सुरुसुरुमा बिक्री नहुने हो कि भन्नेमा शंका लागेर कुनै पनि निकायमा दर्ता नै नगरी चलाएको उनी बताउँछन्। हिम्मतका साथ सुरु गरेको व्यापार सबैको साथ सहयोगले खासै समस्या आएन, उनी भन्छन् त्यो १० हजार लगानी डुबेको भए केही सोच्नै पर्दथ्यो होला, तर मेरो भाग्यमा यहीँ व्यापार लेखेको रहेछ प्रतिफल राम्रो दियो। श्रीमती बिनु भन्छिन्, विदेश गए पनि यहीँ हो कमाउने, वरु स्वदेशमै थोरै कमाउ परिवारसँग बसौँ भन्ने मेरो सोचाइ रह्यो अन्ततः श्रीमान्ले समेत साथ दिनुभयो। श्रीमान्भन्दा पनि आफ्नै योजनाले नर्सरी खेती सुरु गरेको उनी बताउँछिन्। वलिभ नर्सरीको नाम दिइएको उनीहरूको नर्सरीमा अहिले स्वदेशी र विदेशी गरी एक सयभन्दा बढी प्रजातिका बोटबिरुवा रहेका छन्। उनीहरूको व्यवसाय प्रवद्र्धनका लागि पछिल्लो समय कृषि ज्ञान केन्द्र उदयपुर र कटारी नगरपालिकाले साथ दिएको छ। कृषि ज्ञान केन्द्रका प्रमुख महेश चौधरी भन्छन्, उदयपुर कृषि क्षेत्रका लागि उर्वर ठाउँ हो, मात्र मेहनत र लगनशीलताको खाँचो छ। पछिल्लो समयमा किसानले उल्लेख्य प्रगति गरेको बताउँदै उनले वास्तविक किसानको पहिचान गरी ज्ञान केन्द्रले गरेको सानो सहयोगले राम्रो प्रगति भएको बताए। उनले स्थानीय सरकारले कम्तीमा आफ्नो क्षेत्रमा साना किसानलाई लक्षित गरी किसानमुखी कार्यक्रम ल्याउन सके साँच्चिनै कृषि क्रान्ति हुने बताए।"
नागरिकतामा राष्ट्रपतिको कस्तो होला कदम ?,"काठमाडौंं : संविधानको धारा ११३ (४) ले भन्छ राष्ट्रपतिले कुनै विधेयक सन्देशसहित फिर्ता गरेमा त्यस्तो विधेयकमाथि दुवै सदले पुनर्विचार गरी त्यस्तो विधेयक प्रस्तुत रूपमा वा संशोधनसहित पारित गरी पुन : पेस गरेमा त्यसरी पेस भएको १५ दिनभित्र राष्ट्रपतिले प्रमाणीकरण गर्नेछ। यो व्यवस्थाअनुसार राष्ट्रपति विद्यादेवी भण्डारीले नागरिकता ऐनमा संशोधन विधेयक असोज ४ भित्र प्रमाणीकरण गर्नुपर्ने हुन्छ। तर, राष्ट्रपति भण्डारीले विधेयकका कतिपय प्रावधानमा प्रश्न उठाउँदै आएकी छन्। र, पारित गर्ने विषयमा अझै निर्णय लिइसकेकी छैनन्। बरु, राजनीतिक दल, संविधानविद् र नागरिक समाजका अगुवासँग कसरी अघि बढ्ने भन्नेमा परामर्श गरिरहेकी छन्। संसद्ले नागरिकता ऐनमा संशोधन विधेयक पारित गरेपछि सभामुख अग्नि सापकोटाले पहिलोपटक साउन १५ गते प्रमाणीकरणका लागि राष्ट्रपति समक्ष विधेयक पठाए। तर, राष्ट्रपति भण्डारीले पुनर्विचार गर्न भन्दै साउन २९ गते सदनलाई फिर्ता गरिन्। वैवाहिक अंगीकृत र आमाका नाममा नागरिकता लिँदा स्वघोषणा गर्नुपर्नेलगायत विधेयकका प्रावधानमा पुनर्विचार गर्न भन्दै राष्ट्रपति भण्डारीले १५ बुँदे सन्देश सदनमा पठाएकी थिइन्। तर, सदनले राष्ट्रपतिको सन्देशको सुनुवाइ गरेन। सत्ता गठबन्धनले बहुमतको बलमा विधेयकलाई जस्ताको तस्तै पारित गर्यो। राष्ट्रपति विद्यादेवी भण्डारीले साउन २९ गते पुनर्विचार गर्न भन्दै नागरिकता संशोधन विधेयक संसद्मा फिर्ता गरिन्। तर, संसद्का दुवै सदनले कमा पनि परिवर्तन गरेनन्। प्रमाणीकरणका लागि फेरि राष्ट्रपति समक्ष पठाइयो। पुनर्विचार गर्न भनिएको विधेयक पारित भएर जस्ताको तस्तै फिर्ता आएपछि राष्ट्रपति भण्डारीको अबको कदम के होला ? भन्ने जिज्ञासा उत्पन्न भएका छन्। राष्ट्रपतिसमक्ष प्रमाणीकरणका लागि पुन : भदौ २० गते विधेयक पठाइयो। राष्ट्राध्यक्षको हैसियतले पुनर्विचार गर्न भनिएको विधेयकका विषयमा संसद्ले कुनै सुनुवाइ नगरेपछि अब कसरी अघि बढ्ने भन्नेमा राष्ट्रपति भण्डारीले परामर्श जारी राखेकी छन्। अब के गर्ने भन्नेबारे राष्ट्रपति समक्ष ४ विकल्प देखिन्छन्। पहिलो : विधेयक प्रमाणीकरण गर्ने।दोस्रो : अदालतसँग व्याख्या माग्ने।तेस्रो : प्रमाणीकरण नगर्ने, पदबाट राजीनामा दिने।चौथौ : प्रमाणीकरण नगर्ने, अनि मौन बस्ने संविधानको धारा ११३ अनुसार राष्ट्रपतिले पुनर्विचार गर्न भने पनि पुनर्विचार गर्ने वा नगर्ने अधिकार संसद्को हुन्छ। राष्ट्रपतिले फिर्ता पठाएको नागरिकता संशोधन विधेयक संसद्का दुवै सदले पुनर्विचार गरेनन्।जस्ताको तस्तै पारित गरेर पठाएका कारण राष्ट्रपतिलाई प्रमाणीकरण गर्न अप्ठ्यारो परेको हुन सक्ने विज्ञहरू बताउँछन्। तर, नागरिकता विधेयकमा राष्ट्रपतिका भावना र चासोका विषयहरू संसद् र आमजनतामा रेकर्ड भइसकेकाले विधेयक प्रमाणीकरण गर्नु उत्तम विकल्प हुने कतिपय विज्ञहरू बताउँछन्। संविधानसभा अध्यक्ष एवं एमाले उपाध्यक्ष सुवास नेम्बाङ राष्ट्रपतिले नागरिकता विधेयक प्रमाणीकरण गर्ने विश्वास आफूलाई रहेको बताउँछन्। संसद्ले पठाएपछि १५ दिनभित्र विधेयक प्रमाणीकरण गर्नुपर्छ भन्ने संवैधानिक व्यवस्था हो, नेम्बाङले भने, त्यसकारण राष्ट्रपतिज्यूले विधेयक प्रमाणीकरण गर्नुहुन्छ। अर्का संविधानविद् राधेश्याम अधिकारी पनि संविधानको संरक्षक राष्ट्रपति भएकाले ढिलोचाँडो नागरिकता विधेयक प्रमाणीकरण हुने विश्वास व्यक्त गर्छन्। सबैभन्दा माथि संविधान हो, अधिकारीले भने, राष्ट्रपतिज्यूले पनि संविधानको सीमा र मर्यादाको ख्याल गर्नुहुन्छ भन्ने मलाई विश्वास छ। पूर्वसभामुख दमननाथ ढुंगानाको धारणा भने फरक छ। राष्ट्रको अभिभावकले पुनर्विचारका लागि आग्रह गरिसकेपछि सदनले पनि कुनै न कुनै रूपमा सम्बोधन गर्न नचाहनु गलत भएको उनी तर्क गर्छन्। पारित विधेयकमा २०७२ असोज ३ गते अघि जन्मको आधारमा नेपाली नागरिकता लिएका बाबु र आमाका सन्तानले वंशजको नागरिकता पाउने प्रावधान राखिएको छ। नेपाली नागरिक महिलाबाट जन्मेको सन्तानका लागि ससर्त वंशजको नागरिकता पाउने र त्यसका लागि आमाले बाबुको पहिचान हुन नसकेको स्वघोषणा गर्नुपर्ने व्यवस्थाप्रति राष्ट्रपति भण्डारीले चासो व्यक्त गरेकी हुन्। यस्तै नेपाली पुरुष वा महिलासँग विवाह गर्ने विदेशी पुरुष वा महिलालाई वैवाहिक अंगीकृत नागरिकताका लागि निश्चित समयसीमा तोक्नुपर्ने र त्यसरी समय तोक्दा समान हुनुपर्नेमा पनि राष्ट्रपतिले सदनको ध्यानाकर्षण गरेकी थिइन्। राष्ट्रपति भण्डारीका लागि अर्को विकल्प भनेको नागरिकता विधेयकका विषयमा सर्वोच्चको व्याख्या माग्ने हो। अर्थात्, राष्ट्रपति कार्यालय वा अरू कुनै विधिद्वारा अदालतमा रिट दायर गर्ने र संसद्ले पारित गरेको विधेयक संविधान र सर्वोच्चका नजिरसँग बाझिएको जिकिर गर्दै व्याख्या माग गर्ने। आमाका नामबाट नागरिकता लिँदा स्वघोषणा गर्नुपर्ने प्रावधान संविधानविपरीत भएको भन्दै यसमै टेकेर अदालत जान सकिने राय कतिपयले राष्ट्रपतिलाई दिएको स्रोतले बतायो। अदालतमा मुद्दा परे विचाराधीन विधेयकलाई प्रमाणीकरण गर्नु पर्दैन। समय लम्बिदै जाँदा परिस्थिति फेरिने भन्दै विधेयकलाई लम्ब्याउने दिशातिर लैजानुपर्ने सुझाव कतिपय संविधानविद् नै दिइसकेका छन्। त्यसैले सर्वोच्चबाट विधेयकका विषयवस्तु र प्रमाणीकरणको प्रक्रियाबारे व्याख्या गर्न लगाउने विधि नै सबैभन्दा उत्तम हुने सल्लाह राष्ट्रपतिलाई अधिकांशले दिएको स्रोतले बतायो।राष्ट्रपतिलाई कुनै पनि विधेयकका विषयमा सर्वोच्च अदालतको राय लिने अधिकार वर्तमान संविधानले दिएको छैन। २०४७ को संविधानले अदालतको रायको प्रावधान राखेको थियो। त्यही आधारमा तत्कालीन राजा बीरेन्द्रले अदालतको राय मागेका थिए। त्यस्तै, जनआन्दोलनपछिको अन्तरिम संविधानले सर्वदलीय सहमतिको प्रावधान राखेको थियो। वर्तमान संविधानमा यी दुवै व्यवस्था छैनन्। त्यसैले राष्ट्रपति कार्यालयले रिटको सहारा लिनसक्ने विकल्प देखिएको छ। यसबारे विज्ञासा राख्दा राष्ट्रपतिका प्रेस तथा जनसम्पर्क सल्लाहकार टीका ढकालले भने, रिट लिएर सर्वोच्च जाने विकल्प नभएको होइन। तर, यसबारे हामीले कुनै अवधारणा बनाएका छैनौं। नागरिकता विधेयक प्रमाणीकरण नगरे राष्ट्रपति भण्डारीका लागि पदबाट राजीनामा दिने अर्को विकल्प हो। माओवादी अध्यक्ष पुष्पकमल दाहालले पनि विधेयक प्रमाणीकरण नगरे राष्ट्रपतिले राजीनामा दिनुपर्ने धारणा सोमबार नै सार्वजनिक गरिसकेका छन्। राष्ट्रपति भण्डारीले विधेयक प्रमाणीकरण नगरी राजनीतिको विषय बनाउन खोजेको आरोप प्रचण्डले लगाएका छन्। यदि तपाईंले दोस्रो पटक पनि प्रमाणीकरण गर्नुभएन भने कि राजीनामा दिनुपर्छ कि यो विषय अदालतमा जान्छ। यी दुई वटा विकल्प हुन सक्छन् भनेर मैले राष्ट्रपतिजीलाई भनिसकेको छु, दाहालले पोखरामा सोमबार पत्रकारसँग कुराकानीका क्रममा भनेका छन्। एमालेका एकथरी नेताहरूले राष्ट्रपति भण्डारीलाई राजीनामाको बाटो लिन सुझाव दिइरहेको स्रोतले बतायो। संवैधानिक व्यवस्थाअनुसार भण्डारीका लागि अब राष्ट्रपति बन्ने बाटो बन्द रहेको र राजनीतिमा सक्रिय हुने उपयुक्त अवसर यसैलाई बनाउन एमालेका केही नेताहरूले सल्लाह दिइरहेका छन्। त्यसो हुँदा राष्ट्रपतिबाट राजीनामा दिने र संसद्को निर्वाचनको मैदानमा उत्रने विकल्प राष्ट्रपति भण्डारी समक्ष छ।दुईपटक राष्ट्रपति बनिसकेकोले तेस्रो पटक राष्ट्रपति बन्ने बाटो संविधानले नै छेकेको छ। प्रतिनिधिसभा निर्वाचनको मिति घोषणा भइसकेकाले अब राष्ट्रपति कार्यकालको अवधि पनि केही महिना मात्रै बाँकी छ। राष्ट्रपति भण्डारीका लागि अर्को पनि विकल्प छ। त्यो हो, विधेयक प्रमाणीकरण नगरी मौन बस्ने। प्रतिनिधिसभाको कार्यकाल समाप्त हुनै लागेकाले प्रतिनिधिसभाको कार्यकालको अवधि कटाउने र कार्यकाल सकिएपछि विधेयक निष्क्रिय बनाउने दिशातिर अग्रसर हुने। संविधानविद् भीमार्जुन आचार्य १५ दिनसम्म विधेयक होल्ड गर्न पाउने राष्ट्रपतिको अधिकार भएको र असोज १ गतेभित्र प्रमाणीकरण नभए विधेयक स्वत : निष्क्रिय हुने तर्क गर्छन्। असोज १ गते प्रतिनिधिसभाको कार्यकाल समाप्त हुन्छ, आचार्यले भने, त्यो बेलासम्म विधेयक प्रमाणीकरण नभए स्वत : निष्क्रिय हुन्छ। राष्ट्रपतिज्यूलाई असोज ४ गतेसम्म विधेयक होल्ड गर्न मिल्ने संवैधानिक अधिकार नै छ। विधेयक प्रमाणीकरण नगरी चुप बसे राष्ट्रपतिविरुद्ध सर्वोच्चमा मुद्दा पर्ने जोखिम भने उत्तिकै छ। संविधानविद् राधेश्याम अधिकारी भने संसद्ले पारित गरी राष्ट्रपति समक्ष विधेयक पुगिसकेकाले प्रतिनिधिसभाको कार्यकाल समाप्त भए पनि विधेयक निष्क्रिय नहुने तर्क गर्छन्। राष्ट्रपतिले प्रमाणीकरण गरेर संसद् सचिवालय पठाउनुहुन्छ। सचिवालयले सूचना टाँस्छ, अधिकारी भन्छन्, राष्ट्रपतिले समय घर्काउँदैमा विधेयक निष्क्रिय हुँदैन। संविधानविद् एवं लोसपा नेता लक्ष्मणलाल कर्ण अहिले नै राष्ट्रपतिले विधेयक रोकेको भनेर आरोप लगाउन नहुने तर्क गर्छन्। संविधानले नै १५ दिनसम्म होल्ड गर्ने अधिकार उहाँलाई दिएको छ, कर्णले भने, १५ दिनभित्र उहाँले विधेयक प्रमाणीकरण गर्नुहुन्छ भन्ने मलाई विश्वास छ। कुनै पनि संस्थाले संविधानको उल्लंघन गर्नु हुँदैन। संविधानविद् अधिकारी कुनै पनि बहानामा विधेयक प्रमाणीकरण हुनबाट रोकिए त्यसबाट नेपाली नागरिक मात्रै पीडित हुने तर्क गर्छन्। यो विधेयक प्रमाणीकरण नभए पनि वैवाहिक अंगीकृतले पाउँदै आएको नागरिकताको प्रावधान त रोकिँदैन नि, अधिकारी भन्छन्, यसबाट पीडित हुने भनेका फेरि पनि तिनै नेपाली नागरिक हुन्, जससँग नागरिकता छैन। वैवाहिक अंगीकृतका लागि त पुरानै कानुन क्रियाशील छ। भदौ १६ गते साँझ अबेला। माओवादी अध्यक्ष दाहाल प्रधानमन्त्री शेरबहादुर देउवालाई भेट्न बालुवाटार पुगे। त्यसअघि उनले राष्ट्रपति भण्डारीसँग भेटघाट गरेका थिए। राष्ट्रपतिले विधेयक प्रमाणीकरण नगर्ने संकेत पाएँ मैले, उच्च स्रोतका अनुसार दाहालले प्रधानमन्त्रीसँग भने, त्यो अवस्था आयो भने हामी के गर्ने ? प्रधानमन्त्री देउवाले आफूले पनि त्यस्तै संकेत पाएको अवगत गराए। भावी रणनीतिबारे सल्लाह गर्न नेताद्वयले कानुनमन्त्री गोविन्द बन्दी र महान्यायाधिवक्ता खम्बबहादुर खातीलाई बोलाए। बालुवाटार उच्च स्रोत भन्छ, कानुनमन्त्री र महान्यायाधिवक्ताले राष्ट्रपतिले प्रमाणीकरण नगरे विधेयक प्रमाणीकरण गराउन परमादेश माग्दै अदालत जानुपर्ने अवस्था आउने सुझाए। तर, राष्ट्रपतिले त्यसलाई पनि नमाने के गर्ने भन्ने कोणबाट समेत त्यहाँ परिचर्चा भयो। र, त्यो अवस्था आएर उपराष्ट्रपतिबाट प्रमाणीकरण गराउन अर्को परमादेश पनि सँगसँगै माग्नेबारे छलफल भयो। त्यसमा के अदालत तयार हुन्छ त ? छलफलमा अर्को प्रश्न उठ्यो। त्यसको निवारणका लागि त्यहींबाट सर्वोच्च अदालतका एक न्यायाधीश (संवैधानिक इजलासभित्रका) लाई टेलिफोन गरिएको स्रोतले बतायो। केपी शर्मा ओली नेतृत्वको नेकपाको अघिल्लो सरकारले २०७५ साउन २२ गते नागरिकता ऐनमा संशोधन विधेयक दर्ता गर्यो। प्रतिनिधिसभाको राज्य व्यवस्था समितिले २०७८ असार ९ गते बहुमतबाट विधेयक पारित गरी प्रतिनिधिसभामा पठायो। अन्तिम चरणमा पुगेको उक्त विधेयकलाई सरकारले २०७९ असार २१ गते फिर्ता लियो। असार २४ गते नयाँ विधेयक दर्ता गर्यो। विषयगत समितिमा पनि नपठाई दुई हप्तामै फास्ट ट्र्याक विधिबाट विधेयक पारित गरियो। सभामुख अग्नि सापकोटाले साउन १५ गते प्रमाणीकरणका लागि पहिलोपटक राष्ट्रपति समक्ष विधेयक पठाए। तर, राष्ट्रपति भण्डारीले साउन २९ गते पुनर्विचार गर्न भन्दै सदनमै फिर्ता गरिन्। प्रतिनिधिसभाले विधेयकमा कमा पनि परिवर्तन नगरी भदौ ४ गते जस्ताको तस्तै पारित गर्यो। विपक्षी एमालेले असहमति जनाए पनि सत्ता गठबन्धनको बहुमतका आधारमा विधेयक पारित भयो। त्यसपछि विधेयक राष्ट्रियसभामा पठाइयो। राष्ट्रियसभाले पनि भदौ १७ गते जस्ताको तस्तै पारित गर्यो। त्यसपछि सभामुख सापकोटाले प्रमाणीकरणका लागि भदौ २० गते पुन : राष्ट्रपति समक्ष विधेयक पठाए। उच्च स्रोत भन्छ, राष्ट्रपति भण्डारी कुनै हालतमा विधेयक प्रमाणीकरण नगर्ने मुड मा छिन्। तर, यो विधेयक अल्पकालीन हो, उच्चस्तरीय आयोग बनाएर केके सुधार्न सकिन्छ, खोजौं र अर्को संसद्मा नयाँ विधेयक ल्याऔं भन्नेमा सर्वदलीय सहमति भयो भने राष्ट्रपति प्रमाणीकरणमा तयार छिन्। शीतल निवास स्रोत भन्छ, राष्ट्रपतिको चाहना अड्को थाप्ने होइन। यति लामो समय अड्किएर आएको विधेयकले नागरिकताका समस्या पूर्ण र दीर्घकालीन रूपमा हल गरोस् भन्ने उनको अडान हो। सर्वदलीय सहमति भए राष्ट्रपति बाधक बन्दिनन्। संसद्ले पठाएपछि १५ दिनभित्र विधेयक प्रमाणीकरण गर्नुपर्छ भन्ने संवैधानिक व्यवस्था हो। त्यसकारण राष्ट्रपतिज्यूले विधेयक प्रमाणीकरण गर्नुहुन्छ। सुवास नेम्बाङ, उपाध्यक्ष, एमाले राष्ट्रको अभिभावकले पुनर्विचारका लागि आग्रह गरिसकेपछि सदनले पनि कुनै न कुनै रूपमा सम्बोधन गर्न नचाहनु गलत भयो। दमननाथ ढुंगाना, पूर्वसभामुख संविधानले नै १५ दिनसम्म होल्ड गर्ने अधिकार राष्ट्रपतिलाई दिएको छ। १५ दिनभित्र उहाँले विधेयक प्रमाणीकरण गर्नुहुन्छ भन्ने मलाई विश्वास छ। लक्ष्मणलाल कर्ण, संविधानविद् एवं लोसपा नेता सबैभन्दा माथि संविधान हो। राष्ट्रपतिज्यूले पनि संविधानको सीमा र मर्यादाको ख्याल गर्नुहुन्छ भन्ने मलाई विश्वास छ। राधेश्याम अधिकारी, संविधानविद्"
सबैको पुर्खा एउटै !,"सबै जीवनको साधारण पूर्वज एकल प्रजाति हो। जसले सम्पूर्ण जीवनलाई जन्म दियो। त्यो पूर्वज लगभग ३५ अर्ब वर्षपहिले पृथ्वीमा अस्तित्वमा थियो भन्ने मान्यतामा वैज्ञानिक डग्लस एल थियोबाल्ड पनि सहमत छन्। डग्लस म्यासाचुसेट्सस्थित ब्रान्डेइस विश्वविद्यालयका बायोकेमिस्ट हुन्। झन्डै ६ देखि १० हजार वर्षयताबाट सभ्यताको विकास भएसँगै मानव जाति पृथ्वीकै विवेकशील प्राणीको रूपमा दरिएको छ। त्यही मानव जातिले नै प्रारम्भिक दिनदेखि नै आफ्नो उत्पत्तिबारे सोच्न थालेका हुन्, अचम्म मानेका हुन्। हामी जब प्रागैतिहासिक अवस्थाका बारेमा सोच्छौं, तब अनौठो र असाधारण जीवजन्तु र वनस्पतिहरूको समूह घुम्न थाल्छन्। नियन्डरथल मानिस, महाकाय जीव म्यामथ्स, डायनोसोर, एमोनाइटस, ट्राइलोबाइट्सलगायतका कयांै जनावरको आकृति हाम्रो सामु आउँछन्। कुनै समय यो धर्तीमा जीवनशून्य थियो भनेर पनि सोच्न पुग्छौं। यस्तै केवल चरम सरलताको सूक्ष्म जीव आदिम महासागरमा तैरिरहेका आकृतिहरू पनि छन्। मानव समुदायमा सदैव उठ्ने एउटा प्रश्न हो, हामीलगायत सूक्ष्म जीवदेखि भीमकाय जीव, र फरकफरक प्रजातिका वनस्पतिहरू यो धर्तीमा अलगअलग रूपमै अस्तित्वमा आएका हुन् वा उनीहरू सबै एउटै पुर्खाका वंशजहरू हुन् ? पुरातन ग्रीक तथा रोमन विद्वान्हरूले यो विषयलाई निकै महत्त्व दिए। विभिन्न विचार अघि सारे। ३२२ ईशापूर्वअघि अरस्तुलगायत अधिकांश चिन्तक स्वतः स्फुरित वंश प्रणालीको विकासजस्ता विचारमा केन्द्रित थिए। झन्डै २३ सय वर्षपहिले अरस्तुले के विश्वास गर्थे भने समुद्री जीव सेलफिसको उत्पत्ति पृथ्वीको सबै समुद्री किनारमा, त्यहाँ विद्यमान माटो, बालुवा र चिप्लो वा चिपचिपाहट पदार्थबाट, तटीय चट्टानबीच सहजै स्वःस्फुरित भयो। उनको विचारमा राति उड्ने पुतली ऊनी लुगा उत्पादन गर्ने गार्मेन्टहरूबाट उत्पन्न भए। बगैंचाका कीराहरू वसन्तकालीन शीत वा सडेको काठबाट उत्पन्न भए। माछाहरू समुद्रको सतहमा आउने फिँजबाट उत्पन्न भए। उनका यस्ता विचारहरू १९औं शताब्दीसम्म प्रचलनमा थिए। तर, आजका वैज्ञानिकहरूले पृथ्वीको पहिलो जीवनलाई अन्तिम विश्वव्यापी साझा (वा एककोषीय) पुर्खा (द लास्ट कमन् (सेलुलरएन्सेस्टर), अर्थात् लुका (एलयूसीए) का रूपमा उल्लेख गर्ने गरेका छन्। विश्वव्यापी साझा पुर्खा को सिद्धान्त व्यापक रूपमा मान्यता पाएको सिद्धान्त हो, यसलाई झन्डै १ सय ६० वर्षअघि वैज्ञानिक चाल्र्स डार्बिनले पहिलोपटक प्रस्तावित गरेका थिए। सन् २००८ मा न्यु साइन्टिस्टमा प्रकाशित पृथ्वीको शास्त्रीय कथा, उत्पत्ति, उद्विकाश र बिलुप्तता शीर्षकको एक वैज्ञानिक लेखमा माइकल जे बेन्टनले भनेका छन् चट्टानमा टाँसिएका जीवनका कतिपय निशानहरू सम्भवतः युगौंअघि नै लोप भइसकेका हुन सक्छन्। जीवनबारे महत्त्वपूर्ण रहस्यहरू अहिले अस्तित्वमा रहेका जीवित कोषहरूभित्र नै विद्यमान छन्। एउटा सामान्य साझा जैविक परिचालन प्रणाली जुन अहिलेका सबैजसो जीवनमा कायम छ, त्यसलाई विश्वव्यापी साझा पुर्खाले नै बाँडेको हुनुपर्छ। जीवनको सुरुआत अर्थात् उत्पत्तिका सन्दर्भमा लेखिएका विश्वमै दुई उत्कृष्ट पुस्तकहरू छन् जसलाई धेरै वैज्ञानिकले महत्त्वपूर्ण ग्रन्थका रूपमा लिने गरेका छन्। उत्पत्ति पहिलो पुस्तकको नाम हो। यो पुस्तकलाई संसारको उत्पत्तिको बारेमा गरिएको एक महत्त्वपूर्ण प्राचीन ग्रन्थका रूपमा लिइन्छ। प्रचलनमा यो ग्रन्थका लेखकलाई मुसा भनिन्छ। मुसा जो १२०० ईशापूर्वको सेरोफेरोमा बस्थे र त्यतिबेला उनी अत्यन्त प्रतिष्ठित थिए भनेर भनिन्छ। दोस्रो पुस्तक चाल्र्स डार्बिनको ओरिजन अफ स्पेसिस हो। यो पुस्तक पनि वैज्ञानिक समुदायमा महत्त्वपूर्ण ग्रन्थका रूपमा छ। सन् १८५९ मा प्रकाशित डार्बिनको यो पुस्तकले वास्तवमा उत्पत्ति नामक ग्रन्थमा व्यक्त गरिएका प्रजातिहरूको अलगअलग उत्पत्तिको अवधारणालाई कमजोर बनाइदियो। शदीयौं अघिका मान्यताहरूमा योबाहेक जीवनको सुरुआत वा प्रजातिको उत्पत्तिबारे केही बताएको पाइँदैन। डार्बिन आफैं पनि जीवन कसरी सुरु भयो भन्ने अनुमान लगाउने पहिलो वैज्ञानिकमध्ये नै एक हुन्। उनले सबै प्रकारका एमोनिया र फोस्फोरिक लवणयुक्त, प्रकाश, ताप, बिजुली आदि उपस्थित भएको एउटा न्यानो सानो पोखरीको परिकल्पना गर्दै जीवन उत्पत्तिको पहिलो आधारबारे व्याख्या गरेका थिए। वैज्ञानिक माइकल जे बेन्टनले भनेका छन्, प्रोटिनका लागि व्यञ्जनहरू सञ्चय गर्न डीएनए प्रयोग भएको थियो भनेर हामीलाई थाहा छ। तर यीमध्ये जीवन उत्पत्तिका लागि हामीले बुझ्नुपर्ने धेरै व्यन्जनहरू केके थिए भन्ने नै हो। लुकाले कसरी एटीपी (एडेनोसिन ट्राइफोस्फेट) को रचना गर्यो त ? यो अर्को महत्त्वपूर्ण प्रश्न हो। वास्तवमा जीवन डिजाइन गर्ने जोसुकै होस् उसले कोषभित्र रासायनिक प्रतिक्रियाहरू प्रयोग गरेर एटीपी बनाउन सकेको हुनुपर्छ। सन् १८५९ मा चाल्र्स डार्बिनले जीवन लुप्त भएर जान सक्ने समस्याबारे आफ्नो पुस्तक ओरिजिन अफ स्पिसिज मा एउटा अध्याय पनि प्रकाशित गरेका थिए। त्यो अध्यायमा उनले जीवहरू बीचको मध्यवर्ती सम्बन्धका बारेमा व्याख्या गरेका थिए। यो व्याख्याले नजिकको सम्बन्ध भएका जीव प्रजातिबीचको विकासवादी अन्तरलाई कम गर्यो। यद्यपि डार्बिनको यो सिद्धान्त सही थियो वा थिएन भनेर प्रस्ट पार्ने जीवावशेषको कुनै रेकर्ड त्यो बेला उपलब्ध थिएन। सन् १८६१ मा आर्किओप्टेरिक्स, जुन पखेटा र प्वाँखहरू सँगसँगै दाँत र पुच्छर भएको एउटा अद्भुत जीव हो। त्यसको खोज भएपछि नै प्रजातिबीचको मध्यवर्ती सम्बन्धका बारेमा केही तथ्य प्रकाशमा आएको हो। यो खोजपछि नै बामे सर्ने माछा, स्तनपायी जन्तुहरू जस्तै छेपारो, सँगसँगै खुट्टोसहितका ह्वेल माछा अनि छोटो घाँटी भएका जिराफलगायतका जीवजन्तुबीच धेरै मध्यवर्ती सम्बन्ध वैज्ञानिकहरूले भेट्टाएका हुन्। तर, जीवन जेजस्तो रूपका भए पनि उनीहरूको अन्तिम सम्बन्ध सार्वभौमिक साधारण पूर्वजसँग नै हो। जसलाई हामी लुकाको रूपमा चिन्छौ भनेर आमवैज्ञानिक दाबी गर्छन्। लगभग चार अर्ब वर्षपहिले यो धर्तीमा लुका अस्तित्वमा भएको हुनुपर्छ भन्ने वैज्ञानिक पनि छन्। विश्वव्यापी साझा पुर्खा अर्थात् लुका एउटा सानो नाजुक जीवन रूप हो। र, पृथ्वीका हरेक जीवित प्राणीको प्रत्यक्ष पुर्खा हो। माथि उल्लिखित जीवजन्तुहरू नै पृथ्वीमा पहिलो भने होइनन्। यिनीहरू यो रूपमा आउन भएको उद्विकासको समयभन्दा पनि अगाडिको स्वरूपमा आउन पनि क्रम विकासमा हजारौं वा लाखौं वर्ष बितेका छन्। वैज्ञानिकहरू भन्छन् जैविक विकास संशोधनसँगै हुने वंश प्रणालीको एउटा प्रक्रिया हो। यो प्रक्रियामा मुख्य गरी दुई हाँगा हुन्छन्। पहिलो हाँगामा जीवहरूको वंशपुस्ताहरू एन्जेनेसिस अर्थात् नश्लको विकासमार्फत परिवर्तन हुन्छन्। अर्को हाँगा भनेको विविधता देखा पर्नु हो। किनकि साझा पूर्वजबाट आउने वंशहरू समयक्रमसँगै भिन्न हुन्छन्। यो पद्धतिलाई वैज्ञानिक भाषामा क्लाडोजेनेसिस अर्थात् वंश विभाजन वा नयाँ प्रजातिहरू उत्पन्न हुने प्रक्रिया भनिन्छ। क्यामिलो जे सेलाकोन्डा र फ्रान्सिस्को जे आयलाले जीव विकासका सन्दर्भमा लेखेको एउटा पुस्तकमा सबै जीवहरूका पूर्वजहरू साझा वंशसँग नै सम्बन्धित छन् भनेका छन्। मानिस र अन्य स्तनपायी प्राणीहरू आजभन्दा १५ करोड वर्षपहिले अस्तित्वमा रहेको अत्यन्त चतुर, स्यानो मुसोजस्तै स्नतपायी जीवहरूबाट विकसित भएका हुन्। स्तनपायी जीव, पन्छी, सरीसृपहरू, उभयचर र माछाहरूको साझा पूर्वज ६० करोड वर्षपहिले जलीय कीराको रूपमा अस्तित्वमा रहेको थियो। सबै वनस्पति, जीव र जनावरहरू जीवाणुजस्तो सूक्ष्म जीवहरूबाट नै विकसित भएका हुन जसको उत्पत्तिको सिलसिला तीन अर्ब वर्षभन्दा पहिले सुरु भएको थियो। प्रसंग चाल्र्स डार्बिनकै समयको हो। त्यतिबेलाका चर्चित ब्रिटिस वैज्ञानिकहरू रोबर्ट एडमन्ड ग्रान्ट र चाल्र्स लायलले लेमार्कको सिद्धान्तलाई अस्वीकार गरे। त्यसपछि नै सबै प्रजातिमा आफ्नो जीवनशैलीहरू रूपान्तरण गर्न सक्ने क्षमता छ भनेर विश्वास गर्न थालियो। उनीहरूले भौगोलिक मापनबाट नै जीवन रूपको प्रगति देखाउन सकिन्छ भनेर उल्लेख गरेका थिए। रोबर्ट एडमन्ड ग्रान्ट जो डार्बिनका गुरु पनि हुन्, त्यति बेला एड्बर्न विश्वविद्यालयमा प्राध्यापन गर्थे। यिनले पनि चाल्र्स डार्बिनको हजुरबुबा इरास्मस डार्बिन जस्तै वनस्पति र जनावरहरूको साझा पूर्वजको प्रस्ताव गरेका थिए। यद्यपि ग्रान्ट र लायलले प्रजातिको रूपान्तरणको एक सुसंगत संयन्त्रको प्रस्ताव भने गर्न सकेनन्। पृथ्वीका सबै प्रजातिका जीवित जीव तथा वनस्पतिहरूको पुर्खाबारे जान्नका लागि आणविक जीव विज्ञानले महत्त्वपूर्ण भूमिका निर्वाह गरेको छ भनेर बेन्टन भन्छन्। डार्बिनले भनेजस्तै जीवनको विश्वव्यापी एउटा रुख छ जसले सबै प्रकारका ज्ञातअज्ञात जीवहरूलाई अँगालेको छ भन्ने कुरामा पनि उनी सहमत छन्। वास्तवमा मानवले जहिले पनि जीवनसँग गाँसिएका जटिलताहरू र जीवित जीवनका रहस्यबारे बुझ्ने प्रयास गरेका छन्। अरस्तुदेखि लिन्नियस सम्मका वैज्ञानिकहरूले जीवनको सूची बनाउने प्रयत्न गरे। र, यो कहाँबाट आएको हो भनेर जान्ने प्रयास गरे। १८औं शताब्दीको दौडानमा पृथ्वी पहिले विचित्र र अद्भूत प्राणीहरूले भरिएको थियो। तर, ती प्राणीहरू आज अस्तित्वमा छैनन् भन्ने थाहा भयो। सन् १८२० सम्ममा भूगर्भीय समयको अध्ययनबाट फ्लोरा र फाउनाका उत्तराधिकारीहरूको खास तस्बिरहरू वैज्ञानिक समुदायमा छर्लंगिन थाल्यो। सन् १८३० को सुरुमा बिगल यात्राको क्रममा वैज्ञानिक चाल्र्स डार्बिनले जीवन आफूले कल्पना गरेको भन्दा बढी विविध छ भन्ने बुझे। उनले भ्रमण गरेको प्रत्येक टापुहरूमा बोटबिरुवा र जीवजन्तुका नयाँनयाँ प्रजातिहरू फेला पर्नु नै यसो हुनुको कारण थियो। उनले प्रजातिहरूको बीचमा पाश्र्व (भौगोलिक) र ठाडो (ऐतिहासिक) सम्बन्धहरू पनि देखे। र, सन् १८३७ सम्ममा उनले महसुस गरे कि पृथ्वीमा अस्तित्वमा रहेका प्रजाति सबैलाई एउटा ठूलो रुखले जोडेको छ। विविधताहरू पनि त्यही एउटा रुखभित्रका हाँगाहरू नै हुन्। पृथ्वीका सबै प्रजातिका जीवित जीव तथा वनस्पतिहरूको पुर्खाबारे जान्नका लागि आणविक जीव विज्ञानले महत्त्वपूर्ण भूमिका निर्वाह गरेको छ भनेर बेन्टन भन्छन्। डार्बिनले भनेजस्तै जीवनको विश्वव्यापी एउटा रुख छ जसले सबै प्रकारका ज्ञातअज्ञात जीवहरूलाई अँगालेको छ भन्ने कुरामा पनि उनी सहमत छन्। प्रस्तावित रुखका ब्याक्टेरिया, आर्खिया र युकारियालगायत तीन महत्त्वपूर्ण हाँगाहरू छन्। यी तीन हाँगाहरू नै जीवनका महत्त्वपूर्ण समूह हुन् भन्ने मान्यतामा आमवैज्ञानिक सहमत छन्। मानव समुदायमा सदैव उठ्ने एउटा प्रश्न हो, हामीलगायत सूक्ष्म जीवदेखि भीमकाय जीव, र फरकफरक प्रजातिका वनस्पतिहरू यो धर्तीमा अलगअलग रूपमै अस्तित्वमा आएका हुन् वा उनीहरू सबै एउटै पुर्खाका वंशजहरू हुन् ? पुरातन ग्रीक तथा रोमन विद्वान्हरूले यो विषयलाई निकै महत्त्व दिए। ब्याक्टेरिया र आर्खियाहरू प्रोकारियोटिक सूक्ष्म जीवहरू हुन्। आर्खिया पृथ्वीको जीवनको सीमालाई परिभाषित गर्ने ब्याक्टेरिया जस्तै सूक्ष्म जीवहरू हुन्। तिनीहरू अत्यन्त खतरनाक वातावरण जस्तैः समुद्री पिँधको हाइड्रोथर्मल भेन्टलगायत अत्यन्त ताप भएको जलीय स्रोतमा अस्तित्वमा थिए। यिनीहरूको अस्तित्व नुनिलो, अम्लीय र अक्सिजन बिनाको (एनारोबिक) वातावरणमा थियो भनेर वैज्ञानिकहरू वर्णन गर्छन्। युक्यारियोट समूहमा जटिल बहुकोषीय प्रजातिहरू समावेश छन्। युकारियाको कोषिका अंगले नाभीकण (न्युक्लियस) सँगै वंशानुगत डीएनए समावेश गर्छ। मानिसलगायत जनावर, बोटबिरुवा र फंगीहरू यसैअन्तर्गतका बहुकोषीय जीवनहरू हुन्। र, यी सबै जीवनहरू अन्तिम विश्वव्यापी साझा पूर्वज अर्थात् लुकाबाट नै यो धर्तीमा अस्तित्वमा आएका हुन्। सन् १८६६ मा अस्ट्रियाका भिक्षु ग्रेगर मेन्डलले जिन भन्ने छुट्टै एकाइहरूद्वारा पैतृक गुण नियन्त्रण भएको हो भन्ने धारणा प्रस्तुत गरे। तर, उनी त्यसको भौतिक प्रकृतिको बारेमा भने ज्ञात थिएनन्। मात्र उनले आफूले देखेको कुराबाट तिनीहरूको अस्तित्वको अनुमान गरेका थिए। जीवन अध्ययन गर्न उनको यो वैज्ञानिक मान्यता अत्यन्त महत्त्वपूर्ण छ। सबै जीवनको साधारण पूर्वज एकल प्रजाति हो। जसले सम्पूर्ण जीवनलाई जन्म दियो। त्यो पूर्वज लगभग ३५ अर्ब वर्षपहिले पृथ्वीमा अस्तित्वमा थियो भन्ने मान्यतामा वैज्ञानिक डग्लस एल थियोबाल्ड पनि सहमत छन्। डग्लस म्यासाचुसेट्सस्थित ब्रान्डेइस विश्वविद्यालयका बायोकेमिस्ट हुन्। विश्वव्यापी साझा पुर्खाको सिद्धान्तको औपचारिक परीक्षण शीर्षकको उनको अनुसन्धान पत्र प्रतिष्ठित जर्नल नेचरमा सन् २०१० मा प्रकाशित भएको थियो। कम्प्युटर मोडेल तथा तथ्यांकीय तरिकाहरू अपनाएर उनले जीवनका तीन मुख्य समूहका सबै प्रजाति फरकफरक ढंगबाट उत्पन्न हुन सक्ने सम्भावनाबारे गहन अध्ययन गरेका थिए। वैज्ञानिकहरू भन्छन् यी तीनैवटा डोमेनमा पाइने सबै प्रजातिमा २३ वटा साझा विश्वव्यापी प्रोटिन हुन्छन्। यद्यपि, प्रोटिनको डीएनएको क्रमबद्धतामा भने अलि फरक हुन्छन्। यी २३ वटा साझा प्रोटिनले डिएनएको नक्कल गर्ने र डिएनएलाई प्रोटिनमा अनुवाद गर्ने आधारभूत कोषीय क्रियाकलाप गर्छन्। यो प्रक्रिया वास्तवमा पहिचानमा आएका सबैभन्दा सूक्ष्म जीवदेखि भीमकाय ह्वेलसम्मका जीवलाई जीवित रहन अत्यन्त अत्यावश्यक छ। हाम्रो ग्रहमा जीवन एकपटक हैन, धेरैभन्दा धेरैपटक सुरु भएको हुन सक्छ। त्यो कुरा हामीलाई थाहा नभएको हुन सक्छ भनेर धेरै वैज्ञानिकले भन्ने गरेका छन्। तर जीवनले जीवनको केवल एक रूपबाट नै आफूलाई समृद्ध बनाउँदै आफ्नो वंशजको एउटा शृंखला कायम गर्यो। त्यही शृंखलाअन्तर्गतका जीवहरू नै अहिले पृथ्वीमा बसोबास गर्छन् भन्ने यथार्थलाई माथि उल्लिखित विश्लेषणले प्रस्ट पार्छ। त्यस्तै हरेक प्रकारका जीवनमा विद्यमान साझा जैविकरासायनिक चरित्र र प्रणाली पनि हामी सबैको विकास एउटै विश्वव्यापी साझा पुर्खाबाट नै भएको हो भन्ने मान्यतालाई पुष्टि गर्ने थप आधार पनि हो।  कट्टेल चाइनिज एकेडेमी अफ साइन्सेस, बेइजिङमा सहप्राध्यापक छन् ।"
बुद्धिस्ट अल्टर जर्मनीमा,"काठमाडौं : जर्मनीस्थित हुम्बोल्ट फोरम नामक संग्रहालयमा नेपाली नागरिक दिपक तोलांगेले तयार पारेको वृत्तचित्र बुद्धिस्ट अल्टर देखाइने भएको छ। अनुसन्धान, छायांकन, निर्देशन र सम्पादनको काम गरेका तोलांगेको उक्त वृत्तचित्र संग्रहालयको एसियन सेक्सनमा सेप्टेम्बर १६ मा ओपनिङ हुने भएको हो। जर्मनीबाट मास्टर इन भिजुअल एन्ड मिडिया एन्थ्रोपोलोजी गरेका उनले यसअघि इट्टाभट्टामा काम गर्ने बालबालिकासम्बन्धी वृत्तचित्र डस्ट र सुकुम्बासीसम्बन्धी वृत्तचित्र सेल्टर अन्तर्राष्ट्रिय अवार्ड जित्न सफल भएका थिए। १६ मिनेट ३५ सेकेन्डको उक्त वृत्तचित्र संग्रहालयको मिडिया सेक्सन र बुद्धिस्ट हाउस अल्टरसँगै टेलिभिजनमा पनि देखाइने तोलांगेले जानकारी दिए। यस वृत्तचित्रमा नेपालको समग्र परिचय पनि छ। दृष्यहरूले विदेशीलाई नेपालप्रति आकर्षित गर्नेछ। सन् २०१५ मा विद्यार्थी हुँदाको परियोजनामा थप अनुसन्धान गरी यो वृत्तचित्र बनाएको उनको भनाइ छ। नेपालबाट गएकाले नेपाल सेक्सनमा हेर्ने के छ ? प्रश्न हुनसक्छ। त्यहाँ नेपाल र तिब्बतको एउटै सेक्सन थियो, नेपालको बढी रहेछ। मूर्तिहरू काठ, ढुंगा र मेटलका। १५, २० फिटभन्दा लामो चौडाइको कपडामा बुद्धको जीवनकथा आदि लेखिएको छ जुन फोल्ड गर्दै हेर्न मिल्छ।, उनले भने। दुईवटा आकर्षक अल्टर (मन्दिरस्तुपा) रहेछन्। विस्तृत हेर्दा रातो र पहेंलो पाउडर थियो। नेपालकै मन्दिरबाट चोरेर पो ल्याएका हुन् कि भन्ने शंका तोलांगेलाई भयो। कुरा गर्दा खोजतलास गर्नू भन्ने भयो। त्यसपछि उनले ५ मिनेटको फिल्म बनाए। तोलांगेले त्यसलाई प्रदर्शन गरे, बहस भयो। रिसर्च नै गर्नुपर्ने देखियो। प्रमाणित भए अन्तर्राष्ट्रिय नियमअनुसार उक्त सम्पदा नेपाल फिर्ता ल्याउन सकिने प्रावधान छ ।"
नेकपा एमाले बर्दियाले गर्यो उम्मेदवारको नाम सिफारिस,गुलरिया : नेकपा एमाले बर्दियाले आगामी मंसिर ४ गते हुने प्रदेश सभा तथा प्रतिनिधि सभा सदस्य पदको लागि उम्मेदवारको नाम सिफारिस गरेको छ। नेकपा एमाले जिल्ला कमिटि बर्दियाको बैठकले निर्णय गर्दै सम्भावित उम्मेदवारहरुको नाम सिफारिस गरेको हो।
प्रतिनिधि सभा बैठक बुधबारसम्म स्थगित,"काठमाडौं : शनिबारका लागि बोलाइएको प्रतिनिधि सभा बैठक स्थगित भएको छ। संसद् सचिवालयले विशेष कारणवश बैठक बस्न नसक्ने उल्लेख गर्दै स्थगित भएको जनाएको हो। प्रतिनिधि सभाका सचिव गोपालनाथ योगीले अर्को बैठक भदौ २९ गते बुधबार बिहान ११ बजे बस्ने जानकारी दिए। जारी सूचनामा भनिएको छ, 'मिति २०७९ साल भदौ २५ गते शनिबार दिनको १:०० बजे बस्ने गरी निर्धारण भएको प्रतिनिधि सभाको बैठक विशेष कारणवश बस्न नसक्ने भएकोले प्रतिनिधि सभा नियमावली, २०७५ को नियम ६ को उपनियम (३) बमोजिम सम्माननीय सभामुखज्यूले उक्त बैठक मिति २०७९ साल भदौ २९ गते बुधबार बिहान ११:०० बजे बस्ने गरी निर्धारण गर्नुभएको व्यहोरा मा० सदस्यहरुको जानकारीको लागि यो सूचना प्रकाशित गरिएको छ।' प्रतिनिधि सभाको शुन्य समयमा बोल्ने सांसदहरुले आफूहरु निर्वाचन क्षेत्रमा जानुपर्ने भएकाले निर्वाचनको मिति घोषणा गरिसकेकाले सरकारले संसद अन्त्य गर्नुपर्ने बताउँदै आएका छन्। सरकारले विधेयक प्रस्तुत गर्नेक्रममा सत्तारुढ दलकै सांसद अनुपस्थित हुँदा बेलाबेला विधेयक निर्णयार्थ पेश गर्न गणिपुरक संख्या नपुगेर बैठक स्थगित हुँदै आएको छ। संसदमा कुनै प्रस्ताव निर्णयार्थ पेश गर्दा कूल सदस्य संख्या २७५ को एक चौथाइ सदस्य अर्थात ६९ जना उपस्थित हुनुपर्ने संवैधानिक व्यवस्था छ।"
"वामपन्थीका नाममा प्रचण्डमाधवले कुकर्म गरे, गठबन्धनका मतियार बने : पोखरेल","काठमाडौं : नेकपा एमालेका वरिष्ठ उपाध्यक्ष ईश्वर पोखरेलले गठबन्धनका मतियारहरुसँग मोर्चा नबन्ने बताएका छन्। ललितपुरस्थित पार्टी कार्यालयमा शनिबार आयोजित कार्यक्रममा उनले माओवादी अध्यक्ष पुष्पकमल दाहाल प्रचण्ड र नेकपा एकीकृत समाजवादीका अध्यक्ष माधव कुमार नेपाललाई कुहिएका मतियारको संज्ञा दिए। 'यो कुहिएको गठबन्धनका मतियारहरुसँग कसरी वाम मोर्चा हुनसक्छ? उनीहरु कसरी वामपन्थी हुनसक्छन्?,' उनले प्रश्न गरे, 'किताबमा वाम पन्थीहरुको एकताबारे पढाइन्थ्यो। तर यो अहिलेको यथार्थ हो। वाम मोर्चा हुन सक्दैन।' उनले वाम पन्थीहरुको नाममा उनीहरुले (प्रचण्डमाधव)ले कुकर्म गरेको आरोप लगाए। 'वामपन्थीको नाममा उनीहरु कुकर्म गर्नेहरु छन्। उनीहरु वाम मोर्चामा रहन सक्दैनन्,' उनले थपे, ' लामो समयसँग सहकार्य गरेका साथीहरुलाई त्यसो भनिरहँदा मलाई पनि कस्तो कस्तो त लाग्दो हो नि। तर लागेर के गर्नु। राजनीतिको यथार्थ यही हो।' उनले अहिलेको गठबन्धनको एकमात्र उद्देश्य केपी ओलीलाई सिध्याउने रहेको बताए। त्यसैले एमालेजनहरु अलमलिन नहुने उनको भनाइ थियो। 'एमालेलाई ढाल्नको लागि, सिध्याउनको लागि गठबन्धन बनाएका छन्। अरु केही उद्देश्य छैन। एमालेलाई समाप्त पार। केपी ओलीलाई सिध्याउ। त्यसमा हामी अलमलिन जरुरी छैन,' उनले भने। उनले आगामी निर्वाचनमा एमालेले स्पष्ट बहुमत ल्याउने दाबी गरे। त्यसका लागि सबै एमाले कार्यकर्ताले कम्तिमा दुई भोट सुरक्षित राख्नुपर्ने बताए। 'यो चुनावमा एमालेले बहुमत ल्याउँछ। तपाइँहरुलाई उत्साहित बनाउनमात्र भनेको होइन। तथ्यको आधारमा भन्दैछु। हाम्रो योजनाअनुरुप भन्दैछु,' उनले भने।"
माओवादी केन्द्रका अध्यक्ष प्रचण्ड सिरहा २ बाट पनि सिफारिस,"सिरहा : आसन्न प्रतिनिधिसभा तथा प्रदेससभाको निवार्चनका लागि नेपाल कम्युनिष्ट पार्टी (माओवादी केन्द्र) जिल्ला कार्यसमिति सिरहाले उम्मेदवार सिफारिस गरेको छ। सिरहा क्षेत्र नं २ बाट माओवादी केन्द्रका अध्यक्ष पुष्पकमल दाहाल 'प्रचण्ड' को नाम सिफारिस गरिएको छ। माओवादी केन्द्रले निर्वाचन क्षेत्र नं १ बाट प्रतिनिधिसभाका लागि दशमीलाल चौधरी र आशानन्द यादवलाई सिफारिस गरेका छन्। प्रदेशसभा १ (क) बाट विजयकुमार गुप्ता, खडगनारायण चौधरी र नथुनी महतो सिफासिस गरेको छ। प्रदेशसभा १ (ख) बाट हेमन्तकुमार यादव, महादेव चौधरी र उमेश यादवलाई सिफारिस गरिएको छ। प्रदेशसभा २ (क) बाट जीवछ यादव र अरविन्द यादव, प्रदेशसभा २ (ख) बाट सुनिताकुमारी महतो, हरिनारायण चौधरी, विष्णु न्यौपाने र मुक्तिनारायण सिंहको नाम सिफारिस गरेको छ। सिरहा क्षेत्र नं २ मा माओवादी केन्द्रबाटै सुरेशचन्द्र दास यादव निर्वाचित भएका थिए। निर्वाचन क्षेत्र नं ३ बाट विश्वनाथ साहको एकल नाम सिफारिस गरिएको छ। प्रदेशसभा ३ (क) बाट जगतप्रसाद यादव र तेजेन्द्र लामा, प्रदेशसभा ३ (ख) बाट महेश यादव र चन्देश्वर यादवको नाम सिफारिस गरिएको छ। निर्वाचन क्षेत्र नं ४ बाट महेन्द्र पासमान र अजयशङ्कर नायकको नाम सिफारिस गरिएको छ भने प्रदेशसभा ४ (क) बाट दिलीप साह, प्रदीप तिवारी, कुसेश्वर साह र धनीकलाल यादवको नाम सिफारिस गरिएको हो। प्रदेशसभा ४ (ख) बाट कसैको नाम सिफारिस नगरिएको जनाइएको छ।"
राप्रपा मुस्ताङले गर्यो गुञ्ज हिराचनसहित ६ जनाको नाम सिफारिस,जोमसोम : आसन्न मंसिर ४ गते हुने निर्वाचनका लागि हिमाली जिल्ला मुस्ताङमा राष्ट्रिय प्रजातन्त्र पार्टीले प्रत्यक्ष तथा समानुपातिक उम्मेदवारको नाम सिफारिस गरेको छ। राप्रपा जिल्ला कार्यसमिति मुस्ताङको गत हप्ता बसेको बैठकले संघीय निर्वाचनतर्फ पार्टीका जिल्ला अध्यक्ष गुञ्ज हिराचनलाई प्रत्यक्षतर्फको उम्मेदवारका रूपमा केन्द्र र प्रदेशमा सिफारिस गरेको हो। संघतर्फका प्रत्यक्ष उम्मेवारका रूपमा सिफारिस भएका पार्टी अध्यक्ष हिराचन पूर्व मन्त्री नरबहादुर हिराचनका माईला छोरा हुन्। पूर्व मन्त्री हिराचन पञ्चायतकालीन नेता हुन्। पिताको निधनपछि पार्टी अध्यक्ष गुञ्ज हिराचन र छोरी कल्पनाले बुवाको विरासत जोगाउन लागि परेका छन्। कार्यसमितिले अजित थकालीलाई संघीय समानुपातिकतर्फ सिफारिस गरेको छ। प्रदेश 'क' बाट दानियल गुरुङ र प्रदेश 'ख' बाट मार्फाकी कमला लालचनलाई प्रत्यक्षतर्फको उम्मेवारमा सिफारिस गरिएको पार्टी सचिव अजित थकालीले जानकारी दिए। प्रदेश 'ख' की उम्मेदवार कमला लालचन गत वैशाख २० गते भएको स्थानीय तह निर्वाचनमा उम्मेदवारी दिएकी थिइन्। मुस्ताङ जिल्ला अस्पतालको अध्यक्षसमेत रहेकी लालचनले स्थानीय तह निर्वाचनअघि पदबाट राजिनामा दिएकी थिइन्। प्रदेश 'क' मा म्हेन्दो गुरुङ र प्रदेश 'ख' बाट कल्पना लालचनलाई समानुपातिक उम्मेदवारमा सिफारिस गरिएको पार्टी सचिव थकालीले बताए। प्रदेश 'ख' बाट समानुपातिकतर्फ सिफारिसमा परेकी कल्पना हिराचन पूर्व मन्त्री नरबहादुर हिराचनकी छोरी हुन्।
'दल टिकाउन नसक्नेले काम गर्न सक्दैनन्',काठमाडौं : नेपाली कांग्रेसका नेता प्रकाशमान सिंहले आफ्नो नेतृत्वमा बनाएको दललाई एक दुई वर्ष टिकाउन नसक्नेहरूले काम गर्न नसक्ने बताएका छन्। शनिबार काठमाडौंको बानेश्वरमा कुमाले धारा मर्मत सम्भार उद्घाटन कार्यक्रममा नेता सिंहले पुरानाले केही गर्न सक्दैनन् भनेर आरोप मात्र लगाउनु नै योग्यतको प्रमाण मान्न नसकिने समेत बताए। उनले स्वच्छ व्यक्तिलाई र भ्रष्ट व्यक्तिलाई पनि एउटै कोटीमा राखेर मूल्यांकन गर्दा समाजमा राम्रो गर्नेहरू पनि निरुत्साहित हुने बताए। नेता सिंहले बुद्धि भएका र काम गर्न सक्ने जनशक्ति विदेशिनबाट रोक्नुपर्नेमा जोड दिँदै त्यसका लागि हरेक निर्वाचन क्षेत्रमा सिपमूलक तालिम केन्द्र खोल्नुपर्ने बताए। नेता सिंहले ट्रयाकबाट बाहिर गएको मुलुकलाई ट्रयाकमा ल्याउन कांग्रेसले गठबन्धन बनाएर काम गरिरहेको उल्लेख गरे। आगामी निर्वाचनमा जितेर कांग्रेसले देशमा राजनीतिक स्थायीत्व कायम गरी सम्पन्नताको अभियानमा लैजाने उनको भनाई थियो।
नेकपा एसले आगामी निर्वाचनमा ४० सिट जित्ने छ : उपमहासचिव डापौडेल,"तानसेन : नेपाल कम्युनिष्ट पार्टी एकीकृत समाजवादीका उपमहासचिव डा विजय पौडेलले अगामी मंसिर ४ गने हुने निर्वाचनबाट पार्टी सरकारमा किङ्ग मेकरको रूपमा स्थापित हुने दावी गरेका छन्। पाल्पाको तानसेन नगरपालिका र बगनासकाली गाउँपालिकाका पार्टी कार्यकर्ता प्रशिक्षण कार्यक्रममा बोल्दै उपमहासचिव डा पौडेलले आगामी निर्वाचनमा पार्टीले ४० सिटसम्म ल्याउने अवस्था रहेकोले नेकपा एसको साथ सहयोगविना सरकार बन्ने अवस्था नहुने उपमहासचिव पौडेलले दावी गरे। कार्यक्रममा अहिले छोटो समय भएकाले हामीले चाहेका ऐजेण्डाहरू सरकारमा पूर्ण रूपमा लागू गर्न नसकेको बताउँदै पौडेलले आगामी सरकारलाई नेपाली कृषकको उत्पादन सरकारले खरिद गर्नेगरी बाध्य बनाउने नीति पार्टीले लिएको बताए। कार्यक्रममा उपमहासचिव पौडेलले रक्सी खानु गलत भएपनि नखाई नहुने अवस्थामा विदेशी रक्सी छोडेर नेपाली गाउँ ठाउँमा बनाएको तीन पाने ब्राण्डिङ रक्सीको बिक्री वितरण खुला हुनुपर्ने, नपालमा पनि गाँजा खेतीलाई वैधानिकता दिनुपर्ने पक्षमा पार्टीले लविङ गर्ने उनले बताए। पार्टी बाहिरी चन्दाबाट नभई कार्यकर्ताको चन्दाबाट सञ्चालन हुनुपर्ने र व्यापारीहरूको बार्गेनिङबाट बच्न कार्यकर्तालाई आयआर्जनमा केन्द्रित गर्नुपर्ने पौडेलले बताए। कार्यक्रममा नेकपा एसका लुम्बिनी प्रदेश अध्यक्ष एव पार्टीका आर्थिक विभाग प्रमुख सोम प्रसाद पाण्डेले अहिलेको गठवन्धन अझै १० वर्षसम्म कायम रहने बताएका छन्। गठवन्धन नभएको भए अहिले देशमा ओलीको निरंकुश शासन सञ्चालन हुने, संविधान च्यातिने, संविधानमा नभएका अधिकार प्रयोग गरी देशमा ओलीको निरंकुश सासन सञ्चालनको अवस्थाबाट बचाएको नेकपा एसका लुम्बिनी प्रदेश अध्यक्ष पाण्डेले बताए। अध्यक्ष पाण्डेले प्रत्यक्ष तर्फ समाजवादीले २५ सिट पाउने, समानुपातिक १५ सिटसम्म ल्याउने गरी तयारी भइरहेको र आगामी निर्वाचनपछि नेकपा एसको प्रतिनिधिसभामा कम्तिमा ४० सिट कायम रहने दावी गरे।"
राष्ट्रपतिको राजीनामा माग्ने प्रचण्डको अभिव्यक्तिप्रति ओलीको आपत्ति,"काठमाडौं : नेकपा एमाले अध्यक्ष केपी शर्मा ओलीले राष्ट्रपति विद्यादेवी भण्डारीको राजीनामा माग्ने प्रचण्डको अभिव्यक्तप्रति आपत्ति जनाएका छन्। शनिबार बिराटनगरमा सञ्चारकर्मीसँग कुरा गर्दै उनले प्रचण्डका आदेशमा राष्ट्रपतिले राजीनामा दिनुपर्ने हो? भन्दै आपत्ति जनाएका हुन्। नेकपा माओवादी अध्यक्ष पुष्पकमल दाहाल प्रचण्डले चितवनमा आयोजित कार्यक्रममा नागरिकता विधेयक प्रमाणीकरण नगरे राष्ट्रपतिले राजीनामा दिनुपर्ने बताएका थिए। अध्यक्ष ओलीले आगामी निर्वाचन देशको भाग्य भविष्य फैसला गर्ने निर्वाचनको रूपमा संज्ञा दिए। उनले नियमित प्रक्रियाको निर्वाचन नभइ देशको भाग्य भविष्य फैसला गर्ने निर्वाचन भएको बताए। ओलीले भने, मंसिर ४ गते संघ र प्रदेशको चुनाव हुँदैछ। नियमित प्रक्रियाको निर्वाचन हुन गइरहेको छैन। यो निर्वाचन देशको भाग्य भविष्य फैसला गर्ने निर्वाचन हो। एमाले लोकतान्त्रिक पार्टी रहेको बताउँदै उनले अहिलेको सरकार कसको नीतिमा चल्छ भन्दै प्रश्न गरे। अस्थिरता मच्चाएर आफ्नो दुनो सोझ्याउनेहरुले सरकार चलाइरहेको उनको भनाइ थियो। ओलीले राष्ट्रपतिले पुनर्विचारका लागि फिर्ता पठाएको नागरिकता विधेयक हुबहु पास गरेर सत्ता गठबन्धनले उदण्डता देखाएको बताए।"
समानुपातिकमा २० लाख मत पाउँछौँ : अध्यक्ष नेपाल,"चन्द्रौटा : नेकपा (एकीकृत समाजवादी)का अध्यक्ष माधवकुमार नेपालले आगामी निर्वाचनमा समानुपातिकमा २० लाख मत पाउने दाबी गरेका छन्। मुस्लिम इत्तेहाद सङ्गठन लुम्बिनी प्रदेशको आयोजना गरेको भेलालाई सम्बोधन गर्दै छोटो समयमा एकीकृत समाजवादीले जनताको मन जित्न सफल भएको बताए। गत स्थानीय तहमा १० लाखको हाराहारीमा मत पाएको बताउँदै उनले आगामी निर्वाचनमा दृढताका साथ होमिन आग्रह गरे। उनले देशको विकासका लागि पाँच दलीय गठबन्धन बनेकाले गठबन्धनलाई जिताउन सबै लाग्नुपर्ने बताए। मुस्लिम इत्तेहाद सङ्गठनले देशभरका प्रदेशमा भेला भइरहेकाले मुस्लिम एकजुट भई सङ्गठन बलियो बनाउन उनले आग्रह गरे। पार्टीका सबै सङ्गठनलाई मजबुत बनाउने दायित्व सबै नेता कार्यकर्ताको रहेकाले गाउँगाउँमा सङ्गठन बलियो बनाउनुपर्नेमा नेता नेपालले जोड दिए। उनले गरिब र अत्याचारविरुद्ध लड्ने पार्टी एकीकृत समाजवादी रहेकाले आगामी निर्वाचनमा अत्यधिक मत पाउनेगरी काम गर्नुपर्ने बताए। पूर्वप्रधानमन्त्रीसमेत रहेका नेपालले छोरा र छोरीमा विभेद गर्न नहुने बताए। छोरीलाई पनि शिक्षाको पहुँचमा ल्याउनुपर्ने भन्दै उनले स्थानीय सरकार प्रदेश सरकारले विशेष कदम चाल्नुपर्ने बताए। उनले मधेस प्रदेशले 'बेटी बचाउ, बेटी पढाउ' अभियान सञ्चालन गरी छोरीलाई शिक्षाको पहुँचमा पुर्याउने प्रयास गरेको बताए। उनले मदरसालाई व्यवस्थित गराई सरकारी स्वामित्वमा ल्याउन र हज कमिटी गठनमा आफूले प्रयास गरेको बताए।"
महारानी एलिजावेथको निधनमा शोक व्यक्त गर्न प्रधानमन्त्री देउवा पुगे दूतावास,काठमाडौं : प्रधानमन्त्री शेरबहादुर देउवाले बेलायती महारानी एलिजावेथ द्वितीयको निधनप्रति गहिरो दुःख व्यक्त गरेका छन्। देउवाले शनिबार बिहान काठमाडौंस्थित बेलायती दूतावासमा गएर बेलायती महारानी एलिजावेथ द्धितीयको निधनप्रति गहिरो दु:ख व्यक्त गरेका हुन्। दूतावासमा राखिएको शोक पुस्तिकामा देउवाले शोक सन्देश पनि लेखेका छन्। महारानी एलिजावेथ द्वितीयको निधनमा नेपाल सरकारले शोक व्यक्त गर्दै उनको सम्मानमा तीन दिन शोक मनाउने निर्णय गरेको छ। शुक्रबार साँझ बसेको मन्त्रिपरिषद् बैठकले भदौ २५ देखि २७ गतेसम्म शोक मनाउने निर्णय गरेको हो। त्यस दिन नेपालमा रहेका सरकारी कार्यालयहरू एवं विदेशस्थित नेपाली राजदूतावास र नियोगहरूमा राष्ट्रिय झन्डा आधा झुकाइनेछ।
यो गठबन्धन बचाउन सकिएन भने अर्को गठबन्धन रोक्न सकिँदैन : गृहमन्त्री,"काठमाडौं : गृहमन्त्री बालकृष्ण खाँणले कुनै पनि हालतमा गठबन्धन नतोडिने बताएका छन्। कांग्रेसले गठबन्धन तोड्दा अर्को गठबन्धन हुने उनको भनाइ छ। कांग्रेस भातृसंस्था तरुण दलले आयोजना गरेको कार्यक्रममा उनले गठबन्धनकै कारण स्थानीय तह निर्वाचनमा कांग्रेस पहिलो पार्टी बनेको बताए। 'गठबन्धनकै आडमा हामीले स्थानीय तह निर्वाचनमा राम्रो गर्यौं। पहिलो पार्टी बन्यौं। त्यसैले गठबन्धनको क्षमता निबिर्सौं। खोला तरेर लौरो नबिर्सिउँ,' उनले भने। तरुण दलका पदाधिकारीहरुले मंसिर ४ गते हुने संघ तथा प्रदेश निर्वाचनमा कांग्रेसले एक्लै चुनाव लड्नुपर्ने बताएका थिए। उनीहरुले कांग्रेस एक्लै लडेर पनि बहुमत ल्याउने दाबी गरेपछि गृहमन्त्री खाँणले उनीहरुलाई जवाफ फर्काएका थिए। उनले वर्तमान गठबन्धन तोडिँदा एमालेसँग वाम गठबन्धन हुने सम्भावना रहेको आँकलनसमेत गरे। 'यो गठबन्धन बचाउन सकिएन भने अर्को गठबन्धन रोक्न सकिँदैन। त्यसपछि निर्वाचनको आँकलन गर्नुहोला। कति सिट जित्छौं गन्नुहोला,' तरुण दलका नेताहरुलाई उनले भने। उनले जसले जे भने पनि कांग्रेस केन्द्रीय समितिले गठबन्धन नतोड्ने स्पष्ट पारे। 'हामीले उम्मेदवारी दिँदा कहाँ दिने भनेर बुद्धि पुर्याउँ। तर गठबन्धन तोडेर हेरौं भन्नुहुन्छ भने कांग्रेस केन्द्रीय समितिले गठबन्धन तोड्दैन। तरुण दलका साथीहरुलाई म 'मिसलिड' गर्न चाहन्न,' उनले भने। उनले सरकारको गृहमन्त्री भएको नाताले भने, 'गठबन्धन बचाएर आम निर्वाचन सुनिश्चित र सुरक्षित गर्ने। यो निर्वाचनमा शान्ति सुरक्षा प्रदान गर्ने, भयरहित वातावरणमा निर्वाचन सम्पन्न गर्ने मेरो दायित्व छ।' उनले गणेशमानले पनि गठबन्धन गरेरै निर्वाचन लडेको स्मरण गर्दै उनले कांग्रेस पार्टीके नेतृत्वमा जारी भएको संविधानलाई पनि बचाउनु्पर्ने दायित्व रहेको बताए। गठबन्धनको बैठकमा कसरी उम्मेदवारी दिने र एकअर्काका उम्मेदवारलाई कसरी जिताउने भन्नेबारे पटक पटक छलफल हुने गरेको उनको भनाइ थियो। 'आफ्नो उम्मेदवारलाई पनि जिताउनु छ र गठबन्धनमा रहेका अरु दलका उम्मेदवारलाई पनि जिताउनु छ। आगामी निर्वाचनमा धेरै चुनौती छ भनेर गठबन्धन बैठकमा छलफल हुने गरेको छ। मैले नआतिनुस् भन्ने गरेको छु। कांग्रेस नेता कार्यकर्तालाई प्रशिक्षित गर्ने र आफ्ना उम्मेदवार नभएका ठाउँमा गठबन्नका उम्मेदवार जिताउने भनेका छौं,' उनले भने।"
बाढीले बगाउँदा दोधारा चाँदनीमा एकको मृत्यु,महेन्द्रनगर : बाढीले बगाउँदा कञ्चनपुरको दोधारा चाँदनीमा आज एक जनाको मृत्यु भएको छ। जोगबुढा नदीमा आएको बाढीले दोधारा चाँदनी३ बडुवाल टोलका ५३ वर्षीय रन्दलाल वादी रहेको इलाका प्रहरी कार्यालयले जनाएको छ। वादीलाई दाउरा सङ्कलन गर्ने क्रममा बाढीले बगाएको हो। उनको शव प्राथमिक स्वास्थ्य केन्द्रमा राखिएको प्रहरीले जनाएको छ।
पहिरोले सडक बगाएपछि आवागमन ठप्प,"धरान : अविरल वर्षाका कारण पहिरोले सडक बगाएपछि धरान उपमहानगरपालिका वडा नम्बर ४ र २० मा आवागमन ठप्प भएको छ। पहिरोले दुई दर्जनभन्दा बढी कच्ची मोटरबाटो बगाएपछि यातायातका साधन सञ्चालन र मान्छेको आवागमन ठप्प भएको छ। सडक बगाएकाले बिरामीलाई अस्पताल लैजान र दैनिक उपभोग्य वस्तुको ढुवानीमा समस्या उत्पन्न भएको छ। सडक बगाएको हप्ता दिनभन्दा बढी भइसक्दा पनि धरान उपमहानगरपालिकाले सडक मर्मतमा चासो नदेखिएको स्थानीयको गुनासो छ। धरान४ का कृष्ण राईले तत्काल सडक मर्मत गरी सर्वसाधारणको आवतजावतमा सहज बनाइदिन सरकारसँग माग गरेका छन्। धरान उपमहानगरपालिका२० पर्ने पिपलडाँडादेखि वडा कार्यालय जाने सडक, भञ्ज्याङदेखि टोड्केजाने सडक, तामाखामदेखि धरान झर्ने सडक, भञ्ज्याङदेखि धनकुटाको आहाले जाने सडक पहिरोले बगाएको वडाअध्यक्ष पदम लिम्बुले बताए। उनले अहिले धरान२० का जनतालाई धरान, इटहरी झर्न कठिन भएको बताए। वडाअध्यक्ष लिम्बुले सडक अवरुद्ध भएपश्चात् धरान उपमहानगरपालिकासँग सडक मर्मत गरी यातायातका साधन सञ्चालनमा सहज बनाइदिन माग गर्दा समेत बेवास्ता गरिएको बताए। धरान उपमहानगरपालिका४ को धरानहर्दिया, सुमनटारमनुवाटार हुँदै सतिघाट, हर्दियाकन्या पोखरी, श्रीगाउँगडिथुम्की, शिवधारादेखिकालीमाटी जाने सडक पहिराले पूर्ण रूपमा क्षति पुर्याएको वडाअध्यक्ष धनबहादुर राईले बताए। उनका अनुसार गैरीगाँउ हुँदै छोटी मोरङ, शिखरवाछोटीमोरङ, देविथानटोड्के, खाखलडाँडादानावारी, कोप्टेदानावारी, हर्दियादानावारी सडक पनि पहिरोले बगाएको छ। वडा नम्बर ४ का अधिकांश सडक पहिरोले बगाएकाले धरान झर्न समस्या भएको वडाअध्यक्ष राईले बताए। उनले धरान उपमहानगरपालिकालाई मर्मत गरी सञ्चालनमा ल्याउन माग गर्दा मेयर र उपमेयरले बेवास्ता गरेको आरोप लगाएका छन्। धरान उपमहानगरपालिकामा मेयर र उपमेयरले भैपरि आउने घटनालाई मध्यनजर गर्दै मेयर, उपमेयर कोषमा बजेट विनियोजन गरेको भएपनि दुवैले धरान वडा नम्बर २० र ४ को मोटरबाटो सञ्चालनमा ल्याउन चासो नदेखाएको स्थानीयको आरोप छ। धरान उपमहानगरपालिकाका प्रमुख प्रशासकीय अधिकृत उद्धव रिजालले पहिरोले क्षति पुर्याएको सबै सडकको स्थलगत निरीक्षणका लागि इन्जिनियरको टोली खटाइ क्षतिको मूल्यांकन गर्ने काम भइरहेको बताए। उनले सबै सडक मर्मत गरी सञ्चालनमा ल्याउन उपमहानगरपालिकामा बजेट नभएका कारण समस्या भएको बताएका छन्।"
मुस्ताङमा धमाधम स्याउ संकलन,"जोमसोम : मुस्ताङका पाँचवटै स्थानीय तहका स्याउ बगैंचामा आज शनिबारदेखि स्याउ संकलन सुरु भएको छ। कृषि ज्ञानकेन्द्र मुस्ताङको स्याउ टिप्ने पूर्व समय कार्यतालिकाबमोजिम स्याउ व्यापारीहरूले बगैंचामा पुगेर स्याउ संकलन सुरु गरेका हुन्। केही वर्षअघि सहरबजारका उपभोक्ताले मुस्ताङको स्याउमा गुणस्तर खस्किएको भन्दै गुनासो गरेपछि जिल्लामा स्याउ पूर्ण रूपमा विकसित नहुँदै टिप्न प्रतिबन्ध गरिएको थियो। यही नियमलाई पछ्याउँदै यस वर्ष पनि कृषि ज्ञान केन्द्र मुस्ताङ र सरोकारवालाबीच मुस्ताङको स्याउ भदौ २५ गते अगाडि टिप्न नपाइने सहमति गरिएको थियो। सोही सहमतिलाई कार्यान्वयन गर्दे अहिले मुस्ताङको स्याउ टिप्न व्यापारीहरू कृषकको बगैंचाबगैंचामा पुगिसकेका छन्। यसअघि स्थानीय रैथाने स्याउ र उच्च घनत्व प्रविधिमा आधारित गाला, गोल्डेन डेलिसियस र जोनाप्रिन्स स्याउबाहेक गाला र रिङरुट स्याउ मात्र टिप्न दिने निर्णय गरिएको थियो। भदौ २५ गतेपछि भने रैथाने स्याउ र उच्च घनत्वको स्याउ टिप्न सुरु भएको केन्द्रका प्रमुख प्रकाश बस्ताकोटीले जानकारी दिए। स्थानीयस्तरमा स्याउ टिप्ने नियम लागू गरिएपनि स्थानीय खुद्रा स्याउ बिक्रेता र केही स्याउ व्यापारीले भने लुकिछिपी स्याउ टिप्ने नियम उल्लंघन गर्दे बजारमा पुर्याउने गरेको गुनासो पनि छ। व्यापारीले जतिसक्दो छिटो मुस्ताङका स्याउ बजार पुर्याउँदा सुहाउँदो मूल्य प्राप्त गर्ने भएकाले पनि यहाँका स्याउ राम्ररी बोटमा नपाक्दै बजार लैजाने गरिएको हो। रैथाने जातका स्याउ पूर्ण विकसित हुन असोज १५ सम्म लाग्छ। तर, स्याउ बगैंचा ठेक्का लिएकाले त्यो बेलासम्म पर्खन नसक्दा स्याउको गुणस्तर वृद्धिमा समस्या देखिएको सरोकावाला बताउँछन्। बर्सेनि जिल्ला बाहिर र स्थानीय स्याउ व्यापारीहरूले असारश्रावण महिनामा बगैंचा अवलोकन गरेर ठेक्का सम्झौता गरी बैनापट्टा गर्ने चलन छ। जिल्लाका स्थानीय स्याउ किसानले खुद्रा बिक्री गर्नुभन्दा एकमुष्ट व्यापारीलाई ठेक्कामा दिँदा सो पैसाले अन्य ठाउँमा लगानी गर्न सजिलो हुने भएकाले यहाँका अधिकांश किसानको स्याउ व्यापारीलाई नै सुम्पिने गरिएको छ। किसानले गुणस्तर र उत्पादनभन्दा व्यापारीबाट उचित रकम पाउने भएकै कारण यहाँका स्याउ बगैंचामा नपाक्दै व्यापारीको नियन्त्रणमा जाने गर्छ। मार्फाका स्याउ किसान दिपक लालचन भन्छन्, 'स्याउ बगैंचामा जतिराखे पनि व्यापारीबाट पाउने मुल्य उही हो, भनेजस्तो मुल्य पाइन्छ, यसैले व्यापारीले ढिलो वा चाँडो स्याउ टिपे पनि स्याउ किसानलाई यसले कुनै फरक पार्दैन।' मुस्ताङमा स्याउको बैनापट्टा गर्न र स्याउ टिप्ने सिजन सुरु हुँदा जिल्लाबाहिर र स्थानीय व्यापारी किसानको घरदैलोमा पुग्ने गर्छन्। मुस्ताङमा स्याउ खरिद गर्न धादिङ, रुकुम, रोल्पा, म्याग्दी, कास्की र बाग्लुङ लगायतका जिल्लाबाट व्यापारीहरू आउने गर्छन्। मुस्ताङको स्याउ बर्सेनि हरितालिका तीज र दशैतिहार जस्ता चाडपर्वमा खपत हुने गर्छ। व्यापारीहरूले तिज पर्वको बेला छोपेर यहाँको स्याउ बजार पुर्याउने परिपाटीले विगतमा मुस्ताङको स्याउको गुणस्तर खस्किएको थियो। मुस्ताङका स्याउ किसानले बर्सेनि पाँच लाखदेखि एक करोडसम्मको स्याउ बिक्री गर्ने गरेको स्याउ किसान दिपक लालचनले बताए। नगदे बालीको रूपमा रहेको मुस्ताङको स्याउ यहाँका किसानको मुख्य आम्दानीको स्रोत रहेको स्याउ किसान लालचनले बताए। 'मुस्ताङका किसान कृषिमा आश्रित छन्,स्याउ उत्पादन यहाँको मुख्यबाली हो, स्याउ किसान लालचनले भने,'बर्सेनि यहाँ स्याउ खेतीको आर्कषण बढ्दैछ, विभिन्न स्याउ फार्म, समूह, सहकारी दर्ता गरेर स्याउ खेतीमा लगानी बढाइँदै छ।' हिमाली क्षेत्रको चिसो हावापानी र भुगोलमा उत्पादन गरिने स्याउ अन्य स्थानको भन्दा फरक गुणस्तर हुने भएकाले उपभोक्ताहरूको रोजाइमा मुस्ताङी स्याउ पर्ने गरेको धादिङका स्याउ किसान प्रेम तामाङले बताए । विगत १० वर्षदेखि निरन्तर स्याउ व्यापार गर्दै आइरहेका तामाङ भन्छन्, 'स्याउ बगैंचा ठेक्का लिन किसानकोमा पुग्छौं। बगैंचा हेरेर दुवै पक्षबीच मोलतोल गछौं। यसरी सहमति गरेपछि ठेक्का सम्झौता हुन्छ। पहिला स्याउ बगैंचा हेर्न र दोस्रो पटक स्याउ प्याकिङ गरी बजार पुर्याउँछौं।' यसरी ठेक्का गर्दा नाफाघाटा निश्चित नहुने स्याउ व्यापारी तामाङको भनाइ छ। समुन्द्री सतहदेखि २५ सय मिटर माथिको उचाइमा उत्पादन हुने मुस्ताङको स्याउ हिउँले सिञ्चित हुने हुँदा स्वादिलो र पोषिलो हुने गर्छ। व्यापारीले किसानको बगैंचामा प्रतिकेजी नब्बेदेखि एकसय रुपैयाँमा खरिद गरी पोखराकाठमाडौं लगेर दुई सयदेखि तीन सय रुपैयाँसम्म बिक्री गर्ने गरेका छन्। स्याउ उत्पादन तथा बिक्री गरी मुस्ताङले बर्सेनि ५० देखि ६० करोड रुपैयाँसम्म भित्र्याउने गर्छ। यसवर्ष मौसम अनुकुल रहेको र उच्चघनत्व प्रविधिमा आधारित स्याउ खेती भएकाले मुस्ताङमा स्याउ उत्पादन १५ प्रतिशतले वृद्धि हुने केन्द्रले जनाएको छ। गत वर्ष मौसम प्रतिकुल र स्याउमा विभिन्न प्रकोप देखिएकाले अपेक्षा गरेअनुरूप स्याउ उत्पादन हुन सकेको थिएन। आर्थिक वर्ष २०७८०७९ सम्ममा मुस्ताङमा १५ सय ७५ हेक्टर जमिनमा स्याउ खेती गरिएको छ। जसमध्ये ३८ हेक्टर जमिनमा उच्च घनत्व प्रविधिमा आधारित स्याउ खेती विस्तार भएको हो। जिल्लाको कूल स्याउ विस्तार भएको क्षेत्रमध्ये ५८० हेक्टरमा उत्पादन हुने गरेको छ। मुस्ताङमा गत वर्ष ५५६४ मेट्रिक स्याउ उत्पादन भएको तथ्यांकमा उल्लेख छ। तर प्रधानमन्त्री कृषि आधुनिकीकरण परियोजना, परियोजना कार्यान्वयन इकाई मुस्ताङले भने ६८१३ मेट्रिक टन स्याउ जिल्लाबाहिर निर्यात भएको जनाएको छ। स्याउ जोन कार्यक्रमअन्तर्गत अहिले मुस्ताङमा १२५ वटा (सहकारीसमुह निजी उद्यमी) आवद्ध छन्। यस्तै, कृषि ज्ञान केन्द्रले स्याउको ब्लक र पकेटका कार्यक्रमहरू सञ्चालन गर्ने गरेको छ। परियोजना कार्यान्वयन इकाई र कृषि ज्ञान केन्द्रको अनुदानमा मुस्ताङका सात स्थानमा स्याउ भण्डारण गर्ने चिस्यान गृह स्थापना गरिएको छ। जिल्लाको टुकुच्, मार्फा, कागबेनी, ढुम्बा लगायतका स्थानमा चिस्यान केन्द्र स्थापना गरिएको हो। यद्यपी सातवटै चिस्यान केन्द्रमा केन्द्र गरी दुई सय मेट्रिक टन मात्र स्याउ भण्डारण गर्ने क्षमता छ। जिल्लाको थासाङ ५, ४, ३ वडा बाहेक पाँचवटै स्थानीय तहमा स्याउ खेती गरिएको छ।"
दुई सातादेखि विद्युत् सेवा अवरुद्ध,"गोरखा : जिल्लाको चुमनुब्री गाउँपालिका३ अन्तर्गतका विभिन्न गाउँमा दुई सातादेखि विद्युत् सेवा अवरुद्ध छ। साविक सिर्दिबास गाविसका जगत, सल्लेरी, सिर्दिबास, घट्टेखोला, नाग्चेत लगायतका गाउँबस्तीका बासिन्दा दुई सातादेखि विद्युत् सेवाविहीन भएका हुन्। 'भालुखोला पावरहाउसमा समस्या आएपछि गत भदौको १३ गतेदेखि यस क्षेत्रमा विद्युत् छैन', जगतका गणेश कार्कीले भने, 'न विजुली बत्ती बाल्न पाइएको छ, न त टिभी, मोबाइलको सेवा लिन पाएका छौँ। फोन गर्न पनि गाउँबाट झण्डै आधा घण्टा परको डाँडामा पुग्नुपर्छ।' अहिले पर्यटकको सिजन सुरु भएको छ। तर विद्युत् र सञ्चार सम्पर्कविच्छेद हुनुपर्दा समस्या भएको उनको भनाइ छ। विद्युत् सेवा अवरुद्ध हुँदा कुटानी पिसानी मिल तथा अन्य घरेलु उद्योगहरू बन्द भएका छन्। प्रथम त्रैमासिक परीक्षाका विद्यार्थीहरूलाई पठनपाठनमा समेत समस्या भएको स्थानीयबासीले बताए। मर्मत सम्भारका लागि धेरै पटक अनुरोध गरेको भए पनि अहिलेसम्म मर्मत हुन नसकेको उनको भनाइ छ।"
"शनिबार देशभर भएका १० घटनामा ५ को मृत्यु, १२ घाइते","काठमाडौं : आज शनिबार देशका विभिन्न स्थानमा १० वटा विपद्का घटना भएका छन्। राष्ट्रिय विपद् जोखिम न्यूनीकरण तथा व्यवस्थापन प्राधिकरणका अनुसार यी घटनामा पाँच जनाको मृत्यु भएको छ भने १२ जना घाइते भएका छन्। १० जना बेपत्ता भएका छन्। त्यसैगरी १३ वटा चौपाया क्षति भएको छ। एक स्थानमा सडक अवरुद्ध भएको छ। प्राधिकरणले सार्वजनिक गरेको विवरण अनुसार पाँच स्थानमा आगलागी, एकेक स्थानमा पहिरो, बाढी, चट्याङ, जनावरको आक्रमण र भारी वर्षा भएको छ। घटनाबाट एक करोड ६५ लाख ९० हजार रुपैयाँ बराबरको क्षति भएको छ।"
"सुनार खोलामा सास्ती, हरेक दिने सडक अवरुद्ध","कालिकोट : वर्षायाम सुरु भएसँगै बर्सेनि कर्णाली राजमार्गमा यात्रुहरूले सास्ती पाउने गरेका छन्। कर्णाली राजमार्गको कालिकोट खण्डको सुनार खोलाका कारण यात्रुलाई सास्ती भएको हो। पानी परेपछि सडक अवरुद्ध हुन्छ। जीर्ण सडकमा ट्रक फस्छ। सडक बन्द हुन्छ। धेरै मानिसहरू सदरमुकाम पुग्न पाँच किलोमिटर यात्रा गर्छन्। सुनार खोलाको पहिरोको उचित व्यवस्थापन नहुँदा यो सडकमा यात्रा गर्ने यात्रुहरूले हैरानी खेप्दै आएका छन्। खोला माथिको स्थानीयको जग्गा पनि बगेर सकिन लागेको छ। जिल्ला प्रहरी कार्यालय प्रमूख डिएसपी जयस्वर रिमाल भन्छन्, 'सुनार खोलाले प्रहरीलाई पनि हैरान बनाएको छ। हरेक दिन सडक अवरुद्ध हुन्छ। यात्रुहरूले फोन गरिरहन्छन्। प्रहरीको टोली गएर पहिरो पन्छाउने र फसेका गाडीहरू तान्ने काम गर्छन्। कर्णाली राजमार्गको कालिकोट खण्डमा मात्र दर्जनौँ ठाउँमा पहिरो खस्छ। जिल्लाको सिमाना दहीखोलादेखि गगने खोला, काले खोला, जिते, सुनार खोला, गल्ली लगायतका वर्षाको समयमा पहिरो खस्ने समस्या छ। तर अन्य ठाउँहरूमा कहिलेकाही पहिरो आउँछ। एक पटक पहिरो पन्छाए केही समय समस्या हुँदैन। तर सुनार खोलामा भने समस्या समाधान हुँदैन। यही खोलाका कारण प्रहरीले बेलुका ६ बजेपछि हुल्मबाट गाडीहरू अगाडि बढ्न दिँदैन्। राति सडक अवरुद्ध हुँदा यात्रुहरूलाई खान बस्न समस्या हुने भएपछि प्रहरीले राति गाडी हुल्म बजारमै रोक्छ। सुर्खेतदेखि कालिकोट जीपमा आएका यात्रु मीम बुढाले सुनार खोलाको पहिरोले सडक अवरुद्ध गर्दा सडकको पेटीमै पाँच घण्टा बिताएको बताए। उनले भने, 'सुर्खेतबाट आफूहरू ५ बजे सुनार खोला पुगेका थियौँ। सामान्य पानी परिरहेको थियो। माथिबाट पहिरो बगेर सडक अवरुद्ध थियो। पहिरो पन्छाउदा पनि निरन्तर बगेको बगै भयो। पहिरो रोकिएपनि अगाडि ट्रक फस्दा राति १० बजे मात्र सडक खुल्यो।' ट्रक चालक उमेश थापाले सुर्खेतबाट दैनिक उपभोग्य सामान तथा निर्माण सामग्री ल्याएर कालिकोट हिँड्दा गन्तव्यमा पुग्नै मुस्किल हुने गरेको बताए। उनले हिउँदको समयमा एकै दिन सुर्खेतबाट कालिकोट पुग्ने भएपनि वर्षायाम लागेपछि त्यही सडकमा चार दिनसम्म लाग्ने गरेको बताए। सडक डिभिजन कार्यालय जुम्लाका इन्जिनियर राजिब श्रेष्ठले सुनार खोला र गगने खोलाको पहिरोको रोकथामका लागि सडक विभागका टोलीले अध्ययन गर्ने बताए। उनले यी दुई खोलामा पहिरो रोक्न ठेक्का भइसकेको बताए। टोलीको अध्ययन र सुझावका आधारमा काम अगाडि बढाउने उनको भनाइ छ। कर्णाली राजमार्गको दहिखोलादेखि जुम्लासम्म ४३ ठाउँमा पहिरोको जोखिम छ। कालिकोटका प्रमूख जिल्ला अधिकारी रामहरि शर्माले भने, 'यसका विषयमा डिभिजन सडक कार्यालय जुम्लासँग निरन्तर समन्वय भइरहेको छ। विगतका वर्षहरूमा हप्तौँसम्म सडक अवरुद्ध हुने समस्या थियो। यो वर्ष भने सडक अवरुद्ध हुन दिएका छैनौँ। डिभिजन सडकको डोजर स्टेन बाई राखेका छौँ। जहाँ समस्या आउँछ त्यहाँ पठाउछौँ।' राजमार्ग सञ्चालनमा आएको १५ वर्ष बित्तिसक्यो। यो सडक सञ्चालन हुँदा जुन अवस्थामा थियो। अहिले पनि जस्ताको त्यस्तै छ।"
सुझावका आधारमा प्रतिवेदन तयार गरिने,"काठमाडौं : बेपत्ता पारिएका व्यक्तिको छानबिन, सत्य निरुपण तथा मेलमिलाप आयोग ऐन २०७१ लाई संशोधन गर्न बनेको विधेयकका सम्बन्धमा प्राप्त भएका सुझावका आधारमा प्रतिवेदन तयार गरिने भएको छ। प्रतिनिधिसभा अन्तर्गतको कानून, न्याय तथा मानव अधिकार समितिले सुझावका आधारमा प्रतिवेदन तयार गर्न लागेको हो। शनिबार समितिले सिंहदरबारमा विधेयकका बारेमा सरोकारवालासँग छलफल गरेको थियो। यही भदौ २८ गते बस्ने बैठकले प्रतिवेदनलाई अन्तिम रूप दिने समितिले जनाएको छ। विधेयकमाथि विभिन्न चरणमा एक सय ७६ संशोधन परेका थिए। शनिबारको बैठकमा वरिष्ठ अधिवक्ता सुनिल पोखरेलले विगतको द्वन्द्वको घाउ मेटाउने सन्दर्भमा परिपूर्णसहित पीडितलाई न्याय दिलाएर समाजमा शान्ति कायम गर्ने उद्देश्यका साथ विधेयकलाई अघि बढाउनुपर्ने बताए। उनले संक्रमणकालीन न्यायका विषयमा पीडितका धेरै मागहरू आइरहेको भन्दै उक्त मागहरूलाई पनि विधेयकमार्फत सम्बोधन गर्न जरुरी रहेको धारणा राखे।"
दार्चुलाका बाढीपहिरो प्रभावितलाई वाईसीएलले आर्थिक सहयोग गर्ने,"दार्चुला : नेकपा (माओवादी केन्द्र) निकट युवा संगठन वाईसीएल नेपालले दार्चुलाका बाढीपहिरो प्रभावितलाई आर्थिक सहयोग गर्ने भएको छ। संगठनले दार्चुला जिल्ला कमिटी, सुदूरपश्चिम प्रदेश कमिटी, केन्द्रीय पदाधिकारी, केन्द्रीय कमिटी सदस्यलगायत सम्पूर्ण मातहतका कमिटीलाई राहत तथा उद्धार कार्यमा सक्रियताका साथ लाग्न निर्देशन जारी गरेको हो। अध्यक्ष सुबोधराज सेर्पालीले बाढीपहिरोबाट भएको धनजनको क्षतिपूर्ति र बेपत्ताको यथाशीघ्र खोजबिन गर्न सरकारसँग माग गरेका छन्। लगातारको वर्षापछि हिजो गएको बाढी पहिरोमा परेर पाँच जनाको मृत्यु भएको छ भने दश जना बेपत्ता भएका छन् । घर, चौपाया, भौतिक क्षति, सरकारी विद्यालय, झलुङ्गे पुल, लगायत विभिन्न संरचना पहिरोमा परी क्षति भएको छ। दार्चुला जिल्लामा भएको क्षतिमा वाईसीएलले केन्द्रीय पदाधिकारीबाट आर्थिक सङ्कलन गरी सहयोगका लागि अपिल गरेको छ।"
दार्चुलाका बाढीपहिरो पीडितलाई बासको समस्या,"दार्चुला : शुक्रबार रातिदेखि भएको अविरल वर्षाका कारण आएको बाढीपहिरोले घरवारविहीन भएका परिवारलाई बासको समस्या परेको छ। पीडितहरू अहिले नेपाल रेडक्रस सोसाइटी र जिल्ला समन्वय समितिको भवनमा बसिरहेका छन्। पीडितलाई खानाको समेत समस्या भएपछि महाकाली नगरपालिका र नेपाल रेडक्रस सोसाइटीले दाल, चामल, नुन वितरण गरेका छन्। बाढीपहिरोमा परेर मृत्यु हुनेको सङ्ख्या पाँच पुगेको छ। लास्कु खोलामा आएको बाढी र नौगाडमा आएको पहिरोमा परी पाँच जनाको मृत्यु भएको हो। पहिरोका कारण नौगाड गाउँपालिकामा तीन जनाको मृत्यु भएको छ। मृत्यु भएका पाँच जनाको सनाखत भएको छ। मृत्यु हुनेमा नौगाड गाउँपालिकाका तीन र महाकाली नगरपालिकाका दुई छन्। सातजना अझै बेपत्ता छन्। बेपत्ता सबै सदरमुकाम खलङ्गास्थित महाकाली नगरपालिकाका छन्। बाढीपहिरोमा परेर मृत्यु हुनेमा महाकाली नगरपालिका२ मुल्लाका ७७ वर्षीय नन्दराम बोहरा, महाकाली३ डुङरीकी ३५ वर्षीया मानमति कार्की, नौगाड गाउँपालिका१ की ३५ वर्षीया जानकी ठगुन्ना, १५ वर्षीया धनुली ठगुन्ना तथा नौगाड२ का ४५ वर्षीय मोहनराम पार्की रहेको जिल्ला प्रहरी कार्यालय दार्चुलाले जनाएको छ। पहिरोमा परी गम्भीर घाइते भएकाहरूको नेपाली सेनाको एयर एम्बुलेन्समार्फत उद्दार गरिएको छ। सुर्खेतबाट आएको एयर एम्बुलेन्समार्फत नौगाड गाउँपालिका१ सल्लाका ४५ वर्षीय बिरेन्द्र ठगुन्ना, ४० वर्षीय जयबहादुर ठगुन्ना, ३५ वर्षीय फागुनी ठगुन्ना, सोही ठाउँका ३० वर्षीय रम्भा देवी ठगुन्ना र ३० वर्षीय देव सिंह ठगुन्नालाई उद्दार गरी सदरमुकाम खलंगा ल्याएको नेपाली सेनाको गुरु गोरख गुल्म दार्चुलाले जनाएको छ। उनीहरूलाई हेलिकप्टरमा नौगाडबाट खलङ्गा हुँदै केही बेर अघि कैलालीको धनगढी लगिएको सहायक प्रजिअ हेमन्ती साउदले जानकारी दिए। जिल्ला अस्पताल दार्चुलामा उपचार सम्भव नभएपछि चारैजनालाई धनगढी लगिएको उनले बताए। चार जनाको अवस्था चिन्ताजनक रहेको उनको भनाइ छ। सात बेपत्ता बाढीपहिरोमा परेर सातजना बेपत्ता भएका छन। बेपत्ताको नेपाल प्रहरी, सशस्त्र प्रहरी, नेपाली सेना र स्थानीयवासीले खोजी गरिरहेका छन्। बेपत्तामा महाकाली३ डुङरीका धनसिंह कार्की तथा उनका छोराहरू दीपक र दिनेश तथा अन्य चारजना रहेको जिल्ला प्रहरी कार्यालय दार्चुलाले जनाएको छ। १२ घर पूर्ण क्षति पहिरोले नौगाडमा १२ घर पूर्ण क्षति भएको छ भने महाकाली नगरपालिका४ बंगाबगडमा १५ घर महाकालीमा बगेका छन्। पावर हाउस र जेसीभी पनि बगायो बाढीले दार्चुलाको डुङ्रेखोलामा रहेको पावर हाउस बगाएको छ। निर्माणाधीन खार खलङ्गा सडकमा प्रयोग भएको जेसीभी बगाएको छ। महाकाली नदी र लास्कु खोलामा आएको बाढीले खलङ्गा हुँदै दुहुँ व्यास जोड्ने सडक अवरुद्ध बनेको छ। दार्चुलाको व्यास गाउँपालिका, दुहुँ गाउँपालिका र महाकाली नगरपालिकाका मानिसहरूले आवतजावत गर्ने लास्कु खोलाको झोलुङगे पुल बगाएको छ। दार्चुला तिङ्कर सडकअन्तर्गत रिङ्गलतालदेखि कलौनभीरसम्म सडक अवरुद्ध भएको छ। दुहुँ गाउँपालिका र महाकाली नगरपालिका जोड्ने यो सडक बगाएपछि यो क्षेत्रमा आवतजावतमा समस्या भएको छ। महाकाली तटबन्ध हुँदै निर्माण गरिएको दार्चुला तिङ्कर सडक पूर्णरुपमा क्षति भएको छ। लास्कु खोलामा निर्माण गरिएको मोटेरबल पुल र झोलुङ्गे पुल बगाएको छ। पुल नहुँदा वारपार गर्न सकिने अवस्था छैन। महाकाली४ बंगाबगड हुँदै वडा नम्बर १ छापरी जाने पुल बगाएको छ। दार्चुला तिङ्कर सडकमा राति पार्किङ गरी राखिएका जिप महाकालीले बगाएको स्थानीय चक्रबहादुर बमले बताए। बमका अनुसार पाँचवटा जीप, एउटा ट्र्याक्टर र एउटा ट्रली बगाएको छ।"
पुतलीबजारमा कृषि स्रोत केन्द्र,"स्याङ्जा : पुतलीबजार नगरपालिका१ मा मुक्तिनाथ कृषि स्रोत केन्द्र स्थापना गरिएको छ। कृषिलाई व्यवसायीकरण गर्दै उन्नत बीउ बिजन, प्रविधि तथा उपकरणको प्रयोगमा जोड दिने उद्देश्यले मुक्तिनाथ विकास कम्पनीले केन्द्र स्थापना गरेको हो। नगरपालिकाको केन्द्रबिन्दुमा स्थापित केन्द्र रोयल सहकारी संस्थाको तल्लो तलामा राखिएको छ। किसानलाई सोही केन्द्रमै बीउ बिजन, मल, उपकरण, विषादी लगायत किसानका लागि आवश्यक पर्ने सबै सामग्रीहरू खरिद गर्न सकिने गरी व्यवस्था मिलाइएको छ। केन्द्रको उद्घाटन गर्दै पुतलीबजार नगरप्रमुख तुलसीराम रेग्मीले कृषिका माध्यमबाटै विकसित राष्ट्रले उन्नति गरेको बताए। नेपालमा धेरै सम्भावना भएर काम गर्न नसक्दा बर्सेनि खर्बौं रुपैयाँका खाद्य सामग्री आयात गर्नु परेको उनको भनाइ छ। आउने दिनमा नगरपालिकाले युवा लक्षित कृषि योजनासँगै कृषि साझेदारी ऐन बनाएर काम गर्ने बताए। निजी तथा सार्वजनिक संघ, संस्थासँग सहकार्य गर्दै अघि अघि बढ्ने उनले बताए। कम्पनीका कार्यकारी अध्यक्ष भरतराज ढकालले ४० करोडको पुँजी लगानी गरेर विभिन्न आठवटा कम्पनी स्थापना गरेको जानकारी गराए। उनका अनुसार मुक्तिनाथ बीउ बैंक, रासायनिक मल बैंक, हर्वल बैंक, लाइभस्टक बैंक, फुड बैंक, एग्रो मेशिनरी बैंकजस्ता कम्पनी स्थापना गरिएका छन्। झण्डै २१ वर्षअघि रोयल बचत तथा ऋण सहकारी स्थापना गरिएको थियो। सोही सहकारीले नै मुक्तिनाथ विकास बैंक स्थापना गरेको हो। सोही बैंकमार्फत कृषि कम्पनी सञ्चालनमा ल्याइएको हो। कम्पनीले तीन वर्षदेखि आँधीखोला गाउँपालिकामा नमूना फार्म सञ्चालनमा ल्याइसकेको छ। यहाँ मौसम अनुसारका फलफूल, तरकारीका बीउ, बिरुवा उत्पादन हुँदै आएको छ।"
अनन्ते मेला सुरु,"बाजुरा : बाजुरामा शनिबारदेखि अनन्ते मेला सुरु भएको छ। भाद्र पञ्चमीको दिनबाट सुरु हुने अनन्ते मेलालाई बाजुरामा विशेष पर्वका रूपमा लिने गरिएको छ। यो मेला तीन दिन देखि पाँच दिनसम्म लाग्दछ। बाजुरालीले दशैंपछिको महत्वपूर्ण पर्वका अनन्तेलाई लिने गरेका छन्। महाभारतमा कौरवसँगको लडाइँमा पाण्डवहरूले विजयी हासिल गरेको खुसीयालीमा पाण्डवका पक्षमा तथा न्यायका पक्षधरहरूले विजयोत्सवका रूपमा अनन्ते पर्वलाई लिने गरेको बुढापाकाहरू बताउँछन्। पर्वलाई सत्यको विजय भएको सम्झनामा बनाउने गरिएको अनन्ते मेलाका जानकार कुम्भराज पण्डितले बताए। मेला अवधिभर लाखे नाच, मागल, पाण्डवको युद्दको कौशल लडाइँको युद्द नीतिका बारेमा चर्चा परिचर्चा गरिन्छ। मेला हिन्दुहरूले मान्ने १६ श्राद्धदेखि सुरु हुन्छ। अन्यायको अन्त्य भन्ने शब्द अपभ्रंश भएर उत्पति भएको किंवदन्ती रहेको छ। व्रतबन्ध अनन्त धारणा गर्ने परम्परा रहेकोले यो पर्व पूर्णिमाको दिनबाट सुरु भएर भगवनको भजनकृतन र महापुरुषले गरेका कल्याकारी कार्यलाई समुदाय बीच गीत मागलसँगै विजुराका गाथाको माध्यमद्वारा पर्व मनाउने गरेको स्थानीय बुद्धिसिंह थापाले बताए। मेला अवधिभर विजुरा बजाउँदै गीत मागल गाएर महाभारतको युद्दमा कौरव र पाण्डव बीचको युद्द संवाद योद्दाले देखाएको युद्द कुशलता जस्ता कार्यको वर्णन गर्दै मेला बनाउने चलन छ। यो पर्व सांस्कृतिक रूपमा धनी पर्वका रूपमा बाजुरालीहरूले लिने गर्छन। स्थानीय लोक सांस्कृतिक र जिल्लाको पहिचानका रूपमा मनाइने पर्व बाजुरा जिल्लाको मार्तडी, जुगाडा, आटीचौर, बुढीगंगा, बाह्रबिस लगायतका क्षेत्रमा मनाउने गरिन्छ। संस्कृतिको जगेर्ना आफन्तसँगको भेटघाट र मित्रताको सुरुवातको संकेतका रूपमा पनि अनन्ते पर्वलाई मनाउने गरिएको स्थानीय शेरबहादुर रावलले बताए। पर्वलाई सबै जातिको उपस्थितिमा सामूहिक रूपमा मनाउने भएकाले सामाजिक शान्ति स्थापना गर्न पनि पर्वको महत्त्व रहेको मार्तडीका स्थानीय धनबहादुर रावलले बताए। मेलाको अवसरमा छिमेकी जिल्लाका लेक, खर्क, बेशीबाट आफन्त गोठालाहरू विद्यार्थीहरू र कर्मचारी एकै ठाउँमा जम्मा भएर आफ्नो क्षेत्रको सुखदुःखदेखि भाइचाराको सम्बन्ध कायम हुने गरेको स्थानीय बताउँछन्। मेला अवधिभर केटा केटीहरू दोहोरी देउडामार्फत महाभारतको कथावस्तुलाई कलात्मक तरिकाले व्यक्त गर्छन। मेलामा गोलो घेरा बनाएर दुई पट्टीबाट मिजुरा बजाउँदै पालैपालो गीतगाथा गाएर रमाइलो गर्ने गर्दछन।"
साढे तीन हजार विद्यार्थीलाई शैक्षिक सामग्री,"गोरखा : हिमानी ट्रष्टले गोरखाका विभिन्न विद्यालयका तीन हजार सात सय विद्यार्थीरूलाई शैक्षिक तथा स्वास्थ्य सामग्रीहरू वितरण गरेको छ। सदरमुकामको शक्ति माविमा शनिबार एक कार्यक्रम आयोजना गरी ट्रष्टले तीन हजार ७५० जना विद्यार्थीलाई १९ प्रकारका सामग्रीले भरिएको झोला वितरण गरेको हो। कार्यक्रममा ट्रष्टकी अध्यक्ष हिमानी शाह र उनकी छोरी कृतिकाले विद्यार्थीका लागि झोलाहरू ४० विद्यालयका शिक्षकलाई हस्तान्तरण गरिन्। गोरखा नगरपालिका, पालुङ्टार नगरपालिका, सहिद लखन गाउँपालिका, भीमसेन थापा गाउँपालिका र धार्चे गाउँपालिकाका विद्यार्थीहरूलाई वितरण गरेको जिल्लामा कार्यक्रम संयोजन गरेका मोहसिन अलि मियाँले जानकारी दिए। सो सामग्री चाइना फाउण्डेनमार्फत प्राप्त भएको हो। चाइना फाउण्डेशनले बर्सेनि देशभरका एकलाख भन्दा धेरै विद्यार्थीलाई यस्ता सामग्री उपलब्ध गराउँदै आएको छ। यस वर्ष हिमानी ट्रष्टमार्फत गोरखा, लम्जुङ, गुल्मी र मनाङका १० हजार विद्यार्थीलाई सो सामग्री बाँड्दैछ। मनाङबाहेक अरू जिल्लामा वितरण गरिसकिएको चाइना फाउण्डेशनका कवीर नेपालीले जानकारी दिए। अन्य संस्थाहरूसित समन्वय गरी वितरण गरिरहेको उनले बताए। हरेक वर्ष चाइना फाउण्डेशनसँग सहकार्य गरी विभिन्न एनजीओहरूले शैक्षिक तथा स्वास्थ्यसम्बन्धी सामग्री वितरण गर्ने गर्छ। सो ब्यागभित्र नेपाली तथा अंग्रेजी अभ्यास पुस्तिका, कलर बक्स, स्टेशनरी बक्स, पेन्सिल, हेल्थ ब्याग, लन्च बक्स, वाटर बोटल, टावेलजस्ता दैनिक प्रयोगमा आउने सामग्री राखिएको ट्रष्टले जनाएको छ। त्यस्तै, ब्यागमा फेस माक्स, साबुन, मन्जन, ब्रस, ब्यान्डेज र फ्रेण्डसिप कार्डसमेत राखिएको ट्रष्टले जानकारी दिएको छ।"
मृतकका परिवारलाई जनही एक लाख दिने प्रदेश सरकारको घोषणा,दार्चुला : सुदूरपश्चिम प्रदेश सरकारले दार्चुलामा बाढीपहिरोमा परी ज्यान गुमाएका व्यक्तिका परिवारलाई जनही एक लाख रुपैयाँ दिने घोषणा गरेको छ। प्रदेशका आन्तरिक मामिला तथा कानुनमन्त्री डा रणबहादुर रावलले प्रदेश सरकारका तर्फबाट उक्त रकम दिने घोषणा गरेका हुन्। बाढीपहिरो प्रभावितका लागि राहत र उद्धार सामग्री लिएर मन्त्री रावलसहितको टोली शनिबार दार्चुला पुगेको छ। त्यहाँ सुरक्षा निकायका अधिकारीहरूसँगको छलफलका क्रममा मन्त्री रावलले यस्तो घोषणा गरेका हुन्। यस्तै बाढीपहिरोमा परी घाइते भएकाहरूलाई उपचारका लागि जनही ५० हजार रुपैयाँ सहयोग उपलब्ध गराउने उनले प्रतिबद्धता जनाएका छन्। दार्चुलामा अविरल वर्षापछिको बाढीपहिरोमा परी पाँच जनाको मृत्यु भएको छ। १० जना बेपत्ता छन्। आठ जना घाइते भएका छन्।
राष्ट्रिय विज्ञान दिवसको नारा तय,"काठमाडौं : यस वर्षको दशौँ राष्ट्रिय विज्ञान दिवसका लागि 'विज्ञान र प्रविधिमा लगानीको विस्तारः समुन्नति र समृद्धिको आधार' नारा तय भएको छ। हरेक वर्ष असोज १ गते मनाइने यो दिवसका लागि यस वर्ष पनि उक्त नाराका साथ साताव्यापी रूपमा कार्यक्रम सञ्चालन गर्न शिक्षा, विज्ञान तथा प्रविधि मन्त्रालयले तयारी गरेको छ। सोका लागि मन्त्रालयले प्रदेश र स्थानीय तह तथा सम्बन्धित क्षेत्रमा समन्वय र संयोजन गरिरहेको जनाइएको छ।"
"मृत्यु भएका पाँच जनाको सनाखत, सात अझै बेपत्ता","दार्चुला : दार्चुलामा बाढीपहिरोमा परी मृत्यु भएका पाँच जनाको सनाखत भएको छ। मृत्यु हुनेमा नौगाड गाउँपालिकाका तीन र महाकाली नगरपालिकाका दुई छन्। बाढीपहिरोमा परी सातजना अझै बेपत्ता छन्। बेपत्ता सबै सदरमुकाम खलङ्गास्थित महाकाली नगरपालिकाका छन्। बाढीपहिरोमा परेर मृत्यु हुनेमा महाकाली नगरपालिका२ मुल्लाका ७७ वर्षीय नन्दराम बोहरा, महाकाली३ डुङरीकी ३५ वर्षीया मानमति कार्की, नौगाड गाउँपालिका१ की ३५ वर्षीया जानकी ठगुन्ना, १५ वर्षीया धनुली ठगुन्ना तथा नौगाड२ का ४५ वर्षीय मोहनराम पार्की रहेको जिल्ला प्रहरी कार्यालय दार्चुलाले जनाएको छ। पहिरोमा परेर नौगाड४ का रामसिँह ठगुन्ना, विरा ठगुन्ना, फागुली ठगुन्ना र जयबहादुर ठगुन्ना घाइते छन्। उनीहरूलाई सुर्खेतबाट आएको नेपाली सेनाको हेलिकप्टरमा नौगाडबाट खलङ्गा हुँदै केहिबेर अघि कैलालीको धनगढी लगिएको सहायक प्रजिअ हेमन्ती साउदले जानकारी दिए। जिल्ला अस्पताल दार्चुलामा उपचार सम्भव नभएपछि चारैजनालाई धनगढी लगिएको उनले बताए। यस्तै बाढीपहिरोमा परेर सात जना बेपत्ता भएका छन। बेपत्ता महाकाली नगरपालिकाको लास्कु र डुङरीका सात जनाको नेपाल प्रहरी, सशस्त्र प्रहरी, नेपाली सेना र स्थानीयवासीले खोजि गरिरहेका छन्। बेपत्तामा महाकाली३ डुङरीका धनसिंह कार्की तथा उनका छोराहरू दीपक र दिनेश तथा अन्य चारजना रहेको जिल्ला प्रहरी कार्यालयले जनाएको छ।"
पहिरोमा परेर दार्चुलाको नौगाडमा एक जनाको मृत्यु,दार्चुला : शुक्रबार रातिदेखि अविरल बर्षाका कारण दार्चुलाको नौगाड गाउँपालिका१ सल्लामा खसेको पहिरोमा परेर एक बालिकाको मृत्यु भएको छ। मृत्यु हुनेमा अन्दाजी १३१४ वर्षीय मदे ठगुन्ना मृत्यु भएको मृतकका काका भरत ठगुन्नाले जानकारी दिए। मृतक मदेको शव पुरिएको अवस्थामा फेला परेको उनले बताए। शुक्रबार राति एक बजेतिर खसेको पहिरोमा फसेका मृतकका बुवा पानसिंह ठगुन्ना र आमा फागुनी ठगुन्नाको जिवितै उद्धार गरिएको छ। यस्तै पहिरोमा परेर सोही ठाउँकी अन्दाजी ३० वर्षीया किमडी ठगुन्ना बेपत्ता भएकी बताइएको छ। पहिरोले ७८ ओटा घर पुरेकाले क्षतिको विवरण आउन बाँकी रहेको छ। लगातारको बर्षाले उद्धार कार्यमा समेत कठिनाइ भएको स्थानीयले बताएका छन्।अहिले पनि पहिरो खस्ने क्रम जारी रहेको छ।
हिमानी र छोरी कृतिका गोरखा दरबारमा,गोरखा : हिमानी शाहले शाह वंशको कुल देवता गोरखकालिका र गोरखनाथको पूजा गरेकी छिन्। शनिबार बिहान साँढे ८ बजे गोरखकाली मन्दिर पुगेकी हिमानी र उनकी छोरी कृतिकाले डेढ घण्टा लगाएर तान्त्रिक विधिले गोरखकाली र गोरखनाथको पूजा गरेकी हुन्। साथै कैलाशकुटमा राखिएको देवीको दर्शन गरेकी छिन्। कैलाशकुट प्रवेशमा राज खलकबाहेक अरुलाई अनुमति छैन। राज खलकले तान्त्रिक विधिबाट गोरखकालीको पूजाअर्चना गर्ने गोरखा दरबार हेरचाह अड्डाका प्रमुख हरि भुषालले जानकारी दिए। साथै उनीहरूले हालै पुनर्निर्माण सम्पन्न भएको चार सय वर्ष पुरानो गोरखा दरबारको पनि अवलोकन गरेका थिए। हिमानी ट्रष्टले वितरण गर्ने स्टेशनरी सामग्री हस्तान्तरणका लागि उनी शुक्रबार राती गोरखा आइपुगेकी हुन्। ट्रष्टले तीन हजारभन्दा धेरै विद्यार्थीलाई स्टेशनरी सामग्री वितरण गर्ने कार्यक्रम रहेको छ।
समाज परिवर्तन गर्न किताब,"काठमाडौं : राष्ट्रपति विद्यादेवी भण्डारीले राष्ट्रको उत्थानका लागि हरेक नागरिक अनुशासित, मर्यादित र मुलुकप्रति समर्पित बन्ने संस्कार हुनु अनिवार्य रहेको बताएकी छन्। यसका लागि सुपठित हुनु पहिलो कर्तव्य हो। समाज परिवर्तनका लागि ज्ञान हासिल गर्नु अनिवार्य छ। ज्ञानका लागि अध्ययन र पठन अपरिहार्य छ, उनले भनिन्। किताब जात्राको पाँचौं संस्करणको शुक्रबार नेपाल प्रज्ञा प्रतिष्ठानमा उद्घाटन गर्दै राष्ट्रपति विद्यादेवी भण्डारीले साहित्यकार डा ध्रुवचन्द्र गौतमलाई प्रेम साहित्य सम्मान प्रदान गरेकी थिइन्। यसअघिका वर्ष सत्यमोहन जोशी र जशराज किराँतीलाई यो सम्मान दिइएको थियो। कार्यक्रममा सत्यमोहन पुस्तकका लागि गिरीश गिरीलाई किताब जात्रा बेस्ट सेलर अवार्ड प्रदान गरिएको थियो। सम्मेलनका किनोट स्पिकर जीवा लामिछानेले डायस्पोरिक लेखन सिर्जनात्मक बिस्फोटका रूपमा आउन थालेको बताए। डायस्पोराको सामूहिक सम्भावना बलियो छ यसलाई अब नेपाल र नेपालीले बुझ्नुपर्छ, यसको सदुपयोग गर्नुपर्छ, उनले भने। बिदेसिएका नेपालीले भाषा, साहित्य र संस्कृतिको संरक्षण साथै प्रवद्र्धन गरिरहेको उनको भनाइ छ। उनले भने, डायस्पोरिक लेखन संख्यात्मकसँगै गुणात्मक कृति र साहित्य सिर्जनासमेत आइरहेका छन्। सम्मेलनको प्रश्न प्रतिप्रश्नसम्बन्धी कार्यक्रममा सञ्चारकर्मीद्वय एपी वान टेलिभिजनका प्रधान सम्पादक टीकाराम यात्री र हिमालय टेलिभिजनका न्युज चिफ राजेन्द्र बानियाँले एकआपसमा सञ्चार कर्म, तमसोमा ज्योतिर्गमय र यक्ष प्रश्नलगायतमा बहस चलाएका थिए। यस्तै चिन्तनमननमा साहित्यकार विप्लव प्रतीक र शिक्षित भट्टबीच सबालजवाफ चलेको थियो। सञ्चारकर्मी समा थापाले डिजिटल नेपालबारेको प्यानल डिस्कसन चलाएकी थिइन्। शनिबार अनुवादमनोभाव, आख्यानव्याख्यान, बिम्बप्रतिबिम्ब, काव्य सन्ध्या हुनेछन् ।"
दार्चुलामा चट्याङ लागेर एक जनाको मृत्यु,दार्चुला : दार्चुलाको नौगाड गाउँपालिकामा शुक्रबार राती चट्याङ परेर एक जनाको मृत्यु भएको छ। मृत्यु हुनेमा नौगाड गाउँपालिका२ दललेखका मोहन सिंह पार्की रहेको वडा अध्यक्ष नारायण ठगुन्नाले बताए । वडाध्यक्ष नारायण सिंह ठगुन्नाका अनुसार उनी घरमा एक्लै थिए। घरका अरु सदस्य सदरमुकाम रहेको उनले बताए।
"कैलालीमा भ्रष्टाचारविरुद्ध निसाना, ३६ जनाका ५० वटा कार्टुन प्रदर्शनी","कैलाली : भ्रष्टाचारमुक्त समाज निर्माणका लागि कार्टुनले सकारात्मक सन्देश दिएको सुदूरपश्चिम प्रदेशका उपसभामुख निर्मला जोशी बडालले बताएकी छन्। कार्टुनिस्ट क्लब अफ नेपालको आयोजनामा शुक्रबार धनगढीस्थित कैलाली जनपुस्तकालयमा निसाना भ्रष्टाचारविरोधी कार्टुन प्रदर्शनीको उद्घाटन गर्दै उनले भ्रष्टाचार अन्त्यका लागि सबैले पहलकदमी लिनुपर्नेमा जोड दिइन्। उनले कार्टुनमा नेपाली समाजमा देखिएका विकृति विसंगति तथा खराब मनोवृत्तिलाई व्यंग्यात्मक रूपमा प्रहार गरिएको बताउँदै राजनीतिक दल र नेता यसबाट सतर्क रहनु पर्ने विचार व्यक्त गरेकी हुन्। जोशीले भनिन्, कार्टुनमा हाम्रो समाजमा मौलाएको खराब मनोवृत्ति र आचरणलाई कलात्मक रुपमा प्रस्तुत गरिएको छ। समाजलाई गतिशील, सभ्य र समृद्ध बनाउन राजनीतिक दल र नेतृत्व सदाचारमा प्रतिबद्ध हुन जरुरी छ। उनले कार्टुनमा प्रस्तुत विषयले दीर्घकालीन रूपमै प्रभाव पार्ने जिकिर गर्दै कलाले समाजलाई सही बाटोमा दोहोर्याउन मद्दत पुर्याउने बताइन्। उपसभामुख जोशीले भनिन्, मानिसले बोलेका विषयले क्षणिक रुपमा असर गर्छ। तर, कार्टुन, चलचित्र लगायतले दीर्घकालीन रुपमै सुधार ल्याउन मद्दत पुर्याउँछ। उनले कार्टुन, चलचित्र, नाटक, साहित्य लगायतका सिर्जनात्मक पक्षले समाजलाई सही बाटोमा डोहोर्याउन मद्दत पुर्याउने विचार व्यक्त गरिन्। प्रदर्शनी उद्घाटन समारोहमा नेकपा (माओवादी केन्द्र) का केन्द्रीय सदस्य लक्षिराम आचार्यले भ्रष्टाचार सामाजिक अपराध भएकाले यसको अन्त्यका लागि राजनीतिक दल, सञ्चार माध्यम, नागरिक समाज, साहित्यकार, कलाकार एवं जनताले खबरदारी गरिरहनु पर्ने बताए। उनले भने, समाजमा व्याप्त विकृति, विसंगति तथा भ्रष्ट मनोवृत्तिविरुद्ध सबैले सशक्त आवाज उठाउनु पर्दछ। आचार्यले भ्रष्टाचार सभ्य समाज र विकासको बाधक रहेको जिकिर गरे। उनले कार्टुनले नेपालको वर्तमान अवस्थालाई कलात्मक रुपमा चित्रण गर्न सफल भएको बताए। साहित्यकार एवं प्रलेस सुदूरपश्चिम प्रदेशका उपाध्यक्ष तारामणि न्यौपानेले कार्टुनिस्ट क्लबको भ्रष्टाचारविरोधी अभियानमा सबैले साथ दिनुपर्ने बताए। समाजमा मौलाउँदै गएको भ्रष्टाचारलाई अन्त्य गर्न प्रदर्शनी सकारात्मक सन्देश प्रवाह गरेको सुनाउँदै उनले सबै स्रष्टा तथा नागरिकले खबरदारी गरिरहनु पर्ने धारणा व्यक्त गरे। नेपाल पत्रकार महासंघ कैलालीका अध्यक्ष हिमाल जोशीले निसाना भ्रष्टाचारविरोधी अभियानले समाजमा व्याप्त भ्रष्टाचारको तह र त्यसका आयामलाई बुझ्न सहज भएको बताए। उनले भ्रष्टाचार अन्त्यका लागि कार्टुनिस्टको अभियानले समाजमा सकारात्मक सन्देश दिएको जनाए। सो कार्यक्रममा सिर्जनशील मञ्चका अध्यक्ष जनक रसिकले धनगढीमा पहिलो पटक कार्टुन प्रदर्शनी भएको जनाउँदै यो अभियानले खराब प्रवृत्तिका विरुद्ध सशक्त आवाज उठाएको बताए। उनले समाज रुपान्तरणका लागि कलाको शक्ति निकै प्रभावकारी हुने भएकाले प्रदर्शनीमार्फत कार्टुनिस्टले शक्तिशाली आवाज उठाएको विचार व्यक्त गरे। उनले भने, सुदूरपश्चिम प्रदेशमा नै पहिलो पटक कार्टुन प्रदर्शनी भएको हो। यो प्रदर्शनीले समाजमा झाँगिदै गएको भ्रष्टाचारलाई उदांगो पार्दै सचेतना जगाउन महत्वपूर्ण भूमिका खेल्ने आशा राख्न सकिन्छ। अग्रज पत्रकार चित्रांग थापाले निसानाले समाजको यथार्थलाई उत्कृष्ट रूपमा प्रहार गरेको बताए। उनले विकृति विसंगतिविरुद्ध कार्टुनले शक्तिशाली सन्देश दिन सकेको भनाइ राखे। सो कार्यक्रममा अग्रज कार्टुनिस्ट अविन श्रेष्ठले पहिलो पटक काठमाडौं बाहिर सातै प्रदेशमा यस प्रकारको प्रदर्शनी गरिएको बताए। उनले प्रदर्शनीमार्फत कार्टुनिस्टले प्रभावकारी सन्देशप्रवाह गर्न सफल भएको धारणा व्यक्त गरे। उनले भ्रष्टाचारविरुद्ध समाजका सबै पक्ष लाग्नुपर्नेमा जोड दिँदै सभ्य समाज निर्माणमा क्लबले आफ्नो क्षेत्रबाट अभियानको थालनी गरेको बताए। प्रदर्शनीमा नेपालका ३६ जना कार्टुनिस्टले तयार पारेका भ्रष्टाचारविरुद्ध सन्देश दिने ५० वटा कार्टुन राखिएको क्लबका अध्यक्ष वासु क्षितिजले जानकारी दिए। उनले पछिल्लो समय विकाससँगै भ्रष्टाचार पनि तल्लो तहसम्म पुगेको बताउँदै जनप्रतिनिधि र नागरिकलाई सतर्क बनाउन सुदूरपश्चिम प्रदेशको धनगढीमा निसाना प्रदर्शनी गरिएको बताए। उनले समाजमा व्याप्त विकृतिविसंगतिविरुद्ध रङ, रेखा र शब्दमार्फत अभियानको थालनी गरिएको विचार व्यक्त गरे। अध्यक्ष क्षितिजले भ्रष्टाचारविरुद्ध र सदाचारको पक्षमा सन्देश प्रवाह गर्न कार्टुनिस्टले निसाना साँधेको बताए। उनले गत वैशाख ४ गते काठमाडौंबाट सुरु भएको प्रदर्शनीको अन्तिम प्रदर्शनी शुक्रबार सुदूरपश्चिम प्रदेशको अस्थायी राजधानी धनगढीमा पुगेर समापन गरिएको जानकारी दिए। क्लबका अध्यक्ष क्षितिजले यो प्रदर्शनी केवल प्रदर्शनी मात्र नभइ भ्रष्टाचारविरुद्धको सिर्जनात्मक अभियान भएको जिकिर गरे। उनले भने, हामीले यस पटक भ्रष्टाचारविरुद्धमा निसाना गरेर यसलाई सांकेतिक रुपमा प्रदर्शनीमा ल्याएका हौं। यो संकेतलाई वास्तविकतामा उतार्न सम्पूर्ण कार्टुनप्रेमी तथा भ्रष्टाचारविरोधी अभियन्ता एवं नागरिकमा आग्रह पनि गर्दछौं। प्रदर्शनी अवलोकन गर्न धनगढीका विभिन्न विद्यालयका विद्यार्थीलगायत नागरिक समाज, राजनीतिक दल र संघसंस्थाका प्रतिनिधिहरूसमेत पुगेका थिए। क्लबले यसअघि बागमती प्रदेशको काठमाडौं, गण्डकी प्रदेशको पोखरा, मधेश प्रदेशको जनकपुर, लुम्बिनीको बुटवल र कर्णालीको सुर्खेतको वीरेन्द्रनगरमा प्रदर्शनी गरिसकेको क्लबका अध्यक्ष क्षितिजले जानकारी दिए। प्रदर्शनीमा दुर्गा बराल वात्स्सायन, मोहनश्याम महर्जन खोकना, गेहेन्द्रमान अमात्य, नारदमणि हार्तम्छाली, जीवन राजोपाध्याय, अशोकमान सिंह, रविन सायमी, अविन श्रेष्ठ, राजेश केसी, सुषमा राजभण्डारी, वासु क्षितिज, देवेन्द्र थुम्केली, रवि मिश्र, भानु भट्टराई, रविन्द्र मानन्धर, योगेशकुमार खपांगी, केशव राज खनाल, राजेश मानन्धर, कृष्णगोपाल श्रेष्ठ, सुजिता महर्जन, रामकृष्ण थापा, सागर शाह, सुदर्शन सिग्देल, उमेशचन्द्र अधिकारी, अनुप गुरुङ, सानुराज डंगोल, अकृन अधिकारी, विरोचन मल्ल, आशिष खनाल, विष्णु अथकमनु, विश्व थापा, देव कोइमी, वामन चालिसे, महेश बस्ताकोटी, पानसिंह तमोर, रामहरि रिमाल, लगायतका कार्टुनिस्टका कार्टुन राखिएको छ।"
"मुलुकको हवाई सञ्जाल : कति छन् विमानस्थल, चाहिने कति ?","काठमाडौं : विज्ञ भन्छन् आन्तरिक विमानस्थलको खर्चमात्रै धान्न दिनमा २० उडान हुनुपर्छ। तर, मुलुकका पहाडी क्षेत्रका अधिकांश विमानस्थलमा मुस्किलले दैनिक एउटा मात्रै उडान हुन्छ। उडान नहुँदा १५ विमानस्थल घाटामा छन्। नेपाल नागरिक उड्डयन प्राधिकरणका पूर्वमहानिर्देशक राजकुमार क्षेत्री आवश्यक नहुने ठाउँमा पनि एयरपोर्ट बनाउन र सञ्चालन गर्न राजनीतिक दबाब आउने गरेको बताउँछन्। शक्ति र दलीय राजनीतिका कारण हरेक जिल्लामा एयरपोर्ट चाहिन्छ भन्ने प्रेसर आउँछ, क्षेत्री भन्छन्, अनि त्यस्तो प्रेसरमा बनाइएका एयरपोर्ट सञ्चालन हुँदैनन्। यात्रुको चाप पनि हुँदैन। नेपाली यात्रुलाई उडाएर विमान कम्पनीहरूलाई फाइदा पनि हुँदैन। प्राधिकरण अन्तरगत मुलुकभर ५४ विमानस्थल छन्। तीमध्ये ३४ वटा सञ्चालनमा छन्। १५ विमानस्थल घाटामा र २० वटा बन्द छन्। सञ्चालनमा रहेकाहरूको पनि आम्दानीभन्दा खर्च बढी छ। संस्कृति पर्यटन तथा नागरिक उड्डयनमन्त्री जीवनराम श्रेष्ठ विमानस्थललाई आर्थिक रूपमा नाफा वा नोक्सानका रूपमा मात्र नहेरी जनताको सहज यातायात र सेवा प्रवाहलाई पनि ध्यान दिनुपर्ने बताउँछन्। कतिपय विमानस्थल घाटा भए पनि सामाजिक दायित्वका लागि सञ्चालन गर्नुपर्ने हुन्छ, मन्त्री श्रेष्ठले भने, जनतालाई हवाई सेवा दिनु पनि राज्यको कर्तव्य हो। अर्थविद् एवं पूर्वसचिव रामेश्वर खनाल भने नागरिक उड्डन प्राधिकरण व्यवस्थापनतिरभन्दा पनि नियमनमा नै अल्झिएकोले एयरपोर्टहरू व्यावसायिक हुन नसकेको बताउँछन्। कतार, सिंगापुर, हङकङजस्ता मुलुकहरूले उड्डयन क्षेत्रबाट नै समग्र आर्थिक व्यवस्थालाई माथि उठाएको खनालको भनाइ छ। सरकारले त्यो बेलाका उद्देश्यमा मात्र सीमित हुनु भएन, खनाल भन्छन्, व्यापारिक उद्देश्य राखेर चलाउने र नाफा कमाउने तर्फ प्राधिकरण अघि बढ्न सक्छ। कम्तीमा पनि लागत उठाउने गरी प्राधिकरणले विमानस्थल चलाउनुपर्ने खनालको भनाइ छ। मुलुकका दुर्गम र पहाडी जिल्लामा सडक सञ्जालले नछोएका दुर्गम क्षेत्रका बासिन्दालाई पहुँच पुर्याउन जिल्लाजिल्लामा विमानस्थल निर्माण गरिएका थिए। भौगोलिक विकटताका कारण त्यतिबेला हवाई सेवा मात्रै यातायातको एकमात्र उपाय थियो। तर, अहिले परिस्थिति फेरिएको छ। सडक सञ्जालले प्रायः जिल्ला छोई नै सकेको छ। कुनकुन जिल्ला वा क्षेत्रमा विमानस्थल आवश्यक हो ? मुलुकमा के कति विमानस्थल सञ्चालन गर्ने र भएका विमानस्थललाई कसरी चलायमान बनाउने भन्नेमा प्राधिकरणको ध्यान गएको छैन। पूर्वपर्यटनसचिव केदारबहादुर अधिकारी देशका सबै स्थानमा सडक सञ्जाल पुगिसकेकोले पुराना सबै स्थानमा विमानस्थल आवश्यक नहुने तर्क गर्छन्। कुनै बेला प्राधिकरणले कनेक्टिभिटीका लागि विमानस्थलहरू सञ्चालन गरेको थियो, पूर्वसचिव अधिकारी भन्छन्, अहिले देशभर सडक सञ्जाल पुगिसकेको र स्थानीय तहले समेत स्थानीय सडकहरू बनाउन सक्ने अधिकार पाइसकेकोले हवाई सञ्जालको नीति परिवर्तन गर्न जरुरी छ। प्राधिकरणको आम्दानीको मुख्य स्रोत भनेकै विमानस्थल शुल्क, ल्यान्डिङ पार्किङ, नेभिगेसन, भाडा आदि हो। विमानस्थल जति नै चलायमान भयो, त्यत्ति नै प्राधिकरणलाई फाइदा हुन्छ। प्राधिकरणले गत वर्ष ७ अर्ब ४४ करोड ७१ लाख रुपैयाँ आम्दानी गरेको थियो। तर, यो आम्दानीमा त्रिभुवन अन्तर्राष्ट्रिय विमानस्थलको हिस्सा सबैभन्दा धेरै छ। हाल प्राधिकरणसँग त्रिभुवन अन्तर्राष्ट्रिय विमानस्थलसहित २ वटा क्षेत्रीय अन्तर्राष्ट्रिय विमानस्थल र ५२ आन्तरिक विमानस्थल छन्। भैरहवास्थित गौतमबुद्ध अन्तर्राष्ट्रिय विमानस्थल गत जेठ २ गतेबाट औपचारिक सञ्चालनमा आइसकेको छ। मुलुकभर ५४ विमानस्थल छन्। तीमध्ये ३४ वटा सञ्चालनमा छन्। १५ विमानस्थल घाटामा र २० वटा बन्द छन्। पोखरामा निर्माणाधीन अन्तर्राष्ट्रिय विमानस्थल पनि आगामी पुसबाट सञ्चालनको तयारी भइरहेको छ। निजगढमा अन्तर्राष्ट्रिय विमानस्थलको काम भने सुरु हुन सकेको छैन। गौतमबुद्ध विमानस्थल सञ्चालनको तीन महिनासम्म आइपुग्दा जजिरा एयरको साप्ताहिक तीन दिनको उडानमा नै सीमित छ। यो विमानस्थलको बिजनेस प्लान के छ भन्ने उत्तर प्राधिकरणसँग छैन। संसारका जुनसुकै अन्तर्राष्ट्रिय विमानस्थल पूर्ण रूपमा सञ्चालनमा आउन केही वर्ष लाग्ने पर्यटन मन्त्रालयका सहसचिव बुद्धिसागर लामिछाने बताउँछन्। एयर मार्केटिङसँगै अन्य धेरै विषय जोडिने भएकोले पूर्ण सञ्चालनमा आउन समय लाग्ने उनी थप्छन्। सञ्चालनमा रहेका विमानस्थलहरूमध्ये त्रिभुवन अन्तर्राष्ट्रिय विमानस्थल प्राधिकरणको मुख्य आम्दानीको स्रोत हो। गत वर्ष उक्त विमानस्थलले ५ अर्ब ५५ करोड रुपैयाँ नाफा गरेको प्राधिकरणको तथ्यांक छ। प्राधिकरणका अनुसार आर्थिक वर्ष २०७८७९ मा त्रिभुवन विमानस्थलले ६ अर्ब ३१ करोड रुपैयाँभन्दा बढी आम्दानी गरेको छ। समीक्षा वर्षमा उक्त विमानस्थलको खर्च ७५ करोड ८७ हजार रुपैयाँ मात्रै छ। त्रिभुवन विमानस्थलले मासिक करिब ५२ करोड रुपैयाँ आम्दानी गर्दै आइरहेको छ। यी हुन् हब एयरपोर्ट सहरी र तराई क्षेत्रका एयरपोर्टहरू हबका रूपमा देखा परेका छन्। त्रिभुवन अन्तर्राष्ट्रिय विमानस्थलपछि विराटनगर एयरपोर्टको नाफा धेरै छ। गत आर्थिक वर्षमा विराटनगर एयरपोर्टले १३ करोड ५८ लाख आम्दानी गरेको थियो। ४ करोड ८८ लाख खर्च कटाउँदा पनि करिब ९ करोड आम्दानी गरेको थियो। यस्तै पोखरा विमानस्थलले ११ करोड ५८ लाख आम्दानी गरेर २ करोड ४१ लाख खर्चेको छ। गौतमबुद्ध विमानस्थलले १३ करोड २ लाख आम्दानी गरेर ८ करोड ८१ लाख खर्च गरेको छ। हब एयरपोर्टको रूपमा नै रहेको नेपालगन्जले १० करोड ९२ लाख आम्दानी गरी ४ करोड ४५ लाख खर्च गरेको छ। तराई क्षेत्रका एयरपोर्टहरू फाइदामा छन्। ट्रंक रुटबाहेक अरू स्टल रुट सबै घाटामा नै छन्। सिजनमा दैनिक एक सयसम्म उडान हुने लुक्ला विमानस्थलले पनि सञ्चालन खर्च मात्र उठाएको छ। सहरी र तराई रुटका विमानस्थल नाफामा भए पनि पहाडी र स्टल रुटका विमानस्थलहरू भने घाटामा देखिन्छन्। प्राधिकरणको तथ्यांकअनुसार सञ्चालनमा रहेर पनि घाटामा रहेका विमानस्थलहरूमा जुम्ला, तुम्लिङटार, बझाङ, भोजपुर, दाङ, डोल्पा, खानीडाँडा, फाप्लु, रामेछाप, रुम्जाटार, ताप्लेजुङ, थामखर्क, डोटी, बैतडी र इलामका एयरपोर्ट हुन्। बागलुङ, दार्चुला, ढोरपाटन, डोल्पा मसिनेचौर, जिरी, कन्लेडाँडा, लाङटाङ, मनाङ, मेघौली, महेन्द्रनगर, पालुङटार, रोल्पा, स्याङ्बोचे, टीकापुर, गुल्मी, इलाम (सुकिलुम्बा), खिजी चण्डेश्वरी, कालीकोट र कमलबजार एयरपोर्ट भने बन्द अवस्थामा छन्। नागरिक उड्डयन प्राधिकरण सरकारी निकाय भएकोले राज्यको दायित्व पूरा गर्न पनि विमानस्थल सञ्चालन गर्नुपर्ने बाध्यता रहेको प्रवक्ता जगन्नाथ निरौलाको भनाइ छ। प्राधिकरण सामाजिक उत्तरदायित्वमा पनि चल्नुपर्ने भन्दैमा एउटै जिल्लामा धेरै एयरपोर्ट सञ्चालन गर्नु फाइदाजनक नभएको प्राधिकरणका पूर्वमहानिर्देशक क्षेत्रीको भनाइ छ। हवाई विभागको रूपमा स्थापनाको प्राधिकरणले प्राथमिक उद्देश्य खाद्यान्न संकट भएको बेलामा ढुवानी गर्न र मानिसहरूलाई संकट परेको बेलामा सहयोग गर्न खुलेकोमा दुईमत नभएको अर्थविद् खनाल भन्छन्। नेपालको पूर्वबाट पश्चिमको हवाई यातायातको दूरी डेढघन्टा पनि छैन। ठूला विमानस्थल बनाउन सक्ने भौगालिक बनावट पनि छैन। त्यही कारणले साना जहाज मात्र चल्ने ठाउँमा एयरपोर्टको संख्या बढी नै छ। तराईमा ४० नटिकल माइलमा २ वटा एयरपोर्ट हुन नहुने र पहाडमा २० नटिकल माइलभित्र २ वटा एयरपोर्ट हुन नहुने हाम्रो मापदण्ड भएको प्राधिकरणका पूर्वमहानिर्देशक राजकुमार क्षेत्री भन्छन्। तर, उक्त मापदण्डको परिपालना पहिलादेखि नै भएको छैन। पूर्वपर्यटनसचिव केदारबहादुर अधिकारी अब नयाँ एयरपोर्ट बनाउने बारेमा पुनर्विचार गर्नुपर्ने बताउँछन्। अब एयरपोर्टहरू व्यावसायिक र आर्थिक हिसाबले सम्भाव्य भएको ठाउँमा बनाउनुपर्छ। हवाई रणनीति नै परिवर्तन गरेर व्यावसायिक बनाउनुपर्छ, उनले भने।"
इन्द्रदहमा स्नान गर्नेको भीड,काठमाडौं : राजधानीको उत्तरपश्चिमी भेगस्थित चन्द्रागिरी नगरपालिका१ को इन्द्रदहमा भाद्र शुक्ल पूर्णिमाका अवसरमा स्नान गर्ने भक्तजनको भीड लागेको छ। प्रत्येक वर्ष भाद्र शुक्ल पूर्णिमाका दिन यहाँ स्नान गरेमा इन्द्रसँगै स्वर्ग गइने जन विश्वास छ। प्रत्येक वर्ष भाद्र शुक्ल चतुर्दशीको बेलुकी इन्द्रदहमा रहेको इन्द्र वासुकीको मन्दिरमा दिवङ्गत पितृको स्वर्गवास होस् भन्ने कामनाले दीप प्रज्ज्वलन गर्ने भक्तजन बिहानै स्नान एवं मन्दिर पूजा आराधना गरी फर्कने गर्छन्। शुक्रबार बेलुकी दीप प्रज्ज्वलन गरी बसेका भक्तजन र अन्य भक्तजनको पनि बिहानैदेखि इन्द्रदहमा स्नान गर्न भीड लागेको चन्द्रागिरि नगरपालिकाका प्रमुख घनश्याम गिरीले जानकारी दिए। इन्द्रदहको धार्मिक पर्यटन प्रवर्द्धनका लागि स्थानीय सरकारले सक्दो प्रयास गरेको उनले बताए। थानकोटदेखि नै भक्तजनको भीड लाग्ने भएकाले शुक्रबारदेखि नै स्वयंसेवक खटाएर काम गरिएको नगरपालिकाले जनाएको छ। भाद्र शुक्ल चतुर्दशीका दिन वसन्तपुरमा इन्द्रजात्रा हेर्नेले बेलुकी बत्ती बाली जाग्राम बसेर आज बिहान पूर्णिमाका दिन स्नान गर्नुपर्ने धार्मिक विधि छ। भक्तजनका लागि सुविधा होस् भन्ने उद्देश्यले नगरपालिकाले सहयोग गर्ने गरेको छ। देवराज इन्द्रसँग जोडिएको पौराणिक कथाका आधारमा यहाँ प्रत्येक वर्ष मेला लाग्ने गरेको छ। कथाअनुसार स्वर्गबाट फूल चोर्न आएका इन्द्रलाई राजधानीका वसन्तपुर क्षेत्रमा समातिएको थियो। इन्द्रलाई छुटाउन उनकी आमा पनि स्वर्गबाट यहाँ आएको किम्वदन्ती छ। जसलाई यहाँका मानिसले आफूसँगै स्वर्ग लगे छोडिदिने वचन दिएका थिए। वसन्तपुरबाट स्वर्ग जान इच्छुकलाई लिएर हिँडेका इन्द्रले भाद्र शुक्ल पूर्णिमाका दिन बिहान इन्द्रदहमा स्नान गरेका थिए। इन्द्रसँगै आएका मानिस पनि स्नान गरिरहेका बेलाको मौका छोपी इन्द्र र आमा स्वर्ग गएको भनाइ विशेष गरी बूढापाकाले सुनाउने गरेका छन्। त्यसबेला वसन्तपुरका स्थानीयवासी भने त्यहीँ स्नान गरी घर फर्किएका थिए। यसै सम्झनामा प्रत्येक वर्ष भाद्र शुक्ल चतुर्दशी र पूर्णिमाका दिन बत्ती बाल्ने र स्नान गर्ने भक्तजन फर्केका थिए । यहाँको मेलामा काठमाडौँ उपत्यकाका साथै वरपर जिल्लाका स्थानीयवासी पनि सहभागी हुने गरेका छन्। कोरोना महामारीका कारण विगतका दुई वर्ष कम भक्तजन आएकामा यस वर्ष भने धेरै भक्तजन इन्द्रदह आएको नगरपालिकाले जनाएको छ। यहाँ कालु पाँडेको समाधिस्थलसमेत रहेकाले यस क्षेत्रलाई पर्यटकीय ठाउँका रुपमा विकास गरिएको नगर प्रमुख गिरीले बताए। रासस
धरान उपमहानगरपालिकाले साबुन र बेसार फ्याक्ट्री खोल्ने,"धरान : धरान उपमहानगरपालिकाले साबुन र बेसार फ्याक्ट्री संचालन गर्ने भएको छ। उपमहानगरको कार्यपालिका बैठकले धरानमा साबुन र बेसार फ्याक्ट्री खोल्ने निर्णय गरेको उपमेयर अइन्द्रविक्रम बेघाले जानकारी दिएका छन्। धरानका युवाहरुलाई स्वरोजगार बनाउन र स्थानीय उत्पादनलाई प्रोत्साहन गर्ने उद्देश्यले साबुन र बेसार फ्याक्ट्री खोल्न लागिएको उपमेयर बेघाले बताएका छन्। धरान उपमहानगरपालिकाको ४,५ र २० नम्बर वडामा अत्याधिक रुपमा बेसार उत्पादन हुने भएकाले बोरस फ्याक्ट्री खोल्दा यहाँका किसान बेसार उत्पादनमा अझ जागरुक हुने उनको भनाइ छ। धरानको पाहाडी भेगमा उत्पादन भएको बेसार भारत लगायतका मुलुकमा निर्यात हुँदै आएको छ। धरानका किसानलाई प्रोत्साहन गर्ने उद्देश्यले धरान२० मा बेसार उद्योग खोल्ने तयारी नगरपालिकाले सुरु गरिसकेको उपमेयर बेघाले बताएका छन्। उनले बेसार उद्योग संचालन भएपछी स्थानीय युवाहरुलाई नै स्वरोजगार बनाउने पनि बताए। त्यस्तै धरानमा बाहिरबाट निर्यात हुने साबुन विस्थापित गरी स्थानीय स्थरमै लुगा धुने, नुहाउने र भाँडा माझ्ने साबुन उत्पादन गर्ने पनि कार्यपालिका बैठकबाट निर्णय गरिएको उपमेयर बेघाले बताएका छन्। उनले साबुन फ्याक्ट्रीका लागि एकान्त स्थानमा जग्गा खोजेर तत्काल उत्पादन थाल्ने बताए। साबुन र बेसार फ्याक्ट्रीमा चाहिने जनशक्ति धरानकै स्थानीयलाई छनौट गरी रोजगारी दिने पनि उपमेयर बेघाले बताए। उनले साबुन उत्पादनमा चाहिने कच्चा पदार्थ बाहिरबाटै निर्यात गरि सुलभ मुल्यमा धरानवासिलाई साबुन उपलब्ध गराइने बताए।"
देशभर अझै केही दिन पानी पर्ने,"काठमाडौं : देशभर आंशिकदेखि सामान्य बदली रही अझै केही दिन वर्षा हुने भएको छ । देशभ केही दिन अधिकांश स्थानमा वर्षाको सम्भावना रहेको जल तथा मौसम विज्ञान विभागका वरिष्ठ मौसमविद् वरुण पौडेलले जानकारी दिए। 'आगामी सोमबारदेखि मनसुन थप सक्रिय हुने देखिएको छ', उनले भने। मनसुनको न्यून चापीय रेखा सरदर स्थानभन्दा केही दक्षिणतिर अवस्थित छ । हाल देशभर आंशिकदेखि सामान्य बदली रही लुम्बिनी र गण्डकी प्रदेशका थोरै स्थानमा मेघगर्जनचट्याङसहित हल्कादेखि मध्यम वर्षा भइरहेको छ र बाँकी प्रदेशका एकदुई स्थानमा हल्का वर्षा भइरहेको छ । गए राति पहाडी भूभागमा आंशिकदेखि सामान्य बदली रही बाँकी भूभागमा आंशिक बदली तथा सुदूरपश्चिम प्रदेशलगायत थोरै स्थानमा र बाँकी प्रदेशका एकदुई स्थानमा मेघगर्जनचट्याङसहित हल्कादेखि मध्यम वर्षाको सम्भावना छ । आइतबार देशभर आंशिकदेखि सामान्य बदली रही देशका केही स्थानमा मेघगर्जनचट्याङसहित हल्कादेखि मध्यम वर्षाको सम्भावनाका तथा एकदुई स्थानमा भारी वर्षाको सम्भावना रहेको विभागले जनाएको छ । मौसम पूर्वानुमान महाशाखाको पछिल्लो विवरणअनुसार आज काठमाडौं उपत्यकाको न्यूनतम तापक्रम १९ दशमलव शून्य डिग्री र अधिकतम तापक्रम २८ दशमलव शून्य डिग्री सेल्सियस छ । आज सबैभन्दा कम जुम्लाको न्यूनतम तापक्रम १५ दशमलव चार डिग्री र सबैभन्दा धेरै जनकपुरको अधिकतम तापक्रम ३४ दशमलव चार डिग्री सेल्सियस छ ।"
कालिकोटमा मष्टो देवताका थानहरुमा मेला,"कालिकोट : कालिकोट मष्टो देवताहरुको आधार इलाका नै हो। यहाँ १२ भाइ मष्टाका मन्दीरहरु गाउँगाउँमा छन्। प्राय : मानिसहरु बिरामी पर्दा, अन्याय पर्दा, कसैले विभेद गर्दा पहिले देउता कहाँ जान्छन्। त्यसपछि अस्पताल, प्रहरी प्रशासन र न्यायलय जाने गर्छन्। परिवारको राम्रो कामका लागि होस् वा शुभ कार्यका लागि देवताको आशीर्वाद लिने गरिन्छ। देवता यहाँको लागि पहलो अस्पताल, पहिलो न्यायलय, पहिलो अभिभावकका रुपमा लिने गरिन्छ। यहाँ मष्टो धलपुरो, दाडे मष्टो, कामल्या मष्टो, सिमष्टो, खोदाई मष्टो, बज्यूमष्टो, कालासिल्लो, रमालमष्टो लगायतका १२ बटा मष्टो देवताहरु छन्। वर्षभरीमा माघ पूर्णिमा, जेठ पूर्णिमा, साउन पूर्णिमा र दशैंको समयमा जुहारे पैठ गरी चार पटक भव्य पाठ पूजा गरिन्छ। पूजाका अवसरमा भव्य मेलाहरु लाग्छन्। पैठमा गएर स्वच्छ मनले गरेको भाकल पूरा हुने धार्मिक विश्वास अहिले पनि कायमै छ। गाउँमा अन्यायमा परेकाहरुले देउताको भाकल गर्दा न्याय पाउने पनि विश्वास छ। देउता पुकारे कसैले पनि अन्याय गर्दैन् भन्ने विश्वास छ। जिल्लाको ग्रामिण समुदायका नागरिकहरुका स्थानीय देवी देउता नै न्यायधीश हुने गरेका छन्। कानुनको पहुँचमा सहजै नपुग्ने स्थानीय विपन्न नागरिकहरुका लागि न्याय दिने माध्याम नै देउता हुन्। स्थानीय नागरिकहरु जग्गा सम्बन्धि विवाद, आर्थिक लेनदेन, चोरी ठगीका घटना, बिरामी पर्दा तथा घरायसी झै झगडाहरुमा देउताका धामीलाई बसालेर न्याय माग्ने गर्छन्। देउताका झाँक्रीले दिएको आदेश सबैले मान्छन् पनि। पचालझरना ८ स्थित बज्युका धामी नयरुप संज्यालले भने, 'मानिसहरु आफ्नो हरेक समस्यामा आफूहरुलाई सम्झिन्छन्। हामी अवस्था अनुसार उनीहरुलाई सल्लाह सुझाव दिन्छौँ। रोग लागेर बिरामी परेको मान्छे हामीहरुसँग आएमा अस्पताल जाने सुझाव दिन्छौँ।' पछिल्लो समय धामीहरुले पनि बिरामी हेर्दा अस्पताल लैजा भनेर बाटो सिकाउँछन्। पहिले झारफुक गराउने धामीले नै अहिले अस्पताल लान भन्दा नागरिकहरु बिरामी हुँदा अस्पताल जान उत्साही हुन्छन्। यसले स्वास्थ्य सेवामा पनि नागरिकको विश्वास बढाउन सहयोग पुगेको छ। देवी देउताको पूजाले दुखी बिरामी निको हुने, भुत लागेको छोड्ने, पारिवारीक सुख शान्तिका साथै खेतमा राम्रो बाली पनि हुने विश्वास रहेको खाँडाचक्र नगरपालिका वडा नं ३ का मष्टो धलपुराका गुठियार धनप्रसाद पाण्डेले बताए। उनले भने, 'पहिलेको तुलनामा अहिले देवी देउता प्रति मानिसहरुको लगाव घट्दै गएको छ। तर विश्वास कमी छैन। पहिले पहिले सुरुमा पाकेको बाली र सुरुमा फलेको फल र कुनै नयाँ कामको सुरुवात गर्दा देवी देउताको भरोषामा गरिथ्यो।' मष्टो धलपुराको मन्दीर जिल्लाको खाँडाचक्र नगरपालिका वडा नं ३ ताडीको डाँडामा छ। हरेक वर्ष साउन पूर्णीमाको चतुर्दसीका दिन रतेडी र पञ्चमीका दिन दिउँसेडी गरेर धामी काँप्ने, पाठ पूजा गर्ने, देउडा खेल्ने गरी भव्य रुपमा मेला लाग्ने गरेको छ। पाण्डेले भने, 'मष्टो धलपुरो खसानहरुको मुल देवता हो। खस आरेहरु जहाँ भए पनि मष्टो धलपुरो नमान्ने कोही छैनन्। मष्टो देवता खसहरुको पुर्ख्यौली कुलदेवता पनि हो। खसहरुको परम्परा नै मष्टो धलपुरो देवतासँग जोडिएको छ। कर्णाली खस राज्य भएकाले कर्णालीमा मष्टो देवता प्राय सबैले मान्ने गरेका छन्। मष्टो धलपुरो पूजाको समयमा एकदशिका दिनदेखी ब्रत बसेर स्वच्छ मनले जे माग्यो त्यही पाईन्छ। जे सोच्यो त्यही पुग्छ।' देवीदेवताको विश्वासले नै हरेक देवताको पैठमा खुटो धजा, फुल चामल लिएर मानिसहरु पूजामा सहभागी हुन्छन्। बाजेका पालादेखि मानिआएको हाम्रो संस्कृति र परम्पराको निरन्तरता दिन र कुल नबिग्रियोस भनेर देवी देवताको पूजा गर्ने गरिएको स्थानिय बिरबल बुढाले बताए। साउन पूर्णिमाको दिनदेखि नै जिल्लाका ९ वटै पालिकामा रहेका मष्टो देवताका थानहरुमा मेला लागेका छन्। जिल्ला बाहिर बसोबास गर्दै आएका नागरिकहरु पनि कुल देवता पुज्नका लागि गाउँ फर्किएका छन्। देवताको पैठलाई आफन्तहरुको भेटघाट र परिवारको सफलतासँग पनि जोड्ने गरिएको छ। कालिकोटको ताडीमा मष्टो धलपुरोको मन्दीरमा धामी । तस्बिर : बिस्नप्रसाद न्यौपाने।"
"दार्चुला पहिरो : ५ जनाको मृत्यु, ७ जना बेपत्ता, ८ घाइते","दार्चुला : दार्चुलामा गए राती गएको बाढी पहिरोमा परेर ५ जनाको मृत्यु भएको छ भने अन्य ७ जना घाइते भएका छन्। पहिरोमा अझै ७ जना बेपत्ता रहेको र उनीहरुको खोजी कार्ज जारी रहेको प्रहरीले जनाएको छ। पहिरोमा परी मृत्यु हुनेमा दार्चुला२ मुल्ला मोडका ७७ वर्षीय नन्दराम बोहोरा , नौगाड२ दल्लेखका ६८ वर्षीय मोहन राम पार्की, दार्चुला३ की ३५ वर्षीया मानमती कार्की, सल्लाकी ३२ वर्षीया जानकी ठगुन्ना र नौगाड१ की १५ वर्षीया धनुली ठगुन्ना रहेका प्रहरीले जनाएको छ। पहिरोमा परेर घाइते भएकाको उद्धारमा हेलिकोप्टर प्रयोग गर्न गृहमन्त्री बालकृष्ण खाणले गृह प्रशासनलाई निर्देशन दिएका छन्। उनले घाइतेको उपचार, राहत र पुनस्थापनामा कुनै कसर बाँकी नराख्न प्रशासनलाई भनेका छन्। गृहमन्त्रीको निर्देशनपश्चात गृहसचिव टेकनारायण पाण्डे, मन्त्रालयका शान्ति सुरक्षा समन्वय महाशाखा प्रमुख सहसचिव फणिन्द्रमणि पोखरेल, विपद् व्यवस्थापन महाशाखा हेर्ने सहसचिव प्रदीप कोइरालाले नेपाली सेनाको हेलिकोप्टर घटनास्थलमा पठाइएको छ। घाइते तीन जनालाई हेलिकोप्टरबाट उद्धार गरी सदरमुकामस्थित जिल्ला अस्पतालमा ल्याइएको नेपाल प्रहरीका सुदूरपश्चिम प्रदेश प्रमुख डिआइजी मोहन आचार्यले जानकारी दिए। उनका अनुसार शुक्रबार रातिको अविरल वर्षाका कारण महाकाली नगरपालिका र नौगाड गाउँपालिकाका विभिन्न स्थानमा पहिरोले ठूलो क्षति पुर्याएको छ । हालसम्म ५ जनाको शव भेटिएको ७ जना बेपत्ता रहेको र ८ जना घाइते भएका उनले जानकारी दिए। घाइतेमध्य ५ जनाको अवस्था गम्भीर रहेको डिआइजी आचार्यले बताए। बाढीले लास्कु क्षेत्रका ४, बांगाबगर क्षेत्रका ११ घर तथा दशरथनगर आधारभूत विद्यालय पूर्णरुपमा क्षति भएको छ । दुहुँ र महाकाली जोड्ने लास्कु खोला झोलुंगे पुल र मोटरपुल बगाएको प्रहरीले जनाएको छ । बाढीले पार्किङमा राखेका ५ बोलेरो जीप बगाएको छ, भने १ ट्याक्टर र १ अल्टो कार बगाएको प्रहरी जनाएको छ । अहिले बाढी र पहिरो प्रभावित क्षेत्रमा नेपाली सेना, सशस्त्र प्रहरी, नेपाल प्रहरी, स्थानीय लगायतले खोज तथा उद्धार गरिरहेका छन् ।"
"दार्चुलामा बाढीको बितण्डा : डेढ दर्जन घर बगे, एक जनाको उद्धार","दार्चुला : शुक्रबार रातिदेखिको अविरल बर्षाले दार्चुला सदरमुकाम खलंगाको बंगाबगड क्षेत्रमा क्षति गरेको छ। बंगाबगडको दशरथनगर स्कुलसँगै जोडिएका रोड तल तिरका सबै घर बाढीले बगाएको हो। बाढीले करिब डेढ दर्जन घरहरू बगाएको छ। कटान अझै जारी रहेकोले बाङगाबगड क्षेत्रमा जोखिम बढेको छ। बाढीले दार्चुला टिकंर सडकमा पर्ने लास्कुखोला माथिको मोटर पुल बगाएको छ। लास्कु खोलाको बीचमा फसेका एक जना व्यक्तिको सुरक्षाकर्मीले उद्धार गरेका छन्। घटनास्थलमा उद्दार कार्यका लागि नेपाली सेना, नेपाल प्रहरी र सशस्त्र प्रहरीको टोली खटिएको छ। घटनाबारे विस्तृत विवरण आउन बाँकी रहेको जिल्ला प्रहरी कार्यालय दार्चुलाका निमित्त प्रमुख एवम् प्रहरी निरीक्षक जगत गाहा मगरले जानकारी दिए।"
