शीर्षक,विवरण
कहिल्यै नजाने जाडो,"भनिन्छ, एक माघले जाडो जाँदैन। हुन पनि तराईमधेसका विपन्न बासिन्दाका लागि जाडो मौसम कहिल्यै नओस् जस्तो हुन्छ। जसै पुस, माघ लाग्छ, शीतलहर चल्छ र जिउ कठ्यांग्रिन्छ। तर जिउ तताउने, न्यायो बनाउने कुनै उपाय हुँदैन। होस् पनि कसरी ? तराईमधेसका थुप्रै विपन्न बस्ती आज पनि निरपेक्ष गरिबीको रेखामुनि छन्। त्यहाँका बासिन्दासँग जिउ ढाक्ने न्यायो लुगाफाटो किन्ने सामथ्र्य पनि छैन। यस्तो अवस्थाका उनीहरूसँग न्यायो घरओतको कुरै भएन। धुर तापेर जाडो भगाउने असफल प्रयास गर्छन्। कतिसम्म भने पशुचौपाया झैं पराल ओढेर न्यायो गर्नुपर्ने हालत पनि त्यहाँ छ। यो उनीहरूको कष्टकर जिन्दगी आज पनि नेपाल राज्यका लागि खबर भएको छैन, होइन भने आफ्ना नागरिकको त्यो हाल किन उस्तै भइरहन दिएको ? विपन्न बस्तीमा बालेर आगो ताप्ने दाउरा पनि हुँदैन। चमार, डोम र मुसहर बस्तीले सधैं जाडो र शीतलहरको कहर व्यहोर्छ। परालको बिच्छ्यौना र परालकै सिरक बनाएर जाडो छल्नुपर्ने परिवार यी समुदायमा थुप्रै छन्। सहरतिरबाट कम्बल बाँडेको खबर पनि बस्तीसम्म पुग्छ, तर सिरक र कम्बल भने बस्तीमा पुग्दैन। यी समुदायका ज्येष्ठ नागरिक, बालबालिका, सुत्केरी र बिरामी तथा अशक्तहरूले ज्यान गुमाउने मौसम नै हिउँद याम हो। चिसोले बर्सेनि धेरैको ज्यान लिन्छ। गएको चुनावताका चमार, डोम र मुसहर समुदायमा पनि नेताहरू पुगेका थिए, त्यतिबेला राहतका कुरा यो समुदायले सुनेको थियो। तर जो जसले चुनाव जितेर गए, फर्केर बस्ती पुगेका छैनन्, सिरक, ढसना र न्यायो लुगाफोटो त परै उनीहरूकै नाकमुख देखिएको छैन। मधेस प्रदेश सरकारले पनि शीतलहरबाट विपन्न वर्गलाई जोगाउने बजेट पनि छुट्ट्याएको शीतलहर प्रभावित बस्तीले सुन्छ, तर त्यो राहत कस्तो हुन्छ उनीहरू थाहा पाउँदैनन्। विपद् न्यूनीकरणका लागि पालिकाहरूका लागि पनि बजेट हुन्छ, तर लक्षित वर्गको हालत उस्तै नै छ। नियम छन्, कानुन छन्, धेरै थोर बजेट पनि छ तर डोम, मुसहर र चमारहरूका लागि जाडो उस्तै छ। खासमा सरकारले राहतका मौसमी योजना र कार्यक्रमभन्दा पनि चरम गरिबीको रेखामुनिका समुदायको जीवनस्तर उकास्ने ठोस नीति, योजना र कार्यक्रम ल्याएर कार्यान्वयन नगरेसम्म उनीहरूको जीवनमा जाडो सधैं रहन्छ र प्रत्येक वर्ष अकालमा ज्यान लिइरहन्छ।"
अदालतले रोकेको आयोजनामा भुक्तानी,"सुर्खेत : स्थानीयको विरोध र विवादपछि उच्च अदालत सुर्खेतले पर्यटकीय क्षेत्र काँक्रेविहारमा पर्खाल लगाउने काम रोक्न आदेश दिएको छ। तर, आदेशलाई अटेर गर्दै निर्माण कम्पनीलाई रातारात रकम भुक्तानी गरेको पाइएको हो। पर्खाल निर्माणका क्रममा स्थानीयले संरक्षित वनको जग्गा बाहिरै छाडेर पर्खाल लगाइएको भन्दै विरोध गर्दै आएका छन्। त्यसक्रममा उच्च अदालतले पनि वन क्षेत्रको जग्गा एकिन नहुँदासम्म काम रोक्न आदेश दिएको थियो। तर, अदालतको आदेश आए पनि डिभिजन वन कार्यालय सुर्खेतले एक करोडभन्दा बढी रकम निर्माण कम्पनीलाई भुक्तानी दिएको पाइएको छ। हतारमा डिभिजन वन कार्यालय सुर्खेतले १ करोड ३३ लाख ५ हजार ९२९ रुपैयाँ निर्माण कम्पनीलाई भुक्तानी दिएको छ। अदालतको आदेश जारी भएपछि २०७८ असोज २० गते वन कार्यालयले निर्माण कम्पनीलाई उक्त रकम पहिलो रनिङ बिल बापतको रकम भुक्तानी दिएको छ। मोबिलाइजेसन पेस्कीबापत २ करोड ४ लाख रकम निर्माण कम्पनीले सुरुमै लिइसकेको थियो। काँक्रेविहार संरक्षित वन क्षेत्रको जग्गा छोडडेर कम्पाउन्ड वाल (पर्खाल) निर्माण गरेको भन्दै उच्च अदालतमा रिट निवेदन २०७८ असोज १८ गते दायर भएको थियो। उक्त रिट निवेदन उपर २०७८ असोज १९ गते नै पर्खाल निर्माणको काम रोक्न अन्तरिम आदेश जारी भएको थियो। अदालतले नै थप काम नगर्नु, नगराउनु भनिसकेपछि डिभिजन वन कार्यालयले भने निवेदन टुंगो नलाग्दै हतारमा रकम भुक्तानी दिएको हो। काँक्रेविहार क्षेत्रको वरिपरि पर्खाल निर्माण गर्न डिभिजन वन कार्यालय सुर्खेत र महादेव खिम्ती हिराचन (केएसके) जोइन्ट भेन्चर कम्पनीबीच सम्झौता भएको थियो। कम्पनीले ११ करोड ८५ लाख ४२ हजार ५६२ रुपैयाँ लागतमा निर्माण गर्ने गरी उक्त पर्खाल निर्माणको सम्झौता गरेको थियो। संरक्षित क्षेत्रको संरक्षणका लागि पर्खाल निर्माण गर्न थालिएको हो। तर, काँक्रेविहार संरक्षित क्षेत्रको कायम रहेको क्षेत्रफल नै मासिने गरी जग्गा बाहिर छोडेर पर्खाल निर्माण गरेपछि सो काम रोकिएको हो। पर्खाल निर्माणको काम अघि बढाउने तत्कालीन वन कार्यालयका प्रमुख गोविन्दप्रसाद दाहाल थिए। दाहालविरुद्ध अख्तियार दुरुपयोग अनुसन्धान आयोगले भ्रष्टाचारको विशेष अदालतमा मुद्दा दायर गरेपछि अहिले निलम्बनमा छन्। डिभिजन वन कार्यालय सुर्खेतका डिभिजन वन अधिकृत मुनबहादुर रावतले काँक्रेविहार क्षेत्रभित्रको पर्खालका विषयमा अदालतको आदेश मानेर कसरी अगाडि भन्ने विषयमा जिल्ला वन क्षेत्र समन्वय समितिमा छलफल गर्ने बताए।"
जरैदेखि सोच्ने कि ?,"गणेश ! भन त तिमी यो मानसरोवरमा के देख्छौ ?, आमा पार्वतीले छोरालाई सोध्दा जवाफ आएको थियो, जताततै कालो देख्छु। जताततै मान्छे नै मान्छे दौडिइरहेका छन्। उनीहरू मलाई मार्न खोजिरहेका छन्। गणेशले आफूलाई बचाउन भनिरहँदा आमा पार्वती शान्त र निर्धक्क भनिरहेकी थिइन्, अझै हेर, राम्ररी हेर। त्यस्तो केही छैन। गणेशलाई लाग्यो, यतिका मान्छे मार्न आउँदा पनि नबचाउने मेरी आमा कस्ती ? जतिबेला गणेश ११ वर्षका थिए। उनले आँखा खोले, आमा मुस्कुराइरहेकी छन्। गणेश डरले नीलोकालो छन्। आमाको वाणी आयो, नडराऊ। बाबु, तिम्रो मन नकारात्मक होला। अझ मनभित्र पस र हेर आफूलाई। परिस्थिति विचार गरी गणेशले शान्त भावमा मनको ढोका खोलेर हेरे। हो कि ! जस्तो लाग्यो।त्यसपछि पार्वतीले भनिन्, तिमी जे सोच्छौ, यो संसार त्यस्तै बनेर आउँछ। संसारको स्क्रिनमा त्यही देखिन्छ, जुन कुरा मनमा उत्पादन हुन्छ। आमाले भनेअनुसार गणेशले लामो र गहिरो सास फेरे। पार्वतीले थपिन्, आँखा बन्द गर, म छु। तिम्रा सबै दुःखबाट बचाउँछु। उनी ध्यानमग्न भए। जब मन शान्त भयो, तब गणेशले आँखा खोले र भने, जताततै उज्यालो छ आमा, अरू केही छैन। एक्लै हुँदा पनि खुसी हुने कला हो यो। यथा दृष्टि तथा सृष्टि। मनले जे सोच्छ, त्यही देखिन्छ। गणेशमा आत्मविश्वासको तह बढ्यो। भनिन्छ, बुवा र आमाबाट गणेशले बाल्यकालमा यस्ता हजारौं खजाना पाए। उनलाई दिइएका यस्ता तालिमले १,१११ पाना भरिएका छन् रे। एकमात्र पुराण, गणेशपुराण जसलाई साढे चार हजार वर्ष लगाएर लेखियो। मनमा विचार र लक्ष्य जन्मायो भने पूरा हुने रहेछ भन्ने उदाहरण गणेशको बाल्यकालले बताएको छ। हरेक दिन अघिल्लो दिनसँग प्रतिस्पर्धा गर्नेको जीवनले सार्थकता पाउँदै जान्छ। हो, मानिस हरेक दिन सफल हुनुपर्छ। हामीले यसरी सोचेका छौं ? हरेक परिवारले सन्तानलाई गणेशलाई जसरी हरविधा र क्षेत्रमा सानैमा तालिम दिने हो भने बल्ल देशले सही नागरिक पाउँछ। गणेश (टिम लिडर) को पूजा गर्नु भनेकै आफ्नो नेतृत्व क्षमताका लागि हो। हरेक नागरिकको यसरी नै नेतृत्व विकास हुने हो भने न विकासमा समस्या रहन्छ, न समृद्धि प्राप्तिमै। यस किसिमले तालिम लिएर सोच जस्तो, भविष्य त्यस्तै लाई मूलनारा बनाउने र यसैमा समर्पण भाव राखेर अघि बढ्ने हो भने नेपालमा दक्ष जनशक्तिको अभाव हुने छैन। चीन होस् वा जापान अथवा कतिपय विकसित देश, त्यहाँका बालबालिकाले सानैदेखि हरेक कुरामा अब्बल हुने अवसर पाउँछन्। सकारात्मक सोच र लक्ष्यप्रति दृढ हुने वातावरण पाउँछन्। सकारात्मक ऊर्जा पाएको बालबालिका त्यही ऊर्जा थप्दै सफल बन्छ। उसलाई देशभक्ति सिकाइन्छ। ऊ देशकै लागि समर्पित हुन्छ। नेपालमा सरकारले होस् वा परिवारले, कसैले पनि बालबालिकाको होलस्टिक डेभलपमेन्टमा ध्यान दिएकै छैन, लगानी गरेकै छैन (अपवादबाहेक)। यहाँ त हरेकजसोले जीवनको लय र गति समात्न सकेकै छैन। कतिपय त आशीर्वादले भरिनुपर्नेमा जीवनलाई अभिशप्त ठानिरहेका छन्। नकारात्मक ऊर्जाले भरिएको मानिसबाट समाज र राष्ट्रले के अपेक्षा गर्न सक्छ र ? दिनु को सट्टा ठग्नुमा मजा भेट्नेहरूले आफूलाई कहिले सही दिशामा हिँडाउलान् ? व्यापारमात्र होइन, मन्दिरमा समेत ठग्नुपर्छ भन्ने मान्यताले ग्रसित छ समाज। प्रशिक्षणकै कमी भन्छु, उसले अरूलाई होइन, आफैंलाई ठगिरहेको छ। तीन करोड नेपालीमध्ये कतिमा प्लेसेबो र कतिमा नोसेबो होला ? प्लेसेबो अर्थात् सकारात्मक सोच र चिन्तन, नोसेबो अर्थात् नकारात्मक सोच र चिन्तन। वरिपरि हेर्यौं भने जताततै भेट्छौं, हुँदैन, सक्दिनँ, गर्दिनँ, सम्भव नै छैन। जबसम्म मानिसमा हुन्छ, सक्छु, गर्छु, सम्भव छ भन्ने भाव र संकल्प जन्मँदैन, तबसम्म देशले योग्य नागरिक पाउन सक्दैन। यसमा अभिभावक र समाजको ठूलो हात रहन्छ। नोसेबोबाट ग्रसित कैयौं मानिस हामी चिया पसलदेखि चौतारोसम्म समय बर्बाद पारिरहेछौं। यो राष्ट्र विकासका लागि घातक हो, खै कसले कहिले बुझ्ने ? एक विद्वान्ले भनेका थिए, आँखा झिम्क्याउँदा लाग्ने समयको एकतिहाइ समय हो, क्षण। तिमी आधा क्षण पनि खेर नफाल। हामी अधिकांश क्षणको त के कुरा घण्टा र दिन बित्दा पनि त्यसको आभास गर्दैनौं। हजारौं हामी त हप्ता बित्दा पनि मन पोलेको महसुस गर्दैनौं। आफू र राष्ट्र बन्न कसैले धेरै केही गर्नु पर्दैन। हालै कतारमा वल्र्ड कप २०२२ भयो। मेसी र एम्बाप्पे यी दुई पात्रमात्र हेरौं न। यिनले धेरै के गरे, गोलपोस्टमा गोल हानेकामात्र न हुन्। उनीहरूको ध्यान जतिबेला पनि गोलमै भएर न गोलमा आफ्नो विश्व पहिचान बनाए। खेलले नै होइन, तिनको स्वास्थ्य राम्रो भएको। गोलले नै होइन, सबैले चिनेको ? चर्चा गरेको ? विश्वका हरेक देशका नागरिकदेखि राष्ट्र प्रमुखसम्मको मुखमा छ मेसी र एम्बाप्पे। गोलले नै उनीहरूले नाम (पहिचान), दाम (धन) र सम्मान कमाए। बिल गेटस् हेरौं, महात्मा गान्धी वा मदर टेरेसा वा अरू कैयौं यस्ता नाम छन् जसले एउटै काममा ध्यान लगाए, आफूलाई समर्पण गरे र सफल भए। उत्कृष्ट कर्म नगरेका भए के यी व्यक्तित्व संसारको दृष्टिमा पुग्थे ? सदासदा जीवित रहन्थे ? मानिसको चोला त मरेर जान्छ तर जीवनको पथ (प्यासन, सचेतना अर्थात् शिक्षा र सीप, समयसीमा र आदतहरू) लाई सही दिशा दिन सकेमात्र जुनी जुनी सबैको मनमा बाँच्न सक्छौं हामी पनि। हामीलाई के ले छेकेको छ र ? समस्या जसरी हामीभित्र छ, समाधान त्यसरी नै हामीभित्रै छ। नखोज्नु र त्यसबाट मुक्त हुन नचाहनु (जस्तो छ त्यस्तैमा रमाउने आदत) ले हामीलाई असल र सफल हुनबाट रोकेको न हो। हरेक काममा बहानाबाजी गर्नेहरूलाई सामुन्ने आइसकेको सफलताले पनि बहानाबाजी खोज्छ। यसरी व्यक्ति चुक्छ, चुकिरहन्छ। आफ्नो रिचनेस खोज्न छोडेर अरूको कमजोरी खोज्छौं, खोजिरहन्छौं र त हामी गरिब झन् गरिब बन्छौं, बनिरहन्छौं। यसरी समय बिताउनु भनेको मनोरोग हो। भनाइ छ, यु क्यान्ट किल टाइम, टाइम किल्स यु अर्थात् तिमी समयलाई मार्दैनौ, तिमीलाई समयले मारिरहेको हुन्छ। त्यो समय आफूमा लगानी गर्ने हो भने अरूतर्फ ध्यान नै जाँदैन। बरु अरूको ध्यान तपाईंमा केन्द्रित हुनेछ। देश विकासका लागि एउटा सन्दर्भ केलाउने प्रयास गरौं। नेपालमा ४२ प्रतिशत किसान छन् जो वर्षमा ९ महिना काम गर्छन् तर उनीहरूलाई केवल ६ महिना खान पुग्छ। यसै सन्दर्भमा अमेरिकालाई हेरौं, जहाँ तीन जनाले काम गरेर २० जनालाई खाद्यान्न उत्पादन गर्छन्। जापानमा त्यत्रो कृषिकर्म हुन्छ जबकि त्यहाँ एकजना पनि खेतमा भेटिँदैनन्। इजरायल त्यस्तो देश हो जसले सूचनाप्रविधि (आईटी)को प्रयोग गरेर खेती गर्छ। त्यस देशमा २ प्रतिशतकिसानले खेती गरेर ९८ प्रतिशत नागरिकलाई खाद्यान्न पुर्याउँछन्। यतिमात्र होइन, निर्यात प्रशस्त गर्छन्। हामी नेपालीसँग के कमी छ र यी सबै कथा लागिरहेको छ। केही हामी फरक पनि छौं। जीवनमा ठूलो मेहेनत र लगानी गरेर व्यक्तित्व बनाएका छौं। तर व्यक्तित्वमात्र भएर हुँदैन, उसको योगदान समाज र राष्ट्रलाई कति छ ? त्यो महत्त्वपूर्ण हुन्छ। नेपालमा व्यक्तित्व (पर्सनालिटी) भएकाहरू सबैले एकपटक गहिरिएर सोच्नुपर्ने बेला आएको छ कि मैले आफ्नो तर्फबाट जन्मभूमि नेपालको समग्र विकासका लागि के गरें ? राष्ट्रमा भएका प्रकृति, माटोदेखि सारा सुविधा ग्रहण त गरें तर कुन कुन क्षेत्रमा के कति योगदान दिएँ ? स्वमूल्यांकन ढिला भइसकेको छ। अधिकांश हामीसँग लिनुपर्छ भन्नेमात्र भाव छ, दिनुपर्छ भन्ने भावलाई स्वीकार्नै सकेका छैनांै। दिने कति महान् हुन्छ हेरौं त, देवता। दिने भएर देवता भए, हामी लिनेहरू लेवतामा सीमित भयौं, भइरह्यौं र त जहाँको तहीँ छौं। लिएर होइन, दिएर मात्र मान्छेले संसार जित्ने हो। ल अफ पर्सनालिटीले भन्छ, व्यक्ति जस्तो चाहन्छ, त्यस्तै बन्न सक्छ। हामीले आजसम्म के चाह्यौं ? आफैंलाई प्रश्न गरौं र खोजौं आफूभित्रको सम्भावना। किनकि संसारमा जे पनि रोप्ने अवसर छ। यो मलिलो धरतीमा जे रोप्यो, त्यही फल्छ। २१औं शताब्दीको अत्याधुनिक समयमा छौं हामी। विश्व प्रतिस्पर्धामा नउत्रिएसम्म हामी नेपाली कुवाको भ्यागुतो मै सीमित हुन्छौं। हामीले आजसम्म जे गर्यौं त्यो भव्य गर्यौं, व्यक्तित्व विकासमा जे गर्यौं, भव्य गर्यौं भन्ने भ्रम छ। यस्ता भ्रम हरेक क्षेत्र र विषयमा भेटिन्छन्। तिनलाई चिरेर अब सर्वप्रथम नेपाल विश्वबजारमा अमेरिका, बेलायत, चीन, अस्टेलिया, जापान, सिंगापुरजसरी चिनिनु पर्छ। यसका लागि सामूहिक प्रयास चाहिन्छ। यस्तो शत्प्रयास तबसम्म निरन्तर हुनुपर्छ जबसम्म यसले सार्थक परिणाम हात पार्दैन। यो समृद्धि नेपालले प्राप्त गर्न हरक्षेत्रमा विकास अनिवार्य सर्त हो। भौतिक पूर्वाधारलाई विकास ठान्यौं भने अर्को महाभूल हुनेछ। व्यक्तिनागरिकसँग जोडिएका हरेक विषय, क्षेत्र, सन्दर्भ र संस्कारको उच्चतम विकास पहिलो सर्त हो। संयुक्त राष्ट्रसंघले निर्धारण गरेको दिगो विकास लक्ष्य (एसडीजी)का सबै सूचकसँगै थप पहल र प्रयास यी दुई विकासका लागि आवश्यक छ भनेर सरकार र नागरिकहरूले बुझ्नुपर्छ। अन्यथा देश विकास जहाँको तहीँ हुनेछ। समृद्ध नेपाल : सुखी नेपाली बनाउने सरकारको १५औं योजनालाई साकार पार्न जरैदेखि सोच्ने बेला हो यो। अब रत्तिभर ढिला नगरौं।"
कारागारलाई नै अपराधको अखडा बनाएपछि गिरीको सरुवा,"विराटनगर : कारागार भित्रै अपराधको अखडा बनाएर बारम्बार विवादमा आइरहने अभिषेक गिरीलाई मोरङबाट मकवानपुरको भीमफेदी कारागार स्थानान्तरण गरिने भएको छ। मोरङ कारागारमा आतंक मच्चाइरहेको पाइएपछि कारागार व्यवस्थापन विभागले उनको सरुवा गरेको हो। अपराधिक पृष्ठभूमिका गुण्डानाइके गिरी विराटनगरको हाटखोलास्थित मोरङ कारागारका चौकीदार हुन्। अपहरण तथा शरीर बन्धक मुद्दामा कैद सजाय भुक्तान गरिरहेका उनलाई सरुवा गरेर मोरङबाट भीमफेदी कारागार लैजानका लागि आइतबार पत्र प्राप्त भएको कारागार स्रोतले जनाएको छ। स्रोतका अनुसार गृहमन्त्री रवि लामिछानेको निर्देशनमा कारागार व्यवस्थापन विभागले गिरीलाई जतिसक्दो चाँडो स्थानान्तरण गर्नु भनेर मोरङ कारागारलाई पत्र पठाएको हो। उनको सरुवाको निर्णय भने केही दिनअघि भएको बताइएको छ। मोरङ कारागारका निमित्त जेलर तुलसीराम भगतका अनुसार सार्वजनिक विदा सकिएपछि स्थानान्तरणको प्रक्रिया अघि बढ्छ। चौतर्फी विरोध हुँदाहुँदै नेपाली कांग्रेसका नेताको दबाब र तत्कालीन गृहमन्त्री बालकृष्ण खाँणको ठाडो निर्देशनमा गिरीलाई २०७८ मंसिर ९ गते मोरङ कारागार ल्याइएको थियो। रातारात मोरङ ल्याएर दोस्रोपटक चौकीदारको जिम्मेवारी दिएपछि गिरीले आतंक सिर्जना गर्दै कारागारभित्र अपराधको भिन्दै साम्राज्य खडा गरेको कारागार स्रोतको भनाइ छ। गिरीलाई प्रवेश गराउनुअघि मोरङ कारागारको अवस्था तनावपूर्ण बनेको थियो। कैदीबन्दी गिरीको विरोधमा उत्रिएका थिए। तर, सरकारकै सहयोगमा कारागार छिरेर आतंक मच्चाउन थालेसँगै गिरीविरुद्ध बोल्ने र उनको विरोध गर्ने आँट कसैले गर्न सकेनन्। त्यतिबेला उनलाई मोरङ ल्याउनकै लागि चौकीदार कात्तिक कामत र सिटी नाइके युवराज परियारसहितका कैदीलाई सिन्धुली कारागार सरुवा गरिएको थियो। त्यसअघि २०७८ असोज १८ गते गिरीको सहजताका लागि चौकीदार नवीन राईलाई झुम्का कारागार स्थानान्तरण गरेर किरण गुरुङलाई कामचलाउ चौकीदारको जिम्मेवारी दिइएको थियो। गिरीकै योजना र इशारामा कात्तिक २४ गते मोरङ कारागारमा झडप हुँदा गुरुङसहित ६ जना कैदीबन्दी घाइते भएका थिए। घटनापछि उनको विपक्षमा रहेका गुरुङसहितका १४ जना कैदीबन्दीलाई झुम्का, झापा र इलाम कारागारमा स्थानान्तरण गरेर कात्तिक कामतलाई चौकीदारको जिम्मेवारी दिइएको थियो। हामीसँग साप्ताहिक र मासिक रूपमा ठूलो रकम माग गरिन्छ। पैसा दिन नसक्दा कुटपिट गर्दै रातदिन यातना दिने काम हुन्छ, एक कैदीले भने, बोराभित्र हालेर कुटपिट गर्दै दिइने यातनाका कारण परिवारका सदस्यसँग पैसा मागेर बुझाउनुपर्ने हाम्रो बाध्यता छ। १ जनासँग मासिक ४ लाख रूपैयाँसम्म असुल्ने काम हुन्छ। कैदीबन्दीसँग असुल्न र उनीहरूलाई यातना दिन कारागारभित्र गिरीको ठूलो समूह परिचालित रहेको उनले बताए।"
जनताले चाहेको दिगो विकास,"पुष्पकमल दाहाल प्रचण्ड नेतृत्वको सरकारले पनि न्यूनतम साझा कार्यक्रम सार्वजनिक गर्दै निःशुल्क, छुटजस्ता व्यवस्था गरेको छ। जुनसुकै सरकार गठन हुँदा पनि जनताका अत्यावश्यक सेवालाई छुट र निःशुल्क घोषणा गरे जनतामाझ लोकप्रिय भइन्छ भन्ने मान्यता छ। प्रधानमन्त्री प्रचण्डले पनि जनताको चुल्होचौकोमा नै सीधै ठोकिने मुद्दालाई केन्द्रमा राखेर छुट र निःशुल्कको व्यवस्था गरेका छन्। पेट्रोलियम पदार्थको मूल्य घटाउनेदेखि, निःशुल्क स्वास्थ्य सेवा, निःशुल्क बिजुली, सहज सार्वजनिक सेवामा पहुँचजस्ता विषयलाई यो सरकारले पनि प्राथमिकतामा राखेको छ। तर, निःशुल्क, छुटजस्ता व्यवस्था गर्नका लागि स्रोत धान्न सक्ने क्षमता सरकारको छ कि छैन भन्ने विश्लेषण भने भएको देखिँदैन। सरकारै पिच्छे ल्याइने लोकप्रिय कार्यक्रम खाली कार्यक्रममा मात्र सीमित हुने गरेका छन्, कार्यान्वयन भएको नभएको हेर्ने फुर्सद नै कसलाई छ र ? यो सरकारको अवधि करिब साढे दुई वर्षको छ भने यो बीचमा पनि सरकार कसरी अघि बढ्छ र आफ्ना प्रतिबद्धताहरू कसरी पूरा गर्छ भन्ने हेर्न बाँकी नै छ। गरिएका प्रतिबद्धता पूरा गर्न स्रोत परिचालन सरकारको मुख्य मुद्दा हुनुपर्ने हो न कि हचुवामा ल्याइने लोकप्रिय कार्यक्रम? वर्तमान अवस्थामा समग्र औद्योगिक उत्पादन तथा व्यावसायिक क्षेत्रमा आएको ह्रास, वित्तीय क्षेत्रमा तरलता संकुचन, उच्च ब्याजदर, बढ्दो व्यापार घाटा, न्यून पुँजीगत खर्च, घट्दो राजस्व संकलन, विदेशी मुद्रा सञ्चितिमा परेको दबाब तथा पुँजीबजारमा आएको गिरावटलगायतका समस्या अर्थतन्त्रका चुनौती हुन्। औद्योगिक, वित्तीय र मौद्रिक नीतिको सामञ्जस्यपूर्ण ढंगले कार्यान्वयन गरी अर्थतन्त्रलाई तत्काल गतिशील बनाउन सरकारलाई चुनौती रहेको छ। गत वर्ष शोधनान्तर स्थिति ८७ अर्ब ७१ करोड रुपैयाँले घाटामा थियो। विदेशी मुद्रा सञ्चिति पनि करिब ६ महिनाको वस्तु तथा आयात धान्नेमा पुगेको थियो। विप्रेषण अप्रवाहमा वृद्धिदर पनि घट्दो अवस्थामा थियो। वैदेशिक रोजगारीमा जानेको संख्यामा वृद्धिसँगै विप्रेषण आयमा भएको वृद्धि र विलासिताका वस्तुको आयातमा गरिएको कडाइका कारण अहिले अर्थतन्त्रको बाह्य सूचांकमा भने सुधार देखिएको छ। केन्द्रीय बैंकको तथ्यांकअनुसार आर्थिक वर्ष २०७९०८० को असोजमा १२ अर्ब ४३ करोड रुपैयाँले शोधनान्तर बचतमा पुगेको छ। विदेशी मुद्रा सञ्चिति ८३ महिनाको वस्तु आयात धान्ने अवस्थामा पुगेको छ। अर्थतन्त्रको प्रमुख आयस्रोत विप्रेषण आप्रवाह चालू आर्थिक वर्षको तीन महिनामा १६८ प्रतिशतले वृद्धि भई २८१ अर्ब ५ करोड पुगेको छ। चालू खाता भने घाटामा नै छ। तर, बाह्य क्षेत्रको सुधार क्षणिक भएको र अर्थतन्त्रको प्रपर ट्रिटमेन्ट अझै नभएको विज्ञ बताउँछन्। अघिल्लो सरकारले चालू आर्थिक वर्षमा राजस्व १८८५ प्रतिशतले वृद्धि गर्ने लक्ष्य लिएको छ। तर, हालसम्म राजस्व लक्ष्यको २९ प्रतिशत कमले मात्र संकलन भएको छ। सरकारको राजस्व संकलन २० वर्षपछि सबैभन्दा कम भएको छ। महालेखा नियन्त्रक कार्यालयको तथ्यांकअनुसार चालू खर्चभन्दा राजस्व संकलनको दर घट्दा अर्थतन्त्र घाटामा पुगेको हो। अर्थविद् भन्छन्, यस्तो अवस्था २०५७ र २०६००६१ सालमा थियो। भुक्तानी सन्तुलन र व्यापारमा दबाब परेका कारण सरकारको आम्दानीको स्रोत खुम्चिन पुगेको छ। अर्थतन्त्रको बाह्य चाप कम गर्नका लागि सरकार तथा केन्द्रीय बैंकले लिएको नीतिका कारण यस्तो अवस्था आएको हो। राष्ट्र बैंकले लिएको नीतिले उपभोक्तासँगै सरकार स्वयंलाई असर गर्यो। विलासिताका वस्तु आयात रोकिँदा मूल्यवृद्धि साढे ८ प्रतिशतमा उक्लिएको छ। वास्तविक मूल्यवृद्धि झन् बढी छ। आन्तरिक तथा बाह्य ऋण लिने अवस्थामा पनि सरकार छैन। भूकम्प र कोरोनाअघिका वर्षहरूमा सरकारको वित्तीय दायरा पर्याप्त थियो। सरकारले मज्जासँग खर्च गर्न सक्थ्यो। तर, अहिले सरकारको वित्तीय दायरा साँघुरिँदै गएको छ। सरकारको ऋण भार कुल गार्हस्थ्य उत्पादनको साढे ४१ प्रतिशत पुगेको छ। त्यसमध्येमा साढे २१ प्रतिशत वैदेशिक र २० प्रतिशत आन्तरिक ऋण हो। वैदेशिक ऋण कुल गार्हस्थ्यको ३३ प्रतिशतभन्दा बढाउन नसक्ने कानुनी व्यवस्था छ। आन्तरिक ऋण पनि बढ्दै गएको छ। धेरै बढायो भने पनि त्यसले वित्तीय स्थायित्व खल्बलाउने देखिन्छ। राजस्व घट्नु समस्या भए पनि त्योभन्दा ठूलो समस्या भनेको व्यवसाय ठप्प हुनु रहेको विज्ञहरूले बताउँदै आएका छन्। मुलुकको व्यवसाय सबै ठप्प भएका छन्। उद्योग कि बन्द हुँदैछन्, कि कम क्षमतामा सञ्चालनमा छन्। यसले रोजगारीमा के असर पर्छ ? आर्थिक वृद्धिमा के असर पर्छ ? भन्ने प्रश्न छ। तरलताका कारण बैंकमा निक्षेप छैन भने कर्जा प्रवाह पनि हुन सकेको छैन। कर्जा विस्तारलाई नियन्त्रण गर्न राष्ट्र बैंकले ल्याएको चालू पुँजी कर्जासम्बन्धी कार्यविधिका कारण उद्योगी व्यवसायी थप मारमा परेका छन्। निजी क्षेत्रको विरोधपछि र नयाँ सरकार गठनसँगै चालू पूँजी कर्जासम्बन्धी कार्यविधि भने संशोधन भएको छ। एकातिर पुनर्कर्जाको सुविधालाई हटाइएको छ भने अर्कोतिर कर्जाको प्रयोगलाई पनि नियन्त्रण गरिएको छ। त्यसको सीधा असर उद्योगमा परेको छ। अहिले ४० प्रतिशतभन्दा बढी उद्योग क्षमताभन्दा कम उत्पादनमा झरेका छन्। निर्माणसम्बन्धी उद्योगहरू सबैभन्दा बढी प्रभावित भएको अवस्था पनि अहिलेकै हो। उद्योग नचलेर ऊर्जा खपत घटेको छ भने विद्युत् खेर जाने अवस्था सिर्जना भएको छ। उत्पादन बिक्री नै नहुँदा कसरी उद्योग चल्न सक्छन्। देश आर्थिक मन्दीतिर जाँदैछ। भुक्तानी सन्तुलन सप्रिन थाल्यो नि भनेर बस्ने हो भने देश गहिरो आर्थिक मन्दीतर्फ जाने देखिन्छ। अहिलेको हाम्रो अर्थतन्त्रलाई चलायमान बनाउन जरुरी छ। उद्योग कलकारखाना चल्न सक्ने र लगानी बढाउन सक्ने वातावरण चाहिएको हो। सरकारी तथ्यांकअनुसार ८ लाख ४१ हजार ४ सय ७६ युवा बेरोजगार छन्। तिनलाई रोजगारी सिर्जना गर्नु राज्यको दायित्व हो कि होइन ? ती युवाले निःशुल्क र छुट खोजेका छैनन् सरकारसँग, खोजेका छन् त रोजगारी, आर्थिक विकास र समृद्धि। अब पनि सरकारले तत्कालीन समयलाई मात्र सम्बोधन गर्दा मध्यकालीन र दीर्घकालीन सरकारकै नीतिहरू ओझेलमा पर्न सक्छन्। पूर्वाधार विकासका नाममा भइरहेका घोटालाहरूलाई निमिट्यान्न गरेर रोकिएको आयोजनाको काम मात्र दु्रतगतिमा बढाउन सके समृद्धिका लागि धेरै वर्ष कुर्नै पर्दैन। पहिला विकास अनि निकास अनि त्यसपछि मात्र निःशुल्क र छुटको व्यवस्था गरौं। नेपाल मात्र होइन सारा विश्व नै मूल्यवृद्धि, आर्थिक मन्दीको चपेटामा परेको बेलामा नेपालजस्तो आयातमुखी अर्थतन्त्र भएको देशले बडो सोचेर अर्थतन्त्र चलाउनुपर्ने हुन्छ। के सधैं आयात गरिरहने, अनि के सधैं दक्ष श्रमलाई विदेशमा पठाएर रेमिट्यान्सले मात्र देश चलाउने ? अनि त्यही रेमिट्यान्सबाट चलेका अर्थतन्त्रमा पनि छुट र निःशुल्क दिए भनेर जनतालाई झुक्याउने ?"
सांसद खड्का विकास योजनाको अनुगमनमा,"सुर्खेत : पूर्वगृहमन्त्री तथा सुर्खेत क्षेत्र नं १ का प्रतिनिधिसभा सदस्य पूर्णबहादुर खड्काले आफ्नो निर्वाचन क्षेत्रमा भइरहेका विकास योजनाहरूको अनुगमन गरेका छन्। नेपाली कांग्रेसका उपसभापतिसमेत रहेका खड्काले आइतबार भेरीगंगा नगरपालिकाको जहरे र गुर्भाकोट नगरपालिकाको गुमी जोड्ने भेरी नदीमाथि बन्दै गरेको सडक पुलको अनुगमन गरे। तोकिएकै समयमा पुलको निर्माण कार्य सम्पन्न गर्न निर्माण कम्पनीलाई निर्देशन पनि दिए। भेरी नदीमाथि बन्दै गरेको पुलको ठेक्का आशिषचन्द्रा एन्ड वसन्त कम्पनीले लिएको छ। कम्पनीका साइट इन्जिनियर नारायण श्रेष्ठ म्याद अघिनै निर्माण सम्पन्न गर्ने गरेर काम भइरहेको बताए। उनले भने, असार मसान्तभित्र पुलको निर्माण सम्पन्न गर्नुपर्ने म्याद छ। हालसम्म ८० प्रतिशत काम सम्पन्न गरेका छौं। जेठभित्र पुलमाथिबाट सवारी साधन ओहोरदोहोर हुन्छ। चार वर्षभित्र सम्पन्न गर्ने गरेर आशिषले १६ करोडमा पुलको ठेक्का लिएको थियो। पुल अनुगमनका क्रममा उपसभापति खड्काले पुलदेखि मुख्य सडकसम्मको पहुँच मार्गका विषयमा चासो राखेका थिए। यस्तै, खड्काले मेहलकुना अस्पतालको पनि अनुगमन गरेका छन्। अनुगमनका क्रममा अस्पतालको ५० बेडको भवन निर्माण कार्य सुस्त भएको बताउँदै उनले ठेक्का तोडेर नयाँ प्रक्रियामा जान निर्देशन दिए। प्रतिनिधिसभा सदस्यमा निर्वाचित भइसकेपछि तेस्रोपटक अनुगमनका पुगेका खड्काले संघीय आयोजना कार्यान्वयन एकाइलाई नयाँ प्रक्रियामा गएर चाँडो अस्पताल निर्माण सम्पन्न गर्न निर्देशन दिएका हुन्। खड्काकै पहलमा २०७२ सालमा मेहलकुना अस्पतालको स्तरोन्नति गरेर ५० शय्याको बनाइएको थियो। पूर्वी सुर्खेतसहित रुकुम, जाजरकोट, सल्यान, डोल्पालगायतका जिल्लाका सेवाग्राहीहरूलाई लक्षित गरेर ५० शय्याको अस्पताल भवन निर्माण सुरु गरिएको हो। उनले भने, अहिलेको निर्माण व्यवसायीबाट भवन निर्माण समयमै हुने देखिएन्, नयाँ प्रक्रियामा तत्कालै जानुहोस्।संघीय आयोजना कार्यान्वयन एकाइका इन्जिनियर रामकृष्ण आचार्यले पटकपटक म्याद थप्दा पनि भवन निर्माणको कामले गति नलिएको बताए।"
कांग्रेस सत्तापक्ष कि विपक्ष ?,"नेपाली कांग्रेसले नेपालको संसदीय परम्परामा फरक अभ्यास गरेको छ। प्रधानमन्त्रीलाई विश्वासको मत दिएर सत्तापक्षको लहरमा उभिएको छ भने संसद्मा विपक्षी बेन्च रोजेको छ। विद्यमान कानुनी व्यवस्थाअनुसार सरकारलाई समर्थन गर्ने दल सत्तापक्ष मानिन्छ। मन्त्रिपरिषद् गठनमा सहयोग वा समर्थन नगरेको र प्रतिनिधिसभामा १० प्रतिशतभन्दा बढी सिट भएको सबैभन्दा ठूलो दल प्रमुख विपक्षी हुन्छ। विपक्षी दल संसद्मा विपक्षी बेन्चमा अर्थात् सभामुखको आसनको बायाँतर्फ रहन्छ। सरकारको खबरदारी गर्छ। सरकारको विकल्प दिन तयार रहन्छ। विपक्षी दलको नेताले विशेष हैसियत र सुविधा पनि पाउँछ। संसद्मा मात्र होइन, संवैधानिक परिषद्मा पनि उसको स्थान छुट्ट्याइएको छ। यदि ऊ सत्तापक्ष हो भने सरकारको पंक्तिमा अर्थात् सभामुखको आसनको दायाँतर्फ रहन्छ। अब कांग्रेसको स्थान कुन हो ? कानुनीरूपमा ऊ सरकार पक्ष हो। आफ्नो रोजाइमा विपक्ष। वास्तवमा नेपाली कांग्रेसले सुरक्षित गरेको स्थान कुन हो ? अर्थात् कांग्रेस सत्तापक्ष हो कि विपक्ष ? प्रतिनिधिसभाको बैठकमा उसले रोज्ने आसनका आधारमा यो प्रश्नको प्रारम्भिक जवाफ त मिल्नेछ। तर, कानुनी विवाद भने त्यहीं अन्त्य हुने छैन। यसको निरूपण कि संसद् स्वयंले कानुनी आधार बनाएर गर्नुपर्छ कि सर्वोच्च अदालतले संविधानको व्याख्यामार्फत गर्नुपर्ने हुन्छ। संवैधानिक परिषद्को आगामी बैठकअघि यसको निक्र्योल भएन भने बैठकमा प्रमुख विपक्षी नेताको हैसियतलाई लिएर अर्को प्रश्न उठ्ने छ। विवाद अरू बढ्ने सम्भावना रहन्छ। कानुनी विवादको निरूपण जसरी भए पनि राजनीतिक र नैतिक प्रश्नको घेरामा भने नेपाली कांग्रेस लामो समयसम्म तानिनेछ। किनभने सरकारलाई विश्वासको मत दिने कांग्रेसको यो निर्णय कुनै असहज अवस्थामा राजनीतिक गाँठो फुकाउन भएको होइन। सरकार निर्माण हुन सकस परेको वा मध्यावधि निर्वाचनको बाध्यात्मक परिस्थिति आइलागेर त्यसलाई टार्न गरिएको पनि होइन। यो निर्णय आवश्यकताको सिद्धान्तमा नभएर सत्ताको दाउपेचअन्तर्गत भएको हो। कांग्रेसले यही कार्डमार्फत भागबन्डाको राजनीतिमा प्रवेश गर्न चाहेको हो। यसको खुलासा कांग्रेस स्वयंले गरिसकेको छ। समर्थनको गुनबापत राष्ट्रपति वा सभामुखमा हिस्सेदारी पाउनुपर्ने उसको प्रारम्भिक दाबी छ। यसका निम्ति कांग्रेस सभापति शेरबहादुर देउवाले पदाधिकारी बैठकबाटै निर्णय गरेर सत्तापक्षसँग परामर्शसमेत थालिसकेका छन्। प्रधानमन्त्रीलाई विश्वासको मत दिने विषयमा कांग्रेसमा दुई महामन्त्रीसहित केही नेताबाट फरक मत दर्ज भएको थियो। संसदीय परम्परा र कानुनी बाध्यताले मतदानमा विश्वासकै पक्षमा मत दिए पनि यस्तो निर्णयले कांग्रेसको प्रमुख विपक्षी दलको हैसियतमा समेत नैतिक प्रश्न उठ्ने तर्क असहमत पक्षको रह्यो। यसले कांग्रेसमा पनि यो विषय विवादित रहेको देखाउँछ। तर, त्यसपछि सत्तासँग शक्ति बाँडफाँटका निम्ति प्रयत्न गर्ने सन्दर्भमा भने आन्तरिक मतभेद देखिएन। अभूतपूर्व एकता प्रदर्शन भएको संकेत मिल्यो। यो अर्को विडम्बना हो। प्रधानमन्त्रीलाई विश्वासको मत दिनु वर्तमान सरकारप्रतिको समर्थन हो। यो नयाँ गठबन्धनलाई समर्थन हो। यद्यपि कांग्रेस नेतृत्वले यसलाई प्रधानमन्त्री पुष्पकमल दाहालप्रतिको व्यक्तिगत वा माओवादी पार्टीप्रतिको समर्थनका रूपमा व्याख्या गरेको छ। कांग्रेस वरिष्ठ नेता रामचन्द्र पौडेलको भनाइमा हाइज्याक भएको गठबन्धन फर्काउने रणनीति हो। तर, व्यक्तिगत लाभ वा कुण्ठाको कारण जसरी अभिव्यक्ति भए पनि राजनीतिक र नैतिक धरातलमा यस्तो प्रयासको महŒव रहँदैन। बरु अराजनीतिक र अनैतिक हर्कत ठहर्छ। प्रकारान्तरले यो कदम कांग्रेसका निम्ति प्रत्युत्पादक हुने निश्चित छ। किनकि सरकारलाई समर्थन र सत्तामा हिस्सेदारीपछि ऊ विपक्षी रहँदैन, सत्तापक्ष नै हुन्छ। मन्त्रिपरिषद्मा सामेल नभएको सत्तापक्ष। हिजोको गठबन्धनमा जनमोर्चा सरकारमा थिएन, सरकारको समर्थनमा थियो। सरकारमा नगए पनि उसलाई सत्तापक्ष नै मानिएको थियो। आज नेपाली कांग्रेस त्यहीं पुगेको छ भन्दा अतिशयोक्ति नहोला। नेपाली कांग्रेसले सरकारलाई समर्थन दिएर विपक्षीमा बस्ने कार्यलाई २०५१ सालको नजिर अघि सारेर स्वाभाविक पुष्टि गर्ने प्रयत्न गरेको छ। त्यसबेला संसद्मा अहिलेजस्तै कुनै पनि दलको बहुमत थिएन। तर, अहिलेजस्तो मिलिजुली सरकार गठन भएको होइन। एमाले सबैभन्दा ठूलो दल थियो। प्रतिनिधिसभामा सबैभन्दा ठूलो पार्टीको संसदीय दलको नेताको हैसियतमा मनमोहन अधिकारी प्रधानमन्त्री बनेका थिए। मनमोहन सरकारले संसद्मा विश्वासको मत नपाएको अवस्थामा संसद्ले अर्को सरकार दिन सक्ने अवस्था थिएन। मुलुक मध्यावधि निर्वाचनमा जाने निश्चित थियो। त्यो रोक्न उसले विश्वासको मत दियो। तर, सरकारमा सहभागी भएन। विपक्षी बेन्चमा बस्यो। सत्ताको हिस्सेदारी खोजेन। विकल्प दिने दाउ हेरेर बस्यो। नौ महिनापछि आफू अनुकूलको अवस्था बनाएर अविश्वासको प्रस्तावमार्फत सरकार गिरायो। कांग्रेसको नेतृत्वमा नयाँ सरकार बन्यो। तर, अहिले त्यो स्थिति होइन। अहिले अझ विचित्र के छ भने नेपाली कांग्रेस संसद्मा सबैभन्दा ठूलो दल भएर पनि वैकल्पिक सरकार दिने हैसियत वा चाहनामा छैन। संख्यात्मक आधारमा तत्काल त्यस्तो नदेखिएको मात्र होइन, मानसिकरूपमा पनि कांग्रेस त्यसमा तयार छैन। ऊसँग न त्यो विश्वास छ न चेत नै। त्यहाँ सत्ताभन्दा अरु केही नदेख्ने पक्ष हावी छ। यसैले ऊ प्रधानमन्त्रीको विकल्प होइन, उपप्रधानमन्त्रीको विकल्प दिने रणनीतिमा छ। सरकारको विकल्प दिने दलले प्रधानमन्त्रीको विकल्प खोज्छ। उसलाई समर्थन गर्ने दललाई त्यहाँबाट अलग गर्ने प्रयत्न गर्दछ। त्यसो गर्दा उसले राष्ट्रिय स्वतन्त्र पार्टी, राप्रपा, जसपालगायतका दलको समर्थन लिने प्रयास गर्ने हो। जुन प्रयासमा ऊ यो सरकार बनेलगत्तै लाग्यो पनि। यद्यपि त्यसमा सफल भएन। त्यसपछिको सहज बाटो भनेको एमालेसँगको संवाद नै हो। एमालेलाई समर्थन गर्ने वा उसको समर्थन लिने कार्य वैकल्पिक सरकार निर्माणको सहज बाटो हो। तर, यहाँको परिदृश्य भिन्न छ। कांग्रेस वैकल्पिक सरकार होइन, वैकल्पिक गठबन्धनको प्रयासमा छ। पुष्पकमल दाहाललाई प्रधानमन्त्री मानेर एमालेको स्थान आफूले लिने प्रयासमा छ। सामान्यतः प्रमुख विपक्षी भनेको प्रतीक्षित सरकार मानिन्छ। सरकार भनेको प्रधानमन्त्री हो, मन्त्री वा उपप्रधानमन्त्री होइन। तर, यहाँ वैकल्पिक प्रधानमन्त्री दिने होइन, वर्तमान सरकारमा कसरी छिर्ने भन्ने प्रयासमा छ प्रमुख विपक्ष। एउटा प्रजातान्त्रिक पार्टी स्थापित मूल्य, मान्यता र संसदीय परम्परालाई उपहास गर्दै सत्ताको निम्ति यो हदसम्मको सौदाबाजीमा लाग्छ भन्ने कल्पना गरिएको हुँदैन। यसले कांग्रेसको लोकतान्त्रिक छवि त धूमिल भएकै छ, राजनीतिक दिवालियापनसमेत देखाउँछ। अर्को चाखलाग्दो कुरा के छ भने कांग्रेसले सरकारलाई समर्थन गरेर विपक्षी बेन्चमा बस्ने सन्दर्भमा २०५१ सालको नजिरको वकालत गर्ने गरेको छ। पछिल्लो संवैधानिककानुनी व्यवस्थाभन्दा संसदीय अभ्यास र नेपालको परम्परा हेरेको तर्क गरेको छ। तर, संसद् विघटनको सन्दर्भमा विगतमा पटकपटक भएको संसदीय अभ्यासको नजिरलाई हेर्ने नजरिया भने भिन्न छ। २०४७ सालको संविधानअन्तर्गतकै दुई वटा नजिरलाई उसले आफ्नो अनुकूलतामा फरकफरक व्याख्या गरेको छ। मनमोहन अधिकारीको नजिरलाई प्रगतिशील ठहर्याएको छ भने कोइरालादेउवाको नजिरलाई प्रतिगमन। नेपाली राजनीतिमा यस्तो विचित्रको दृश्य पटकपटक देखिँदै आएको छ। र, मुलुक पटकपटक त्यसको सिकार भएको छ। वर्तमान सत्ता गठबन्धनको मूल चरित्र नेपाली राजनीतिमा नौलो अभ्यास होइन। एमाले र माओवादीबीचको सहकार्य निकट विगतमा पनि देखिइसकेको हो। थुप्रै पटक यी दुई दल मिलेर सरकार गठन भएका छन्। दुई दलको गठबन्धनबाट कहिले पुष्पकमल दाहाल प्रचण्ड त कहिले केपी शर्मा ओली प्रधानमन्त्री बनेको अनुभव छ। निर्वाचनका क्रममा पनि पटकपटक विभिन्न तह र स्थानमा तालमेल भएका छन्। अघिल्लो संसदीय निर्वाचनमा त यी दुई दलबीच अझ फराकिलो सहकार्य भयो। एउटै चुनावी घोषणापत्र बन्यो। देशव्यापी गठबन्धन भयो। निर्वाचनमा उत्साहजनक परिणाम आयो। त्यसपछि संयुक्त सरकार बन्यो। पार्टी पनि एक भयो। तर, लामो समय जान सकेन। सरकार ढल्यो। गठबन्धन तितरबितर भयो। पार्टी फुट्यो। नयाँ खाले गठबन्धन बन्यो। कांग्रेस नेतृत्वको तत्कालीन गठबन्धन वैकल्पिक सरकार बनाउन स्वाभाविकजस्तो देखिए पनि चुनावी गठबन्धनका दृष्टिले जनस्तरबाट अनुमोदित हुन सकेन। त्यसबाट शिक्षा लिएर फेरि एमालेमाओवादीबीच कोर्स करेक्सनको मनोविज्ञान बन्यो। परिस्थिति त्यहीअनुसार विकास भयो, त्यसले सार्थकता पायो। संयुक्त सरकार बन्यो। पाँच वर्षको सहयात्राले दीर्घकालीन सहकार्यको ढोका खुल्ने सम्भावना औंल्याउन थालियो। एकता, संघर्ष र फेरि एकताको प्रक्रिया सुरु हुने आधार बन्यो। तर, सरकार बनेको दुई साता बित्दा नबित्दै मुख्य साझेदार एमाले र माओवादीबीच शंकाको बिजारोपण हुनु वर्तमान गठबन्धनको निम्ति मात्र होइन, मुलुककै निम्ति दुर्भाग्य हो। यसले राजनीतिक अस्थिरता उत्पन्न गरेको छ। देशभित्र निराशा छाएको छ भने बाह्य शक्ति केन्द्र उत्साहित बनेको छ। राजनीतिक नेतृत्वले तत्कालीन लाभहानि वा एकअर्कोलाई दबाबमा राख्ने रणनीति बनाउँदा विश्वासको वातावरण बन्न सक्तैन। इतिहासले एक पटक फेरि अवसर दिएको छ नयाँ ध्रुवीकरणको निम्ति। मुलुकलाई भूराजनीतिक चपेटाबाट जोगाउँदै स्वतन्त्र, स्वाधीन र समुन्नत राष्ट्र बनाउन बलियो राष्ट्रिय शक्तिको आवश्यकता छ। त्यो सम्भावनालाई मर्न दिनु हुँदैन। आफ्नो सरकार आफैं निर्माण गर्न सक्ने राष्ट्रिय क्षमता फेरि गुम्न नपाओस् भन्नेमा सम्बद्ध सबै सचेत हुन जरुरी छ।"
कहिल्यै नजाने जाडो,"भनिन्छ, एक माघले जाडो जाँदैन। हुन पनि तराईमधेसका विपन्न बासिन्दाका लागि जाडो मौसम कहिल्यै नओस् जस्तो हुन्छ। जसै पुस, माघ लाग्छ, शीतलहर चल्छ र जिउ कठ्यांग्रिन्छ। तर जिउ तताउने, न्यायो बनाउने कुनै उपाय हुँदैन। होस् पनि कसरी ? तराईमधेसका थुप्रै विपन्न बस्ती आज पनि निरपेक्ष गरिबीको रेखामुनि छन्। त्यहाँका बासिन्दासँग जिउ ढाक्ने न्यायो लुगाफाटो किन्ने सामथ्र्य पनि छैन। यस्तो अवस्थाका उनीहरूसँग न्यायो घरओतको कुरै भएन। धुर तापेर जाडो भगाउने असफल प्रयास गर्छन्। कतिसम्म भने पशुचौपाया झैं पराल ओढेर न्यायो गर्नुपर्ने हालत पनि त्यहाँ छ। यो उनीहरूको कष्टकर जिन्दगी आज पनि नेपाल राज्यका लागि खबर भएको छैन, होइन भने आफ्ना नागरिकको त्यो हाल किन उस्तै भइरहन दिएको ? विपन्न बस्तीमा बालेर आगो ताप्ने दाउरा पनि हुँदैन। चमार, डोम र मुसहर बस्तीले सधैं जाडो र शीतलहरको कहर व्यहोर्छ। परालको बिच्छ्यौना र परालकै सिरक बनाएर जाडो छल्नुपर्ने परिवार यी समुदायमा थुप्रै छन्। सहरतिरबाट कम्बल बाँडेको खबर पनि बस्तीसम्म पुग्छ, तर सिरक र कम्बल भने बस्तीमा पुग्दैन। यी समुदायका ज्येष्ठ नागरिक, बालबालिका, सुत्केरी र बिरामी तथा अशक्तहरूले ज्यान गुमाउने मौसम नै हिउँद याम हो। चिसोले बर्सेनि धेरैको ज्यान लिन्छ। गएको चुनावताका चमार, डोम र मुसहर समुदायमा पनि नेताहरू पुगेका थिए, त्यतिबेला राहतका कुरा यो समुदायले सुनेको थियो। तर जो जसले चुनाव जितेर गए, फर्केर बस्ती पुगेका छैनन्, सिरक, ढसना र न्यायो लुगाफोटो त परै उनीहरूकै नाकमुख देखिएको छैन। मधेस प्रदेश सरकारले पनि शीतलहरबाट विपन्न वर्गलाई जोगाउने बजेट पनि छुट्ट्याएको शीतलहर प्रभावित बस्तीले सुन्छ, तर त्यो राहत कस्तो हुन्छ उनीहरू थाहा पाउँदैनन्। विपद् न्यूनीकरणका लागि पालिकाहरूका लागि पनि बजेट हुन्छ, तर लक्षित वर्गको हालत उस्तै नै छ। नियम छन्, कानुन छन्, धेरै थोर बजेट पनि छ तर डोम, मुसहर र चमारहरूका लागि जाडो उस्तै छ। खासमा सरकारले राहतका मौसमी योजना र कार्यक्रमभन्दा पनि चरम गरिबीको रेखामुनिका समुदायको जीवनस्तर उकास्ने ठोस नीति, योजना र कार्यक्रम ल्याएर कार्यान्वयन नगरेसम्म उनीहरूको जीवनमा जाडो सधैं रहन्छ र प्रत्येक वर्ष अकालमा ज्यान लिइरहन्छ।"
आफन्तलाई शव बुझ्न झनै सास्ती,"पोखरा : विमान चढेर आइतबार पोखरा उडेकाले ओर्लिएर वा फर्किएर आफन्त त भेट्न पाएन् नै। आफन्तलाई दुर्घटनामा ज्यान गुमाएकाको शव पाउन पनि सोमबार दिनभर निक्कै मुस्किल पर्यो। पोखराको अस्पताल परिसरमा सोमबार दिनभर आफन्तको रुवावासी चल्यो भने दुर्घटना स्थलमा हराएका ३ जनाको खोजीकार्य जारी रह्यो। दुघर्टनास्थल सेती खोंचबाट उद्धार गरी ल्याएका शवलाई पोखरा स्वास्थ्य विज्ञान प्रतिष्ठानमा राखिएको थियो। सोमबार दिउँसो काठमाडौंबाट मेडिकल टिम आएपछि पोस्टमार्टमको काम सुरु भएको थियो। सोमबार शव बुझाउने अस्पताल प्रशासनले जानकारी दिएपछि अस्पताल परिसरमा आफन्त र शुभ चिन्तकको भीड थियो। दिनभर आफन्त रुवावासी गर्दै शव पाउने प्रतिक्षामा बसे पनि साँझसम्म शव नपाएपछि निराश र आक्रोशित भएका थिए। साँझ अबेर पोस्टमार्टम सकिएको शव आफन्तलाई बुझाइएको थियो। दिनभर अस्पतालमा आफन्तको शव बुझ्न रुँदै बसेका आफन्त प्रक्रिया छिटोछरिटो पूरा गर्नुपर्नेमा ढिला भएको भन्दै आक्रोशित भएका थिए। नाराबाजीसमेत गरेका थिए। आफन्तलाई त गुमायौं। शव बेलैमा नपाउँदा अर्को पीडा भयो, एक मृतकका आफन्त सा खलिद मियाँले बताए। उनी भन्दै थिए, परिचय खुलेको छ। अनुहार पनि चिनिने अवस्थामा रहेका शवको छिटो प्रक्रिया पुर्याएर दिनुपर्नेमा त्यो हुन नसक्दा पीडित थप पीडामा छौं, उनले गुनासो गरे। यति प्रक्रिया पुर्याउँदा समय लाग्छ भने बेलैमा सूचना दिनुपर्नेमा त्यसो नहुँदा अस्पताल र घरमा आफन्तको दिनभर रुवावासी भएको र पीडा थपिएको उनको भनाइ थियो। पोखरा १३ मियाँपाटनका २५ वर्षीय सदाकत अलिमियाँ साउदीमा हज गर्न जानलागेकी सानिमालाई काठमाडौंमा प्लेनमा चढाएर फर्कंदै गर्दा दुर्घटनामा परेका थिए। सानिमा प्लेन चढेर साउदी जानुभयो। बाबु यता आउँदै गर्दा यास्तो दुर्घटनामा पर्नुभयो, आफन्त मुहमद खली मियाँले सुनाए। बुद्ध एयरको टिकट काट्नु भएको थियो कसरी यतीमा आउनुभयो थाहा छैन। त्यसको पनि छानबिन हुनुपर्यो नि !, उनले भने। सदाकत अलिमियाँको शव पोस्टमार्टमपछि साँझ करिब ८ बजे आफन्तलाई बुझाइसकिएको छ। सोमबार रातिसम्म एक जनाले मात्र शव बुझेका छन्। विमान दुर्घटनामा परेर मृत्यु भएकी बागलुङकी नीरा छन्त्यालका आफन्त पनि दिनभर शव पाउने आशामा कुरेर बसे पनि शव पाउन लामो प्रक्रिया लागेको सुनाए। कलाकार नीरा कार्यक्रममा प्रस्तुति दिन विमानबाट पोखरा आएकी थिइन। गाउँबाट र पोखरामै रहेका आफन्तसमेत गरी ३५४० जना नीराको अन्तिम दर्शन गर्न अस्पताल परिसरमा भेला भएका थिए। काठमाडौं पठाइने मृतकको शव लिनका लागि आफन्तलाई काठमाडौं जान प्रशासनले आग्रह गरेको छ। जिल्ला प्रशासन कास्कीले भोलिका दिनमा कुनै पनि समस्या नआउने गरी प्रक्रिया पुर्याउनुपर्ने बाध्यताका कारण आफन्तलाई शव बुझाउन समय लागेको जनाएको छ। शव पहिचान हुन नसक्ने अवस्थाको शव पहिचान गरी बुझाउनु पर्ने अवस्था रहेको बताइएको छ यती एयरको विमान दुर्घटनामा ज्यान गुमाएका ७० जनाको शव घटनास्थल सेती खोंचबाट निकालेर पोखरा स्वास्थ्य विज्ञान प्रतिष्ठानमा राखिएको छ। दुर्घटनामा परेका ७२ जनामध्ये ७० जनाको शव फेला परेको हो। अन्य दुई जनाको खोजीकार्य जारी छ। ६८ यात्रु र चालक दलका ४ सदस्यसहित काठमाडौंबाट उडेको यती एयरलाइन्सको कल साइन नाइन एनएएनसी (एटीआर ७२) विमान पोखराको व्यस्त बजारको मध्यभाग भएर बगेको सेती नदीमा आइतबार दुर्घटना भएको थियो। गहिरिएर बगेको सेती खोंचमा दुर्घटना भएकाले उद्धार कार्य निकै चुनौती र जोखिम पूर्ण छ। उद्धारमा खटिएका नेपाल प्रहरी, सशस्त्र प्रहरी, नेपाल आर्मी र स्थानीयको समेत सहयोगमा सोमबार बिहानैदेखि दुर्घटनामा परेकाको खोजी कार्य भएको थियो। पोखरा स्वास्थ्य विज्ञान प्रतिष्ठानका चिकित्सकका अनुसार दुर्घटनामा परेका मध्ये २० जनाको पोखरामै पोस्टमार्टम गरेर परिवारलाई बुझाइने तयारी भइरहेको छ। बाँकी ५० जनाको शव भने काठमाडौं पठाउने लागिएको छ। काठमाडौंमा शव लैजानका लागि नेपाली सेनाको हेलिकप्टर पोखरा आइसकेको बताइएको छ। यती एयरको विमान दुर्घटना भएको स्थानबाट सोमबार ब्ल्याक बक्स भेटिएको छ। उद्धारमा खटिएका सुरक्षाकर्मीको टोलीले घट्ना स्थलमा ब्ल्याक बक्स फेला पारेका हुन्। ब्ल्याक बक्सबाट जाहाज दुर्घटनाको कारण पत्ता लाग्न सहज हुने छ। बक्समा फ्लाइट राडर रेकर्ड सँगै ककपिट भ्वाइस रेकर्ड अर्थात् पाइलट र को पाइलट सँगै विमानस्थलको टावरसँग भएको कुरा रेकर्ड बक्समा रहने भएकाले। विमान दुर्घटनाको कारण पत्ता लाग्न सहज हुने अधिकारीले बताएका छन्। भेटिएको ब्ल्याक बक्स नेपाली सेनाका सहसेनानी सरोज कोइरालाले नागरिक उड्डयन प्राधिकरणका प्रबन्धक भरतराज पराजुलीलाई हस्तान्तरण गरेको बताइएको छ। ब्ल्याक बक्स दुर्घटना जाँचका लागि सरकारले आइतबार गठन गरेको विमान दुर्घटना जाँच आयोग लाई बुझाइएको छ। समितिले सोमबारदेखि आफ्नो कामसमेत सुरु गरेको छ।"
"सत्तारुढ दलमा सहमति, मन्त्रिपरिषद्ले आज पूर्णता पाउँदै","काठमाडौं : सरकार बनेको तीन सातापछि सत्तारुढ दलहरूबीच मन्त्रालय भागबन्डा मिलेको छ। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार अबेर मन्त्रीहरूको भागबन्डा टुंग्याएको हो। रास्वपाका सभापति तथा उपप्रधान तथा गृहमन्त्री रवि लामिछानेले मन्त्रालयको भागबन्डा टुंगिएको बताए। उनले नयाँ मन्त्रीहरूले मंगलबार दिउँसो शपथग्रहण गर्ने बताए। मंगलबार १ बजे शपथग्रहण अगाडि दलहरूले आन्तरिक छलफल गर्ने भएकाले मन्त्रालय भागबन्डाको औपचारिक जानकारी दिन म असमर्थ छु, उनले भने। यद्यपि अब मन्त्रालय बाँडफाँटका लागि सत्ता गठबन्धनको बैठक नबस्ने लामिछानेले बताए। सोमबार भएको सहमतिअनुसार नेकपा एमालेलाई ८, माओवादीलाई ४ र राष्ट्रिय प्रजातन्त्र पार्टी तथा राष्ट्रिय स्वतन्त्र पार्टीलाई ३३ मन्त्री र एकएक राज्यमन्त्री दिने सहमति गरेको छ। त्यस्तै जनमत पार्टीले पनि एक मन्त्री पाउने छ। यो गठबन्धनको सबैभन्दा ठूलो दल एमाले हो र प्रतिनिधिसभाको दोस्रो ठूलो दल पनि हो। एमालेको प्रतिनिधिसभा ७९ सिट छ। उसले राष्ट्रपति र सभामुख पाउने सहमति भएको छ। माओवादी केन्द्र दोस्रो ठूलो शक्ति हो। जसको प्रतिनिधिसभामा ३२ सिट छ। जसले प्रधानमन्त्री पाइसकेको छ। तेस्रो ठूलो शक्ति रास्वपा हो। रास्वपाको २० सिट छ। उसले उप तथा गृहमन्त्री पाएको छ थप शिक्षा र श्रम मन्त्रालयमा पनि उसले पाउने सम्भावना छ। उसले उपसभामुख पनि पाउनेछ। चौथो ठूलो दल राप्रपा हो। यो दल अहिलेसम्म सरकार सहभागी भएको छैन। उसले उपप्रधानमन्त्री मन्त्रीसहित शक्तिशाली मन्त्रालय पाउने सहमति भएको छ। ऊर्जा, सहरी विकास, युवा तथा खेलकुद पाउने देखिन्छ। राप्रपाको १४ सिट छ। ६ सिट भएको जनमत पार्टीले एक मन्त्री पाइसकेको छ। १२ सिट भएको जसपा २ मन्त्री दिने भनिएको छ। जसपाले उपराष्ट्रपति पनि मागिरहेको छ। ४ सिट भएको नागरिक उन्मुक्ति पार्टी आफ्नो माग पूरा नभएसम्म सरकारमा जन मानेको छैन। मन्त्रिपरिषद्को विस्तार मंगलबार सर्वदलीय बैठक पोखरामा विमान दुर्घटनाका कारण शोक बिदा दिएको कारण मंगलबार मात्रै मन्त्रिपरिषद्को विस्तार गर्ने सहमति पनि उच्चस्तरीय संयन्त्रको बैठकले गरेको छ। मन्त्रिपरिषद्लाई पूर्णता दिन पुष्पकमल दाहाल प्रचण्ड प्रधानमन्त्री नियुक्त भएको तीन साता लागेको छ। पुस १० मा दाहाल प्रधानमन्त्री नियुक्त भएका थिए भने पुस ११ मा उनको शपथ भएको थियो। ३ स्वतन्त्रसहित ७ दलका १ सय ६९ सांसदको समर्थनमा दाहाल प्रधानमन्त्री बनेका थिए। दाहालले तीन उपप्रधानमन्त्री तथा चार मन्त्रीको शपथ गराएका थिए। उपप्रधानमन्त्री एवं अर्थमन्त्रीमा विष्णुप्रसाद पौडेल, उप एवं भौतिक पूर्वाधार तथा यातायातमन्त्री नारायणकाजी श्रेष्ठ, उप एवं गृहमन्त्री रवि लामिछाने भए भने अन्य मन्त्रीमा दामोदर भण्डारी, राजेन्द्र राई, ज्वालाकुमारी साह र अब्दुल खान छन्। उनीहरू कार्य विभाजन हुन सकेको छैन। उनीहरू विनाविभागीय मन्त्रीका रूपमा छन्। दुई सातादेखि प्रधानमन्त्री दाहालले १८ मन्त्रालय समालिरहेका छन्। रक्षा, संघीय मामिला तथा सामान्य प्रशासन, कृषि तथा पशुपन्छी विकास, वन तथा वातावरण, सञ्चार तथा सूचना प्रविधि, कानुन, न्याय तथा संसदीय मामिला, ऊर्जा, जलस्रोत तथा सिँचाइ, खानेपानी, परराष्ट्र, उद्योग, वाणिज्य तथा आपूर्ति, शिक्षा, विज्ञान तथा प्रविधि, महिला, बालबालिका तथा ज्येष्ठ नागरिक, भूमि व्यवस्था, सहकारी तथा गरिबी निवारण, युवा तथा खेलकुद, संस्कृति, पर्यटन तथा नागरिक उड्डयन, सहरी विकास, स्वास्थ्य तथा जनसंख्या, श्रम, रोजगार तथा सामाजिक सुरक्षा मन्त्रालय दाहालले समालिरहेका छन्। प्रधानमन्त्री दाहालले पुस २६ मा विश्वास मत लिएका थिए। उनलाई २ सय ६८ सांसदले विश्वासको मत दिएका थिए भने २ जना विपक्षमा मत दिए। नेपाली कांग्रेस, नेकपा एकीकृत समाजवादी, लोकतान्त्रिक समाजवादी र ३ स्वतन्त्र सांसदले पनि विश्वासको मत दिएका थिए। पुस ११ गते प्रधानमन्त्रीको शपथ लिएका दाहालले अहिलेसम्म ओलीसँग सातपटक एक्लाएक्लै भेटेर कुरा गरिसकेका छन्। प्रधानमन्त्री दाहाल कहिले ओली निवास बालकोट पुग्थे भने कहिले ओली बालुवाटार पुग्थे। यसैबीच सोमबार बिहान दाहाल र ओलीबीच लामो संवाद भयो। लन्च बैठकमा नै मोटामोटी रूपमा मन्त्रालयको टुंगो लागेको हो। आइतबार पनि दाहाल र ओली संवाद भएको थियो। लन्च बैठकपछि नै उच्चस्तरीय राजनीतिक समितिको बैठक बोलाइएको हो। भागबन्डामा उच्चस्तरीय बैठकमा सहमति भए पनि मंगलबार मन्त्रिपरिषद्को विस्तारसँग मन्त्रालयको बाँटफाँटको विषय सार्वजनिक गर्ने तयारी सत्ता साझेदार दलको छ। मन्त्रिपरिषद्को विस्तार मंगलबार सर्वदलीय बैठक बोलाइएको छ। विश्वासको मत दिने कांग्रेससहितको बैठकमा समसामयिक विषयमा छलफल हुने उपप्रधानमन्त्री पौडेलले जानकारी दिएका छन्।"
समयमै सक्ला विमान जाँचबुझ आयोगले काम ?,"काठमाडौं : यती एयरलाइन्सको पोखरामा भएको विमान दुर्घटना छानबिन गर्न गठित आयोगले काम सुरु गरेको छ। आइतबार बिहान १०ः५१ बजे जहाज दुर्घटना हुँदा एटीआरमा सवार ७२ जनाको नै ज्यान गएको थियो। घटनापश्चात् बसेको मन्त्रिपरिषद्को आकस्मिक बैठकले गैरसैनिक हवाई उडान दुर्घटना जाँच नियमावली २०७४ बमोजिम छानबिन गर्न ५ सदस्यीय जाँच आयोग गठन गरेको थियो। अन्तर्राष्ट्रिय हवाई उड्डयन संगठन (आइकाओ)को एनेक्स १३ ले पनि जहाज दुर्घटनापछि छानबिन आयोग गठनका लागि प्रावधान राखेको छ। जाँच आयोगको संयोजकमा पूर्वसचिव नागेन्द्र घिमिरे छन् भने सदस्यहरूमा अवकाशप्राप्त क्याप्टेन सुनील थापा, हवाई मेन्टिनेन्स इन्जिनियर एकराजजंग थापा, नेपाली सेनाका अवकाश प्राप्त उपरथि दीपकप्रसाद बाँस्तोला र सदस्य सचिवमा संस्कृति पर्यटन तथा नागरिक उड्डयन मन्त्रालयका सहसचिव बुद्धिसागर लामिछाने छन्। आयोग गठन लगत्तै सदस्य सचिवसमेत रहेका मन्त्रालयका सहसचिव लामिछाने पोखरा पुगेका थिए। आयोगको पहिलो प्राथमिकता भनेको उद्धार र शव व्यवस्थापन रहेको भन्दै लामिछानेले आइतबार नै सो सम्बन्ध सम्बन्धित निकायसँग छलफल गरिएको बताए। हिजो पोखरा गएर उद्धार तथा शव व्यवस्थापनको समन्वय गर्ने, दुर्घटनास्थलको संरक्षण गर्ने र स्थानीयसँग छलफल गरियो, उनले अन्नपूर्णसँग भने। आयोगको पहिलो काम भनेको नै उद्धार र व्यवस्थापन भएको लामिछानेले दोहोर्याए। उद्धार र व्यवस्थापनमा स्थानीय नागरिक, प्रहरी प्रशासन र कर्मचारी सबैले सहयोग गरिरहेको उनले बताए। यसपछि आयोगको ५ सदस्यीय टोली दुर्घटनास्थलको स्थलगत निरीक्षणका लागि मंगलबार पोखरा जाने उनले जानकारी दिए। आयोगले प्रमाण संकलनबाट आफ्नो काम सुरु गरेको छ। जाँचबुझका लागि आवश्यक जहाजका यन्त्रहरू सुरक्षित गरिसकिएको उनले बताए। सोमबार नै ककपिट भ्वाइस रेकडर (सीभीआर), फ्लाइट डाटा रेकडर (एफडीआर), ब्ल्याक बक्स भेटिसकेको छ भने त्यसमा भएको सूचनालाई केलाउने काम आयोगले गर्ने छ। यी संयन्त्रले जहाज दुर्घटना अघि के भएको थियो, जहाजको प्राविधिक पक्षमा समस्या थियो कि थिएन, एयर ट्राफिक कन्ट्रोलर (एटीसी) सँगको जहाजका कु्र मेम्बरको कुराकानी कस्तो थियो, जस्ता जानकारी पाउन सकिन्छ। प्रणालीगत रूपमा यिनीहरूको अध्ययन आयोगले गर्ने बताए। यसपछि डकुमेन्ट संकलनको काम गरिने सदस्य सचिव लामिछानेले बताए। विमान कम्पनी, नियामक निकाय, सञ्चालक कम्पनीबाट प्राविधिक डकुमेन्ट संकलन गर्नुपर्ने हुन्छ, उनले भने। सरकारले आयोग गठनसँगै ४५ दिनभित्र प्रतिवेदन बुझाउन पनि निर्देशन दिएको छ। दुर्घटनाका विविध पक्षलाई केलाउनै पर्ने हुँदा समयसीमाभन्दा पनि निष्पक्ष छानबिन आयोगले जोड दिने बताइएको छ। आयोग गठन गरेपछि एउटा समय तोकिदिऊ भन्ने भएर समय ताकिएको हो, यस्तो बृहत् अनुसन्धानमा टाइम फ्याक्टरले महत्व राख्दैन भन्दै लामिछानेले थपे, जबरजस्ती सक्नेभन्दा पनि समय लाग्छ, कुन इक्युपमेन्ट जाँचका लागि विदेश पठाउन पर्ने हुन्छ, कति समय लाग्छ, कसरी भन्न सकिन्छ ? हाम्रा जाँचबुझका प्रक्रियाहरू, आइकाओको मापदण्डहरू मान्दै अनुसन्धान गर्नुपर्ने हुँदा समय लाग्ने लामिछानेको भनाइ छ। आयोगले आन्तरिक तथा अन्तर्राष्ट्रिय मापदण्डहरू पालना गर्दै निष्पक्षीय अनुसन्धान गर्ने र सर्वमान्य प्रतिवेदन सार्वजनिक गर्ने बताइएको छ। यती एयरलाइन्सको एटीआर७२ जहाज दुर्घटना भएपछि मन्त्रिपरिषद्को निर्देशनअनुसार नेपालमा सञ्चालित एटीआर वायुयानहरूको विस्तृत प्राविधिक जाँच सम्पन्न भएको छ। एटीआर४२ र एटीआर७२ गरी २१ वटा जहाजको स्थालगत प्राविधिक जाँच हुँदा समस्या नदेखिएको नेपाल नागरिक उड्डयन प्राधिकरणद्वारा जारी विज्ञप्तिमा उल्लेख छ। ती जहाजहरूको परीक्षणको क्रममा कुनै प्राविधिक त्रुटि फेला नपरेको व्यहोरा जानकारी गराइन्छ, प्राधिकरणद्वारा जारी विज्ञप्तिमा भनिएको छ। प्राधिकरणका उडान सुरक्षा निरीक्षकहरूले यतीको ५ र बुद्धका १६ जहाजको प्राविधिक निरीक्षण गरेका थिए। यतीसँग एटीआर७२ जहाज र बुद्धसँग एटीआर४२ र एटीआर७२ जहाज सञ्चालित छन्। २०७९ जेठ १५ गते काठमाडौंमा उडेको तारा एयरको जहाज मुस्ताङमा खस्दा २२ जनाको मृत्यु भएको थियो। दुर्घटनापछि जेठ १६ गते संस्कृति, पर्यटन तथा नागरिक उड्डयन मन्त्रालयले वरिष्ठ एरोनटिकल इन्जिनियर रतिशचन्द्र लाल सुमन अध्यक्ष तथा दुर्घटना जाँच इन्चार्ज रहने गरी आयोग गठन गरेको थियो। आयोगका सदस्यमा क्याप्टेन दिपु ज्वार्चन, वरिष्ठ मेन्टिनेन्स इन्जिनियर उपेन्द्रलाल श्रेष्ठ, वरिष्ठ मौसमविद मणिरत्न शाक्य र मन्त्रालयका प्राविधिक सहसचिव बुद्धिसागर लामिछाने थिए। उक्त दुर्घटनाको कारण पत्ता लगाई भविष्यमा यस्ता घटना दोहोरिन नदिने उपाय सिफारिस गर्ने कार्यादेश दिएको आयोगले गठन भएको ८ महिनामा पनि ड्राफ्ट रिपोर्ट दिन सकेको छैन। सम्पूर्ण चेकजाँच सम्पन्न भए पनि अमेरिकामा प्राविधिक जाँच गर्न पठाएको एउटा इक्युपमेन्टको रिपोर्ट नआएर रोकिएको बताइएको छ। अमेरिकाको एमटीएसपीमा एउटा इक्युपमेन्ट जाँचका लागि पठाइएको छ। त्यसको रिपोर्ट नआएर रोकिएको छ, लामिछानेले भने। आयोगले आफ्नो तर्फबाट काम सके पनि अमेरिकाबाट रिपोर्ट नआउँदा ढिला भएको बताए। आयोगले ककपिटमा भएको एउटा यन्त्र जाँचका लागि अमेरिका पठाएको हो। दुर्घटनाको प्रकृतिअनुसार कुन यन्त्र जाँचका लागि बाहिर पठाउने फरक हुने गरेको छ।"
कांग्रेसको बल्छी,"काठमाडौं : सेरेमोनियल भए पनि ऐन मौकामा शक्तिशाली बन्न सक्ने राष्ट्रपति पदमाथि ठूला दलको चासो बढेसँगै केही दिनयता राजनीतिमा नयाँ तरंग फैलिएको छ। कांग्रेसले भत्किएर एमालेतर्फ गठबन्धन गर्न गएका प्रधानमन्त्री पुष्पकमल दाहाललाई विश्वासको मत दिएपछि यसमा सन्देहै सन्देह पैदा भएको छ। कतै त्यही राष्ट्रिपतिको तीव्र आकांक्षाले विश्वासको मतको बल्छी थापेको त होइन ? भन्ने प्रश्न पनि उब्जिएको छ। नयाँ सत्ता गठबन्धनले सोमबार सरकारको भागबन्डा भने मिलाएको छ। यसले कांग्रेसको इच्छा पूर्ति नहुनेतर्फ राजनीति मोडिएको केही संकेत दिएको छ। तर, प्रधानमन्त्रीले मंगलबार बोलाउने भनिएको सर्वदलीय बैठकको औचित्य उत्तिकै प्रश्नवाचक छ। माघ ५ मा सभामुखको निर्वाचन हुँदैछ। २८ गतेभित्र राष्ट्रपतिको निर्वाचन भइसक्नुपर्छ। माओवादी केन्द्रका अध्यक्ष पुष्पकमल दाहाल प्रचण्डलाई प्रधानमन्त्री बनाउँदा नै अर्को प्रमुख घटक एमालेले राष्ट्रपति र सभामुख लिने भद्र सहमति गरेको थियो। यही सहमतिका आधारमा ३ स्वतन्त्रसहित ७ दलका १ सय ६९ सांसदको समर्थनमा दाहाल प्रधानमन्त्री बने। त्यसपछि राजनीतिले नयाँ मोड लियो। पुरानो गठबन्धन भत्किएपछि रन्थनिएको कांग्रेसले पुस २६ मा प्रधानमन्त्री दाहाललाई विश्वासको मत दियो। यो मतले संसदलाई विपक्षीविहीन त बनायो नै, सत्ताबाहिर रहन नसक्ने चरित्र पनि प्रस्तुत गरेको राजनीतिक विश्लेषक बताउँछन्। सभामुख र राष्ट्रपतिमा प्रयास गर्नु स्वाभाविक नै हो। तर, कांग्रेसले विश्वासको मत दिएर त्रुटि गरेको छ। लोकतन्त्रको हिमायती, लोकतन्त्रप्रति प्रतिबद्ध पार्टी लोभ र सम्भावना अल्झियो, राजनीतिक विश्लेषक नीलाम्बर आचार्य भन्छन्। कांग्रेस जस्तो पुराना लोकतान्त्रिक पार्टी लोभ लालसामा फस्नु नै गलत भएको उनी बताउँछन्। कांग्रेसले विश्वासको मत नदिँदा कुनै फरक नपर्ने भए पनि मत दिनुले त्यहाँभित्र कुनै खेल भएको हुन सक्ने उनी आशंका गर्छन्। प्रधानमन्त्री दाहालको अस्थिर स्वभावका बारेमा जानकार कांग्रेस संसदलाई विपक्षीविहीन बनाएर नयाँ गठबन्धनमा खेल्न खोजेको देखिन्छ। यो विषयमा सभापति शेरबहादुर देउवा, सभापति पूर्णबहादुर खड्का, नेता कृष्णप्रसाद सिटौलाले चलखेल गरिरहेको कांग्रेस नेताकै कुराले पुष्टि गर्छ। कांग्रेस नेता एवं प्रतिनिधिसभा सदस्य चन्द्र भण्डारी सभापति देउवाले सत्ता बाँडफाँटको विषयमा भएको गल्ती सच्याउने बताएकाले प्रधानमन्त्री दाहाललाई विश्वासको मत दिएको बताउँछन्। गठबन्धनबाट बहुमत ल्याउँछौं भनेर चुनावमा गयौं। सरकार बन्नाउने अवस्थामा थियौं। तर, आफ्नै गल्तीले सत्ताबाट बाहिनुपर्यो। राष्ट्रपति आफूले राखेर, प्रधानमन्त्री दाहाल लिएको भए गठबन्धन नै भत्किँदैन थियो, उनले भने, त्यसलाई सभापतिले सच्याउँछु, विश्वासको मत दिनुहोस् भनेर भन्नुभयो। उहाँले भनेको कुरालार्ई विश्वास गरेर बिनासर्त हामीले मतदिएका हौं। भड्किएर गएका दाहाललाई किन दियो कांग्रेसले विश्वासको मत ? कतै यो राष्ट्रपति पदका लागि थापिएको च्याँखे त होइन ? परिवर्तित परिस्थितिमा त्यो कामयावी होला ? विश्वासको मतअघि पुस १० मा एमालेको ७८, माओवादी केन्द्रको ३२, राष्ट्रिय स्वतन्त्र पार्टीको २०, राष्ट्रिय प्रजातन्त्र पार्टीका १४, जनता समाजवादी पार्टीका १२, जनमत पार्टीका ६ र नागरिक उन्मुक्ति पार्टीका ४ र स्वतन्त्र सांसदहरू अमरेशकुमार सिंह, प्रभु साह, किरणकुमार साहले दाहाललाई समर्थन गरेका थिए। स्वतन्त्र सांसद किरणकुमार साह भने एमालेमा प्रवेश गरिसकेका छन्। यसरी सत्ता गठबन्धनमा एक भएका अन्य दलसँग विश्वासको मत दिएर कांग्रेसले राजनीतिको च्याखे थापेको चर्चा हुन थालेको छ। कांग्रेसको यो दाउ पूरा होला या नहोला त्यो सभामुखको निर्वाचनदेखि राष्ट्रपति निर्वाचनसम्ममा देखिनेछ। कांग्रेसको विश्वासको मतले सत्तापक्षलाई झस्काएको छ। मूलतः राष्ट्रपति र सभामुखको निर्वाचनमा कांग्रेस खेल्न खोजिरहेको छ। उता एमालेका उपाध्यक्ष तथा उपप्रधान एवं अर्थमन्त्री विष्णु पौडेल भने सत्ता साझेदार दल एक ठाउँमा भएको बताइरहेका छन्। प्रधानमन्त्री दाहालमा विश्वासको मत दिएर कांग्रेसले खेल्न खोजे पनि उनले कुनै समस्या नभएको बताए। भने, सरकार जे जस्तो राजनीतिक दलहरूको सहमतिमा अगाडि बढेको छ। गतिका साथ द्रुत गतिमा अगाडि बढ्छ। उनले सरकारको आयुका बारेमा शंका गर्नुपर्ने ठाउँ नभएको प्रष्ट पारे। जसरी एमाले अध्यक्ष केपी शर्मा ओलीले पुस १० मध्याह्नमा कांग्रेससहितको गठबन्धन भत्काएर दाहाललाई प्रधानमन्त्री बनाएका थिए। त्यो घटनाले कांग्रेसलाई नराम्ररी चोट पर्यो। त्यसपछि एमाले नेतृत्वको सातदलीय गठबन्धनमा खेल्न कै लागि उसले विश्वासको मत दिएको सबैको आकलन छ। कांग्रेसभित्र देउवा पक्ष प्रचण्डलाई बिच्क्याउन चाहँदैन। देउवालाई छैटौंपटक प्रधानमन्त्री बन्ने ललासा उक्तिकै छ। तर, कांग्रेसका नेता एवं सांसद भण्डारी पद र स्वार्थमा नेतृत्व केन्द्रित भएमा पार्टीलाई घाटा हुने बताउँछन्। कांग्रेसमा पछिल्लो समयमा त्यस्तै भइरहेको उनको भनाइ छ। सभामुखको निर्वाचनमा कांग्रेसलाई खेल्न गाह्रो भए पनि राष्ट्रपतिको निर्वाचनमा भने अलि सजिलो छ। राष्ट्रपति निर्वाचनमा माओवादी एक्लै निर्णायक छ। उसको समर्थन कांग्रेस वा एमाले जोसँग मिले पनि बहुमत हुन्छ। प्रतिनिधिसभाको २ सय ७५, राष्ट्रियसभाका ५९, सातै प्रदेशसभाका ५ सय ५० को मतभारबाट राष्ट्रपति चुनिनेछ। कांग्रेसको मतभार १६ हजार २ सय २१ छ। एमालेको १५ हजार २ सय ३३ र माओवादी केन्द्रको ७ हजार ७ सय ४५ मतभार छ। राजनीतिक विश्लेषक नीलाम्बर आचार्य भन्छन्, यो सात दलीय गठबन्धनसँग स्पष्ट बहुमत छ। कांग्रेसले मत दिन जरुरी नै थिएन। उसले नदिँदैमा मुलुक अर्को चुनाव जाने स्थिति पनि होइन। तर, उसले विश्वासको मत दियो। त्यसभित्र केही भन्ने आशंका गर्न सकिन्छ। सात दलीय गठबन्धन नखल्बलिएसम्म कांग्रेसको प्रयासले केही नहुने उनको भनाइ छ। सात दलीय गठबन्धन छ। त्यो गठबन्धन कायम रहेसम्म सभामुख र राष्ट्रपति चयन पनि त्यहीबाट हुन्छ। तर, पछिल्लो घटनाक्रमले स्थिति त्यति सहज भने छैन। निश्चित पनि छैन। आशंका पनि गर्न सकिन्छ, उनले भने, सभामुखको निर्वाचनमा नै त्यसको लक्षण देखिन्छ। राष्ट्रपतिको निर्वाचनसम्म पुग्दा के हुन्छ हेरौं। माघ ५ मा प्रतिनिधिसभाका सभामुखको निर्वाचन हुने मिति तोकिएको छ। त्यसका लागि मंगलबार सभामुखको निर्वाचन तालिका प्रकाशित हुनेछ। बुधबार सभामुखका लागि मनोनयन दर्ता हुनेछ। बुधबार नै संसद् सचिवालयले सभामुखका उम्मेदवारहरूको सूची टाँस गर्नेछ। बिहीबार बिहान ११ बजे सभामुखका लागि निर्वाचन हुनेछ। प्रतिनिधिसभाको पहिलो बैठक बसेको मितिले १५ दिनभित्र सभामुख र उपसभामुख निर्वाचित गरिसक्नुपर्ने संवैधानिक व्यवस्था छ। २५ पुसमा पहिलो बैठक बसेकाले प्रतिनिधिसभाले १० माघभित्र सभामुख र उपसभामुख पाइसक्नुपर्छ। ५ माघमा सभामुख चयन भएपछि उपसभामुख भने ७ माघमा चयन गर्ने तयारी छ। यसैबीच फागुन २८ गते वर्तमान राष्ट्रपति विद्यादेवी भण्डारीको पाँच वर्षे कार्यकाल सकिँदैछ। भण्डारी २०७४ फागुन २९ गते राष्ट्रपति बनेकी हुन्। तर, राष्ट्रपतिको निर्वाचनको तालिका भने निर्वाचन आयोग सार्वजनिक गरेको छैन। माघ २५ मा राष्ट्रियको रिक्त सिटको निर्वाचन गरेर मात्रै राष्ट्रिपतिको निर्वाचन गर्ने तयारी आयोगको छ। सरकार जे जस्तो राजनीतिक दलहरूको सहमतिमा अगाडि बढेको छ। गतिका साथ अब द्रुत गतिमा अगाडि बढ्छ। सरकारको आयुका बारेमा शंका गर्नुपर्ने ठाउँ छैन।विष्णु पौडेल, उपप्रधान एवं अर्थमन्त्री तथा एमाले उपाध्यक्ष गठबन्धनबाट बहुमत ल्याउँछौं भनेर चुनावमा गयौं। सरकार बन्नाउने अवस्थामा थियौं। तर, आफ्नै गल्तीले सत्ताबाट बाहिरिनुपर्यो। त्यसलाई सभापतिले सच्याउँछु, विश्वासको मत दिनुहोस् भनेर भन्नुभयो। अब केही होला नि !चन्द्र भण्डारी, प्रतिनिधिसभा सदस्य एवं कांग्रेस नेता सभामुख र राष्ट्रपतिमा प्रयास गर्नु स्वाभाविक नै हो। तर, कांग्रेसले विश्वासको मत दिएर त्रुटि गरेको छ। लोकतन्त्रको हिमायती, लोकतन्त्रप्रति प्रतिबद्ध पार्टी लोभ र सम्भावना अल्झियो।नीलाम्बर आचार्य, राजनीतिक विश्लेषक"
मधेस प्रदेशको उपसभामुखमा जनमतकी ईशर निर्वाचित,"जनकपुरधाम : मधेश प्रदेशको उपसभामुखमा सत्तारूढ गठबन्धनकी बबिताकुमारी राउत ईशर निर्वाचित भएकी छन्। समानुपातिक प्रणालीबाट प्रदेशसभा सदस्य भएकी ईशर मंगलबार भएको मत विभाजनबाट उपसभामुखमा चयन भएकी हुन्। मधेश प्रदेशसभा कार्यसञ्चालन नियमावली, २०७५ को नियम ९ र ७ को उपनियम ४ बमोजिम उपसभामुख चयन गरिएको हो। नेकपा एमाले संसदीय दलका नेता सरोजकुमार यादवले जनमत पार्टीकी समानुपातिका सांसद राउतलाई उपसभामुखमा निर्वाचित गरियोस् भनेर प्रदेशसभामा पेश गरेको प्रस्तावको पक्षमा ७२ मत परेसँगै उनी उपसभामुखमा चयन भएकी हुन्। प्रस्तावको विपक्षमा २९ मत खसेको थियो। उपसभामुखको निर्वाचनमा १०१ जना सांसद उपस्थित भएका थिए। राउतलाई नेकपा एमालेका २३, जसपाका १६, जनमतका १३, लोसपाका ९, माओवादी केन्द्रका ७, नागरिक उन्मुक्ति पार्टीका १, नेपाल संघीय समाजवादी पार्टीका १, राप्रपाका १ र ५ जना स्वतन्त्र प्रदेशसभा सदस्यले मतदान गरेका हुन्। यसअघि कांग्रेसको समर्थन प्राप्त गर्दै उपसभामुखमा उम्मेदवारी दिएकी नेकपा (एकीकृत समाजवादी) पार्टीकी प्रदेशसभा सदस्य बेची लुंगेलीलाई प्रदेशसभा सदस्य रतनेश्वर गोइत यादवले निर्वाचित गरियोस् भन्ने पेश गरेको प्रस्ताव बहुमतले अस्वीकृत भएको थियो। यसअघि मंगलबार दिउँसो बसेको प्रदेशसभाको बैठकले सभामुखमा नेकपा एमालेका रामचन्द्र मण्डललाई निर्वाचित गरेको थियो।"
जसपा संसदीय दलको बैठक बुधबार पुनः बस्ने,"काठमाडौं : जनता समाजवादी पार्टी, नेपालको संसदीय दलको बैठक बुधबार पुनः बस्ने भएको छ। मंगलबार पार्टी कार्यालयमा बसेको बैठकमा उच्चस्तरीय राजनीतिक संयन्त्रले जसपालाई मन्त्रीमण्डलमा सन्तुलित र न्यायोचित सहभागिता गराउन नचाहेको विषयमा छलफल भएको छ। संसदीय दलको बैठक बुधबार दिउँसो १ बजे सिंहदरबारमा बस्ने र समसामयिक विषयमा आफ्नो धारणा बनाउने छ।"
अभिनेता पल शाहले तनहुँ जिल्ला अदालतबाट पाए सफाइ,काठमाडौं : तनहुँ जिल्ला अदालतले अभिनेता पल शाहलाई सफाइ दिएको छ। बालिका बलात्कार आरोपमा जेलमा रहेका पललाई अदालतले मंगलबार सफाइ दिएको हो। जिल्ला न्यायाधीश कमलप्रसाद आचार्यको एकल इजलासले पलमाथि लगाइएको बलात्कारको दाबी नपुगेको भन्दै सफाइ दिएको हो। पलसँगै उनका म्यानेजर कृष्ण जोशीलाई पनि अदालतले सफाइ दिएको छ। यसअघि बालिकालाई बलात्कार गरेको अभियोगमा पललाई तनहुँ र नवलपरासी जिल्ला अदालतले २ वर्ष ६ महिना जेल सजाय र पीडितलाई १० लाख रुपैयाँ क्षतिपूर्ति दिनुपर्ने फैसला गरेको थियो।
सर्वदलीय बैठकमा कसले के भने?,"काठमाडौं : प्रधानमन्त्री पुष्पकमल दाहाल प्रचण्डले संवैधानिक पदहरूको निर्वाचनमा सहमतिका साथ अगाडि बढ्न प्रस्ताव गरेका छन्। बालुवाटारमा मंगलबार बसेको विश्वासको मत दिने दलहरूको बैठकमा प्रधानमन्त्री प्रचण्डले राष्ट्रपति, उपराष्ट्रपति, सभामुख र उपसभामुखलगायतमा सहमतिका साथ अघि बढ्न प्रस्ताव गरेका हुन्। सरकारका सन्दर्भमा सत्ता साझेदार दलबिचको सहमति नै लागू हुने भन्दै प्रचण्डले संवैधानिक पदहरुको निर्वाचनमा सहमतिका साथ अगाडि बढ्न प्रस्ताव गरेको सञ्चारमन्त्री रेखा शर्माले जानकारी दिइन्। संवैधानिक पदहरूमा सहमति जुट्ने परिस्थितिमा आफूले त्यसको सहजीकरण गर्नेसमेत प्रधानमन्त्रीले धारणा राखेका थिए। त्यस्तै बैठकमा प्रधानमन्त्रीले आफूलाई विश्वासको मत दिएकोमा सबै दलहरूलाई धन्यवाद दिएका थिए। विश्वासको मतलाई सम्मान गर्नु र सबैलाई मिलाएर अघि बढ्नु आफ्नो जिम्मेवारी भएकाले प्रतिपक्षले पनि सरकारलाई विश्वासको मत दिने परिस्थिति मौलिक भएको र त्यसले राष्ट्रिय सहमतिको सन्देश दिएको प्रचण्डको भनाइरहेको मन्त्री शर्माले जानकारी दिइन्। बैठकपछि कांग्रेस मुख्य सचेतक रमेश लेखकले संवैधानिक पदहरुको निर्वाचनमा सहमतिका साथ अगाडि बढ्न प्रस्ताव गरेको जानकारी दिए। उनले कांग्रेसले प्रमुख प्रतिपक्ष भए पनि मिलेर जान सकिने धारणा राखेको बताए। सभामुखको विषयमा पार्टीभित्र आन्तरिक छलफल गरेर टुंगो लगाउने उनको भनाइ छ। बैठकमा नेपाली कांग्रेस, नेकपा एमाले, राष्ट्रिय स्वतन्त्र पार्टी, राप्रपा, जनमत पार्टी, नेकपा एकीकृत समाजवादी लगायत सरकारलाई विश्वासको मत दिने दलका नेताहरुले सरकारलाई सफल कार्यकालको शुभकामना दिदै सवैलाई समेटेर अघि बढ्न सुझाव दिएका थिए।"
जसपाले सार्वजनिक गर्यो चुनाव हार्नुका १० कारण,"काठमाडौ: जनता समाजवादी पार्टी (जसपा)ले निर्वाचनको निराशाजनक परिणामका १० कारण सार्वजनिक गरेको छ। पार्टीको राजनीतिक समितिको बैठकका निर्णय सार्वजनिक गर्दै १० कारणसहितको सर्कुलर जारी गरेको प्रचार विभागले जनाएको छ। मधेस प्रदेशमा आफ्नै पार्टीको नेतृत्व सरकारले प्रभावकारी काम गर्न नसकेको, पार्टी नीति सिद्धान्त अनुसार जनतामा जान नसकेको, उम्मेद्वार चयनमा त्रुटी भएको लगायतका कारण सार्वजनिक गरेको छ। पार्टीले सार्वजनिक गरेका १० कारण यी हुन्१ मधेश प्रदेशमा आफ्नो नेतृत्वमा रहेको सरकारले प्रभावकारी भूमिका निर्वाह गर्न नसक्नु, भएका कार्यहरुबारे जनताबीच पुर्याउन नसक्नु२ पार्टीले लिएको नीति, विचार र सिद्दान्त तथा अग्रगामी परिवर्तनका मुद्दाहरु जनताबीच स्थापित गर्न र जनतालाई संगठीत गर्न नसक्नु ३ संगठनात्मक शक्तिको कमजोरी४ साधन स्रोतको अभाव५ उम्मेदवारी चयनमा त्रुटी६ विगत दुई वर्षदेखि पार्टीभित्र उत्पन्न भएको आन्तरिक द्वन्द्व७ पटक पटकको पार्टी विभाजन८ देशभित्र आन्तरिक तथा बाह्य शक्तिहरुको चलखेल९ पार्टीभित्र आन्तरिक अनुशासनको कमी१० केही अराजक र अनुशासनहीन नेतृत्व"
प्रतिनिधि सभा सभामुखको निर्वाचन माघ ५ गते ११ बजे,काठमाडौं: प्रतिनिधि सभाको सभामुख चयन गर्न माघ ५ गते ११ बजे निर्वाचन हुने भएको छ। संघीय संसद सचिवालयले सभामुख पदको निर्वाचन कार्यक्रम सम्बन्धी सूचना प्रकाशित गर्दै निर्वाचन कार्यतालिका सार्वजनिक गरेको हो। सचिवालयका अनुसार प्रतिनिधि सभा नियमावली २०७५ को नियम ७ बमोजिम सभामुख निर्वाचनको तालिका सार्वजनिक गरिएको हो। जसअन्तर्गत माघ ४ गते बुधबार दिनको १ बजेदेखि चार बजेसम्म प्रतिनिधि सभाका कुनै सांसदलाई सभामुख पदमा निर्वाचन गरियोस् भन्ने प्रस्तावको सूचना दर्ता गरिने छ। यसको लागि संघीय संसदको ल्होत्से हल तोकिएको छ। त्यस्तै सोही दिन सवा चार बजे निर्धारित समयभित्र दर्ता भएका उम्मेदवारको सूचना दर्ता क्रम अनुसारको सूची प्रकाशन गरिने संसद सचिवालयले जनाएको छ। बिहीबार ११ बजे सुरु हुने प्रतिनिधि सभा बैठकमा सभामुख पदमा निर्वाचित गरियोस भन्ने प्रस्ताव पेस गर्ने र समर्थकले समर्थन गर्ने तथा उम्मेदवारीको सूचनामाथि सामूहिक छलफल गरी निर्णयार्थ पेस हुने संघीय संसदका महासचिव डा भरतराज गौतमले जानकारी दिए। सभामुख पदमा उम्मेदवारी दिने सांसदको एक प्रति फोटो र नेपाली नागरिकताको प्रतिलिपि हुनुपर्ने सचिवालयले जनाएको छ।
मधेश प्रदेशको सभामुखमा एमालेका रामचन्द्र मण्डल निर्वाचित,"जनकपुरधाम : मधेश प्रदेशको सभामुखमा नेकपा एमालेका रामचन्द्र मण्डल निर्वाचित भएका छन्। प्रदेशसभामा मंगलबार भएको मतदानमा एमालेका तर्फबाट उम्मेदवार बनेका मण्डल सभामुखमा निर्वाचित भएका हुन्। उनले ७४ मत प्राप्त गरेको प्रदेश सभाका ज्येष्ठ सदस्य गोविन्द न्यौपानेले बताए। नेपाली कांग्रेसका उम्मेदवार जङ्गिलाल राय यादवले २९ मत मात्रै ल्याएका थिए। मधेश प्रदेशमा १०७ कुल सदस्य संख्या मध्य १०३ उपस्थित रहेका थिए। को हुन सभामुख मण्डल ? निर्वाचित नेता मण्डललाई मास्टर साहेव भनेर चिन्ने गरिन्छ। उनी आफू कक्षा १२ मा पढ्दै गर्दा कक्षा १२ कै विद्यार्थीहरूलाई पढाउने उनको अद्भूत शक्ति देखेर उनलाई सबैले मास्टर साहव भनेर बोलाउथे। जुन आजसम्म पनि कायम छ। जनयुद्धकालमा शिक्षक पेशामा आवद्ध भएका भएका कारण उनको सुपरिचित नाम मास्टर साहब रहेकले सबैले उनलाई सोही नामले बोलाउने गरेका छन्। उनलाई सो क्षेत्रमा शिक्षाको मर्यादापालक भनेर समेत चिन्निछ। उनी बुवा परमेश्वर मण्डल र आमा नाम शितल्ली देवी मण्डलको कोखबाट २०३० साउन १७ गते धनुषाको परशुराम तलाउ (हाल मिथिलाविहारी नगरपालिका) धनुषामा जन्मेका हुन्। मण्डल न्यून मध्यमवर्गीय परिवारमा हुर्केका कारण सानैदेखि अन्याय अत्याचार तथा निमुखा तथा अन्याय अत्याचार विरुद्ध संघर्ष गर्दै आएका मण्डलले स्नातकोत्तर गरेका छन्। उनी २०४६ सालमा तत्कालीन नेकपा मालेको गाउँ कमिटीको सचिव भएका थिए। २०४७ अखिल नेपाल स्वतन्त्रता विद्यार्थी युनियन जिल्ला कमिटी सदस्य हुँदै काठमाडौधनुषा सम्पर्क मञ्चको सस्थापक अध्यक्ष रहेका थिए। २०५४ देखि २०५९ सालसम्म शिक्षण पेशामा आवद्ध रहे। माओवादी जनयुद्धको सुरुवातसँगै माओवादीको गतिविधिमा लागेका मण्डल २०५९ सालमा नेकपा माओवादीमा प्रवेश गरी भूमिगत भएका थिए। अखिल नेपाल शिक्षक संगठनका संस्थापकका रूपमा कार्य जिम्मेवारी पूरा गर्दै मण्डल २०६३ सालमा नेकपा माओवादीको जिल्ला इन्चार्ज, २०६३ सालमा सेक्रेटरी केन्द्रीय सदस्य, पोलिटब्यूरो सदस्य हुँदै सचिवालय सदस्य भएका थिए। यसैगरी अन्तरिम सरकार गठनपश्चात् ग्रामीण आवास कम्पनीको महाप्रबन्धकमा नियुक्त भएका थिए। २०६४ सालमा महाप्रबन्धकबाट राजीनामा दिएर संविधानसभाको निर्वाचन भाग लिएका थिए। २०६५ सालमा बाबुराम भट्टराई नेतृत्वको सरकारमा जनकपुर क्षेत्र विकास परिषदका अध्यक्षको रुपमा कार्यभार सम्हालेका थिए। २०७० को दोस्रो संविधानसभाको निर्वाचनमा चुनाव लडेका मण्डल पहिलो र दोश्रो संविधानसभामा पराजित भएका थिए। २०७४ को प्रदेशसभा निर्वाचनमा माओवादी केन्द्रबाट निर्वाचित भएपछि माओवादी केन्द्रका संसदीय दलका नेता भएका थिए। वाम गठबन्धनबाट निर्वाचित भएका मण्डल एमाले र माओवादीको एकतापछि मधेश प्रदेशको प्राकृतिक श्रोत तथा वातावरण समितिका सभापति हुँदा नेकपाको विभाजनसँगै एमाले रोज्दा उनको सांसद पद गुमेको थियो। पुनः २०८९ सालको प्रतिनिधि र प्रदेशसभा निर्वाचनमा धनुषा क्षेत्र न १ (ख)बाट निर्वाचन जितेर सभामुखसम्मको यात्रा तय गरेका छन्।"
उपराष्ट्रपति नपाउने 'सिग्नल' पाएपछि सरकारमा गएन जसपा,"काठमाडौं : नेकपा माओवादी केन्द्रका अध्यक्ष पुष्पकमल दाहाल 'प्रचण्ड'लाई प्रधानमन्त्री बनाउन जनता समाजवादी पार्टीका अध्यक्ष उपेन्द्र यादव प्रारम्भदेखि नै लागिपरे। प्रचण्ड नेतृत्वको समाजवादी मोर्चामा यादव अग्रपंक्तिमा खटिए पनि। त्यसबखत प्रचण्ड र यादवबीच सरकार गठनका विषयमा पटकपटक छलफलसमेत भयो। तर अन्तिम समयमा नेकपा एमालेको सहयोगमा प्रचण्ड प्रधानमन्त्री बने। विभिन्न शर्त तेर्स्याएर सरकारमा सहभागी हुन आलटाल गरिरहेका यादव प्रचण्ड नेतृत्वको सरकारमा यादव सहभागी भएनन्। मंगलबार दुई मन्त्रालय 'रिजर्भ' राखेर प्रचण्डले मन्त्रिपरिषद् विस्तार गरेका छन्। सत्ता साझेदार दलहरूबाट मन्त्रालयको कोटा पूरा हुँदै गर्दा दुई मन्त्रालय कसका लागि भन्ने प्रश्न राजनीतिक वृत्तमा चर्चामा छ। उक्त मन्त्रालय कसैका लागि नभएर, जनता समाजवादीकै लागि 'रिजर्भ' राखिएको हो। सोमबार करिब पाँच घन्टा चलेको उच्च स्तरीय संयन्त्रको बैठकमा उपेन्द्र यादव पनि सहभागी थिए। बालुवाटारको बैठकमा यादवले उपराष्ट्रपति पाउने अडान नछाडेको स्रोतको भनाइ छ। संसदमा १२ सिट रहेको यादवले दुई मन्त्रालयसहित उपराष्ट्रपतिको अडान पटकपटक दोहोर्याएका थिए। तर एमाले अध्यक्ष केपी शर्मा ओली उक्त अडानमा सहमत भएनन्। उनले राष्ट्रपति र उपराष्ट्रपति एमालेले नै पाउनुपर्ने बताए। सरकारको प्रमुख साझेदार दलको हैसियतले दुवै पदमा एमालेको दाबी रहेको ओलीले बताएका थिए। मधेसमा पनि एमाले प्रमुख दल भएर पनि 'सेक्रिफाइस' गरेको ओलीको भनाइ छ। मधेसमा एमालेकै सहयोगमा जसपाका सरोज यादव मुख्यमन्त्री बनेका छन्। त्यसो त उपराष्ट्रपतिमा माओवादीको नजर पनि थियो। तर ३२ सिटका माओवादीले प्रधानमन्त्रीसहित चार मन्त्रालय पाएपछि नैतिकरूपमा पनि उपराष्ट्रपतिमा दाबी गर्न नसकेको स्रोतको भनाइ छ। त्यसैले माओवादी जसपालाई उपराष्ट्रपति छाड्न तयार देखिए पनि एमालेको अवरोधले सहमति नभएको स्रोतले बतायो। यादवलाई सरकारमा सहभागी हुन पार्टीमा ठूलो दबाब छ। 'सरकारमा जाने विषयमा माननीयज्यूहरूले अध्यक्षजीलाई दबाब पनि दिइरहनुभएको छ। केही माननीयज्यूहरूले चाँडोभन्दा चाँडो सरकारमा सहभागी हुनुपर्ने दबाब दिइरहनुभएको छ।' उपराष्ट्रपति नपाए सरकारमै सहभागी नहुने अडानसहित सोमबार राति यादव बालुवटारबाट निस्केका थिए। शीर्ष नेताहरूले यादवलाई मंगलबार बिहानसम्म फकाउने प्रयास गरे पनि यादवले मन्त्री पठाउन आनाकानी गरेको जसपाका एक शीर्ष नेताले बताए। 'सरकारमा सहभागी हुने विषयमा हाम्रो दुईमत छैन। हामी सरकारमा जन्छौं। तर बाँडफाँड ससम्मान होस् भन्ने हाम्रो धारणा हो,' जसपाका ती नेताले भने। उनका अनुसार मंगलबार बिहान प्रधानमन्त्री प्रचण्डले यादवलाई सरकारमा सहभागी हुनका लागि आग्रह गरेका थिए। यद्यपि यादवलाई सरकारमा सहभागी हुन पार्टीमा ठूलो दबाब छ। 'सरकारमा जाने विषयमा माननीयज्यूहरूले अध्यक्षजीलाई दबाब पनि दिइरहनुभएको छ। केही माननीयज्यूहरूले चाँडोभन्दा चाँडो सरकारमा सहभागी हुनुपर्ने दबाब दिइरहनुभएको छ।' उपेन्द्रको सांसद बन्ने दाउँमंसिर ४ को निर्वाचनमा सप्तरी क्षेत्र नं २ बाट सीके राउतसँग पराजित भएका यादव संसद छिर्ने दाउँमा छन्। जसपा विजयी बनेको सप्तरीकै क्षेत्र नं १ वा बारा क्षेत्र नं २ बाट उपनिर्वाचनमार्फत् संसद छिर्ने उनको दाउँ छ। त्यसका लागि सो क्षेत्रबाट विजयी बनेका नवलकिशोर साह वा रामसहाय यादवलाई उपराष्ट्रपति बनाएर उपनिर्वाचनमार्फत् संसद छिर्नसकिने विकल्प उनले निकट नेताहरूलाई सुनाउने गरेका छन्। यादवको प्रस्तावलाई तीन क्षेत्रका सांसदद्वयले सकारातम्करूपमा लिएका छन्। आफूले सकारात्मक जवाफ पाएरै उपेन्द्रले बारा २ बाट निर्वाचित रामसहायलाई संसदीय दलको नेतामा चयन गरेको जसपाका नेताहरूबीच नै चर्चा छ। 'अध्यक्षजी पराजित भएपछि पार्टीमा गभ्मीररूपमा छलफल भएको छ। उपनिर्वाचनमार्फत् उहाँलाई संसदमा ल्याउन सकिने विकल्पका विषयमा पनि छलफल भएको हो,' ती नेताले भने। तर कुन क्षेत्रमार्फत् उपेन्द्र आउन खोजेको विषयमा ती नेता खुल्न चाहेनन्। 'कुन क्षेत्रबाट आउने कुरा अर्को पाटो हो। पहिले विकल्पहरू खुला हुँदै जानुपर्यो। त्यसपछि थाहा भइहाल्छ,' उनले थपे।"
नयाँ मन्त्रीहरुले लिए पद तथा गोपनीयताको शपथ,"काठमाडौं : नयाँ मन्त्रीहरुले पद तथा गोपनीयताको शपथ ग्रहण गरेका छन्। राष्ट्रपति विद्यादेवी भण्डारीले मंगलबार नयाँ मन्त्रीहरुलाई पद तथा गोपनीयताको शपथ ग्रहण गराएकी हुन्। सत्ता साझेदार दलहरुबाट नेकपा एमालेबाट ४,माओवादी केन्द्रबाट ३,राष्ट्रिय स्वतन्त्र पार्टीबाट ३ र राष्ट्रिय प्रजातन्त्र पार्टीबाट ३ सांसद सरकारमा सहभागी भएका हुन्। माओवादी,रास्वपा र राप्रपाले एकएक राज्यमन्त्री पाएका छन्। पुस १० गते प्रधानमन्त्री नियुक्त पुष्पकमल दाहाल प्रचण्डले ८ सदस्यीय मन्त्रिपरिषद गठन गरेका थिए। प्रचण्डले तीन उपप्रधानमन्त्री तथा चार मन्त्री बनाएका थिए। उपप्रधानमन्त्री एवं अर्थमन्त्रीमा विष्णुप्रसाद पौडेल,उप एवं भौतिक पूर्वाधार तथा यातायातमन्त्री नारायणकाजी श्रेष्ठ,उप एवं गृहमन्त्री रवि लामिछाने भए भने अन्य मन्त्रीमा दामोदर भण्डारी,राजेन्द्र राई,ज्वालाकुमारी साह र अब्दुल खान छन्। मन्त्रालय बाँडफाँड नभएकाले उनीहरूलाई कार्यभार दिएको थिएन।"
"रास्वपाबाट शिक्षामन्त्रीमा शिशिर,श्रममा डोलप्रसाद र स्वास्थ्य राज्यमन्त्रीमा डातोसिमा","काठमाडौं :राष्ट्रिय स्वतन्त्र पार्टीले सरकारमा सहभागी हुने तीनजना सांसदको नाम टुंग्याएको छ। जसमा शिक्षामन्त्रीमा शिशिर खनाल, श्रम,रोजगार तथा सामाजिक सुरक्षामन्त्रीमा डोलप्रसाद अर्याल र स्वास्थ्य राज्यमन्त्रीमा डातोसिमा कार्की रहेको राष्ट्रिय स्वतन्त्र पार्टीले जनाएको छ। यसअघि राश्वपाका अध्यक्ष रवि लामिछाने उपप्रधान तथा गृहमन्त्री बनिसकेका छन्। सत्ता गठबन्धनमा मन्त्रालयको भागभण्डामा रास्वपालाई ३ मन्त्रीसहित १ राज्यमन्त्री भागमा परेको हो।रास्वपाले प्रतिनिधिसभाको उपसभामुखमा दावी गरेको छ।"
सांसद खड्का विकास योजनाको अनुगमनमा,"सुर्खेत : पूर्वगृहमन्त्री तथा सुर्खेत क्षेत्र नं १ का प्रतिनिधिसभा सदस्य पूर्णबहादुर खड्काले आफ्नो निर्वाचन क्षेत्रमा भइरहेका विकास योजनाहरूको अनुगमन गरेका छन्। नेपाली कांग्रेसका उपसभापतिसमेत रहेका खड्काले आइतबार भेरीगंगा नगरपालिकाको जहरे र गुर्भाकोट नगरपालिकाको गुमी जोड्ने भेरी नदीमाथि बन्दै गरेको सडक पुलको अनुगमन गरे। तोकिएकै समयमा पुलको निर्माण कार्य सम्पन्न गर्न निर्माण कम्पनीलाई निर्देशन पनि दिए। भेरी नदीमाथि बन्दै गरेको पुलको ठेक्का आशिषचन्द्रा एन्ड वसन्त कम्पनीले लिएको छ। कम्पनीका साइट इन्जिनियर नारायण श्रेष्ठ म्याद अघिनै निर्माण सम्पन्न गर्ने गरेर काम भइरहेको बताए। उनले भने, असार मसान्तभित्र पुलको निर्माण सम्पन्न गर्नुपर्ने म्याद छ। हालसम्म ८० प्रतिशत काम सम्पन्न गरेका छौं। जेठभित्र पुलमाथिबाट सवारी साधन ओहोरदोहोर हुन्छ। चार वर्षभित्र सम्पन्न गर्ने गरेर आशिषले १६ करोडमा पुलको ठेक्का लिएको थियो। पुल अनुगमनका क्रममा उपसभापति खड्काले पुलदेखि मुख्य सडकसम्मको पहुँच मार्गका विषयमा चासो राखेका थिए। यस्तै, खड्काले मेहलकुना अस्पतालको पनि अनुगमन गरेका छन्। अनुगमनका क्रममा अस्पतालको ५० बेडको भवन निर्माण कार्य सुस्त भएको बताउँदै उनले ठेक्का तोडेर नयाँ प्रक्रियामा जान निर्देशन दिए। प्रतिनिधिसभा सदस्यमा निर्वाचित भइसकेपछि तेस्रोपटक अनुगमनका पुगेका खड्काले संघीय आयोजना कार्यान्वयन एकाइलाई नयाँ प्रक्रियामा गएर चाँडो अस्पताल निर्माण सम्पन्न गर्न निर्देशन दिएका हुन्। खड्काकै पहलमा २०७२ सालमा मेहलकुना अस्पतालको स्तरोन्नति गरेर ५० शय्याको बनाइएको थियो। पूर्वी सुर्खेतसहित रुकुम, जाजरकोट, सल्यान, डोल्पालगायतका जिल्लाका सेवाग्राहीहरूलाई लक्षित गरेर ५० शय्याको अस्पताल भवन निर्माण सुरु गरिएको हो। उनले भने, अहिलेको निर्माण व्यवसायीबाट भवन निर्माण समयमै हुने देखिएन्, नयाँ प्रक्रियामा तत्कालै जानुहोस्।संघीय आयोजना कार्यान्वयन एकाइका इन्जिनियर रामकृष्ण आचार्यले पटकपटक म्याद थप्दा पनि भवन निर्माणको कामले गति नलिएको बताए।"
राहदानी वितरणलाई सहज बनाउँछु :परराष्ट्रमन्त्री पौडेल,"काठमाडौं :परराष्ट्रमन्त्री विमला पौडेलले पदभार सम्हालेकी छन्। राष्ट्रपति विद्यादेवी भण्डारीसमक्ष शपथ लिए लगत्तै परराष्ट्र मन्त्रालयको कार्यालय सिंहदरबार पुगेर पौडेलले पदभार सम्हालेकी हुन्। उनले आफ्ना तीन प्राथमिकताहरु रहेको जानकारी गराइन्। उनले भनिन्,'परराष्ट्र मन्त्रालयले जनतालाई पुर्याउने सेवालाई कसरी सहज बनाउने भन्ने कुरा पहिलो प्राथमिकता छ।' विदेशी कुटनीतिक नियोगहरुसँग सहकार्य गर्ने दोस्रो प्राथमिकता रहेको बताइन्। यस्तै, विभिन्न देशमा रहेका राजदूतावासहरुमा नेपालीहरुको सहज पहुँच बनाउने तेस्रो प्राथमिकता रहेको मन्त्री पौडले सुनाइन्। उनले भनिन्,नेपालको राजदूतावासमा मेरा देशका मान्छे आउँदा घरजस्तो फिल गर्नुपर्छ। मलाई पनि त्यस्तै फिल हुन्छ। बाहिर जाँदा नेपालको एम्बेसीभित्र छिर्दा घरजस्तो महशुस गर्नुपर्छ। बाहिर रहेका नेपालीलाई हाम्रो दूतावासमा आउन सहज पहुँच गराउन प्रयास गर्नेछु।' पासपोर्टको ठूलो इस्यु बनिराखेको भन्दै मन्त्री पौडेलले यसलाई सहज बनाउन आफू कटिवद्ध हुने बताइन्। मन्त्री पौडेलले परराष्ट्र नीति नफेर्ने बताइन्। मन्त्री पौडेलले असंलग्न परराष्ट्रनीति अनुसार अघि बढने प्रतिवद्धता जनाइन्।"
नयाँ काम गर्नुअघि पितृ र देवी देवतालाई सम्झने परम्पराअनुसार पशुपतिनाथ गयौँ: उपप्रधानमन्त्री लिङ्देन,"काठमाडौं: राष्ट्रिय प्रजातन्त्र पार्टीका अध्यक्ष राजेन्द्र लिङ्देन पार्टीको नेतृत्व गर्दै सरकारमा सामेल भएका छन्। उनले उपप्रधानमन्त्री र उर्जा, जलस्रोत तथा सिचाँइ मन्त्रालयको जिम्मेवारी सम्हालेका छन्। लिङ्देनको नेतृत्वमा राप्रपाका नेता विक्रम पाण्डेले शहरी विकास मन्त्री, ध्रुवबहादुर प्रधान कानून, न्याय तथा संसदीय मामिला मन्त्री र दिपकबहादुर सिंह उर्जा, जलस्रोत तथा सिचाँइ राज्यमन्त्री बनेका छन्। राप्रपाबाट मन्त्री तथा राज्यमन्त्री बनेका नेताले राष्ट्रपति कार्यालयमा शपथ लिएपछि पशुपतिनाथ मन्दिरको दर्शन गरेका छन्। नवनियुक्त उपप्रधानमन्त्रीसहित मन्त्री, राज्यमन्त्री तथा केही राप्रपाका नेता पशुपतिनाथ मन्दिर पुगेका हुन्। नयाँ काम गर्नुअघि पितृ र देवी देवतालाई सम्झने परम्परा भएकाले आफूहरू पशुपतिनाथ मन्दिरको दर्शन गर्न गएको उपप्रधानमन्त्री राजेन्द्र लिङ्देनले बताए। मन्त्रालयमा पदभार ग्रहण गर्दै लिङ्देनले भने, 'हामी हिन्दू सनानतन धर्मावलम्बी हौँ। कुनै पनि नयाँ काम गर्नु अघि पितृ, देवीदेवतालाई सम्मने परम्परा छ। सोही परम्परा अनुसार हामीले शपथग्रहणपछि हिन्दूहरूका आराध्यादेव पशुपतिनाथको दर्शन गरेका हौँ।'"
"संस्कृति, पर्यटन तथा नागरिक उड्डयन मन्त्री सुदन किरातीले लगाएनन् दौरासुरुवाल","काठमाडौं: नेकपा माओवादी केन्द्रका अध्यक्ष पुष्पकमल दाहाल प्रचण्डले मन्त्रिमण्डल विस्तार गरेका छन्। विस्तारित मन्त्रिमण्डलका सदस्यले आज राष्ट्रपति विद्यादेवी भण्डारीसँग पद तथा गोपनीयताको शपथ लिएका छन्। प्रधानमन्त्रीमा प्रचण्ड नियुक्त भएसँगै यो पटकको मन्त्रिमण्डलमा दौरासुरुवाल पोशाकले चर्चा पायो। किन भने यसअघि प्रधानमन्त्री हुँदा प्रचण्डले दौरासुरुवाल लगाएका थिएनन्। प्रधानमन्त्रीको शपथ लिएको दिन पुस १० गते अघि प्रचण्डले दौरासुरुवाल लगाएको देखिएकै थिएन्। प्रचण्डले आफू दौरासुरुवाल विरोधी नभएको, दौरासुरुवाल मनपराउने गरेको र राष्ट्रपति विद्यादेवी भण्डारीसहित एमाले अध्यक्ष केपी शर्मा ओली तथा अन्य पार्टीका साथीहरूको अनुरोधमा दौरा सुरुवाल लगाएको संसदबाटै उद्घोष गरे। उनले बानी पर्न केही समय लागे पनि अहिले नियमित दौरासुरुवालमा हिँड्दा सहज हुँदै गएको पनि टिप्पणी गरेका थिए। नवनियुक्त मन्त्री किराती। तस्बिर: प्रधानमन्त्रीको सचिवालय तर आज प्रधानमन्त्री प्रचण्डले मन्त्रिमण्डल विस्तार गर्दा आफ्नै पार्टी नेकपा माओवादी केन्द्रबाट संस्कृति, पर्यटन तथा नागरिक उड्डयन मन्त्रालयको जिम्मेवारीको शपथ लिएका सुदन किरातीले भने दौरासुरुवाल लगाएनन्। किरातीबाहेकका सबै पुरुष मन्त्री दौरासुरुवालमा शपथ लिँदा किरातीले भने कोट, पाइन्ट, टाइमा ठाँटिएर शपथ लिए। किरातीले किन दौरासुरुवाल लगाएनन् त्यो कुनै दिन उनले भन्लान्, तर अहिले प्रधानमन्त्री प्रचण्डले नै दौरासुरुवालमा अभ्यस्त भएँ भन्दै गर्दा किरातीले किन लगाएनन् भन्ने प्रश्न उपब्जिएको छ। सामाजिक सञ्जालमा पनि किरातीको पोशाकको विषयले चर्चा पाउन थालेको छ। केहीले उनले किराती भेषभुषामा शपथ लिएको भए हुन्थ्यो भनेका छन्। मंगलबार नेकपा एमालेबाट ४, नेकपा माओवादी केन्द्रबाट ३, राष्ट्रिय स्वतन्त्र पार्टीबाट ३ र राष्ट्रिय प्रजातन्त्र पार्टीबाट ३ सांसद सरकारमा सहभागी भएका छन्। माओवादी, रास्वपा र राप्रपाले एकएक राज्यमन्त्रीले शपथ लिएका छन्। पुस १० गते प्रधानमन्त्री नियुक्त पुष्पकमल दाहाल प्रचण्डले ८ सदस्यीय मन्त्रिमण्डल गठन गरेका थिए।"
मन्त्री लिङ्देनले उर्जा क्षेत्रको अध्ययन गर्न कार्यदल बनाउने,"काठमाडौं : उपप्रधान एवं ऊर्जा जलश्रोत तथा सिँचाइमन्त्री राजेन्द्र लिङ्देनले पाँच वर्षे रणनीति तयार पार्न तीन सदस्यीय कार्यदल बनाउने निर्णय गरेका छन्। मंगलबार सिंहदरबारमा पदभार ग्रहण गर्दै उनले ऊर्जा, जलस्रोत तथा सिँचाइ क्षेत्रको विकासका लागि पाँच वर्षे रणनीति तयार पार्न तीन सदस्यीय कार्यदल बनाउने निर्णय गरेका हुन्। आवश्यकता तथा प्राथमिकता निर्धारण गरी रणनीतिक योजना बनाउन मन्त्रालयका सहसचिवको नेतृत्वमा तीन सदस्यीय कार्यदल बनाइएको उनले बताए। उनले योजनावद्ध ढंगले काम गर्न सकियो भने ठोस नतिजा निकाल्न सकिने धारणा राखे। उनले ऊर्जा जलस्रोत तथा सिँचाईजस्तो महत्वपूर्ण मन्त्रालय सम्हाल्दा चुनौतीपूर्ण हुने भएपनि आफूले त्यसलाई अवसरमा बदल्ने बताए। सनातन धर्ममा विश्वास गर्ने भएकाले कुनै पनि शुभकार्य गर्दा आराध्यदेवको दर्शन गर्नुपर्छ भन्नेमा विश्वास राख्ने भएकाले पशुपतिनाथको दर्शन गर्न गएको उनले बताए। उनले आफ्नो कार्यकालमा देखिने चूनौतिलाई अवसरमा परिणत गर्ने बताए।"
बागमतीका मुख्यमन्त्री जम्कट्टेललाई कांग्रेससहित छ दलले दिए विश्वासको मत,"हेटौंडा : बागमती प्रदेशका मुख्यमन्त्री शालिकराम जम्कट्टेलले विश्वासको मत लिएका छन्। उनलाई सत्ता गठबन्धनसँगै नेपाली कांग्रेसले पनि विश्वासको मत दिएको छ। अब बागमती प्रदेशको प्रतिपक्षमा नेमकिपा मात्र रहेको छ। बागमती प्रदेशका ११० सांसद मध्ये १०५ जनाले जम्कट्टेललाई विश्वासको मत दिएका हुन्। नेपाली कांग्रेसका ३७, नेकपा एमालेका २७, नेकपा माओवादी केन्द्रका २१, राप्रपाका सभामुख बाहेक ११, नेकपा एकीकृत समाजवादीका ७ र हाम्रो नेपाली पाटीका २ जना प्रदेशसभा सदस्यले विश्वासको मत दिएका हुन्। नेमकिपाका ३ जना प्रदेशसभा सदस्यले मात्र विपक्षमा मतदान गरेका छन्। राप्रपाका लक्ष्मी घिमिरे अनुपस्थित थिए। विश्वासको मत पाएपछि मुख्यमन्त्रीले अब मन्त्रीपरिषद् विस्तारको गृहकार्य अघि बढाउने बताएका छन्। विश्वासको मत दिने सबैको भावना समेटेर काम गर्ने मुख्यमन्त्री जम्कट्टेलले बताए। उनी पुस २५ गते मुख्यमन्त्री नियुक्त भएका थिए। नेपाली कांग्रेस बागमती प्रदेश संसदीय दलका मुख्य सचेतक कुन्दनराज काफ्लेले केन्द्रमा पनि सरकारलाई विश्वासको मत दिएकाले सोही नीतिअनुसार प्रदेशमा पनि विश्वासको मत दिएको बताए।"
सुदूरपश्चिममा एमालेबाट चौधरी र समाजवादीबाट पन्त उपसभामुखमा भिड्दै,धनगढी : सुदूरपश्चिम प्रदेश सभाको उप सभामुखका लागि नेकपा एमालेबाट कोइली देवी चौधरी र नेकपा एकीकृत समाजवादीबाट माया पन्तको उम्मेदवारी परेको छ । सत्ता गठबन्धनमा उप सभामुख पद नागरिक उन्मुक्ति पार्टीलाई दिने सहमति भएको थियो। तर नागरिक उन्मुक्ति पार्टीले उपसभामुख नबन्ने र सरकारमा पनि नजाने निर्णय गरेपछि सत्ता गठबन्धनबाट नेकपा एमालेले उपसभामुखमा मनोनयन दर्ता गरेको हो । कोइली चौधरी कैलालीबाट समानुपातिक प्रदेश सभा सदसय हुन् भने पन्त पनि कञ्चनपुरबाट समाजवादीकी समानुपातिक प्रदेश सभा सदस्य हुन् । आजै नेकपा माओवादी केन्द्रका भीम बहादुर भण्डारी सभामुखमा निर्वाचित भएका छन्। आजै बेलुकी ६ बजे उपसभामुखका लागि मतदान हुनेछ। उपसभामुखका उमेदवारहरु कोईली देवी चौधरी र माया पन्त ।
"बालुवाटारमा सर्वदलीय बैठक, कांग्रेस सभापति देउवा र माधव नेपाल पनि सहभागी","काठमाडौं : प्रधानमन्त्री निवास बालुवाटारमा सर्वदलीय बैठक सुरु भएको छ। प्रधानमन्त्री पुष्पकमल दाहाल प्रचण्डले सरकारलाई विश्वासको मत दिने दलहरूलाई बैठकमा बोलाएका छन्। बैठकमा नेपाली कांग्रेसका सभापति शेरबहादुर देउवा, वरिष्ठ नेता रामचन्द्र पौडेल, उपसभापति पूर्णबहादुर खड्का सहभागी छन्। त्यस्तै नेकपा एकीकृत समाजवादीका अध्यक्ष माधव कुमार नेपाल पनि बैठकमा सहभागी छन्। बैठकमा सभामुख, उपसभामुख, राष्ट्रपति र उपराष्ट्रतिको निर्वाचनका विषयमा छलफल हुने बताइएको छ। माघ ५ गते सभामुखको निर्वाचन हुँदैछ।"
कानुनमन्त्री धुव्रबहादुर प्रधानले पदभार सम्हाले,काठमाडौं : कानुनमन्त्री धुव्रबहादुर प्रधानले पदभार सम्हालेका छन्। शितल निवासमा सपथ ग्रहण पछि सिंहदरबार पुगेर प्रधानले पदभार ग्रहण गरेका हुन्। पदभार ग्रहण गर्दै कानुनमन्त्री प्रधानले आवश्यक कानुनबारे जानकारी गराउन अन्य मन्त्रालयहरुलाई पत्र पठाउने निर्णय गरेका छन्। राप्रपाबाट नवलपरासी २ बाट प्रतिनिधिसभा सदस्यमा निर्वाचित भएका प्रधान पहिलो पटक मन्त्री बनेका हुन्। उनले गत मंसिर ४ मा सम्पन्न प्रतिनिधिसभा सदस्य निर्वाचनमा कांग्रेसका देवेन्द्रराज कँडेललाई पराजित गरेका थिए।
पदभारपछि सञ्चारमन्त्री शर्माले भनिन्पार्टीले दिएको जिम्मेवारी पूरा गर्छु,"काठमाडौं : सञ्चार तथा सूचना प्रविधिमन्त्री रेखा शर्माले पद बहाली गरेकी छन्। आज राष्ट्रपति कार्यालय शीतल निवासमा पद तथा गोपनीयताको शपथ लिएलगत्तै सिंहदरबारमा पुगेर पदभार ग्रहण गरेकी हुन्। पदभार ग्रहण गर्दै मन्त्री शर्माले सञ्चार तथा प्रविधिको सेवालाई देशव्यापी बनाउनेतर्फ आफ्नो विशेष सक्रियता हुने बताइन्। देशभर सञ्चारसेवालाई सर्वसुलभ,पहुँचयोग्य बनाउने र त्यसका लागि सबैसँग मिलेर काम गर्ने प्रतिबद्धता व्यक्त गरिन्। आफू नयाँ क्षेत्रमा आएको भन्दै मन्त्रालय र मातहतका सबै निकायको यथेष्ट जानकारी लिएर यसभित्र रहेका समस्या समाधान गर्ने उनको भनाइ छ। मन्त्री शर्माले पार्टीले दिएको जिम्मेवारीलाई पूर्णरुपमा कार्यान्वयन गर्ने र त्यसमा सबैको साथ तथा सहयोग जरुरी रहेको बताइन्। नेकपा माओवादी केन्द्रको स्थायी समिति सदस्य शर्माले गत मङ्सिर ४ मा सम्पन्न प्रतिनिधिसभाको निर्वाचनमा नेकपा एमालेका महासचिव शङ्कर पोख्रेललाई पराजित गरेकी थिइन्।"
२३ सदस्यीय मन्त्रिमण्डलमा कसको बरियता के?,"काठमाडौं: प्रधानमन्त्री पुष्पकमल दाहाल प्रचण्डले मन्त्रिमण्डल विस्तार गरेपछि नयाँ मन्त्रिमण्डल २३ सदस्यीय पुगेको छ। पुस १० गते ८ सदस्यीय मन्त्रिमण्डल गठन गरेका प्रचण्डले माघ ३ गते (आज) दोस्रो पटक मन्त्रिमण्डल विस्तार गर्दै २३ सदस्यीय बनाएका छन्। राष्ट्रपति कार्यालय शितलनिवासले संविधानको धारा ७६ को उपधारा (९) बमोजिम प्रधानमन्त्रीको सिफारिसमा नयाँ मन्त्री नियुक्त गरेको र जिम्मेवारी हेरफेर गरेको जनाएको छ। मन्त्रिमण्डलको पहिलो बरियतामा प्रधानमन्त्री पुष्पकमल दाहाल 'प्रचण्ड' छन्। प्रधानमन्त्रीसँगै वन तथा वातावरण मन्त्रालय र युवा तथा खेलकुद मन्त्रालयको जिम्मेवारी छ। त्यस्तो दोस्रो बरियतामा उपप्रधान तथा अर्थमन्त्री विष्णुप्रसाद पौडेल छन्। उपप्रधान र भौतिक पूर्वाधार तथा यातायात मन्त्री नारायणकाजी श्रेष्ठ तेस्रो बरियताक्रममा छन्। उपप्रधान तथा गृहमन्त्री रवि लामिछानेको बरियताक्रम चौथो छ। पाँचौ बरियताक्रममा राप्रपाका अध्यक्ष उपप्रधान र ऊर्जा, जलस्रोत तथा सिँचाई मन्त्री राजेन्द्रप्रसाद लिङ्देन छन्। सञ्चार तथा सूचना प्रविधि मन्त्री रेखा शर्माको बरियताक्रम छैटौँ छ। सातौँ नम्बरमा शहरी विकास मन्त्री विक्रम पाण्डे छन्। आठौँ बरियतामा कृषि तथा पशुपंक्षी विकास मन्त्री ज्वाला कुमारी साह छन्। उद्योग, वाणिज्य तथा आपूर्ति दामोदर भण्डारी बरियताक्रमको नवौ तहमा छन्। दशौँ तहमा भूमि व्यवस्था, सहकारी तथा गरिबी निवारण मन्त्री राजेन्द्रकुमार राई छन्। ११ औँ बरियतामा खानेपानीमन्त्री अब्दुल खान, १२ औँ बरियतामा परराष्ट्रमन्त्री डा विमला राई पौड्याल, १३ औँ बरियतामा स्वास्थ्य तथा जनसंख्या मन्त्री पदम गिरी छन्। महिला, बालबालिका तथा ज्येष्ठ नागरिक मन्त्री भगवती चौधरी १४ औँ बरितामा, रक्षामन्त्री हरिप्रसाद उप्रेती १५ औँ बरियतामा, संस्कृति पर्यटन तथा नागरिक उड्डयनमन्त्री सुदन किराती १६औँ बरितामा छन्। १७ औँ बरियतामा संघीय मामिला तथा सामान्य प्रशासन मन्त्री अमनलाल मोदी, १८ औँ बरियतामा शिक्षा, विज्ञान तथा प्रविधि मन्त्री शिशिर खनाल, १९ औँ बरियतामा श्रम, रोजगार तथा सामाजिक सुरक्षा मन्त्री डोलप्रसाद अर्याल, २० औँ बरियतामा कानुन, न्याय तथा संसदीय मामिला मन्त्री ध्रुवबहादुर प्रधान छन्। त्यस्तै तीन राज्यमन्त्री नियुक्त भएका छन्। संस्कृति, पर्यटन तथा नागरिक उड्डयन राज्यमन्त्री सुशिला सिर्पाली ठकुरी, स्वास्थ्य तथा जनसंख्या राज्यमन्त्री डा तोसिमा कार्की र उर्जा, जलस्रोत तथा सिँचाई राज्यमन्त्री दिपक बहादुर सिंह नियुक्त भएका छन्। नवनियुक्त मन्त्रीले राष्ट्रपति विद्यादेवी भण्डारी समक्षा नेपालको संविधानको धारा ८० बमोजिम पद तथा गोपनीयताको शपथ लिएको राष्ट्रपति कार्यालयले जनाएको छ। राज्यमन्त्रीहरूले राष्ट्रपति उपस्थितिमा प्रधानमन्त्री पुष्पकमल दाहालसँग संविधानको धारा ८० बमोजिम राज्यमन्त्री पदको पद तथा गोपनीयताको शपथ लिएका छन्।"
प्रधानमन्त्री प्रचण्डले गरे मन्त्रिमन्त्रीमण्डल विस्तार (सूचीसहित),"काठमाडौं : सरकार बनेको तीन सातापछि प्रधानमन्त्री पुष्पकमल दाहाल प्रचण्डले मन्त्रिमण्डल विस्तार गरेका छन्। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार अबेर मन्त्रीहरूको भागबन्डा टुंग्याएसँगै मंगलबार प्रचण्डले मन्त्रिमण्डल विस्तार गरेका हुन् । प्रधानमन्त्रीले मंगलबार राष्ट्रपति विद्या भण्डारी समक्ष मन्त्रीहरुको नाम सिफारिस गरेका थिए। राष्ट्रपति भण्डारीले मौजुदा मन्त्रिपरिषद्मा नेपालको संविधान बमोजिम प्रधानमन्त्रीको सिफारिसमा नियुक्ति र कार्यविभाजन गरी मन्त्रिपरिषद् गठन गरेकी हुन्।उनले मन्त्रिपरिषद् विस्तार गरी २३ सदस्यीय बनाएका छन्। जसमध्ये १५ जना नयाँ छन्। पुस १० गते प्रधानमन्त्रीमा नियुक्त भएका उनले पुस ११ मा शपथ लिएका थिए। प्रचण्डले तीन उपप्रधानमन्त्री तथा चार मन्त्रीको शपथ गराएका थिए। उपप्रधानमन्त्री एवं अर्थमन्त्रीमा विष्णुप्रसाद पौडेल, उप एवं भौतिक पूर्वाधार तथा यातायातमन्त्री नारायणकाजी श्रेष्ठ, उप एवं गृहमन्त्री रवि लामिछाने बनेका थिए। अन्य मन्त्रीमा दामोदर भण्डारी, राजेन्द्र राई, ज्वालाकुमारी साह र अब्दुल खान छन्। उनीहरू विनाविभागीय मन्त्रीका रूपमा थिए। आज उनीहरुको मन्त्रालयसहित कार्य विभाजन भएको छ। १ सय ६९ सांसदको समर्थनमा प्रधानमन्त्री बनेका प्रचण्डले पुस २६ मा विश्वास मत लिएका थिए। उनलाई २ सय ६८ सांसदले विश्वासको मत दिएका थिए भने २ जना विपक्षमा मत दिएका थिए। यस्तो छ मन्त्रिमण्डल"
तेस्रो पटकको मतदानबाट सुदूरपश्चिम प्रदेशको सभामुखमा भीम भण्डारी निर्वाचित,"धनगढी :सुदूरपश्चिम प्रदेशको सभामुखमा भीमबहादुर भण्डारी निर्वाचित भएका छन्। माओवादी केन्द्रका प्रदेसभा सदस्य भण्डारी तेस्रो पटक गरिएको निर्वाचनमा प्रदेशको सभामुखमा निर्वाचित भएका हुन्। कूल ५३ जना प्रदेशसभा सदस्य रहेकोमा मतदानमा ५२ मत खसेको छ। जसमा भण्डारीले २९ मत प्राप्त गरे। उनको विपक्षमा भने २३ मत खसेको हो। कांग्रेसका उम्मेदवार मानबहादुर रावलले २३ मत प्राप्त गरे। यसअघि २८ पुस र ३० पुसमा भएको निर्वाचनबाट कुनै पनि उम्मेदवारले बहुमत ल्याउन नसकेपछि सभामुख चयन हुन सकेको थिएन। ५३ सदस्यीय सुदूरपश्चिम प्रदेशसभामा सभामुख चयनका लागि २७ सदस्य आवश्यक पर्छ। प्रदेशसभामा अहिले नागरिक उन्मुक्ति पार्टी निर्णयक शक्ति हो। प्रदेशसभाको अंक गणितअनुसार नेपाली कांग्रेस १९, नेकपा (माओवादी केन्द्र) ११, नेकपा (एमाले) १०, उन्मुक्ति पार्टी ७, नेकपा (एकीकृत समाजवादी) ४, राप्रपा र स्वतन्त्रका एकएक सांसद छन्। अहिलेको सत्ता गठबन्धनमा माओवादी केन्द्र ११, एमाले १०, उन्मुक्ति पार्टी ७ र राप्रपा १ गरी २९ सदस्यको बहुमत छ। एमालेका संसदीय दलका नेता राजेन्द्रसिंह रावललाई पुस २७ गते यी सबैले समर्थन गरेकाले उनी मुख्यमन्त्रीमा नियुक्त भइसकेका छन् तर मुख्यमन्त्रीमा समर्थन गरेपछि सत्ता गठबन्धनकै एक घटक नागरिक उन्मुक्ति पार्टीले अत्तो थापेपछि सुदूरपश्चिम प्रदेशसभामा सभामुखको चयन भने हुन सकेको थिएन। सुदूरपश्चिम प्रदेशसभाको पहिलो बैठक गत १७ पुसमा बसेको थियो। संवैधानिक प्रावधानअनुसार माघ २ गतेभित्र सभामुखको चयन भइसक्नुपर्ने हो तर सोमबार बोलाइएको संसद् बैठक पोखरामा भएको विमान दुर्घटनाका कारण राष्ट्रिय शोक प्रस्ताव पारित गर्दै मंगलबार बिहान १० बजेसम्मका लागि स्थगित भएको थियो। ५३ सदस्यीय प्रदेशसभामा कांग्रेस १९ सदस्यसहित ठूलो दल हो। उसले प्रदेशसभाका ज्येष्ठ सदस्यसमेत रहेका आफ्नो पार्टीका मानबहादुर रावललाई सभामुख पदमा उम्मेदवार बनाएको छ। सत्ता गठबन्धनबाट माओवादी केन्द्रका भीमबहादुर भण्डारी सभामुख पदका उम्मेदवार छन्। पहिलो दिन अथवा पुस २८ गते भएको सभामुखको निर्वाचनमा भण्डारी १ मतले मात्रै सभामुख हुनबाट रोकिएका थिए। सभामुखका लागि पुस २८ गते र पुस ३० गते गरी दुई पटक मतदान भइसकेको छ। पुस २८ गतेको मतदानमा सत्ता पक्षकै एक मत बदर भयो भने एक जना सत्ता पक्षकै सांसदले जनाउ घण्टी बजिसकेपछि आएकाले, सदनमा सहभागिता जनाउन पाएनन्। त्यसैमा उन्मुक्तिका प्रमुख सचेतकसमेत रहेका लक्ष्मण किशोर चौधरी अनुपस्थित रहे। त्यो दिन सत्ता पक्षका भीमबहादुर भण्डारीले बहुमतका लागि चाहिने २७ मत जुटाउन सकेनन्। भण्डारीको पक्षमा २६ मत हुँदा रावलको पक्षमा २३ मत भए। ३० गते भएको निर्वाचनमा उन्मुक्ति तटस्थ बसेपछि दुवै उम्मेदवारको पक्षमा २२२२ मत भए। सभामुख चयनकै लागि सोमबार ९ बजे बोलाइएको प्रदेशसभाको बैठक राष्ट्रिय शोकका कारण मंगलबार बिहान १० बजेसम्मका लागि स्थगित गरिएको थियो।"
संघर्षले खारिएका अमनलाल : संसदको तेस्रो यात्रामा बने मन्त्री,"विराटनगर : पारिवारिक अभाव र संकटसँग जुध्दाजुध्दै राजनीतिक यात्रा सुरु गरेर संघर्षले खारिएको नाम हो, अमनलाल मोदी। नेकपा (माओवादी केन्द्र)मा आवद्ध भई आफ्नो राजनीतिक जीवनलाई अगाडि बढाएर संघर्ष गरिरहेका उनै ३७ बर्से अमनलाल तेस्रोपटकको संसद यात्रामा मन्त्री बन्न सफल भएका छन्। माओवादीका सांसद (प्रतिनिधिसभा सदस्य) उनले पार्टीका अध्यक्ष पुष्पकमल दाहाल प्रचण्ड प्रधानमन्त्री हुँदा मन्त्री बन्ने अवसर पाए। थारु समुदायका अमनलालले मंगलबार संघीय मामिला तथा सामान्य प्रशासन मन्त्रालयको जिम्मेवारी सम्हालेका छन्। एकपटक समानुपातिक सांसद बनेका उनीसँग दुईपटक प्रत्यक्ष निर्वाचन जितेको अनुभव छ। संसदको तेस्रो यात्रामा भने मन्त्री बन्न उनी सफल भएका छन्। अमनलाल मोरङको बूढीगंगा गाउँपालिका६ का बासिन्दा हुन्। तेस्रोपटक सांसद बनिसकेका उनी २०७० सालको दोस्रो संविधानसभा निर्वाचनयता लगातार संसदमा प्रतिनिधित्व गरिरहेका छन्। दोस्रो संविधानसभाबाट समानुपातिक सांसद भएका थिए। २८ वर्षको उमेरमा संविधानसभा सदस्य बनेका उनी हाल माओवादीका कान्छा सांसद पनि हुन्। मुलुक संघीय संरचनामा गइसकेपछि २०७४ सालमा भएको निर्वाचनमा अमनलाल मोरङको निर्वाचन क्षेत्र नम्बर ४ बाट प्रतिनिधिसभा सदस्यमा निर्वाचित भएका थिए। नेकपा (एमाले) र माओवादी मिलेर बनेको तत्कालीन वाम गठबन्धनका उम्मेदवार मोदीले नेपाली कांग्रेसका प्रभावशाली नेता एवं पूर्वमन्त्री महेश आचार्यलाई पराजित गरेका हुन्। गत मंसिर ४ गते सम्पन्न निर्वाचनमा सोही क्षेत्रबाट प्रतिनिधिसभा सदस्यमा उनी निर्वाचित भए। कांग्रेस नेतृत्वको तत्कालीन सत्तारुढ गठबन्धनबाट उम्मेदवार बनेर एमालेमा विनोद ढकाललाई ६ हजार १४९ मतान्तरले हराए। अमनलाल ३० हजार ६१२ मत ल्याएर तेस्रोपटक सांसद हुँदा विनोद २४ हजार ४६३ मतमा सीमित भएका थिए। स्वः पवनलाल र बालोदेवी मोदीका छोरा उनी थारु बाहुल्य क्षेत्रबाट लगातार चुनाव जित्दै अहिले एमाले सम्मिलित सरकारको मन्त्री भएका छन्। परिवारका ७ सन्तानमध्ये अमनलाल कान्छा हुन्। पारिवारिक आर्थिक अवस्था कमजोर रहेका उनले बिहान बेलुका फ्याक्ट्रीमा काम गरेर एसएलसीसम्मको पढाई पूरा गरेका थिए। उनी ७ वर्षको हुँदा बुवा पवनलालको मृत्यु भयो। पारिवारिक विपन्नतामाथि घरको मूल अभिभावक गुमाउँदा उनलाई पठनपाठन अगाडि बढाउन समस्या पर्यो। परिवारमा बिहानबेलुकाको छाक टार्नै धौधौ हुँदा फ्याक्ट्रीमा काम गर्दै पढाइ अगाडि बढाउनुपर्ने बाध्यता आइलाग्यो। सन्तान हुर्काउन आमा बालोदेवीले मजदुरी गरिन्। हाटबजारमा आलुचप र भुजा बेचिन्। बुढेशकालले थलिँदै गएर शारीरिक अवस्था कमजोर बनेपछि १ वर्षअघिबाट उनले आलुचप र भुजाको व्यापार छाडेकी छन्। क्याम्पसको पढाई सुरु गरेपछि पैसा अभाव भएसँगै खर्च जुटाउन आफूले होटलमा वेटर र क्लिनरको कामसमेत गरेको अमनलाल बताउँछन्। कक्षा ९ मा पढ्दादेखि नै माओवादीमा जोडिएका उनी २०५६ सालबाट अखिल क्रान्तिकारीमा आवद्ध भएका थिए। विराटनगरको महेन्द्र मोरङ क्याम्पसमा आईए पढ्न सुरु गरेपछि राजनीतिक सक्रियता बढाए। अखिल क्रान्तिकारीमा आवद्ध भई माओवादीको राजनीति गर्दागर्दै २०६० सालमा पक्राउ परेर २ वर्ष ३ महिना जेलमा बिताए। हिरासत र कारागारमा रहँदा चरम शारीरिक तथा मानसिक यातना खेप्न बाध्य भएको उनी बताउँछन्। कारागारमुक्त भएपछि उनले माओवादीमै रहेर पुनः राजनीति गरे। मोरङलाई कर्मथलो बनाएर अमनलालले राजनीतिक जीवनलाई अगाडि बढाइरहेका छन्। विद्यार्थी राजनीतिमा अखिल क्रान्तिकारीको मोरङ सदस्य हुँदै जिल्ला अध्यक्ष भएका थिए। पार्टीमा तत्कालीन माओवादीको जिल्ला कमिटी सदस्य हुँदै राज्य कमिटी सदस्य बनेका अमनलाल एमाले र माओवादीबीच पार्टी एकता भएर बनेको नेकपाको प्रदेश १ कमिटीका सदस्य थिए। माओवादीको आठौं महाधिवेशनबाट उनी केन्द्रीय सदस्य बनेका हुन्।"
"आफूले चाहेको मन्त्रालय पाएपछि राजेन्द्र लिङ्देनले भने अग्नी परीक्षामा होमिने निर्णय गरेँ,खरो उत्रनेछु","काठमाडौं : राष्ट्रिय प्रजातन्त्र पार्टीका अध्यक्ष राजेन्द्र लिङ्देन उपप्रधान तथा ऊर्जा जलस्रोत तथा सिंचाइ मन्त्री बन्ने भएका छन्। उपप्रधान तथा ऊर्जा मन्त्रीको शपथ लिने तयारीमा रहेका लिङ्देनले समर्थक तथा शुभेच्छुकहरुको ठूलो पंक्तिको असहमतिका बीच यो अग्नी परीक्षामा होमिने निर्णयमा पुगेको बताएका छन्। उनले सामाजिक सञ्चाल फेसबुकमा स्टाटस लेख्दै असम्भव जस्तो लागेपनि आफू खरोरुपमा उत्रने बताएका छन्। लेखेका छन्,'आफ्ना समर्थक तथा शुभेच्छुकहरूको ठूलो पङ्क्तिको असहमतिका बीच पनि यो अग्नि परीक्षामा होमिने निर्णयमा पुगेँ जो ढिलो या चाँडो मेरा लागि अनिवार्य थियो। प्रिय जनहरू, असम्भव जस्तो लागे पनि म खरो उत्रनेछु ! धैर्यता र सहयोगका लागि अपिल गर्दछु।' सत्ता गठबन्धनमा भएको भागबण्डामा राष्ट्रिय प्रजातन्त्र पार्टीले ३ मन्त्री र १ राज्य मन्त्री पाउने सहमत भएको छ।"
आजदेखि मतदाता नामावली दर्ता तथा अद्यावधिक गरिने,"काठमाडौं : निर्वाचन आयोगले आगामी आजदेखि मतदाता नामावली सकंलन र अद्यावधिक गर्ने कार्य सुरु गर्ने भएको छ। प्रतिनिधिसभा सदस्य तथा प्रदेशसभा सदस्य निर्वाचनको मिति घोषणा भएपछि आयोगले मतदाता नामावली सकंलन र अद्यावधिको काम बन्द गरेको थियो। गत साउन १९ गतेदेखि मतदाता नामावली सकंलन र अद्यावधिकको काम स्थगित भएको थियो। सोमबारबाट सुरु गर्ने तयारी भएपनि पोखरामा भएको विमान दुर्घटना भएको सार्वजनिक बिदा दिएकाले बाहिरी जिल्ला मतदाता नामावली सकंलन गर्न, आफ्नो मतदाता नामावलीको विवरणमा रहेको त्रुटि सच्याउन चाहेमा आवश्यक प्रमाणसहित प्रिइनरोलमेन्ट प्रणाली (अनलाइन) आवेदन गर्न सकिने आयोगका सहसचिव तुलसीबहादुर श्रेष्ठले जानकारी दिए। यसअघि बायोमेट्रिक भोटर्स रजिस्ट्रेसन सिस्टम (बीभीआईआर)मार्फत नामावली दर्ता हुँदै आएकोमा प्रणालीलाई स्तरोन्नति गरेर मोबाइलबाटै आफ्नो विवरण राख्न मिल्ने गरी प्रारम्भिक दर्ता सुरु हुन लागेको हो । प्रारम्भिक दर्ता भएपछि आयोगले पालो आउने दिनसहितको विवरण मोबाइलमा पठाउनेछ । त्यसपछि नामावली दर्ता गराउने व्यक्तिले बायोमेट्रिकका लागि सम्बन्धित निर्वाचन कार्यालयमा पुग्नुपर्ने आयोगले जनाएको छ । विवाह वा बसाइँ सरेका कारण नामावलीमा रहेको आफ्नो ठेगाना परिवर्तन गर्न चाहेमा विवाह दर्ता प्रमाणपत्र वा बसाइँसराइँ दर्ता प्रमाणपत्रका आधारमा अनलाइन प्रणालीमार्फत सम्बन्धित निर्वाचन कार्यालयमा आवेदन दिन सकिने आयोगले जनाएको छ। मतदाता नामावली ऐन, २०७३ बमोजिम कुनै व्यक्तिले मतदाता नामावलीमा दोहोरो नाम दर्ता नगराउनु हुन तथा कानूनबमोजिम मतदाता हुन योग्य भएका सम्पूर्ण नेपाली नागरिकले मतदाता नामावलीमा नाम दर्ताका लागि अनलाइनमार्फत आवेदन दिन आयोगले आग्रह गरेको छ।"
"राप्रपाबाट लिङ्देन उपप्रधानमन्त्री,प्रधान र पाण्डे मन्त्री बन्ने",काठमाडौं : राष्ट्रिय प्रजातन्त्र पार्टीबाट पार्टी अध्यक्ष राजेन्द्र लिङ्देन उपप्रधान तथा ऊर्जा जलस्रोत तथा सिंचाइ मन्त्री हुने भएका छन्। स्रोतका अनुसार राप्रपाबाट सहरी विकास मन्त्रालयमा विक्रम पाण्डे र कानुन मन्त्रालयमा ध्रुवबहादुर प्रधानको नाम टुंगो लागेको छ। राप्रपाले सरकारलाई समर्थन गरेपनि सरकारमा जानेबारे टुंगो लगाएको थिएन। अध्यक्ष लिङ्देनले आफूले चाहेको मन्त्रालय पाएपछि सरकारमा सामेल भएका हुन्।
माओवादीले रेखा शर्मालाई सञ्चारमन्त्री बनाउने,"काठमाडौं : नेकपा माओवादी केन्द्रबाट रेखा शर्मा सञ्चार तथा सूचना प्रविधिमन्त्री बन्ने भएकी छन्। माओवादी केन्द्रका एक पदाधिकारीका अनुसार सञ्चारमन्त्री रेखा शर्मा बनाउने आन्तरिक सहमति भएको हो। माओवादी केन्द्रले मन्त्री छनोटको जिम्मा पार्टी अध्यक्ष पुष्पकमल दाहाल प्रचण्डलाई दिएको थियो। सत्ता गठबन्धनमा भएको भागबण्डामा माओवादीको भागमा चार मन्त्रालय परेको छ। उपाध्यक्ष नारायणकाजी श्रेष्ठ उपप्रधान तथा भौतिक पूर्वाधारमन्त्री भइसकेका छन्। यस्तै माओवादी केन्द्रले सुदन किँरातीलाई मन्त्री बनाउने भएको छ। किरातिले आफूलाई पार्टीले संस्कृति, पर्यटन तथा नागरिक उड्डयन मन्त्रीको जिम्मेवारी दिन लागेको जानकारी गराएका छन्। नव मन्त्रीहरुले आजै शपथ लिँदैछन्।"
एमालेबाट पदम गिरी स्वास्थ्य मन्त्री,काठमाडौं : नेकपा एमालेले पदम गिरीलाई स्वास्थ्य तथा जनसंख्या मन्त्री बनाउने भएको छ। एमाले नेता गिरीले शीर्षतहबाट आफूलाई स्वास्थ्य मन्त्रीको जिम्मेवारी दिने जानकारी आएको अन्नपूर्णलाई बताए। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार राति मन्त्रालयको भागबन्डा टुंग्याएको हो। सत्ता गठबन्धनमा भएको भागबण्डामा नेकपा एमालेको भागमा ८ मन्त्रालय परेको छ। गिरी पर्वतबाट निर्वाचित प्रतिनिधिसभा सदस्य हुन्।
बागमती प्रदेशका मुख्यमन्त्रीले आज विश्वासको मत लिने,"हेटौंडा : बागमती प्रदेशसभाको आजको बैठकमा मुख्यमन्त्री शालिकराम जम्मकट्टेलले विश्वासको मत लिने भएका छन्। प्रदेशसभाको मंगलबार अपराह्न बस्ने बैठकको सो कार्यसूची रहेको प्रदेशसभा सचिवालयले जनाएको छ । मुख्यमन्त्री जम्मकट्टेलले गत पुस २६ गते तीन सदस्यीय मन्त्रिपरिषद् गठन गरेका थिए। आज बस्ने प्रदेशसभा बैठकमा प्रदेशसभा नियमावली, २०७४ अनुसार विश्वासको मत विभाजनका लागि आवश्यक प्रक्रिया तयारी पूरा भइसकेको सभामुख भुवनकुमार पाठकले जानकारी दिए। प्रदेशसभामा नेपाली कांग्रेसका ३७, नेकपा (एमाले)का २७, नेकपा (माओवादी केन्द्र)का २१, राप्रपा १३, नेकपा (एकीकृत समाजवादी)का सात, नेककिपाका तीन र हाम्रो नेपाली पार्टीका दुई सदस्य छन्।"
"माओवादी केन्द्रले सुदन किँरातीलाई संस्कृति, पर्यटन मन्त्री बनाउने","काठमाडौं : नेकपा माओवादी केन्द्रले सुदन किँरातीलाई मन्त्री बनाउने भएको छ। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार राति मन्त्रालयको भागबन्डा टुंग्याएको हो। किरातिले आफूलाई पार्टीले संस्कृति, पर्यटन तथा नागरिक उड्डयन मन्त्रीको जिम्मेवारी दिन लागेको जानकारी गराएका छन्। प्रधानमन्त्री पुष्पकमल दाहाल प्रचण्डले प्रधानमन्त्रीको शपथ ग्रहण गरेलगत्तै उप एवं भौतिक पूर्वाधार तथा यातायातमन्त्रीमा नारायणकाजी श्रेष्ठ शपथ लिएका छन्।"
कांग्रेस सत्तापक्ष कि विपक्ष ?,"नेपाली कांग्रेसले नेपालको संसदीय परम्परामा फरक अभ्यास गरेको छ। प्रधानमन्त्रीलाई विश्वासको मत दिएर सत्तापक्षको लहरमा उभिएको छ भने संसद्मा विपक्षी बेन्च रोजेको छ। विद्यमान कानुनी व्यवस्थाअनुसार सरकारलाई समर्थन गर्ने दल सत्तापक्ष मानिन्छ। मन्त्रिपरिषद् गठनमा सहयोग वा समर्थन नगरेको र प्रतिनिधिसभामा १० प्रतिशतभन्दा बढी सिट भएको सबैभन्दा ठूलो दल प्रमुख विपक्षी हुन्छ। विपक्षी दल संसद्मा विपक्षी बेन्चमा अर्थात् सभामुखको आसनको बायाँतर्फ रहन्छ। सरकारको खबरदारी गर्छ। सरकारको विकल्प दिन तयार रहन्छ। विपक्षी दलको नेताले विशेष हैसियत र सुविधा पनि पाउँछ। संसद्मा मात्र होइन, संवैधानिक परिषद्मा पनि उसको स्थान छुट्ट्याइएको छ। यदि ऊ सत्तापक्ष हो भने सरकारको पंक्तिमा अर्थात् सभामुखको आसनको दायाँतर्फ रहन्छ। अब कांग्रेसको स्थान कुन हो ? कानुनीरूपमा ऊ सरकार पक्ष हो। आफ्नो रोजाइमा विपक्ष। वास्तवमा नेपाली कांग्रेसले सुरक्षित गरेको स्थान कुन हो ? अर्थात् कांग्रेस सत्तापक्ष हो कि विपक्ष ? प्रतिनिधिसभाको बैठकमा उसले रोज्ने आसनका आधारमा यो प्रश्नको प्रारम्भिक जवाफ त मिल्नेछ। तर, कानुनी विवाद भने त्यहीं अन्त्य हुने छैन। यसको निरूपण कि संसद् स्वयंले कानुनी आधार बनाएर गर्नुपर्छ कि सर्वोच्च अदालतले संविधानको व्याख्यामार्फत गर्नुपर्ने हुन्छ। संवैधानिक परिषद्को आगामी बैठकअघि यसको निक्र्योल भएन भने बैठकमा प्रमुख विपक्षी नेताको हैसियतलाई लिएर अर्को प्रश्न उठ्ने छ। विवाद अरू बढ्ने सम्भावना रहन्छ। कानुनी विवादको निरूपण जसरी भए पनि राजनीतिक र नैतिक प्रश्नको घेरामा भने नेपाली कांग्रेस लामो समयसम्म तानिनेछ। किनभने सरकारलाई विश्वासको मत दिने कांग्रेसको यो निर्णय कुनै असहज अवस्थामा राजनीतिक गाँठो फुकाउन भएको होइन। सरकार निर्माण हुन सकस परेको वा मध्यावधि निर्वाचनको बाध्यात्मक परिस्थिति आइलागेर त्यसलाई टार्न गरिएको पनि होइन। यो निर्णय आवश्यकताको सिद्धान्तमा नभएर सत्ताको दाउपेचअन्तर्गत भएको हो। कांग्रेसले यही कार्डमार्फत भागबन्डाको राजनीतिमा प्रवेश गर्न चाहेको हो। यसको खुलासा कांग्रेस स्वयंले गरिसकेको छ। समर्थनको गुनबापत राष्ट्रपति वा सभामुखमा हिस्सेदारी पाउनुपर्ने उसको प्रारम्भिक दाबी छ। यसका निम्ति कांग्रेस सभापति शेरबहादुर देउवाले पदाधिकारी बैठकबाटै निर्णय गरेर सत्तापक्षसँग परामर्शसमेत थालिसकेका छन्। प्रधानमन्त्रीलाई विश्वासको मत दिने विषयमा कांग्रेसमा दुई महामन्त्रीसहित केही नेताबाट फरक मत दर्ज भएको थियो। संसदीय परम्परा र कानुनी बाध्यताले मतदानमा विश्वासकै पक्षमा मत दिए पनि यस्तो निर्णयले कांग्रेसको प्रमुख विपक्षी दलको हैसियतमा समेत नैतिक प्रश्न उठ्ने तर्क असहमत पक्षको रह्यो। यसले कांग्रेसमा पनि यो विषय विवादित रहेको देखाउँछ। तर, त्यसपछि सत्तासँग शक्ति बाँडफाँटका निम्ति प्रयत्न गर्ने सन्दर्भमा भने आन्तरिक मतभेद देखिएन। अभूतपूर्व एकता प्रदर्शन भएको संकेत मिल्यो। यो अर्को विडम्बना हो। प्रधानमन्त्रीलाई विश्वासको मत दिनु वर्तमान सरकारप्रतिको समर्थन हो। यो नयाँ गठबन्धनलाई समर्थन हो। यद्यपि कांग्रेस नेतृत्वले यसलाई प्रधानमन्त्री पुष्पकमल दाहालप्रतिको व्यक्तिगत वा माओवादी पार्टीप्रतिको समर्थनका रूपमा व्याख्या गरेको छ। कांग्रेस वरिष्ठ नेता रामचन्द्र पौडेलको भनाइमा हाइज्याक भएको गठबन्धन फर्काउने रणनीति हो। तर, व्यक्तिगत लाभ वा कुण्ठाको कारण जसरी अभिव्यक्ति भए पनि राजनीतिक र नैतिक धरातलमा यस्तो प्रयासको महŒव रहँदैन। बरु अराजनीतिक र अनैतिक हर्कत ठहर्छ। प्रकारान्तरले यो कदम कांग्रेसका निम्ति प्रत्युत्पादक हुने निश्चित छ। किनकि सरकारलाई समर्थन र सत्तामा हिस्सेदारीपछि ऊ विपक्षी रहँदैन, सत्तापक्ष नै हुन्छ। मन्त्रिपरिषद्मा सामेल नभएको सत्तापक्ष। हिजोको गठबन्धनमा जनमोर्चा सरकारमा थिएन, सरकारको समर्थनमा थियो। सरकारमा नगए पनि उसलाई सत्तापक्ष नै मानिएको थियो। आज नेपाली कांग्रेस त्यहीं पुगेको छ भन्दा अतिशयोक्ति नहोला। नेपाली कांग्रेसले सरकारलाई समर्थन दिएर विपक्षीमा बस्ने कार्यलाई २०५१ सालको नजिर अघि सारेर स्वाभाविक पुष्टि गर्ने प्रयत्न गरेको छ। त्यसबेला संसद्मा अहिलेजस्तै कुनै पनि दलको बहुमत थिएन। तर, अहिलेजस्तो मिलिजुली सरकार गठन भएको होइन। एमाले सबैभन्दा ठूलो दल थियो। प्रतिनिधिसभामा सबैभन्दा ठूलो पार्टीको संसदीय दलको नेताको हैसियतमा मनमोहन अधिकारी प्रधानमन्त्री बनेका थिए। मनमोहन सरकारले संसद्मा विश्वासको मत नपाएको अवस्थामा संसद्ले अर्को सरकार दिन सक्ने अवस्था थिएन। मुलुक मध्यावधि निर्वाचनमा जाने निश्चित थियो। त्यो रोक्न उसले विश्वासको मत दियो। तर, सरकारमा सहभागी भएन। विपक्षी बेन्चमा बस्यो। सत्ताको हिस्सेदारी खोजेन। विकल्प दिने दाउ हेरेर बस्यो। नौ महिनापछि आफू अनुकूलको अवस्था बनाएर अविश्वासको प्रस्तावमार्फत सरकार गिरायो। कांग्रेसको नेतृत्वमा नयाँ सरकार बन्यो। तर, अहिले त्यो स्थिति होइन। अहिले अझ विचित्र के छ भने नेपाली कांग्रेस संसद्मा सबैभन्दा ठूलो दल भएर पनि वैकल्पिक सरकार दिने हैसियत वा चाहनामा छैन। संख्यात्मक आधारमा तत्काल त्यस्तो नदेखिएको मात्र होइन, मानसिकरूपमा पनि कांग्रेस त्यसमा तयार छैन। ऊसँग न त्यो विश्वास छ न चेत नै। त्यहाँ सत्ताभन्दा अरु केही नदेख्ने पक्ष हावी छ। यसैले ऊ प्रधानमन्त्रीको विकल्प होइन, उपप्रधानमन्त्रीको विकल्प दिने रणनीतिमा छ। सरकारको विकल्प दिने दलले प्रधानमन्त्रीको विकल्प खोज्छ। उसलाई समर्थन गर्ने दललाई त्यहाँबाट अलग गर्ने प्रयत्न गर्दछ। त्यसो गर्दा उसले राष्ट्रिय स्वतन्त्र पार्टी, राप्रपा, जसपालगायतका दलको समर्थन लिने प्रयास गर्ने हो। जुन प्रयासमा ऊ यो सरकार बनेलगत्तै लाग्यो पनि। यद्यपि त्यसमा सफल भएन। त्यसपछिको सहज बाटो भनेको एमालेसँगको संवाद नै हो। एमालेलाई समर्थन गर्ने वा उसको समर्थन लिने कार्य वैकल्पिक सरकार निर्माणको सहज बाटो हो। तर, यहाँको परिदृश्य भिन्न छ। कांग्रेस वैकल्पिक सरकार होइन, वैकल्पिक गठबन्धनको प्रयासमा छ। पुष्पकमल दाहाललाई प्रधानमन्त्री मानेर एमालेको स्थान आफूले लिने प्रयासमा छ। सामान्यतः प्रमुख विपक्षी भनेको प्रतीक्षित सरकार मानिन्छ। सरकार भनेको प्रधानमन्त्री हो, मन्त्री वा उपप्रधानमन्त्री होइन। तर, यहाँ वैकल्पिक प्रधानमन्त्री दिने होइन, वर्तमान सरकारमा कसरी छिर्ने भन्ने प्रयासमा छ प्रमुख विपक्ष। एउटा प्रजातान्त्रिक पार्टी स्थापित मूल्य, मान्यता र संसदीय परम्परालाई उपहास गर्दै सत्ताको निम्ति यो हदसम्मको सौदाबाजीमा लाग्छ भन्ने कल्पना गरिएको हुँदैन। यसले कांग्रेसको लोकतान्त्रिक छवि त धूमिल भएकै छ, राजनीतिक दिवालियापनसमेत देखाउँछ। अर्को चाखलाग्दो कुरा के छ भने कांग्रेसले सरकारलाई समर्थन गरेर विपक्षी बेन्चमा बस्ने सन्दर्भमा २०५१ सालको नजिरको वकालत गर्ने गरेको छ। पछिल्लो संवैधानिककानुनी व्यवस्थाभन्दा संसदीय अभ्यास र नेपालको परम्परा हेरेको तर्क गरेको छ। तर, संसद् विघटनको सन्दर्भमा विगतमा पटकपटक भएको संसदीय अभ्यासको नजिरलाई हेर्ने नजरिया भने भिन्न छ। २०४७ सालको संविधानअन्तर्गतकै दुई वटा नजिरलाई उसले आफ्नो अनुकूलतामा फरकफरक व्याख्या गरेको छ। मनमोहन अधिकारीको नजिरलाई प्रगतिशील ठहर्याएको छ भने कोइरालादेउवाको नजिरलाई प्रतिगमन। नेपाली राजनीतिमा यस्तो विचित्रको दृश्य पटकपटक देखिँदै आएको छ। र, मुलुक पटकपटक त्यसको सिकार भएको छ। वर्तमान सत्ता गठबन्धनको मूल चरित्र नेपाली राजनीतिमा नौलो अभ्यास होइन। एमाले र माओवादीबीचको सहकार्य निकट विगतमा पनि देखिइसकेको हो। थुप्रै पटक यी दुई दल मिलेर सरकार गठन भएका छन्। दुई दलको गठबन्धनबाट कहिले पुष्पकमल दाहाल प्रचण्ड त कहिले केपी शर्मा ओली प्रधानमन्त्री बनेको अनुभव छ। निर्वाचनका क्रममा पनि पटकपटक विभिन्न तह र स्थानमा तालमेल भएका छन्। अघिल्लो संसदीय निर्वाचनमा त यी दुई दलबीच अझ फराकिलो सहकार्य भयो। एउटै चुनावी घोषणापत्र बन्यो। देशव्यापी गठबन्धन भयो। निर्वाचनमा उत्साहजनक परिणाम आयो। त्यसपछि संयुक्त सरकार बन्यो। पार्टी पनि एक भयो। तर, लामो समय जान सकेन। सरकार ढल्यो। गठबन्धन तितरबितर भयो। पार्टी फुट्यो। नयाँ खाले गठबन्धन बन्यो। कांग्रेस नेतृत्वको तत्कालीन गठबन्धन वैकल्पिक सरकार बनाउन स्वाभाविकजस्तो देखिए पनि चुनावी गठबन्धनका दृष्टिले जनस्तरबाट अनुमोदित हुन सकेन। त्यसबाट शिक्षा लिएर फेरि एमालेमाओवादीबीच कोर्स करेक्सनको मनोविज्ञान बन्यो। परिस्थिति त्यहीअनुसार विकास भयो, त्यसले सार्थकता पायो। संयुक्त सरकार बन्यो। पाँच वर्षको सहयात्राले दीर्घकालीन सहकार्यको ढोका खुल्ने सम्भावना औंल्याउन थालियो। एकता, संघर्ष र फेरि एकताको प्रक्रिया सुरु हुने आधार बन्यो। तर, सरकार बनेको दुई साता बित्दा नबित्दै मुख्य साझेदार एमाले र माओवादीबीच शंकाको बिजारोपण हुनु वर्तमान गठबन्धनको निम्ति मात्र होइन, मुलुककै निम्ति दुर्भाग्य हो। यसले राजनीतिक अस्थिरता उत्पन्न गरेको छ। देशभित्र निराशा छाएको छ भने बाह्य शक्ति केन्द्र उत्साहित बनेको छ। राजनीतिक नेतृत्वले तत्कालीन लाभहानि वा एकअर्कोलाई दबाबमा राख्ने रणनीति बनाउँदा विश्वासको वातावरण बन्न सक्तैन। इतिहासले एक पटक फेरि अवसर दिएको छ नयाँ ध्रुवीकरणको निम्ति। मुलुकलाई भूराजनीतिक चपेटाबाट जोगाउँदै स्वतन्त्र, स्वाधीन र समुन्नत राष्ट्र बनाउन बलियो राष्ट्रिय शक्तिको आवश्यकता छ। त्यो सम्भावनालाई मर्न दिनु हुँदैन। आफ्नो सरकार आफैं निर्माण गर्न सक्ने राष्ट्रिय क्षमता फेरि गुम्न नपाओस् भन्नेमा सम्बद्ध सबै सचेत हुन जरुरी छ।"
मधेस प्रदेशमा आज सभामुख निर्वाचन,"जनकपुर : मधेस प्रदेशसभाको मंगलबार बस्ने बैठकमा सभामुखको निर्वाचन र मुख्यमन्त्री सरोजकुमार यादवले विश्वासको मत लिने कार्यसूची रहेको छ । गत बुधबार मुख्यमन्त्री नियुक्त भएका यादवले शुक्रबार (पुस २९ गते) पद तथा गोपनीयताको शपथ लिएका थिए। सभामुखमा सत्ता गठबन्धनका तर्फबाट नेकपा (एमाले)का रामचन्द्र मण्डल र नेपाली कांग्रेसका तर्फबाट जङ्गीलाल राय प्रतिस्पर्धामा छन्। एक सय सात सदस्यीय मधेस प्रदेशसभामा सरकार गठनका लागि ५४ मत आवश्यक पर्छ । प्रदेशसभामा रहेका १० राजनीतिक दलमध्ये नेकपा (एमाले), जनता समाजवादी पार्टी (जसपा), जनमत पार्टी, नेकपा (माओवादी केन्द्र), राप्रपा र नेपाल सङ्घीय समाजवादी पार्टी (एकएक) सहित दुई स्वतन्त्र गरी ६३ जनाको समर्थन छ । यादवलाई नौ जना प्रदेशसभा सदस्य रहेको लोकतान्त्रिक समाजवादी पार्टी (लोसपा)ले पनि समर्थन गर्ने तयारी गरेकाले त्यो सङ्ख्या बढेर ७२ पुग्ने जसपाको दाबी छ । रासस"
कांग्रेसको बल्छी,"काठमाडौं : सेरेमोनियल भए पनि ऐन मौकामा शक्तिशाली बन्न सक्ने राष्ट्रपति पदमाथि ठूला दलको चासो बढेसँगै केही दिनयता राजनीतिमा नयाँ तरंग फैलिएको छ। कांग्रेसले भत्किएर एमालेतर्फ गठबन्धन गर्न गएका प्रधानमन्त्री पुष्पकमल दाहाललाई विश्वासको मत दिएपछि यसमा सन्देहै सन्देह पैदा भएको छ। कतै त्यही राष्ट्रिपतिको तीव्र आकांक्षाले विश्वासको मतको बल्छी थापेको त होइन ? भन्ने प्रश्न पनि उब्जिएको छ। नयाँ सत्ता गठबन्धनले सोमबार सरकारको भागबन्डा भने मिलाएको छ। यसले कांग्रेसको इच्छा पूर्ति नहुनेतर्फ राजनीति मोडिएको केही संकेत दिएको छ। तर, प्रधानमन्त्रीले मंगलबार बोलाउने भनिएको सर्वदलीय बैठकको औचित्य उत्तिकै प्रश्नवाचक छ। माघ ५ मा सभामुखको निर्वाचन हुँदैछ। २८ गतेभित्र राष्ट्रपतिको निर्वाचन भइसक्नुपर्छ। माओवादी केन्द्रका अध्यक्ष पुष्पकमल दाहाल प्रचण्डलाई प्रधानमन्त्री बनाउँदा नै अर्को प्रमुख घटक एमालेले राष्ट्रपति र सभामुख लिने भद्र सहमति गरेको थियो। यही सहमतिका आधारमा ३ स्वतन्त्रसहित ७ दलका १ सय ६९ सांसदको समर्थनमा दाहाल प्रधानमन्त्री बने। त्यसपछि राजनीतिले नयाँ मोड लियो। पुरानो गठबन्धन भत्किएपछि रन्थनिएको कांग्रेसले पुस २६ मा प्रधानमन्त्री दाहाललाई विश्वासको मत दियो। यो मतले संसदलाई विपक्षीविहीन त बनायो नै, सत्ताबाहिर रहन नसक्ने चरित्र पनि प्रस्तुत गरेको राजनीतिक विश्लेषक बताउँछन्। सभामुख र राष्ट्रपतिमा प्रयास गर्नु स्वाभाविक नै हो। तर, कांग्रेसले विश्वासको मत दिएर त्रुटि गरेको छ। लोकतन्त्रको हिमायती, लोकतन्त्रप्रति प्रतिबद्ध पार्टी लोभ र सम्भावना अल्झियो, राजनीतिक विश्लेषक नीलाम्बर आचार्य भन्छन्। कांग्रेस जस्तो पुराना लोकतान्त्रिक पार्टी लोभ लालसामा फस्नु नै गलत भएको उनी बताउँछन्। कांग्रेसले विश्वासको मत नदिँदा कुनै फरक नपर्ने भए पनि मत दिनुले त्यहाँभित्र कुनै खेल भएको हुन सक्ने उनी आशंका गर्छन्। प्रधानमन्त्री दाहालको अस्थिर स्वभावका बारेमा जानकार कांग्रेस संसदलाई विपक्षीविहीन बनाएर नयाँ गठबन्धनमा खेल्न खोजेको देखिन्छ। यो विषयमा सभापति शेरबहादुर देउवा, सभापति पूर्णबहादुर खड्का, नेता कृष्णप्रसाद सिटौलाले चलखेल गरिरहेको कांग्रेस नेताकै कुराले पुष्टि गर्छ। कांग्रेस नेता एवं प्रतिनिधिसभा सदस्य चन्द्र भण्डारी सभापति देउवाले सत्ता बाँडफाँटको विषयमा भएको गल्ती सच्याउने बताएकाले प्रधानमन्त्री दाहाललाई विश्वासको मत दिएको बताउँछन्। गठबन्धनबाट बहुमत ल्याउँछौं भनेर चुनावमा गयौं। सरकार बन्नाउने अवस्थामा थियौं। तर, आफ्नै गल्तीले सत्ताबाट बाहिनुपर्यो। राष्ट्रपति आफूले राखेर, प्रधानमन्त्री दाहाल लिएको भए गठबन्धन नै भत्किँदैन थियो, उनले भने, त्यसलाई सभापतिले सच्याउँछु, विश्वासको मत दिनुहोस् भनेर भन्नुभयो। उहाँले भनेको कुरालार्ई विश्वास गरेर बिनासर्त हामीले मतदिएका हौं। भड्किएर गएका दाहाललाई किन दियो कांग्रेसले विश्वासको मत ? कतै यो राष्ट्रपति पदका लागि थापिएको च्याँखे त होइन ? परिवर्तित परिस्थितिमा त्यो कामयावी होला ? विश्वासको मतअघि पुस १० मा एमालेको ७८, माओवादी केन्द्रको ३२, राष्ट्रिय स्वतन्त्र पार्टीको २०, राष्ट्रिय प्रजातन्त्र पार्टीका १४, जनता समाजवादी पार्टीका १२, जनमत पार्टीका ६ र नागरिक उन्मुक्ति पार्टीका ४ र स्वतन्त्र सांसदहरू अमरेशकुमार सिंह, प्रभु साह, किरणकुमार साहले दाहाललाई समर्थन गरेका थिए। स्वतन्त्र सांसद किरणकुमार साह भने एमालेमा प्रवेश गरिसकेका छन्। यसरी सत्ता गठबन्धनमा एक भएका अन्य दलसँग विश्वासको मत दिएर कांग्रेसले राजनीतिको च्याखे थापेको चर्चा हुन थालेको छ। कांग्रेसको यो दाउ पूरा होला या नहोला त्यो सभामुखको निर्वाचनदेखि राष्ट्रपति निर्वाचनसम्ममा देखिनेछ। कांग्रेसको विश्वासको मतले सत्तापक्षलाई झस्काएको छ। मूलतः राष्ट्रपति र सभामुखको निर्वाचनमा कांग्रेस खेल्न खोजिरहेको छ। उता एमालेका उपाध्यक्ष तथा उपप्रधान एवं अर्थमन्त्री विष्णु पौडेल भने सत्ता साझेदार दल एक ठाउँमा भएको बताइरहेका छन्। प्रधानमन्त्री दाहालमा विश्वासको मत दिएर कांग्रेसले खेल्न खोजे पनि उनले कुनै समस्या नभएको बताए। भने, सरकार जे जस्तो राजनीतिक दलहरूको सहमतिमा अगाडि बढेको छ। गतिका साथ द्रुत गतिमा अगाडि बढ्छ। उनले सरकारको आयुका बारेमा शंका गर्नुपर्ने ठाउँ नभएको प्रष्ट पारे। जसरी एमाले अध्यक्ष केपी शर्मा ओलीले पुस १० मध्याह्नमा कांग्रेससहितको गठबन्धन भत्काएर दाहाललाई प्रधानमन्त्री बनाएका थिए। त्यो घटनाले कांग्रेसलाई नराम्ररी चोट पर्यो। त्यसपछि एमाले नेतृत्वको सातदलीय गठबन्धनमा खेल्न कै लागि उसले विश्वासको मत दिएको सबैको आकलन छ। कांग्रेसभित्र देउवा पक्ष प्रचण्डलाई बिच्क्याउन चाहँदैन। देउवालाई छैटौंपटक प्रधानमन्त्री बन्ने ललासा उक्तिकै छ। तर, कांग्रेसका नेता एवं सांसद भण्डारी पद र स्वार्थमा नेतृत्व केन्द्रित भएमा पार्टीलाई घाटा हुने बताउँछन्। कांग्रेसमा पछिल्लो समयमा त्यस्तै भइरहेको उनको भनाइ छ। सभामुखको निर्वाचनमा कांग्रेसलाई खेल्न गाह्रो भए पनि राष्ट्रपतिको निर्वाचनमा भने अलि सजिलो छ। राष्ट्रपति निर्वाचनमा माओवादी एक्लै निर्णायक छ। उसको समर्थन कांग्रेस वा एमाले जोसँग मिले पनि बहुमत हुन्छ। प्रतिनिधिसभाको २ सय ७५, राष्ट्रियसभाका ५९, सातै प्रदेशसभाका ५ सय ५० को मतभारबाट राष्ट्रपति चुनिनेछ। कांग्रेसको मतभार १६ हजार २ सय २१ छ। एमालेको १५ हजार २ सय ३३ र माओवादी केन्द्रको ७ हजार ७ सय ४५ मतभार छ। राजनीतिक विश्लेषक नीलाम्बर आचार्य भन्छन्, यो सात दलीय गठबन्धनसँग स्पष्ट बहुमत छ। कांग्रेसले मत दिन जरुरी नै थिएन। उसले नदिँदैमा मुलुक अर्को चुनाव जाने स्थिति पनि होइन। तर, उसले विश्वासको मत दियो। त्यसभित्र केही भन्ने आशंका गर्न सकिन्छ। सात दलीय गठबन्धन नखल्बलिएसम्म कांग्रेसको प्रयासले केही नहुने उनको भनाइ छ। सात दलीय गठबन्धन छ। त्यो गठबन्धन कायम रहेसम्म सभामुख र राष्ट्रपति चयन पनि त्यहीबाट हुन्छ। तर, पछिल्लो घटनाक्रमले स्थिति त्यति सहज भने छैन। निश्चित पनि छैन। आशंका पनि गर्न सकिन्छ, उनले भने, सभामुखको निर्वाचनमा नै त्यसको लक्षण देखिन्छ। राष्ट्रपतिको निर्वाचनसम्म पुग्दा के हुन्छ हेरौं। माघ ५ मा प्रतिनिधिसभाका सभामुखको निर्वाचन हुने मिति तोकिएको छ। त्यसका लागि मंगलबार सभामुखको निर्वाचन तालिका प्रकाशित हुनेछ। बुधबार सभामुखका लागि मनोनयन दर्ता हुनेछ। बुधबार नै संसद् सचिवालयले सभामुखका उम्मेदवारहरूको सूची टाँस गर्नेछ। बिहीबार बिहान ११ बजे सभामुखका लागि निर्वाचन हुनेछ। प्रतिनिधिसभाको पहिलो बैठक बसेको मितिले १५ दिनभित्र सभामुख र उपसभामुख निर्वाचित गरिसक्नुपर्ने संवैधानिक व्यवस्था छ। २५ पुसमा पहिलो बैठक बसेकाले प्रतिनिधिसभाले १० माघभित्र सभामुख र उपसभामुख पाइसक्नुपर्छ। ५ माघमा सभामुख चयन भएपछि उपसभामुख भने ७ माघमा चयन गर्ने तयारी छ। यसैबीच फागुन २८ गते वर्तमान राष्ट्रपति विद्यादेवी भण्डारीको पाँच वर्षे कार्यकाल सकिँदैछ। भण्डारी २०७४ फागुन २९ गते राष्ट्रपति बनेकी हुन्। तर, राष्ट्रपतिको निर्वाचनको तालिका भने निर्वाचन आयोग सार्वजनिक गरेको छैन। माघ २५ मा राष्ट्रियको रिक्त सिटको निर्वाचन गरेर मात्रै राष्ट्रिपतिको निर्वाचन गर्ने तयारी आयोगको छ। सरकार जे जस्तो राजनीतिक दलहरूको सहमतिमा अगाडि बढेको छ। गतिका साथ अब द्रुत गतिमा अगाडि बढ्छ। सरकारको आयुका बारेमा शंका गर्नुपर्ने ठाउँ छैन।विष्णु पौडेल, उपप्रधान एवं अर्थमन्त्री तथा एमाले उपाध्यक्ष गठबन्धनबाट बहुमत ल्याउँछौं भनेर चुनावमा गयौं। सरकार बन्नाउने अवस्थामा थियौं। तर, आफ्नै गल्तीले सत्ताबाट बाहिरिनुपर्यो। त्यसलाई सभापतिले सच्याउँछु, विश्वासको मत दिनुहोस् भनेर भन्नुभयो। अब केही होला नि !चन्द्र भण्डारी, प्रतिनिधिसभा सदस्य एवं कांग्रेस नेता सभामुख र राष्ट्रपतिमा प्रयास गर्नु स्वाभाविक नै हो। तर, कांग्रेसले विश्वासको मत दिएर त्रुटि गरेको छ। लोकतन्त्रको हिमायती, लोकतन्त्रप्रति प्रतिबद्ध पार्टी लोभ र सम्भावना अल्झियो।नीलाम्बर आचार्य, राजनीतिक विश्लेषक"
माओवादी केन्द्रले कांग्रेसलाई उपराष्ट्रपति दिन्छ ?,"काठमाडौं : सरकार बनेको तीन सातापछि आज मन्त्रिपरिषद् विस्तार हुने भएको छ। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार अबेर मन्त्रालयको भागबन्डा टुंग्याएको हो। सोमबार भएको सहमतिअनुसार नेकपा एमालेलाई ८, माओवादीलाई ४ र राष्ट्रिय प्रजातन्त्र पार्टी तथा राष्ट्रिय स्वतन्त्र पार्टीलाई ३३ मन्त्री र एकएक राज्यमन्त्री दिने सहमति गरेको छ। त्यस्तै जनमत पार्टीले पनि एक मन्त्री पाउने छ। पुस १० गते बालुवाटारबाट तत्कालीन सत्ता गठबन्धन छाडेको घोषणा गरेर ओली निवास बालकोटमा पुष्पकमल दाहाल प्रचण्ड पुगेपछि एमालेसहितका दलहरुले प्रधानमन्त्री प्रचण्डलाई बनाउने, एमालेले राष्ट्रपति पाउने, सभामुखमा एमाले र माओवादी केन्द्रले आलोपालो गर्ने भद्र सहमति भएको थियो। त्यसलगत्तै राष्ट्रपतिसमक्ष ओलीसहितको समर्थनमा बनेको नयाँ सत्ता समिकरण बनेपछि १६९ सांसदको समर्थनमा प्रचण्डले प्रधानमन्त्रीमा दाबी पेश गरेका थिए। त्यसपछि राष्ट्रपति विद्यादेवी भण्डारीले उनलाई नियुक्त गरेकी थिइन्। पुस ११ मा प्रचण्डले शपथ ग्रहण गरेका हुन्। प्रधानमन्त्री दाहालले पुस २६ मा विश्वास मत लिएका थिए। उनलाई २ सय ६८ सांसदले विश्वासको मत दिएका थिए भने २ जना विपक्षमा मत दिए। नेपाली कांग्रेस, नेकपा एकीकृत समाजवादी, लोकतान्त्रिक समाजवादी र ३ स्वतन्त्र सांसदले पनि विश्वासको मत दिएका थिए। कांग्रेसले भत्किएर एमालेतर्फ गठबन्धन गर्न गएका प्रधानमन्त्री प्रचण्डलाई विश्वासको मत दिएपछि यसमा सन्देहै सन्देह पैदा भएको छ। कांग्रेस नेता एवं प्रतिनिधिसभा सदस्य चन्द्र भण्डारी सभापति देउवाले सत्ता बाँडफाँटको विषयमा भएको गल्ती सच्याउने बताएकाले प्रधानमन्त्री दाहाललाई विश्वासको मत दिएको बताएका छन्। कांग्रेसका केही नेताहरुले भने प्रधानमन्त्रीमा प्रचण्डलाई विश्वासको मत दिएकाले सत्ता साझेदारी दलभित्र एमालेले सभामुख पाउने भएकाले एमालेका उम्मेदवारलाई मत दिएर राष्ट्रपतिमा कांग्रेसलाई सघाउन दबाब दिनुपर्ने बताउन थालेका छन्। माघ ५ मा सभामुखको निर्वाचन हुँदैछ। २८ गतेभित्र राष्ट्रपतिको निर्वाचन भइसक्नुपर्छ। यता एमाले प्रचारविभाग उपप्रमुख विष्णु रिजालले अहिले कांग्रेसलाई पनि समेटेर लैजाने प्रधानमन्त्री प्रचण्डको प्रस्तावलाई अन्यथा लिइहाल्नु नपर्ने बताएका छन्। उनले उपराष्ट्रपति र उपसभामुख चयन बाँकी भएकाले प्रचण्डलाई यत्तिकै मत दिने कांग्रेसलाई 'राष्ट्रिय सहमतिका लागि' उनले राजी गराएमा फरक नपर्ने टिप्पणी गरेका छन्। माओवादीका केन्द्रका अध्यक्ष प्रचण्डको प्रस्तावमा राष्ट्रपति र सभामुख एमालेलाई अनि प्रधानमन्त्री माओवादीलाई भनेर बाँडफाँट पहिल्यै टुंगिसकेको छ। रिजालले भने, अहिले कांग्रेसलाई पनि समेटेर लैजाने प्रधानमन्त्री प्रचण्डको प्रस्तावलाई अन्यथा लिइहाल्नु पर्दैन । किनभने, उपराष्ट्रपति र उपसभामुख बाँकी छ। यदि उहाँले आफूलाई यत्तिकै मत दिने कांग्रेसलाई 'राष्ट्रिय सहमतिका लागि' त्यसमा राजी गराउनुभयो भने नराम्रो के छ र ? हाल उपराष्ट्रपति पद माओवादीले पाउने सहमति बनेपनि जसपाले पनि दाबी गरेको छ। उपराष्ट्रपति नपाए जसपा सरकारमा नजाने अडान लिएको छ भने रास्वपाले पनि उपसभामुखको दाबी गरेको छ। प्रतिनिधिसभाको २ सय ७५, राष्ट्रियसभाका ५९, सातै प्रदेशसभाका ५ सय ५० को मतभारबाट राष्ट्रपति चुनिनेछ। कांग्रेसको मतभार १६ हजार २ सय २१ छ। एमालेको १५ हजार २ सय ३३ र माओवादी केन्द्रको ७ हजार ७ सय ४५ मतभार छ। उच्चस्तरीय बैठकमा मन्त्रालय भागबण्डमा सहमति भएपनि मंगलबार मन्त्रिपरिषद्को विस्तारसँगै मन्त्रालयको बाँटफाँटको विषय सार्वजनिक गर्ने तयारी सत्ता साझेदार दलको छ। प्रचण्डले तीन उपप्रधानमन्त्री तथा चार मन्त्रीको शपथ गराएका थिए। उपप्रधानमन्त्री एवं अर्थमन्त्रीमा विष्णुप्रसाद पौडेल, उप एवं भौतिक पूर्वाधार तथा यातायातमन्त्री नारायणकाजी श्रेष्ठ, उप एवं गृहमन्त्री रवि लामिछाने भए भने अन्य मन्त्रीमा दामोदर भण्डारी, राजेन्द्र राई, ज्वालाकुमारी साह र अब्दुल खान छन्। मन्त्रालय बाँडफाँड नभएकाले उनीहरू कार्य विभाजन हुन सकेको छैन। उनीहरू विनाविभागीय मन्त्रीका रूपमा छन्। यो गठबन्धनको सबैभन्दा ठूलो दल एमाले हो र प्रतिनिधिसभाको दोस्रो ठूलो दल पनि हो। एमालेको प्रतिनिधिसभा ७९ सिट छ। माओवादी केन्द्र दोस्रो ठूलो शक्ति हो। जसको प्रतिनिधिसभामा ३२ सिट छ। तेस्रो ठूलो शक्ति रास्वपा हो। २० सिट भएको रास्वपाले उपसभामुख पनि दाबी गरेको छ। मन्त्रिपरिषद्को विस्तार पछि मंगलबार सर्वदलीय बैठक बस्ने भएको छ। गृहमन्त्री रवि लामिछानेले मन्त्रीहरूको शपथ ग्रहणपछिमात्र प्रधानमन्त्रीले बोलाएको कांग्रेससहितको सर्वदलीय बैठक बस्ने जानकारी दिए। विश्वासको मत दिने कांग्रेससहितको बैठकमा समसामयिक विषयमा छलफल हुने लामिछानेले बताए।"
"सत्तारुढ दलमा सहमति, मन्त्रिपरिषद्ले आज पूर्णता पाउँदै","काठमाडौं : सरकार बनेको तीन सातापछि सत्तारुढ दलहरूबीच मन्त्रालय भागबन्डा मिलेको छ। एमाले अध्यक्ष केपी शर्मा ओलीको नेतृत्वमा रहेको उच्चस्तरीय राजनीतिक संयन्त्रले सोमबार अबेर मन्त्रीहरूको भागबन्डा टुंग्याएको हो। रास्वपाका सभापति तथा उपप्रधान तथा गृहमन्त्री रवि लामिछानेले मन्त्रालयको भागबन्डा टुंगिएको बताए। उनले नयाँ मन्त्रीहरूले मंगलबार दिउँसो शपथग्रहण गर्ने बताए। मंगलबार १ बजे शपथग्रहण अगाडि दलहरूले आन्तरिक छलफल गर्ने भएकाले मन्त्रालय भागबन्डाको औपचारिक जानकारी दिन म असमर्थ छु, उनले भने। यद्यपि अब मन्त्रालय बाँडफाँटका लागि सत्ता गठबन्धनको बैठक नबस्ने लामिछानेले बताए। सोमबार भएको सहमतिअनुसार नेकपा एमालेलाई ८, माओवादीलाई ४ र राष्ट्रिय प्रजातन्त्र पार्टी तथा राष्ट्रिय स्वतन्त्र पार्टीलाई ३३ मन्त्री र एकएक राज्यमन्त्री दिने सहमति गरेको छ। त्यस्तै जनमत पार्टीले पनि एक मन्त्री पाउने छ। यो गठबन्धनको सबैभन्दा ठूलो दल एमाले हो र प्रतिनिधिसभाको दोस्रो ठूलो दल पनि हो। एमालेको प्रतिनिधिसभा ७९ सिट छ। उसले राष्ट्रपति र सभामुख पाउने सहमति भएको छ। माओवादी केन्द्र दोस्रो ठूलो शक्ति हो। जसको प्रतिनिधिसभामा ३२ सिट छ। जसले प्रधानमन्त्री पाइसकेको छ। तेस्रो ठूलो शक्ति रास्वपा हो। रास्वपाको २० सिट छ। उसले उप तथा गृहमन्त्री पाएको छ थप शिक्षा र श्रम मन्त्रालयमा पनि उसले पाउने सम्भावना छ। उसले उपसभामुख पनि पाउनेछ। चौथो ठूलो दल राप्रपा हो। यो दल अहिलेसम्म सरकार सहभागी भएको छैन। उसले उपप्रधानमन्त्री मन्त्रीसहित शक्तिशाली मन्त्रालय पाउने सहमति भएको छ। ऊर्जा, सहरी विकास, युवा तथा खेलकुद पाउने देखिन्छ। राप्रपाको १४ सिट छ। ६ सिट भएको जनमत पार्टीले एक मन्त्री पाइसकेको छ। १२ सिट भएको जसपा २ मन्त्री दिने भनिएको छ। जसपाले उपराष्ट्रपति पनि मागिरहेको छ। ४ सिट भएको नागरिक उन्मुक्ति पार्टी आफ्नो माग पूरा नभएसम्म सरकारमा जन मानेको छैन। मन्त्रिपरिषद्को विस्तार मंगलबार सर्वदलीय बैठक पोखरामा विमान दुर्घटनाका कारण शोक बिदा दिएको कारण मंगलबार मात्रै मन्त्रिपरिषद्को विस्तार गर्ने सहमति पनि उच्चस्तरीय संयन्त्रको बैठकले गरेको छ। मन्त्रिपरिषद्लाई पूर्णता दिन पुष्पकमल दाहाल प्रचण्ड प्रधानमन्त्री नियुक्त भएको तीन साता लागेको छ। पुस १० मा दाहाल प्रधानमन्त्री नियुक्त भएका थिए भने पुस ११ मा उनको शपथ भएको थियो। ३ स्वतन्त्रसहित ७ दलका १ सय ६९ सांसदको समर्थनमा दाहाल प्रधानमन्त्री बनेका थिए। दाहालले तीन उपप्रधानमन्त्री तथा चार मन्त्रीको शपथ गराएका थिए। उपप्रधानमन्त्री एवं अर्थमन्त्रीमा विष्णुप्रसाद पौडेल, उप एवं भौतिक पूर्वाधार तथा यातायातमन्त्री नारायणकाजी श्रेष्ठ, उप एवं गृहमन्त्री रवि लामिछाने भए भने अन्य मन्त्रीमा दामोदर भण्डारी, राजेन्द्र राई, ज्वालाकुमारी साह र अब्दुल खान छन्। उनीहरू कार्य विभाजन हुन सकेको छैन। उनीहरू विनाविभागीय मन्त्रीका रूपमा छन्। दुई सातादेखि प्रधानमन्त्री दाहालले १८ मन्त्रालय समालिरहेका छन्। रक्षा, संघीय मामिला तथा सामान्य प्रशासन, कृषि तथा पशुपन्छी विकास, वन तथा वातावरण, सञ्चार तथा सूचना प्रविधि, कानुन, न्याय तथा संसदीय मामिला, ऊर्जा, जलस्रोत तथा सिँचाइ, खानेपानी, परराष्ट्र, उद्योग, वाणिज्य तथा आपूर्ति, शिक्षा, विज्ञान तथा प्रविधि, महिला, बालबालिका तथा ज्येष्ठ नागरिक, भूमि व्यवस्था, सहकारी तथा गरिबी निवारण, युवा तथा खेलकुद, संस्कृति, पर्यटन तथा नागरिक उड्डयन, सहरी विकास, स्वास्थ्य तथा जनसंख्या, श्रम, रोजगार तथा सामाजिक सुरक्षा मन्त्रालय दाहालले समालिरहेका छन्। प्रधानमन्त्री दाहालले पुस २६ मा विश्वास मत लिएका थिए। उनलाई २ सय ६८ सांसदले विश्वासको मत दिएका थिए भने २ जना विपक्षमा मत दिए। नेपाली कांग्रेस, नेकपा एकीकृत समाजवादी, लोकतान्त्रिक समाजवादी र ३ स्वतन्त्र सांसदले पनि विश्वासको मत दिएका थिए। पुस ११ गते प्रधानमन्त्रीको शपथ लिएका दाहालले अहिलेसम्म ओलीसँग सातपटक एक्लाएक्लै भेटेर कुरा गरिसकेका छन्। प्रधानमन्त्री दाहाल कहिले ओली निवास बालकोट पुग्थे भने कहिले ओली बालुवाटार पुग्थे। यसैबीच सोमबार बिहान दाहाल र ओलीबीच लामो संवाद भयो। लन्च बैठकमा नै मोटामोटी रूपमा मन्त्रालयको टुंगो लागेको हो। आइतबार पनि दाहाल र ओली संवाद भएको थियो। लन्च बैठकपछि नै उच्चस्तरीय राजनीतिक समितिको बैठक बोलाइएको हो। भागबन्डामा उच्चस्तरीय बैठकमा सहमति भए पनि मंगलबार मन्त्रिपरिषद्को विस्तारसँग मन्त्रालयको बाँटफाँटको विषय सार्वजनिक गर्ने तयारी सत्ता साझेदार दलको छ। मन्त्रिपरिषद्को विस्तार मंगलबार सर्वदलीय बैठक बोलाइएको छ। विश्वासको मत दिने कांग्रेससहितको बैठकमा समसामयिक विषयमा छलफल हुने उपप्रधानमन्त्री पौडेलले जानकारी दिएका छन्।"
क्रोयसिया जान लागेका २१ नेपालीलाई म्यानपावरले किन बाँड्यो पैसा? (सूचीसहित),काठमाडौं : क्रोयसिया जान लागेका २१ जना नेपाली यात्रुबाट ५१ हजार बढी युरो बरामद भएको छ। फ्लाई दुबईको उडानबाट २ माघमा दुबई हुँदै क्रोयसिया जान लागेका २१ जना नेपाली यात्रुबाट ५१ जार ३५० युरो (साढे ७२ लाख बढी) बरामद भएको हो। यात्रुहरू जनशक्ति इन्टरनेशनल सर्भिस प्रालि बसुन्धुराबाट क्रोयसियाका लागि हिँडेका थिए। उनीहरू वर्किङ भिसामा त्यहाँ जान लागेको बताइएको छ। अन्तर्राष्ट्रिय उडानतर्फको प्रस्थान ह्याण्ड ब्यागेज चेकिङ एरियमा स्क्रिन गर्ने क्रममा उनीहरूको साथबाट दुई हजारदेखि तीन हजारसम्म युरो फेला परेको थियो। तर ती यात्रुहरूको राहदानीमा उल्लेखित परिमाणको रकमको दरपिट नदेखिएपछि अध्यागमन कर्मचारीले सोधपुछ गरेका थिए। म्यानपावर सञ्चालकसमेत रहेका पदमबहादुर विश्वकर्माले रकम दिएको खुलेपछि प्रहरीले उनलाई गेटको बाहिर पट्टीबाट नियन्त्रण लिएको थियो। विश्वकर्मा १ लाख २० हजार नेपाली रुपैयाँसहित पक्राउ परेका थिए। पक्राउ परेका उनलाई आवश्यक अनुसन्धान तथा कानुनी कारबाहीको लागि राजश्व अनुसन्धान विभाग पठाइएको प्रहरीले जनाएको छ।
५६ वटा सवारीका चालकलाई कारबाही,"काठमाडौं : उपत्यका मंगलबार भएको सवारी साधनको चेकिङका क्रममा ५६ वटा सवारीका चालक कारबाहीमा परेका छन्। काठमाडौंको कीर्तिपुरमा मंगलबार गरिएको विशेष यान्त्रिक चेकिङका क्रममा अवस्था ठीक नराखी सवारी साधन चलाउने २४ वटा सवारी साधनका चालकलाई ट्राफिक प्रहरीले कारबाही गरेको हो। कारबाहीका क्रममा लाइट नबल्ने, टायर घिस्रिएका टाटासुमो, पानी ट्याङकर र पिकअप गाडीहरू चलाउँदै गरेका चालकहरूलाई कारबाही गरिएको हो। तालिम प्राप्त प्राविधिक सहितको टोलीले चेक गर्दा ठीक नभएका २४ वटा, कागजपत्र साथमा नभएका ६ वटा र सवारी चालक अनुमति पत्र नभएका दुईवटा सवारी साधनका चालकलाई कारबाही गरिएको काठमाडौं उपत्यका ट्राफिक प्रहरी कार्यालयका प्रवक्ता एवं प्रहरी वरिष्ठ उपरीक्षक राजेन्द्रप्रसाद भट्टले जानकारी दिए। टोलीले कीर्तिपुर क्षेत्रमा १५५ ओटा सवारी साधन चेकजाँच गरेको थियो त्यस्तै चेकिङकै क्रममा अनावश्यक रुपमा हर्न बजाएर ध्वनी प्रदूषण गर्ने ३२ जना चालक पनि कारबाहीमा परेका छन्।"
सन्धिखर्कमा भूकम्प आएपछि,"अर्घाखाँची : दिउँसोको समय मानिस घाम तापेर बसिरहेका थिए। सन्धिखर्कको टुँडिखेलबाट एक्कासि आवाज आयो भूकम्प आयो। भूकम्प आयो बचाउनु होस्, बचाउनु होस्। टुँडिखेलमा रहेको घर भूकम्पले गल्र्याम, गुर्लुम्म ढल्यो। नजिकै रहेको भान्सा कोठामा दनदनी आगो लाग्यो। घरमा रहेका मानिस भूकम्प आयो। घर आगो लाग्यो। गुहारगुहार भन्दै बाहिर निस्किए। एकै छिनमा नेपाली सेना, नेपाल प्रहरी र सशस्त्र प्रहरीको टिम आयो। घरमा लागेको आगोलाई निभायो। भत्किएको घरभित्र रहेका र घरमै च्यापिएका चार जनालाई पुरिएको घरबाट बाहिर निकाल्यो। साइरन बजाउँदै त्यसै बखत एम्बुलेन्स आए। च्यापिएको घरबाट निकालिएका घाइतेलाई एम्बुलेन्समार्फत जिल्ला अस्पताल पठाइयो। सोही समय दमकल पनि आयो। घरमा लागेको आगो निभायो। सुरक्षाकर्मीको टोलीले घरमा च्यापिएका लत्ता कपडा, अन्नपात निकाले। घरमा रहेका सदस्यलाई घर पनि बनाइदिन्छौं चिन्ता नगर्नु भनेर सहानुभूतिसमेत दिए। यो दृश्य सन्धिखर्कको टुँडिखेलमा भूकम्प आउँदा हुन सक्ने अवस्था र क्षतिको विषयमा जिल्ला सुरक्षा समितिले देखाएको कृतिम अभ्यासको हो। भूकम्प आउँदा के कस्ता घटना हुन्छन्। र कसरी उद्धारको प्रक्रिया गर्न सकिन्छ भनेर जिल्ला सुरक्षा समितिको आयोजना र सन्धिखर्क नगरपालिकाको सह आयोजनामा कृतिम अभ्यास गरिको थियो। साँच्चिकै भूकम्प आएकोजस्तो देखिने दृश्यमा उपस्थित भएकालाई भूकम्पबाट बच्न सकिने उपायका बारेमा डेमो प्रदर्शन गरिएको सन्धिखर्क नगरपालिकाका नगर प्रमुख कृष्णप्रसाद श्रेष्ठले बताए। भूकम्प जतिनै बेला पनि आउन सक्ने भएकाले नेपाली सेना, नेपाल प्रहरी र सशस्त्र प्रहरीबाट कृतिम अभ्यास गरिएको प्रमुख जिल्ला अधिकारी शशीधर घिमिरेले जानकारी दिए।"
प्रहरी हौं भन्दै लुटपाट गर्ने ६ जना पक्राउ,"महोत्तरी : प्रहरी हौं भन्दै लुटपाट गर्दै हिँड्ने समूहलाई प्रहरीले पक्राउ गरेको छ। पक्राउ पर्नेमा बर्दिबास नगरपालिका १४ बस्ने २२ वर्षीय निरज साह सोनार, २२ वर्षीय गुड्डु भन्ने पप्पु साह, २३ वर्षीय सन्दिप लामा, २० वर्षीय सनम मगर, बर्दिबास नगरपालिका१२ चल्कीटोलका २२ वर्षीय शैलेन्द्र राउत र जिल्ला धनुषा जनकपुरधाम उपमहानगरपालिका७ जिरोमाईलका १९ वर्षीय दिपक राउत रहेका छन्। उनीहरूमाथि कारवाही प्रक्रिया अगाडि बढाइएको इलाका प्रहरी कार्यालय बर्दिबासले जनाएको छ। महोत्तरी जिल्ला अदालतबाट १० दिनको म्याद थप लिई थप अनुसन्धान गरिरहेको प्रहरीले जनाएको छ।"
यती एयरलाइन्स विमान दुर्घटना : काठमाडौं ल्याइएका शव टिचिङ अस्पतालमा राखियो,"पोखरा : आइतबार भएको यति एयरलान्सको विमान दुर्घटनामा निधन भएका ४८ जनाको शव महाराजगञ्जस्थित टिचिङ अस्पतालमा राखिएको छ। आजै बिहान सेनाको हेलिकोप्टरबाट काठमाडौं ल्याइएका चालक दलका सदस्य,पहिचान नभएका र विदेश नागरिकको शव टिचिङ अस्पतालमा राखिएको हो। पोस्टमार्टमपछि मात्रै शव आफन्तलाई बुझाइनेछ। शव ल्याउनका लागि सेनाको हेलिकोप्टर सोमबारै पोखरा पुगेको थियो । दुर्घटनामा ७० मध्ये ४८ जनाको शव काठमाडौं पठाएको कास्की प्रहरीले जनाएको छ। दुर्घटनामा निधन भएका बाँकी २० जनाको शव भने पोखरामा परीक्षणपछि आफन्तलाई बुझाइनेछ। दुर्घटनामा बेपत्ता दुईजनाको खोजीकार्य आज पनि जारी छ। नेपाली सेना,नेपाल प्रहरी सशस्त्र प्रहरी बल र गोताखोरसहितको टोलीले खोजीकार्य गरिरहेको छ। आइतबार काठमाडौंबाट चालक दलका ४ जना सदस्यसहित ६८ यात्रु लिएर यति एयरलाइन्सको विमान पोखरा उडेको थियो। पोखरा विमानस्थलमा अवरणका क्रममा सेती खोँचमा दुर्घटनाग्रस्त भएको थियो। दुर्घटनामा १५ विदेशी नागरिकले पनि ज्यान गुमाएका छन्।"
कालो सूचीका ठेकेदारका कारण भवन निर्माणमा अवरोध,धरान : इलाका प्रशासन कार्यालय धरानको नयाँ भवन निर्माणमा अवरोध भएको छ। कालो सूचीमा परेका ठेकेदारका कारण प्रशासनको नयाँ भवन निर्माणमा अवरोध पुगेको हो। नयाँ भवनको निर्माण कार्य अगाडि नबढाइएका कारण गृहमन्त्रालय अन्तर्गतका कर्मचारीहरू जीर्ण भवनबाट काम गर्न बाध्य भएका छन्। जीर्ण भवनबाट सरकारी कामकाजमा बाधा परेको समाचार अन्नपूर्ण पोष्टले प्रकाशित गरेपछि गृह मन्त्रालयले नयाँ भवन निर्माणका लागि ६ करोड ९४ लाख ९३ हजार रुपैयाँ विनियोजन गरेको थियो। टेण्डर प्रक्रिया मार्फत डिजाइन स्टिमेट भइसके पनि निर्माण कार्य अगाडि बढ्न सकेको छैन। नयाँ भवनको टेण्डर कालो सूचीमा परेको निर्माण कम्पनी हिराचन जेभीले ठेक्का पारेको थियो। टेण्डर पारेको उक्त कम्पनी भवन निर्माणका लागि सम्झौता गर्नु अगाडि कालो सूचीमा परेको थाहा पाएपश्चात इलाका प्रशासन कार्यालय धरानले टेण्डर रद्ध गरी अर्को डेण्डर प्रक्रिया अगाडि बढायो। टेण्डर रद्ध भएपछी कालो सूचीमा परेको निर्माण कम्पनीका ठेकेदार विक्रम कुमार नेवारले सर्वोच्च अदालतमा निर्माणको काम गर्न पाउनुपर्ने भन्दै मुद्दा हाले। सर्वोच्चले तत्काल भवन निर्माणको टेण्डर प्रक्रिया रद्ध नगर्न आदेश दिएका कारण इलाका प्रशासन कार्यालय धरानको नयाँ भवन निर्माणको काम अन्यौलमा परेको कार्यालयका प्रमुख उपसचिव चुडाराज भट्टराईले बताए। उनले कालो सूचीमा परेको ठेकेदार कम्पनीलाई काम गर्न नदिने सरकारको नियमअनुसार टेण्डर प्रक्रिया रद्ध गरी अर्को टेण्डर प्रक्रिया अगाडि बढाउने क्रममा सर्वोच्चको आदेशले नयाँ भवन निर्माणको काममा अवरोध पुगेको बताए। इलाका प्रशासन कार्यालय धरानको पुरानो भवन पटक पटक आएको भूकम्पका कारण जीर्ण छ। वर्षाको समयमा भवनमा पानी चुहिँदा गृह मन्त्रालयका कागजपत्र सबै भिजेर असुरक्षित हुने गरेको छ। नयाँ भवन निर्माणको काम अगाडि नबढेका कारण जीर्ण रहेको पुरोनो भवनबाट कर्मचारीले दैनिक कामकाज गर्नु परेको उपसचिव भट्टराई बताउँछन्। जीर्ण भवनबाट सरकारी काम काज गर्दा कर्मचारीहरू असुरक्षित र कागजपत्रसमेत असुरक्षित भएका छन्। वर्षातको समयमा जीर्ण भवनबाट पानी चुहिएका कारण सरकारी कागजपत्र भिजेर काम नलाग्ने भएका छन्। काम गरिरहेको अवस्थामा भवनको प्लाष्टर उप्किएर काम गरिरहेका कर्मचारीहरूलाई लाग्ने गरेका कारण कर्मचारीहरू कार्यालयमै असुरक्षित हुनुपरेको प्रशासकीय अधिकृत लोकमान श्रेष्ठले बताए। गृहमन्त्रालय अन्तर्गतको भवन जीर्ण भएपछि धरान उपमहानगरपालिकाको सहयोगमा टिनको छानो सहितको पाली लगाएर कार्यालयको दैनिक काम गर्न केही सहज भएको उनले बताए।
कोरियन महिलाको शव काठमाडौं लगियो,जोमसोम : मुस्ताङ र मनाङको सीमावर्ती क्षेत्र थोरङ्लापास माथिको हाई क्याम्प पदमार्ग नजिक आइतबार मृत भेटिएकी कोरियाली महिलालाई हेलिकोप्टरमार्फत काठमाडौं लगिएको छ। मंगलबार बिहान १० बजे कोरियन महिला किम जेसुनको शव काठमाडौं पठाइएको एक्याप मनाङले जनाएको छ। एक्याप मनाङका कार्यालय प्रमुख लेखनाथ गौतमले पोस्ट मार्टमका लागि टिचिङ अस्पतालमा पठाइएको र त्यसपछि कोरियन दूतावासलाई बुझाइने जानकारी दिए।
भूकम्प सुरक्षा दिवसमा उद्धार अभ्यास,ताप्लेजुङ : ताप्लेजुङमा मंगलबार २५औं भूकम्प सुरक्षा दिवस मनाइएको छ। दिवसका अवसरमा वीरेन्द्रचोकमा र्याली तथा उद्धारको अभ्यास समेत गरिएको थियो। प्रमूख जिल्ला अधिकारी महेश कुमार पोखरेलले व्यवहारिक शिक्षाका लागि उपयोगी बनाउन डेमोस्ट्रेशन गरिएको बताए। २०५५ सालदेखि हरेक वर्षको माघ २ गते दिवस मनाउने गरिएको छ। यद्यपि यसवर्ष पोखरामा भएको विमान दुर्घटनाका कारण माघ २ गते सरकारले सार्वजनिक विदा दिएकाले भोलीपल्ट कार्यक्रम गरिएको हो ।
बचतकर्ताबाट लाखौं ठगी गरेको आरोपमा सहकारी बैंकका पूर्व सञ्चालक पक्राउ,"जनकपुरधाम : राष्ट्रिय सहकारी बैंक लिमिटेडको पूर्व सञ्चालक ध्रुब यादव पक्राउ परेका छन्। बचतकर्ताबाट संकलित लाखौं रुपैयाँ ठगी गरेको अभियोगमा धनुषा प्रहरीले यादवलाई पक्राउ गरेको हो। जिल्ला बचत तथा ऋण सहकारी संघ धनुषाका अध्यक्ष समेत रहेका यादवलाई प्रहरीले पक्राउ गरी मुद्दा चलाएको छ। यादवलाई सहकारी संस्थाका बचतकर्ताको रकम ठगी गरेको तथा सहकारीमा जम्मा भएको रकम अपचलन गरेको उजुरीका आधारमा पक्राउ गरी अनुसन्धान सुरु गरिएको जिल्ला प्रहरी कार्यालय धनुषाका प्रहरी नायव उपरीक्षक दिपक रायले जानकारी दिए। प्रहरीका अनुसार एक सहकारीका बचतकर्ताले आफ्नो जग्गा सहकारीमा धितो राखी २५ लाख रुपैयाँ ऋण लिएको र पछि सो रकम फिर्ता गरेपनि यादवले लामो समयसम्म उनको जग्गा फुकुवा नगरि लिलामीको अवस्थामा पुर्याएकोले उनले दिएको उजुरीका आधारमा यादवलाई ठगी मुद्दामा पक्राउ गरिएको हो। प्रारम्भिक अनुसन्धानमा सहकारीमा आबद्ध बचतकर्ताको जग्गा फुकुवा नगरि यादवले करिब २५ लाख रुपैयाँ आफूसँगै राखेर लामो समयसम्म फिर्ता नगरेको अभियोग देखिएको छ, डीएसपी रायले भने। पक्राउ परेका यादव मधेश प्रदेशको तत्कालीन कृषि मन्त्री शैलेन्द्र प्रसाद साहको सल्लाहकार समेत हुन्।"
हरेक दिन गुडुल्किएर हिँड्दै एक दर्जन व्रतालु,"भक्तपुर : भक्तपुरको श्री स्वस्थानी व्रत कथा (माधव नारायण व्रत) का पुरुषहरू गुडुल्किएर धर्म कमाउँदै आएका छन्। व्रत बसेका एक हुल बालकदेखि वृद्धसम्म दैनिक गुडुल्किएर हिँड्दै आएका छन्। नांगो खुटामा लुगा फुकालेर उनीहरू दैनिक बिहान फरक फरक सडकमा गुडुल्किएर हिँड्दै आएका हुन्। एक महिने व्रतका क्रममा भक्तपुरको हनुमानघाटमा हुने माधव नारायण व्रतमा भाग लिएका बालकहरू व्रतको एक महिनाभरि यसरी नै दैनिक फरकफरक स्थानका सडकमा बिहान गुडुल्किएर हिँड्छन्। नांगो खुटामा सवै लुगा फुकालेर धोती लगाई दिन तिथि नुसार फरक फरक देवतालाई गुडुल्किएर वा जिउ नापरे हिँडेर जल चढाउने कर्म उनीहरूले गर्दै आएका छन्। परम्परा अनुसार एक दर्जनको संख्यामा रहेका उनीहरू दैनिक बिहान हनुमानघाटमा भेला भई फरकफरक तीर्थस्थलमा यसरी नै व्रतमा सहभागी अन्य पुरुषहरूसँग गुडुल्किएर हिँड्छन्। यस्तो धार्मिक कार्यमा वर्षैपिच्छे लाग्दै आएका विनोद प्रजापतिले प्रत्येक वर्ष आफ्ना छोराहरूका साथ सहभागी हुँदै आएको बताए। धार्मिक विश्वास अनुसार आफू मात्रै नभई छोराहरूलाई पनि यस कार्यमा प्रत्येक वर्ष लगाउँदै आएको उनले जनाए। माधव नारायण व्रत (धलं) सेवा समितिका अध्यक्ष उद्धब खाइतूका अनुसार यो वर्ष बालबालिकादेखि वृद्धवृद्धासम्म सहभागी छन्। उनका अनुसार व्रतका क्रममा दैनिक फरक फरक स्थानमा सबै लुगा फुकालेर सेतो पटुका बाँधेर नांगो खुटाले दैनिक फरक तीर्थस्थल परिक्रमा गर्नुपर्छ। यो क्रममा भक्तपुर नगरका तिलमाधव नारायणदेखि बंशगागोपालसम्म, तलेजूदेखि खोखाली नारायण इटाछेंसम्म, बाकुपटी नारायण सूर्यमढीदेखि तुलाछेंसम्म, हनुमानघाटदेखि चण्डेश्वरीसम्म र अन्तिम पटक व्रत सम्पन्न हुनु एक दिनअघि चतुर्दशीका दिन टौमढी तिलमाधबदेखि देश परिक्रमा गरेर तिलमाधबमै पुगेर व्रत अन्त हुने परम्परा छ। यसबाहेक व्रतालुहरू यो एक महिनाकोबीचमा भक्तपुर नगरबाहेक चाँगुनारायण, पशुपति, पनौतीमा पनि नांगो खुटाले हिँडेर पुग्नुपर्छ। त्योबेला उनीहरू गुडुल्किएर नभई हिँडेरै कलश बोकेर कलश यात्रा गर्छन्। व्रतमा पुरुषबाहेक महिलाहरू पनि प्रत्येक वर्ष सहभागी हुन्छन्। महिलाहरू दैनिक हनुमानघाटमै सुत्ने गर्छन् भने पुरुषहरू भने बिहान मात्रै आई दिउँसो आआफ्नो काममा जान्छन् र सुत्नका लागि आआफ्नो घरघर पुग्छन्। संस्कृतिविद् विनोदराज शर्माका अनुसार भक्तपुरको हनुमानघाटमा नेपाल सम्वत ७२२ देखि माधवनारायणको उपासनायुक्त धलंको परम्परा चलेको लिखित प्रमाण छ।"
शैक्षिकस्तर सुधार्ने नीति ल्याउँछु: नवनियुक्त मन्त्री खनाल,"काठमाडौं: नवनियुक्त शिक्षा, विज्ञान तथा प्रविधिमन्त्री शिशिर खनालले शैक्षिकस्तर सुधार्ने नीति तथा कार्यक्रम ल्याउने बताएका छन्। मन्त्री खनालले सिंहदरबारस्थित मन्त्रालय पुगेर पदभार ग्रहण गर्दै मुलुकको शैक्षिक गुणस्तर सुधारका लागि चाहिने आवश्यक नीति तथा कार्यक्रम छिट्टै ल्याउने बताए। शिक्षा क्षेत्रमा यसअघि काम गरेको आफ्नो अनुभवसमेतका आधारमा मुलुकको शैक्षिक गुणस्तर सुधारका पक्षमा आवश्यक नीति तथा कार्यक्रम ल्याउने उनको भनाइ छ। संघीय शिक्षा ऐन र विश्वविद्यालय छाता ऐन ल्याउन आवश्यक प्रक्रिया अघि बढाइने बताउँदै मन्त्री खनालले विद्यालयमा शिक्षकको दरबन्दी समायोजनसहित समयमा नै आवश्यक पाठ्यपुस्तक व्यवस्था गर्ने बताए। उनले कोभिडपछिको सिकाइ र भोगाइका आधारमा शिक्षा क्षेत्रको समग्र विकास एवम् गुणस्तर सुधारका पक्षमा आवश्यक नीतिगत व्यवस्था गर्ने उनले बताए।"
हवाई सेवालाई सुरक्षित बनाउन आयोगको आग्रह,"काठमाडौं : राष्ट्रिय मानवअधिकार आयोगले हवाई दुर्घटनाबाट नागरिकले ज्यान गुमाउनु परिरहेको अवस्थाप्रति संवेदनशील बन्दै हवाई सेवालाई सुरक्षित र भरपर्दो बनाउन आग्रह गरेको छ। अन्तर्राष्ट्रिय नागरिक उड्डयन सङ्गठनद्वारा निर्धारित मापदण्ड एवं सिफारिसको कार्यान्वयनमा जोड दिन आयोगले सरकारको गम्भीर ध्यानाकर्षण गराएको छ। आयोगका प्रवक्ता डा टीकाराम पोखरेलका अनुसार घटनाको निष्पक्ष छानबिन गरी दोषीलाई कारबाहीको दायरामा ल्याउन र हवाई दुर्घटनामा ज्यान गुमाएका व्यक्तिका परिवारलाई उपयुक्त राहत तथा क्षतिपूर्तिको व्यवस्था गर्नगराउन र सहज रूपमा बीमा रकम उपलब्ध गराउन आयोगले आग्रह गरेको छ। यही माघ १ गते काठमाडौंबाट पोखराका लागि उडेको यती एयरलाइन्सको चालकदलसहित ७२ जना सवार जहाज कास्कीको पोखरामा दुर्घटना हुँदा ७० जनाको मृत्यु भएको र दुई जनाको अवस्था अझै अज्ञात रहेको घटनाप्रति आयोग गहिरो दुःख व्यक्त गरेको छ। आयोगले यस सङ्कटको घडीमा शोक सन्तप्त परिवारजनप्रति धैर्य धारण गर्ने शक्ति मिलोस् भनी कामना गर्दै समवेदना प्रकट गरेको छ। हवाई दुर्घटनाका कारण व्यक्तिको जीवनको अधिकार गुम्न गएका घटनाहरूको आयोगले विभिन्न माध्यमबाट अनुगमन गर्दै आइरहेको छ। मानवीय क्षतिको दृष्टिकोणले उक्त दुर्घटना नेपालको आन्तरिक उडानमा हालसम्मकै सबैभन्दा ठूलो रहेको पाइएको छ। नेपाल नागरिक उड्डयन प्राधिकरण ऐन, २०५३ मा हवाई उडानलाई नियमन गर्ने व्यवस्था छ। हवाई नीति, २०६३ ले उडान सुरक्षा एवं हवाई सुरक्षामा सुदृढीकरण गरी अन्तर्राष्ट्रिय नागरिक उड्डयन संगठनद्वारा निर्धारण गरिएको मापदण्ड तथा सिफारिसको कार्यान्वयनलाई उच्च प्राथमिकतामा राख्दै आवश्यक कानूनी र संस्थागत व्यवस्था गर्ने उल्लेख गरेको छ। हवाई दुर्घटनाका सम्बन्धमा विभिन्न छानबिन समितिबाट प्राप्त सिफारिस कार्यान्वनलाई प्राथमिकता नदिएकोतर्फ दुर्घटना बढिरहेको देखिएको छ। अर्कोतर्फ पुराना विमान खरिद र सञ्चालनमा प्रभावकारी नियमन हुन नसकेको आयोगले जनाएको छ।"
लठ्ठीले हानेर दाजुको हत्या,नुवाकोट : नुवाकोटको बेलकोटगढी नगरपालिका९ नलगाउँमा घरायसी विवादका क्रममा सहोदर दाइको हत्या भएको छ। ३२ वर्षीय इन्द्रसिंह तामाङले आफ्नै दाजु ५२ वर्षीय जगत गौचनलाई टाउको तथा शरीरका विभिन्न अंगमा लट्ठीले हिर्काएर हत्या गरेको जिल्ला प्रहरी कार्यालय नुवाकोटले जनाएको छ। हत्याको आरोपमान इन्द्रसिंलाई पक्राउ गरी हिरासतमा राखिएको प्रहरी निरीक्षक लक्ष्मी खड्काले बताए। उपचारका लागि नुवाकोट जिल्ला अस्पताल त्रिशूली लगिएकोमा अस्पताल पुर्याउने वित्तिकै चिकित्सकले मृत घोषणा गरेका थिए।
विमान दुर्घटनामा परेका थप एक जनाको शव भेटियो,कास्की : यती एयरलाइन्सको विमान दुर्घटनामा परेका थप एक जनाको शव भेटिएको छ। कास्की प्रहरीका अनुसार मंगलबार थप एक जनाको शव फेला परेको हो। सोमबारसम्म ७० जनाको शव फेला परेको थियो। आइतबार पोखराको सेती खोँचमा विमान दुर्घटना हुँदा ६८ यात्रु र चार जना चालक दलका सदस्यको मृत्यु भएको थियो। त्यसमध्ये ६८ जनाको शव भेटिए पनि चार जना बेपत्ता रहेका थिए। सोमबार दुई जनाको शव भेटिएको थियो।
विशेष अदालतका फैसलाविरुद्ध अख्तियार सर्वोच्च अदालतमा,"काठमाडौं :विशेष अदालतले सफाइ दिएका मुद्दामाथि चित्त नबुझेपछि अख्तियार दुरुपयोग अनुसन्धान आयोगले सर्वोच्च अदालतमा पुनरावलोकनको निवेदन दिएको छ। विशेष अदालतले सफाइ दिएका ४ मुद्दामाथि चित्त नबुझेपछि सर्वोच्चमा पुनरावलोकनका लागि निवेदन दिएको अख्तियारका प्रक्ता श्यामप्रसाद भण्डारीले जानकारी दिए। प्रवक्ता भण्डारीका अनुसार आयोगबाट विशेष अदालत काठमाडौंमा दायर भएका मुद्दाहरुमा विशेष अदालतबाट विभिन्न मितिमा फैसला भएका मध्ये घुसरिसवत सम्बन्धी ४ मुद्दाहरुमा सर्वोच्चमा पुनरावेदन गरिएको हो। शोभिता शाह,शुसीला बुढाथोकी,राम नरेश र पर्वत पौडेलको मुद्दामा पुनरावेदन गरेको अख्तियारले जनाएको छ।"
दाउरा प्रहार गरेर बुहारीको हत्या,"बेनी : म्याग्दीको धवलागिरी गाउँपालिका३ फलीयागाउँका एक व्यक्तिले दाउरा प्रहार गरेर बुहारीको हत्या गरेका छन्। ५३ वर्षीय इन्द्रबहादुर भण्डारीले दाउरा प्रहार गर्दा उनकी बुहारी २८ वर्षीया अनिता रानाको मृत्यु भएको जिल्ला प्रहरी कार्यालयले जनाएको छ। सामान्य विवाद हुँदा इन्द्रबहादुरले प्रहार गरेको दाउराले लागेर घाइते भएकी अनितालाई बेनी अस्पतालमा ल्याउँदा चिकित्सकले मृत घोषणा गरेका प्रहरी निरीक्षक राजन ढकालले बताए। इन्द्रबहादुरलाई नियन्त्रणमा लिएर अनुसन्धान र कारबाही प्रक्रिया अघि बढाइएको छ, उनले भने अनिताको शव परीक्षणका लागि बेनी अस्पतालको शवगृहमा राखिएको छ। बिहान १०:५० को समयमा ससुरा बुहारीबीच बिवाद हुँदा इन्द्रबहादुरले दाउरा प्रहार गरेका थिए। अपराह्न बेनी अस्पताल ल्याइएको थियो।"
क्रोयसिया जान लागेका २१ नेपाली ५१ हजार युरोसहित पक्राउ,काठमाडौं : एउटै म्यानपावर कम्पनीबाट क्रोयसिया जान लागेका २१ तथा एक जना म्यानपावर सञ्चालकसहित २२ जना नेपाली त्रिभुवन विमानस्थलबाट पक्राउ परेका छन्। उनीहरूको साथबाट ५१ हजारभन्दा बढी युरो पनि बरामद भएको छ। विमानस्थल सुरक्षा प्रहरीका प्रवक्ता दिपेन्द्र केसीका अनुसार मंगलबार राति १ बजे सुरक्षा चेकजाँचका क्रममा उनीहरूको साथबाट ५१ हजार ३५० युरो रकम बरामद भएको हो। जनशक्ति इन्टरनेशनल सर्भिस प्रालि बसुन्धुराबाट क्रोयसिया जान भनी हिँडेका २१ जनाको साथमा उक्त रकम भेटिएको थियो। वर्किङ भिषामा उनीहरू क्रोयसिया जान लागेका थिए। म्यानपावर सञ्चालक पदमबहादुर विक पनि पक्राउ परेका छन्। प्रहरीका अनुसार उनीहरू फ्लाई दुबईको जहाजबाट विदेश जान लागेका थिए। सामान्यतया डलर कारोवार गर्दा बैकिङ सिष्टमबाट गर्नुपर्ने हुन्छ। उनीहरूले झोलामै युरो बोकेका थिए। पक्राउ परेका उनीहरूले उक्त युरो क्रोयसिया पुगेपछि अन्य व्यक्तिलाई दिन भनेर अह्राएको जानकारी दिएका छन्। उनीहरूको भिसा भने कानुनअनुसार नै भएको प्रवक्ता केसीले बताए।
बागमतीमा दुई हजार बढी मुद्दा दर्ता,काठमाडौं : आर्थिक वर्ष २०७९८० को पहिलो ६ महिनामा बागमती प्रदेश प्रहरी कार्यालय मातहतका २३ वटा प्रहरी युनिटमा २ हजार १५३ वटा मुद्दा दर्ता भएको छ। विभिन्न अपराधमा संलग्न १ हजार ४०५ जनालाई प्रहरीले पक्राउ गरेको छ। कार्यालयका अनुसार फैसला कार्यान्वयनतर्फ प्रहरीले ३८७ जनालाई पक्राउ गरी ४ करोड ८ लाख ६१ हजार ८९९ रुपैयाँ जरिवाना संकलन भएको छ। यस अवधीमा प्रहरीले १८ नाल अवैध हातहतियार बरामद गरी ११ जना मानिसलाई पक्राउ गरेको छ।
बागमतीमा १ लाख २८ हजार चालकलाई कारबाही,"काठमाडौं : बागमती प्रदेशमा एक लाख २८ हजारभन्दा बढी सवारी चालक कारबाहीमा परेका छन्। गत साउनदेखि पुस मसान्तसम्ममा नियमविपरीत सञ्चालन गर्ने सवारी चालक कारबाहीमा परेका हुन्। बागमती प्रदेश प्रहरी कार्यालयको तथ्यांक अनुसार यो अवधिमा एक लाख २८ हजार ७५४ चालकलाई कारबाही गर्दा ११ करोड ३२ लाख ६५ हजार ५ सय रुपैयाँ राजस्व संकलन भएको छ। बढ्दो सवारी दुर्घटना न्यूनीकरण गर्ने उद्देश्यले नियमविपरीत चलेका सवारी साधनका चालकलाई ट्राफिक प्रहरीको कारबाहीमा परेका छन्। सवारी साधनको यान्त्रिक कारणले हुनसक्ने सवारी दुर्घटना न्यूनीकरण गर्नका लागि सवारी साधनको यान्त्रिक परीक्षण अभियान सञ्चालन गरी ५ हजार ५९४ वटा सवारी साधनको यान्त्रिक परीक्षण गर्दा १ हजार ५४४ जनालाई कारबाही गरिएको छ। सवारी साधनको तीव्र गति नियन्त्रणका लागि २२० स्थानमा राडर गनसहित चेकजाँच गर्ने व्यवस्था मिलाइएको कार्यालयले जनाएको छ। साथै सिन्धुली, काभ्रे, चितवन, मकवानपुर र धादिङ जिल्लाका राजमार्गमा चल्ने सार्वजनिक सवारी साधनमा टायम कार्डको व्यवस्था गरिएको छ ।"
वीरगन्जमा ट्रक र ट्याक्टरबाट तस्करीका ४० लाखको सामान बरामद,वीरगन्ज : वीरगन्जबाट राजश्व छलेर भित्र्याइएका सामानसहित एउटा ट्रक र ट्याक्टर प्रहरीले नियन्त्रणमा लिएको छ। वीरगन्ज महानगरपालिका२५ सिर्सिया चोकस्थित सडकखण्डबाट प्रहरीले ४० लाख रुपैयाँ मूल्यको सामानसहित ट्रक र ट्याक्टर नियन्त्रणमा लिएको हो। भारतबाट तस्करीको सामान बोकेर ट्रक र ट्याक्टर वीरगन्ज आउँदै गरेको सूचना पाएपछि वडा प्रहरी कार्यालय श्रीपुरबाट प्रहरीको टोली खटिएको थियो। प्रहरीको टोलीले सिर्सिया स्थित सडकखण्डमा ना ३ ख ८२३ नम्बरको मालवाहक ट्रक र बीआर ०५ जिसि ०२१५ नम्बरको ट्याक्टर रोकेर चेकजाँच गर्दा विल बिजक नभएका ४० लाख रुपैयाँ मुल्यको लत्ताकपडा र खुद्रा सामान बरामद भएको पर्साका प्र्हरी नायब उपरीक्षक दीपक गिरीले बताए। बरामद सामान सहितको ट्रक मंगलबार अनुसन्धान तथा आवश्यक कारबाहीका लागि राजश्व अनुसन्धान कार्यालय पथलैया बारामा बुझाइएको जानकारी उनले दिए।
बुटवलमा व्यवसायीलाई धम्की दिएर रकम असुली गर्ने दुईजना हतियारसहित पक्राउ,"बुटवल : इलाका प्रहरी कार्यालय बुटवलले व्यवसायीहरुलाई धाकधम्की दिएर असुली गर्ने कार्यमा संग्लन दुईजनालाई हतियारसहित पक्राउ गरेको छ । ईलाका प्रहरी कार्यालयका प्रमुख दान बहादुर थापाको नेतृत्वमा खटिएको प्रहरीको टोलीले बुटवलको देवीनगरबाट दुई जनालाई पक्राउ गरेको हो । प्रहरीले उनीहरुलाई शंका लागी चेकचाँच गर्दा विभिन्न हात हतियारसहित पक्राउ गरेको जानकारी दिएको हो । पक्राउ पर्नेमा गुल्मी मालिका गाउँपालिका४ अर्खावाङ बस्ने ३५ वर्षीय नविन चन्द्र रेग्मी र कन्चनपुर गणेशपुर नगरपालिका२ बस्ने २७ वर्षीय विश्वराज कार्की रहेको प्रहरीले जनाएको छ । उनीहरुले रोयल ग्रुप नामक समूह बनाई विभिन्न व्यवसायीहरुलाई धाकधम्की दिएर असुली गर्ने गरेको जिल्ला प्रहरी कार्यालय रुपन्देहीका प्रमुख प्रहरी उपरीक्षक रबिन्द्र रेग्मीले बताए । अनुसन्धानको क्रममा सैनामैना नगरपालिका१ पर्रोहास्थित नविनको कोठामा तलासी गर्दा ९ एमएमको गोली १४ राउण्ड,७२ एमएमको गोली ४ राउण्ड ३५ राउण्ड र ०२ एमएमको गोली १७ राउण्ड,तयारी डेटोनेटर ३ थान, डेटोनेटर केस ६० थान, डेटकर्ड ४ मिटर समेत फेला पारेको इलाका प्रहरी कार्यालय बुटवलका प्रमुख प्रहरी नायव उपरीक्षक दानबहादुर थापाले बताए। उनीहरुलाई म्याद थप गरि हात हतियार तथा विष्फोटक पदार्थ सम्बन्धमा थप अनुसन्धान गरिरहेको जनाएको छ ।"
भीरबाट लडेर ज्येष्ठ नागरिकको मृत्यु,रामपुर : पाल्पाको रैनादेवीछहरा गाउँपालिका६ पटुवाचौर बस्ने ६० वर्षीय बेदबहादुर बलालको भीरबाट लडेर मृत्यु भएको छ। मंगलबार घर नजिकै रहेको नेप्टा भीरबाट लडेका बलाललाई मृतावस्थामा फेला पारेको जिल्ला प्रहरी कार्यालय पाल्पाले जनाएको छ। शवपरीक्षणका लागि जिल्ला अस्पताल पाल्पामा पठाइएको छ। घटनाका सन्बन्धमा थप अनुसन्धान भइरहेको प्रहरीले बताएको छ।
विमान दुर्घटना सम्बन्धमा भ्रम नफैलाउन वायुसेवा सञ्चालक संघको आग्रह,"काठमाडौं : वायुसेवा सञ्चालक संघले विमान दुर्घटना सम्बन्धमा भ्रम नफैलाउन आग्रह गरेको छ। विभिन्न सञ्चारमाध्यम र सामाजिक सञ्जालमा यती एयरलाइन्सको दुर्घटनाबारे भ्रम फैलाएको भन्दै संघले ध्यानाकर्षण गराएको हो। दुर्घटनाको सत्यतथ्य पत्ता लगाउन सरकारले पाँच सदस्यीय जाँचबुझ समिति गठन गरेको छ। उक्त समितिले जाँचबुझ सुरु गरिसकेको र विमानको 'ब्ल्याक बक्स'समेत भेटिसकेको अवस्थामा संघले मनोमानी तवरबाट अभिव्यक्ति नदिन आग्रह गरेको छ। संघले सचेत नागरिक र प्रबुद्ध व्यक्तिहरूले नै सामाजिक सञ्जालमार्फत् यती एयरलाइन्सको दुर्घटनालाई लिएर नकारात्मक टीका टीप्पणी गरेको विज्ञप्तिमार्फत् जनाएको छ। 'विभिन्न सञ्चारमाध्यम तथा सामाजिक सञ्जालबाट सचेत नागरिक र प्रबुद्ध व्यक्तिहरूबाटै नकारात्मक टीका टीप्पणी सम्प्रेषण भइरहेको छ। यस प्रकारको टीका टीप्पणीले आम जनमानसमा नकारात्मक सन्देश प्रभाव हुने हुँदा अड्कलबाजीको भरमा धारणा व्यक्त नगरिदिन संघ हार्दिक अनुरोध गर्दछ,' मंगलबार जारी विज्ञप्तिमा भनिएको छ। संघले हवाई उड्डयनलाई कसरी सुरक्षित तथा भरपर्दो पार्न सकिने विषयमा सकारात्मक बहस गर्न आग्रह गरेको छ।"
समयमै सक्ला विमान जाँचबुझ आयोगले काम ?,"काठमाडौं : यती एयरलाइन्सको पोखरामा भएको विमान दुर्घटना छानबिन गर्न गठित आयोगले काम सुरु गरेको छ। आइतबार बिहान १०ः५१ बजे जहाज दुर्घटना हुँदा एटीआरमा सवार ७२ जनाको नै ज्यान गएको थियो। घटनापश्चात् बसेको मन्त्रिपरिषद्को आकस्मिक बैठकले गैरसैनिक हवाई उडान दुर्घटना जाँच नियमावली २०७४ बमोजिम छानबिन गर्न ५ सदस्यीय जाँच आयोग गठन गरेको थियो। अन्तर्राष्ट्रिय हवाई उड्डयन संगठन (आइकाओ)को एनेक्स १३ ले पनि जहाज दुर्घटनापछि छानबिन आयोग गठनका लागि प्रावधान राखेको छ। जाँच आयोगको संयोजकमा पूर्वसचिव नागेन्द्र घिमिरे छन् भने सदस्यहरूमा अवकाशप्राप्त क्याप्टेन सुनील थापा, हवाई मेन्टिनेन्स इन्जिनियर एकराजजंग थापा, नेपाली सेनाका अवकाश प्राप्त उपरथि दीपकप्रसाद बाँस्तोला र सदस्य सचिवमा संस्कृति पर्यटन तथा नागरिक उड्डयन मन्त्रालयका सहसचिव बुद्धिसागर लामिछाने छन्। आयोग गठन लगत्तै सदस्य सचिवसमेत रहेका मन्त्रालयका सहसचिव लामिछाने पोखरा पुगेका थिए। आयोगको पहिलो प्राथमिकता भनेको उद्धार र शव व्यवस्थापन रहेको भन्दै लामिछानेले आइतबार नै सो सम्बन्ध सम्बन्धित निकायसँग छलफल गरिएको बताए। हिजो पोखरा गएर उद्धार तथा शव व्यवस्थापनको समन्वय गर्ने, दुर्घटनास्थलको संरक्षण गर्ने र स्थानीयसँग छलफल गरियो, उनले अन्नपूर्णसँग भने। आयोगको पहिलो काम भनेको नै उद्धार र व्यवस्थापन भएको लामिछानेले दोहोर्याए। उद्धार र व्यवस्थापनमा स्थानीय नागरिक, प्रहरी प्रशासन र कर्मचारी सबैले सहयोग गरिरहेको उनले बताए। यसपछि आयोगको ५ सदस्यीय टोली दुर्घटनास्थलको स्थलगत निरीक्षणका लागि मंगलबार पोखरा जाने उनले जानकारी दिए। आयोगले प्रमाण संकलनबाट आफ्नो काम सुरु गरेको छ। जाँचबुझका लागि आवश्यक जहाजका यन्त्रहरू सुरक्षित गरिसकिएको उनले बताए। सोमबार नै ककपिट भ्वाइस रेकडर (सीभीआर), फ्लाइट डाटा रेकडर (एफडीआर), ब्ल्याक बक्स भेटिसकेको छ भने त्यसमा भएको सूचनालाई केलाउने काम आयोगले गर्ने छ। यी संयन्त्रले जहाज दुर्घटना अघि के भएको थियो, जहाजको प्राविधिक पक्षमा समस्या थियो कि थिएन, एयर ट्राफिक कन्ट्रोलर (एटीसी) सँगको जहाजका कु्र मेम्बरको कुराकानी कस्तो थियो, जस्ता जानकारी पाउन सकिन्छ। प्रणालीगत रूपमा यिनीहरूको अध्ययन आयोगले गर्ने बताए। यसपछि डकुमेन्ट संकलनको काम गरिने सदस्य सचिव लामिछानेले बताए। विमान कम्पनी, नियामक निकाय, सञ्चालक कम्पनीबाट प्राविधिक डकुमेन्ट संकलन गर्नुपर्ने हुन्छ, उनले भने। सरकारले आयोग गठनसँगै ४५ दिनभित्र प्रतिवेदन बुझाउन पनि निर्देशन दिएको छ। दुर्घटनाका विविध पक्षलाई केलाउनै पर्ने हुँदा समयसीमाभन्दा पनि निष्पक्ष छानबिन आयोगले जोड दिने बताइएको छ। आयोग गठन गरेपछि एउटा समय तोकिदिऊ भन्ने भएर समय ताकिएको हो, यस्तो बृहत् अनुसन्धानमा टाइम फ्याक्टरले महत्व राख्दैन भन्दै लामिछानेले थपे, जबरजस्ती सक्नेभन्दा पनि समय लाग्छ, कुन इक्युपमेन्ट जाँचका लागि विदेश पठाउन पर्ने हुन्छ, कति समय लाग्छ, कसरी भन्न सकिन्छ ? हाम्रा जाँचबुझका प्रक्रियाहरू, आइकाओको मापदण्डहरू मान्दै अनुसन्धान गर्नुपर्ने हुँदा समय लाग्ने लामिछानेको भनाइ छ। आयोगले आन्तरिक तथा अन्तर्राष्ट्रिय मापदण्डहरू पालना गर्दै निष्पक्षीय अनुसन्धान गर्ने र सर्वमान्य प्रतिवेदन सार्वजनिक गर्ने बताइएको छ। एटीआरको प्राविधिक परीक्षण यती एयरलाइन्सको एटीआर७२ जहाज दुर्घटना भएपछि मन्त्रिपरिषद्को निर्देशनअनुसार नेपालमा सञ्चालित एटीआर वायुयानहरूको विस्तृत प्राविधिक जाँच सम्पन्न भएको छ। एटीआर४२ र एटीआर७२ गरी २१ वटा जहाजको स्थालगत प्राविधिक जाँच हुँदा समस्या नदेखिएको नेपाल नागरिक उड्डयन प्राधिकरणद्वारा जारी विज्ञप्तिमा उल्लेख छ। ती जहाजहरूको परीक्षणको क्रममा कुनै प्राविधिक त्रुटि फेला नपरेको व्यहोरा जानकारी गराइन्छ, प्राधिकरणद्वारा जारी विज्ञप्तिमा भनिएको छ। प्राधिकरणका उडान सुरक्षा निरीक्षकहरूले यतीको ५ र बुद्धका १६ जहाजको प्राविधिक निरीक्षण गरेका थिए। यतीसँग एटीआर७२ जहाज र बुद्धसँग एटीआर४२ र एटीआर७२ जहाज सञ्चालित छन्। तारा एयरको जहाजको अझै आएन रिपोर्ट २०७९ जेठ १५ गते काठमाडौंमा उडेको तारा एयरको जहाज मुस्ताङमा खस्दा २२ जनाको मृत्यु भएको थियो। दुर्घटनापछि जेठ १६ गते संस्कृति, पर्यटन तथा नागरिक उड्डयन मन्त्रालयले वरिष्ठ एरोनटिकल इन्जिनियर रतिशचन्द्र लाल सुमन अध्यक्ष तथा दुर्घटना जाँच इन्चार्ज रहने गरी आयोग गठन गरेको थियो। आयोगका सदस्यमा क्याप्टेन दिपु ज्वार्चन, वरिष्ठ मेन्टिनेन्स इन्जिनियर उपेन्द्रलाल श्रेष्ठ, वरिष्ठ मौसमविद मणिरत्न शाक्य र मन्त्रालयका प्राविधिक सहसचिव बुद्धिसागर लामिछाने थिए। उक्त दुर्घटनाको कारण पत्ता लगाई भविष्यमा यस्ता घटना दोहोरिन नदिने उपाय सिफारिस गर्ने कार्यादेश दिएको आयोगले गठन भएको ८ महिनामा पनि ड्राफ्ट रिपोर्ट दिन सकेको छैन। सम्पूर्ण चेकजाँच सम्पन्न भए पनि अमेरिकामा प्राविधिक जाँच गर्न पठाएको एउटा इक्युपमेन्टको रिपोर्ट नआएर रोकिएको बताइएको छ। अमेरिकाको एमटीएसपीमा एउटा इक्युपमेन्ट जाँचका लागि पठाइएको छ। त्यसको रिपोर्ट नआएर रोकिएको छ, लामिछानेले भने। आयोगले आफ्नो तर्फबाट काम सके पनि अमेरिकाबाट रिपोर्ट नआउँदा ढिला भएको बताए। आयोगले ककपिटमा भएको एउटा यन्त्र जाँचका लागि अमेरिका पठाएको हो। दुर्घटनाको प्रकृतिअनुसार कुन यन्त्र जाँचका लागि बाहिर पठाउने फरक हुने गरेको छ।"
"हिमपात नहुँदा सोलुका किसान चिन्तित, हिमालहरु काला पहाडमा परिणत हुँदै","सोलुखुम्बु : समयमा हिमपात तथा वर्षात नहुँदा हिमाली जिल्ला सोलुखुम्बुका किसानहरु चिन्तित बनेका छन्। बितेका वर्षहरुमा मंसिर पुसमै हिमपात हुने जिल्लामा यस वर्ष माघ लागिसक्दा पनि हिउँ नपर्दा डाँडापाखा तथा हिमालहरु कालो पहाडमा परिणत हुँदै गएका छन्। हिमपात नहुँदा यहाँका बाली नाली सुक्न थालेका छन्। यतिबेला हिमाली जिल्लाका खेतबारी र डाँडापाखा सेताम्मे हिउँले ढाकिन्थे। यस वर्ष हिउँ नपर्दा डाँडापाखा उराठलाग्दा र खेतबारी मरुभूमि जस्ता भएका छन्। हिउँले ढाकिएका जमिनमा रसिलो माटो अनि खेतबारीमा मल भिज्नाले बाली फस्टाउने यहाँका किसान बताउँछन्। तर यस वर्ष हिउँ नपर्दा बाली सुक्न थालेको छ भने डाँडाकाँडा उजाड लाग्दा बन्दै गएको लिखुपिके गाउँपालिका ५ का कामी छिरी शेर्पाले बताए। जिल्लाको माथिल्लो क्षेत्रमा गएको वर्ष पुस लाग्न नपाई हिमपात भएको थियो। तर यस वर्ष माघमासमेत हिमपात नहुँदा चिस्यान नहुने आलु, उवा, गहुँ जस्ता बाली बारीमै सुक्न थालेको किसान बताउँछन्। हिँमपात नहुँदा बारी सुख्खा बन्दै गएको माप्यदुधकोशी गाउँपालिका ५ की हस्तकला राईले बताइन्। 'मङ्सिर सुरु नहुँदै सोलुखुम्बुको अधिकांश डाँडाकाँडा हिउँले सेताम्मे हुन्थ्यो। चारैतिर सेता हिमाल टल्किन्थे। केही वर्षयता भने हिउँ कम पर्न थालेको छ। यसपालि हिमपात नहुँदा सेता हिमाल कालापत्थरमा परिणत भएको छ', उनले भनिन्। यहाँका हिमालहरु कालो पहाडमा परिणत हुँदै गएको छ भने मौसम समेत तातो हुँदै गएको सोलुदुधकुण्ड नगरपालिका ३ का मिङमार शेर्पाको अनुभव छ। समयमा हिमपात नहुँदा खुम्बु क्षेत्रबाट देखिने सेताम्मे हिमालहरु समेत कालो बन्दै गएको स्थानीय ङिमा शेर्पाले बताइन्। याममा परेको हिउँले बाली सप्रने भए पनि माघ लागिसक्दा समेत हिउँ नपर्दा किसान चिन्तित भएका हुन्। हिउँ पर्ने समयमा हिउँ नपर्नु र मौसमसमेत तातिंदै जाँदा यहाँका नागरिकहरु अच्चमित बनेका छन्। बन जंगलको तीव्र फडानी, विभिन्न हानिकारक ग्यासहरुको उत्सर्जन लगायतका कारण जलवायुमा परेको असरले वातावरणमा यी परिवर्तनहरु देखापरेको वातावरणविद राजन थापाले बताए।"
यती एयरलाइन्स विमान दुर्घटना : ५० शव काठमाडौं पठाइँदै,"पोखरा :पोखरामा आइतबार भएको यति एयरलान्सको विमान दुर्घटनामा निधन भएका ७० मध्ये ५० जनाको शव काठमाडौं पठाइँदैछ। शव ल्याउनका लागि सेनाको हेलिकोप्टर सोमबारै पोखरा पुगेको थियो । अहिले पोखरा स्वास्थ्य विज्ञान प्रतिष्ठानबाट शव उठाउने कार्य भइरहेको कास्की प्रहरीले जनाएको छ। चालक दलका सदस्य,पहिचान नभएका र विदेश नागरिकको शव काठमाडौं पठाउन लागिएको हो। दुर्घटनामा निधन भएका बाँकी २० को शव भने पोखरामा परीक्षणपछि आवश्यक प्रक्रिया पूरा गरेर आफन्तलाई बुझाइनेछ। काठमाडौं ल्याइएका शव महाराजगञ्जस्थित शिक्षण अस्पतालमा लगिनेछ। दुर्घटनामा बेपत्ता दुईजनाको खोजीकार्य आज पनि जारी छ। नेपाली सेना,नेपाल प्रहरी सशस्त्र प्रहरी बल र गोताखोरसहितको टोलीले खोजीकार्य गरिरहेको छ। आइतबार काठमाडौंबाट चालक दलका ४ जना सदस्यसहित ६८ यात्रु लिएर यति एयरलाइन्सको विमान पोखरा उडेको थियो। पोखरा विमानस्थलमा अवरणका क्रममा सेती खोँचमा दुर्घटनाग्रस्त भएको थियो। दुर्घटनामा १५ विदेशी नागरिकको पनि मृत्यु भएको छ।"
सांसद खड्का विकास योजनाको अनुगमनमा,"सुर्खेत : पूर्वगृहमन्त्री तथा सुर्खेत क्षेत्र नं १ का प्रतिनिधिसभा सदस्य पूर्णबहादुर खड्काले आफ्नो निर्वाचन क्षेत्रमा भइरहेका विकास योजनाहरूको अनुगमन गरेका छन्। नेपाली कांग्रेसका उपसभापतिसमेत रहेका खड्काले आइतबार भेरीगंगा नगरपालिकाको जहरे र गुर्भाकोट नगरपालिकाको गुमी जोड्ने भेरी नदीमाथि बन्दै गरेको सडक पुलको अनुगमन गरे। तोकिएकै समयमा पुलको निर्माण कार्य सम्पन्न गर्न निर्माण कम्पनीलाई निर्देशन पनि दिए। भेरी नदीमाथि बन्दै गरेको पुलको ठेक्का आशिषचन्द्रा एन्ड वसन्त कम्पनीले लिएको छ। कम्पनीका साइट इन्जिनियर नारायण श्रेष्ठ म्याद अघिनै निर्माण सम्पन्न गर्ने गरेर काम भइरहेको बताए। उनले भने, असार मसान्तभित्र पुलको निर्माण सम्पन्न गर्नुपर्ने म्याद छ। हालसम्म ८० प्रतिशत काम सम्पन्न गरेका छौं। जेठभित्र पुलमाथिबाट सवारी साधन ओहोरदोहोर हुन्छ। चार वर्षभित्र सम्पन्न गर्ने गरेर आशिषले १६ करोडमा पुलको ठेक्का लिएको थियो। पुल अनुगमनका क्रममा उपसभापति खड्काले पुलदेखि मुख्य सडकसम्मको पहुँच मार्गका विषयमा चासो राखेका थिए। यस्तै, खड्काले मेहलकुना अस्पतालको पनि अनुगमन गरेका छन्। अनुगमनका क्रममा अस्पतालको ५० बेडको भवन निर्माण कार्य सुस्त भएको बताउँदै उनले ठेक्का तोडेर नयाँ प्रक्रियामा जान निर्देशन दिए। प्रतिनिधिसभा सदस्यमा निर्वाचित भइसकेपछि तेस्रोपटक अनुगमनका पुगेका खड्काले संघीय आयोजना कार्यान्वयन एकाइलाई नयाँ प्रक्रियामा गएर चाँडो अस्पताल निर्माण सम्पन्न गर्न निर्देशन दिएका हुन्। खड्काकै पहलमा २०७२ सालमा मेहलकुना अस्पतालको स्तरोन्नति गरेर ५० शय्याको बनाइएको थियो। पूर्वी सुर्खेतसहित रुकुम, जाजरकोट, सल्यान, डोल्पालगायतका जिल्लाका सेवाग्राहीहरूलाई लक्षित गरेर ५० शय्याको अस्पताल भवन निर्माण सुरु गरिएको हो। उनले भने, अहिलेको निर्माण व्यवसायीबाट भवन निर्माण समयमै हुने देखिएन्, नयाँ प्रक्रियामा तत्कालै जानुहोस्।संघीय आयोजना कार्यान्वयन एकाइका इन्जिनियर रामकृष्ण आचार्यले पटकपटक म्याद थप्दा पनि भवन निर्माणको कामले गति नलिएको बताए।"
औद्योगिक प्रदर्शनीमा कफीको स्वाद,"अर्घाखाँची : सन्धिखर्कको त्रिवेणी धाममा एक दिने कृषि तथा औद्योगिक प्रदर्शनी मेला सम्पन्न भएको छ। मेलामा स्थानीय स्तरमा उत्पादन गरेका डालो, नाङ्लो, मादल, हसिया, खुर्पा, हस्तकलाका सामग्री तथा स्थानीय किसानले उत्पादन गरेका कृषि सामग्री राखिएको थियो। मेलामा कफीको महत्व बुझाउन एक हजार जना स्थानीयहरूलाई निशुल्क रुपमा अर्गानिक कफीसमेत खुवाइएको थियो । अर्घाखाँचीको उद्योग बाणिज्य संघ, सन्धिखर्क नगरपालिका, घरेलु तथा साना उद्योग कार्यालय, प्रधानमन्त्री कृषि आधुनिकीकरण परियोजना कार्यान्यवन इकाई, कृषि ज्ञान केन्द्रलगायतको संयुत आयोजनामा मेला सञ्चालन गरिएको होे। मेला प्रर्दशनी तथा विविध साँस्कृतिक कार्यक्रम राष्ट्रिय कलाकार विष्णु खत्रीले विभिन्न गीत गाएर दर्शकलाई मनोरञ्जन दिएका थिए। कृषि ज्ञान केन्द्रले ६ विधामा २३ जना कृषकलाई सम्मान गरेको थियो। मेलाको प्रतिनिधिसभा सदस्य सुशीला श्रीपालीले उद्घाटन गरेकी थिइन्। कार्यक्रम उद्योग बाणिज्य संघका अध्यक्ष प्रदीप मिश्रको अध्यक्षतामा सम्पन्न भएको थियो।"
तीन दिनको मौसम : कहाँकहाँ पर्दैछ हिमपात ?,"काठमाडौं : नेपालका उच्च पहाडी तथा हिमाली भूभागमा हल्का हिमपातको सम्भावना रहेको छ। मौसम पूर्वानुमान महाशाखाले मंगलबार जारी गरेको बुलेटिनमा सुदूरपश्चिम, कर्णाली, गण्डकी र प्रदेश १ को उच्च पहाडी तथा हिमाली भूभागहरुका एक वा दुई स्थानमा हल्का हिमपातको सम्भावना रहेको उल्लेख छ। महाशाखाका अनुसार हाल देशमा पश्चिमी न्यून चापीय प्रणालीको सामान्य प्रभाव रहेको छ। आज बिहान पहाडी भुभागमामा आंशिक देखि सामान्य बदली रही बाँकी भूभागमा मौसम सामान्यतया सफा रहेको छ। देशको तराइका भूभागका केही स्थानमा हुस्सुकुहिरो लागेको छ। मंगलबार सुदूरपश्चिम, कर्णाली, गण्डकी प्रदेश र प्रदेश १ का पहाडी भूभागमा आंशिकदेखि सामान्य बदली रही बाँकी भूभागमा मौसम सामान्यतया सफा रहनेछ। सुदूरपश्चिम, कर्णाली, गण्डकी प्रदेश र प्रदेश १ को उच्च पहाडी तथा हिमाली भूभागहरुका एक वा दुई स्थानमा हल्का हिमपातको सम्भावना रहेको छ। बुधबार पनि गण्डकी प्रदेश र प्रदेश १ को उच्च पहाडी तथा हिमाली भूभागहरुका एक वा दुई स्थानमा हल्का हिमपातको सम्भावना रहेको छ। बिहीबार दिउँसो सुदूरपश्चिम, कर्णाली र गण्डकी प्रदेशका पहाडी भूभागमा आंशिकदेखि सामान्य बदली रही बाँकी भूभागमा आंशिक बदली देखि मौसम सामान्यतया सफा रहनेछ। सुदूरपश्चिम, कर्णाली र गण्डकी प्रदेशका उच्च पहाडी तथा हिमाली भूभागहरुका थोरै स्थानहरूमा साथै बाँकी प्रदेशका उच्च पहाडी तथा हिमाली भूभागहरुका एक वा दुई स्थानमा हल्का हिमपातको सम्भावना रहेको छ। बिहीबार राति सुदूरपश्चिम प्रदेशको एक वा दुई स्थानमा हल्का वर्षाको सम्भावना रहेको छ। सुदूरपश्चिम, कर्णाली र गण्डकी प्रदेशका उच्च पहाडी तथा हिमाली भूभागहरुका थोरै स्थानहरूमा साथै बाँकी प्रदेशका उच्च पहाडी तथा हिमाली भूभागहरुका एक वा दुई स्थानमा हल्का हिमपातको सम्भावना रहेको छ।"
आफन्तलाई शव बुझ्न झनै सास्ती,"पोखरा : विमान चढेर आइतबार पोखरा उडेकाले ओर्लिएर वा फर्किएर आफन्त त भेट्न पाएन् नै। आफन्तलाई दुर्घटनामा ज्यान गुमाएकाको शव पाउन पनि सोमबार दिनभर निक्कै मुस्किल पर्यो। पोखराको अस्पताल परिसरमा सोमबार दिनभर आफन्तको रुवावासी चल्यो भने दुर्घटना स्थलमा हराएका ३ जनाको खोजीकार्य जारी रह्यो। दुघर्टनास्थल सेती खोंचबाट उद्धार गरी ल्याएका शवलाई पोखरा स्वास्थ्य विज्ञान प्रतिष्ठानमा राखिएको थियो। सोमबार दिउँसो काठमाडौंबाट मेडिकल टिम आएपछि पोस्टमार्टमको काम सुरु भएको थियो। सोमबार शव बुझाउने अस्पताल प्रशासनले जानकारी दिएपछि अस्पताल परिसरमा आफन्त र शुभ चिन्तकको भीड थियो। दिनभर आफन्त रुवावासी गर्दै शव पाउने प्रतिक्षामा बसे पनि साँझसम्म शव नपाएपछि निराश र आक्रोशित भएका थिए। साँझ अबेर पोस्टमार्टम सकिएको शव आफन्तलाई बुझाइएको थियो। दिनभर अस्पतालमा आफन्तको शव बुझ्न रुँदै बसेका आफन्त प्रक्रिया छिटोछरिटो पूरा गर्नुपर्नेमा ढिला भएको भन्दै आक्रोशित भएका थिए। नाराबाजीसमेत गरेका थिए। आफन्तलाई त गुमायौं। शव बेलैमा नपाउँदा अर्को पीडा भयो, एक मृतकका आफन्त सा खलिद मियाँले बताए। उनी भन्दै थिए, परिचय खुलेको छ। अनुहार पनि चिनिने अवस्थामा रहेका शवको छिटो प्रक्रिया पुर्याएर दिनुपर्नेमा त्यो हुन नसक्दा पीडित थप पीडामा छौं, उनले गुनासो गरे। यति प्रक्रिया पुर्याउँदा समय लाग्छ भने बेलैमा सूचना दिनुपर्नेमा त्यसो नहुँदा अस्पताल र घरमा आफन्तको दिनभर रुवावासी भएको र पीडा थपिएको उनको भनाइ थियो। पोखरा १३ मियाँपाटनका २५ वर्षीय सदाकत अलिमियाँ साउदीमा हज गर्न जानलागेकी सानिमालाई काठमाडौंमा प्लेनमा चढाएर फर्कंदै गर्दा दुर्घटनामा परेका थिए। सानिमा प्लेन चढेर साउदी जानुभयो। बाबु यता आउँदै गर्दा यास्तो दुर्घटनामा पर्नुभयो, आफन्त मुहमद खली मियाँले सुनाए। बुद्ध एयरको टिकट काट्नु भएको थियो कसरी यतीमा आउनुभयो थाहा छैन। त्यसको पनि छानबिन हुनुपर्यो नि !, उनले भने। सदाकत अलिमियाँको शव पोस्टमार्टमपछि साँझ करिब ८ बजे आफन्तलाई बुझाइसकिएको छ। सोमबार रातिसम्म एक जनाले मात्र शव बुझेका छन्। विमान दुर्घटनामा परेर मृत्यु भएकी बागलुङकी नीरा छन्त्यालका आफन्त पनि दिनभर शव पाउने आशामा कुरेर बसे पनि शव पाउन लामो प्रक्रिया लागेको सुनाए। कलाकार नीरा कार्यक्रममा प्रस्तुति दिन विमानबाट पोखरा आएकी थिइन। गाउँबाट र पोखरामै रहेका आफन्तसमेत गरी ३५४० जना नीराको अन्तिम दर्शन गर्न अस्पताल परिसरमा भेला भएका थिए। काठमाडौं पठाइने मृतकको शव लिनका लागि आफन्तलाई काठमाडौं जान प्रशासनले आग्रह गरेको छ। जिल्ला प्रशासन कास्कीले भोलिका दिनमा कुनै पनि समस्या नआउने गरी प्रक्रिया पुर्याउनुपर्ने बाध्यताका कारण आफन्तलाई शव बुझाउन समय लागेको जनाएको छ। शव पहिचान हुन नसक्ने अवस्थाको शव पहिचान गरी बुझाउनु पर्ने अवस्था रहेको बताइएको छ ७० जनाको शव फेला पर्यो यती एयरको विमान दुर्घटनामा ज्यान गुमाएका ७० जनाको शव घटनास्थल सेती खोंचबाट निकालेर पोखरा स्वास्थ्य विज्ञान प्रतिष्ठानमा राखिएको छ। दुर्घटनामा परेका ७२ जनामध्ये ७० जनाको शव फेला परेको हो। अन्य दुई जनाको खोजीकार्य जारी छ। ६८ यात्रु र चालक दलका ४ सदस्यसहित काठमाडौंबाट उडेको यती एयरलाइन्सको कल साइन नाइन एनएएनसी (एटीआर ७२) विमान पोखराको व्यस्त बजारको मध्यभाग भएर बगेको सेती नदीमा आइतबार दुर्घटना भएको थियो। गहिरिएर बगेको सेती खोंचमा दुर्घटना भएकाले उद्धार कार्य निकै चुनौती र जोखिम पूर्ण छ। उद्धारमा खटिएका नेपाल प्रहरी, सशस्त्र प्रहरी, नेपाल आर्मी र स्थानीयको समेत सहयोगमा सोमबार बिहानैदेखि दुर्घटनामा परेकाको खोजी कार्य भएको थियो। पोखरा स्वास्थ्य विज्ञान प्रतिष्ठानका चिकित्सकका अनुसार दुर्घटनामा परेका मध्ये २० जनाको पोखरामै पोस्टमार्टम गरेर परिवारलाई बुझाइने तयारी भइरहेको छ। बाँकी ५० जनाको शव भने काठमाडौं पठाउने लागिएको छ। काठमाडौंमा शव लैजानका लागि नेपाली सेनाको हेलिकप्टर पोखरा आइसकेको बताइएको छ। भेटियो ब्ल्याक बक्स यती एयरको विमान दुर्घटना भएको स्थानबाट सोमबार ब्ल्याक बक्स भेटिएको छ। उद्धारमा खटिएका सुरक्षाकर्मीको टोलीले घट्ना स्थलमा ब्ल्याक बक्स फेला पारेका हुन्। ब्ल्याक बक्सबाट जाहाज दुर्घटनाको कारण पत्ता लाग्न सहज हुने छ। बक्समा फ्लाइट राडर रेकर्ड सँगै ककपिट भ्वाइस रेकर्ड अर्थात् पाइलट र को पाइलट सँगै विमानस्थलको टावरसँग भएको कुरा रेकर्ड बक्समा रहने भएकाले। विमान दुर्घटनाको कारण पत्ता लाग्न सहज हुने अधिकारीले बताएका छन्। भेटिएको ब्ल्याक बक्स नेपाली सेनाका सहसेनानी सरोज कोइरालाले नागरिक उड्डयन प्राधिकरणका प्रबन्धक भरतराज पराजुलीलाई हस्तान्तरण गरेको बताइएको छ। ब्ल्याक बक्स दुर्घटना जाँचका लागि सरकारले आइतबार गठन गरेको विमान दुर्घटना जाँच आयोग लाई बुझाइएको छ। समितिले सोमबारदेखि आफ्नो कामसमेत सुरु गरेको छ।"
अपमानको चोट,"एक पटकको सन्दर्भ हो, एक स्त्रीले बजारबाट दियो किनिन्। ढिलो बजार निस्किएको र बाटोमा अलमल भएकाले उनी घर ढिलोगरी पुगिन्। घर छिर्दा झमक्कै भइसकेको थियो। उनले हत्तपत्त दियोमा तेल हालिन् र बात्ती राखिन्। बाल्नासाथ दियोहरूको प्रकाशले घर उज्यालो भयो। दियोले आफ्नो सुन्दर प्रकाशमाथि घमण्ड गर्दै भन्यो, मेरो प्रकाश त सूर्यको प्रकाशभन्दा पनि बढी छ। यसरी ऊ अहंकारले चुर भयो। अचानक हावाको ठूलो झोंका आयो, जसबाट त्यो दियो निभ्यो। अब दियो निकै लज्जित भयो। उनलाई आफ्नो मूर्खताको अनुभव भयो। हावाको सामना गर्न ऊ असमर्थ छ भन्ने कुरा उसलाई थाहा भयो। त्यही समयमा आएर कसैले दियोलाई फेरि बालिदियो। तर अहिले दियोको विचार नै परिवर्तन भइसकेको थियो। दियो शान्त भावले बलिरह्यो। कुनै पनि प्रकारको अभिमान गर्ने चेष्टा उसले गरेन। जुन व्यक्तिले दियोलाई बालेको थियो, उसले भन्यो, चुपचाप शान्तिपूर्वक बलिराख्नू। सूर्यसँग आफ्नो तुलना कहिले पनि नगर्नू। सूर्य न त निभ्छ र न त्यसलाई पुनः बाल्नुपर्ने जरुरत पर्छ। नैतिक शिक्षा : अभिमान गरियो भने अपमान हुनेछ।"
अमेरिकाबाट आएकी बन्दना आफन्तलाई सरपराइज दिन पोखरा उडेकी थिइन्,"बागलुङ: गल्कोट नगरपालिका२ नरेठाटी घर भएकी बन्दना सुनुवार अमेरिकाबाट केहीदिन अघिमात्र नेपाल आएकी थिइन्। अमेरिका बस्दै आएकी बन्दना बिरामी भएर काठमाडौंको अस्पतालमा उपचाररतत हजुरआमालाई भेट्न नेपाल आएकी हुन्। बन्दना आइतबार बिहान पोखरामा रहेका आफन्त र साथीलाई सरप्राइज दिनेगरी खबर नै नगरी यती एयरलाईन्सको जहाजमा पोखरा उडेकी थिइन्। तर, पोखरा नपुग्दै उनी चढेको विमान दुर्घटनामा पर्यो। उतै उनी अस्ताइन्। बन्दना नेपाल आएको छ भनेर हामीले त बल्ल दुर्घटनाको दिन थाहा पाएको हो, ऊ जहिले पनि सरप्राइज दिएर आउँछे, उनकी दिदी जेमी सुनुवारले आँशु पुछ्दै भनिन, यो कस्तो सरप्राइज हो?' बन्दनाको मृत्युको खबरले परिवार शोकमग्न भएको छ। त्यस्तै बुहारीलाई जापान पठाउन काठमाडौं गएका बागलुङ नगरपालिका ४ कुडुँलेका शालिकराम आचार्य घर फर्किने क्रममा दुर्घटनामा परी ज्यान गुमाए। शनिबार बुहारीलाई जापान पठाएर घर फर्किएका उनको दुर्घटनामा ज्यान गयो।"
विमान दुर्घटनामा निधन भएकाको शव नेपाली सेनाको हेलिकोप्टरबाट काठमाडौं ल्याइँदै,"पोखरा : पोखरामा आइतबार भएको यती एयरलाइन्सको विमान दुर्घटनामा निधन भएका ७० जनामध्ये ५० को शव मंगलबार नेपाली सेनाको एमआई१७ हेलिकोप्टरमार्फत काठमाडौँ ल्याइँदै छ । कास्कीका सहायक प्रमुख जिल्ला अधिकारी अनिलकुमारी शाहीका अनुसार शव काठमाडौँ पठाउने तयारी भइरहेको छ । दुर्घटनामा निधन भएका बाँकी २० जनाको शव भने पाखेरामा परीक्षणपछि आफन्तलाई बुझाइने छ । महाराजगञ्जस्थित शिक्षण अस्पतालमा शव लगिने नेपाल नागरिक उड्डयन प्राधिकरण (क्यान)का प्रवक्ता जगन्नाथ निरौलाले जानकारी दिए। उनले आज पोखराको मौसम सफा रहेकाले बिहान १० बजेपछि शव काठमाडौँ आइपुग्ने बताएका हुन् । शव ल्याउनका लागि सेनाको हेलिकोप्टर सोमबारै पोखरा पुगेको थियो । दुर्घटनामा बेपत्ता २ जनाको खोजीकार्य बिहानैदेखि सुरु गरिएको छ । नेपाली सेना, नेपाल प्रहरी सशस्त्र प्रहरी बल र गोताखोरसहितको टोलीले खोजीकार्य गरिरहेका छन्।"
कारागारलाई नै अपराधको अखडा बनाएपछि गिरीको सरुवा,"विराटनगर : कारागार भित्रै अपराधको अखडा बनाएर बारम्बार विवादमा आइरहने अभिषेक गिरीलाई मोरङबाट मकवानपुरको भीमफेदी कारागार स्थानान्तरण गरिने भएको छ। मोरङ कारागारमा आतंक मच्चाइरहेको पाइएपछि कारागार व्यवस्थापन विभागले उनको सरुवा गरेको हो। अपराधिक पृष्ठभूमिका गुण्डानाइके गिरी विराटनगरको हाटखोलास्थित मोरङ कारागारका चौकीदार हुन्। अपहरण तथा शरीर बन्धक मुद्दामा कैद सजाय भुक्तान गरिरहेका उनलाई सरुवा गरेर मोरङबाट भीमफेदी कारागार लैजानका लागि आइतबार पत्र प्राप्त भएको कारागार स्रोतले जनाएको छ। स्रोतका अनुसार गृहमन्त्री रवि लामिछानेको निर्देशनमा कारागार व्यवस्थापन विभागले गिरीलाई जतिसक्दो चाँडो स्थानान्तरण गर्नु भनेर मोरङ कारागारलाई पत्र पठाएको हो। उनको सरुवाको निर्णय भने केही दिनअघि भएको बताइएको छ। विभागका महानिर्देशक चक्रपाणी पाण्डेले गिरीलाई भीमफेदी स्थानान्तरण गर्न पत्राचार भइसकेको पुष्टि गरे। उनका अनुसार अब मोरङका प्रमुख जिल्ला अधिकारी र जेलरले समन्वय गर्दै गिरीलाई स्थानान्तरणका लागि वातावरण तयार पार्नुपर्ने छ। मोरङका प्रजिअ काशीराज दाहालले गिरीको स्थानान्तरणको तयारी गर्न कारागारलाई निर्देशनसमेत दिएका छन्। मोरङ कारागारका निमित्त जेलर तुलसीराम भगतका अनुसार सार्वजनिक विदा सकिएपछि स्थानान्तरणको प्रक्रिया अघि बढ्छ। चौतर्फी विरोध हुँदाहुँदै नेपाली कांग्रेसका नेताको दबाब र तत्कालीन गृहमन्त्री बालकृष्ण खाँणको ठाडो निर्देशनमा गिरीलाई २०७८ मंसिर ९ गते मोरङ कारागार ल्याइएको थियो। रातारात मोरङ ल्याएर दोस्रोपटक चौकीदारको जिम्मेवारी दिएपछि गिरीले आतंक सिर्जना गर्दै कारागारभित्र अपराधको भिन्दै साम्राज्य खडा गरेको कारागार स्रोतको भनाइ छ। गिरीलाई प्रवेश गराउनुअघि मोरङ कारागारको अवस्था तनावपूर्ण बनेको थियो। कैदीबन्दी गिरीको विरोधमा उत्रिएका थिए। तर, सरकारकै सहयोगमा कारागार छिरेर आतंक मच्चाउन थालेसँगै गिरीविरुद्ध बोल्ने र उनको विरोध गर्ने आँट कसैले गर्न सकेनन्। त्यतिबेला उनलाई मोरङ ल्याउनकै लागि चौकीदार कात्तिक कामत र सिटी नाइके युवराज परियारसहितका कैदीलाई सिन्धुली कारागार सरुवा गरिएको थियो। त्यसअघि २०७८ असोज १८ गते गिरीको सहजताका लागि चौकीदार नवीन राईलाई झुम्का कारागार स्थानान्तरण गरेर किरण गुरुङलाई कामचलाउ चौकीदारको जिम्मेवारी दिइएको थियो। गिरीकै योजना र इशारामा कात्तिक २४ गते मोरङ कारागारमा झडप हुँदा गुरुङसहित ६ जना कैदीबन्दी घाइते भएका थिए। घटनापछि उनको विपक्षमा रहेका गुरुङसहितका १४ जना कैदीबन्दीलाई झुम्का, झापा र इलाम कारागारमा स्थानान्तरण गरेर कात्तिक कामतलाई चौकीदारको जिम्मेवारी दिइएको थियो। हामीसँग साप्ताहिक र मासिक रूपमा ठूलो रकम माग गरिन्छ। पैसा दिन नसक्दा कुटपिट गर्दै रातदिन यातना दिने काम हुन्छ, एक कैदीले भने, बोराभित्र हालेर कुटपिट गर्दै दिइने यातनाका कारण परिवारका सदस्यसँग पैसा मागेर बुझाउनुपर्ने हाम्रो बाध्यता छ। १ जनासँग मासिक ४ लाख रूपैयाँसम्म असुल्ने काम हुन्छ। कैदीबन्दीसँग असुल्न र उनीहरूलाई यातना दिन कारागारभित्र गिरीको ठूलो समूह परिचालित रहेको उनले बताए।"
अदालतले रोकेको आयोजनामा भुक्तानी,"सुर्खेत : स्थानीयको विरोध र विवादपछि उच्च अदालत सुर्खेतले पर्यटकीय क्षेत्र काँक्रेविहारमा पर्खाल लगाउने काम रोक्न आदेश दिएको छ। तर, आदेशलाई अटेर गर्दै निर्माण कम्पनीलाई रातारात रकम भुक्तानी गरेको पाइएको हो। पर्खाल निर्माणका क्रममा स्थानीयले संरक्षित वनको जग्गा बाहिरै छाडेर पर्खाल लगाइएको भन्दै विरोध गर्दै आएका छन्। त्यसक्रममा उच्च अदालतले पनि वन क्षेत्रको जग्गा एकिन नहुँदासम्म काम रोक्न आदेश दिएको थियो। तर, अदालतको आदेश आए पनि डिभिजन वन कार्यालय सुर्खेतले एक करोडभन्दा बढी रकम निर्माण कम्पनीलाई भुक्तानी दिएको पाइएको छ। हतारमा डिभिजन वन कार्यालय सुर्खेतले १ करोड ३३ लाख ५ हजार ९२९ रुपैयाँ निर्माण कम्पनीलाई भुक्तानी दिएको छ। अदालतको आदेश जारी भएपछि २०७८ असोज २० गते वन कार्यालयले निर्माण कम्पनीलाई उक्त रकम पहिलो रनिङ बिल बापतको रकम भुक्तानी दिएको छ। मोबिलाइजेसन पेस्कीबापत २ करोड ४ लाख रकम निर्माण कम्पनीले सुरुमै लिइसकेको थियो। काँक्रेविहार संरक्षित वन क्षेत्रको जग्गा छोडडेर कम्पाउन्ड वाल (पर्खाल) निर्माण गरेको भन्दै उच्च अदालतमा रिट निवेदन २०७८ असोज १८ गते दायर भएको थियो। उक्त रिट निवेदन उपर २०७८ असोज १९ गते नै पर्खाल निर्माणको काम रोक्न अन्तरिम आदेश जारी भएको थियो। अदालतले नै थप काम नगर्नु, नगराउनु भनिसकेपछि डिभिजन वन कार्यालयले भने निवेदन टुंगो नलाग्दै हतारमा रकम भुक्तानी दिएको हो। काँक्रेविहार क्षेत्रको वरिपरि पर्खाल निर्माण गर्न डिभिजन वन कार्यालय सुर्खेत र महादेव खिम्ती हिराचन (केएसके) जोइन्ट भेन्चर कम्पनीबीच सम्झौता भएको थियो। कम्पनीले ११ करोड ८५ लाख ४२ हजार ५६२ रुपैयाँ लागतमा निर्माण गर्ने गरी उक्त पर्खाल निर्माणको सम्झौता गरेको थियो। संरक्षित क्षेत्रको संरक्षणका लागि पर्खाल निर्माण गर्न थालिएको हो। तर, काँक्रेविहार संरक्षित क्षेत्रको कायम रहेको क्षेत्रफल नै मासिने गरी जग्गा बाहिर छोडेर पर्खाल निर्माण गरेपछि सो काम रोकिएको हो। पर्खाल निर्माणको काम अघि बढाउने तत्कालीन वन कार्यालयका प्रमुख गोविन्दप्रसाद दाहाल थिए। दाहालविरुद्ध अख्तियार दुरुपयोग अनुसन्धान आयोगले भ्रष्टाचारको विशेष अदालतमा मुद्दा दायर गरेपछि अहिले निलम्बनमा छन्। डिभिजन वन कार्यालय सुर्खेतका डिभिजन वन अधिकृत मुनबहादुर रावतले काँक्रेविहार क्षेत्रभित्रको पर्खालका विषयमा अदालतको आदेश मानेर कसरी अगाडि भन्ने विषयमा जिल्ला वन क्षेत्र समन्वय समितिमा छलफल गर्ने बताए।"
