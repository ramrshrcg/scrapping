शीर्षक,विवरण
'शब्दशिविर' निबन्ध सार्वजनिक,"काठमाडौं : गीतकार एवं साहित्यकार मुकुन्दराज शर्माको निबन्धहरूको गद्य संकथन 'शब्दशिविर' निबन्ध सार्वजनिक भएको छ। ३१ वर्षअघि देखिएको निबन्धबाट प्रेरित भएर तयार गरेको २५ वटा निबन्धहरूको संग्रह शब्दशिविर सार्वजनिक भएको हो। लिट्टल एन्जल्सका प्रिन्सिपल रहेका शर्माको पुस्तक सोमबार विमोचन भएको हो। निबन्ध संग्रहको विद्यालयका संस्थापक एवं राज्यमन्त्री उमेश श्रेष्ठले विमोचन गरे। गीतकारका रूपमा चिनिएका शर्माले निबन्ध संग्रह प्रकाशन गर्दा आफूलाई अत्यन्तै खुसी लागेको बताए। उनले भने, '३४ वर्षदेखि निरन्तर विद्यालयको वागडोर सम्हाल्नुभएका प्रिन्सिपल शर्माको योगदानलाई कसैले बिर्सन हुँदैन।' उनले अहिलेको अवस्थामा शिक्षामा आमुल परिवर्तनको आवश्यकता रहेको बताए। २०४७ सालमा मधुपर्कमा पहिलो निबन्ध संग्रह निबन्ध प्रकाशित भएपछि आफूलाई लेखन कार्यमा थप उर्जा मिलेको बताए। 'मेरो विद्यार्थी एवं कामना न्युज पब्लिकेशनका प्रमुख कार्यकारी अधिकृत प्रबन्ध सम्पादक दिरेकलाल श्रेष्ठसँग कफीसपमा भेट भएपछि उनले दिएको उक्साहटबाट आफूले निबन्ध संग्रह प्रकाशन गरी आज विमोचन गर्न पाएकोमा खुसी लागेको छ', उनले भने। उनले कामना न्युन पब्लिकेशनको योगदान मुख्य रहेको बताए।"
समानुपातिकतर्फको बन्दसूची बुझाउन दलहरुको तामझाम (फोटो फिचर),"काठमाडौं : प्रमुख दलहरुले प्रतिनिधिसभा र प्रदेशसभा सदस्य चुनाव समानुपातिक तर्फको बन्दसूची निर्वाचन आयोगमा बुझाएका छन्। नेपाली कांग्रेस, नेकपा एमाले, माओवादी केन्द्र, नेकपा (एकीकृत समाजवादी) लगायतका दलका प्रतिनिधिहरु आयोग पुगेर समानुपातिक तर्फको बन्दसूची बुझाएका हुन्। निर्वाचन आयोगले बन्दसूची बुझाउन आइतबार र सोमबारको दिन तोकेको थियो। बन्दसूची असोज १६ गतेसम्म सच्याउन मिल्ने भएकाले बुझाइएको नाम नै अन्तिम भने नहुने आयोगले जनाएको छ। बन्दसूची बुझाउदै कांग्रेस महामन्त्री बिश्वप्रकाश शर्माले अब माहोल निर्वाचनमय भएको बताए। उनले कांग्रेस नयाँ दृष्टिका साथ जनतामा जाने बताए। त्यस्तै माओवादीका नेता वर्षमान पुनले सत्तागठबन्धनलाई कायम राखी निर्वाचनमा जाने प्रतिबद्धता जनाए। उनले नेपाल समाजावादी पार्टीलाई पनि माओवादीकै चूनाव चिन्हबाट निर्वाचन लड्ने र समानुपातिक सूचीमा पनि सँगै रहेको जानकारी दिए। उनले सूचीमा यसअघि समानुपातीकमा परेका र स्थानीय तहमा निर्वाचनमा उठेकालाई पनि सूचीमा नरहेको बताए। त्यस्तै एमालेका नेता निरज आचार्यले यसअघि समानुपातिकमा रहेका पुराना कोहीलाई पनि नदोहोर्याएको बताए। आयोगका अनुसार प्रतिनिधि सभाको समानुपातिकका लागि ७६ दलको ६८ वटा निवेदन परेका छन्। निवेदन दिएका सबै दलले बन्दसूची बुझाएमा समानुपातिकका उम्मेदवारमात्रै झण्डै २० हजार हुने आयोगको अनुमान छ। मिश्रित निर्वाचन प्रणालीअनुसार प्रदेश र प्रतिनिधि सभामा ४० प्रतिशत सदस्य समानुपातिक प्रणालीमार्फत आउने व्यवस्था छ। यसअनुसार प्रतिनिधि सभामा १ सय १० र प्रदेश सभामा दुई सय २० सांसद समानुपातिकबाट छानिने आयोगले जानकारी दिएको छ।"
खोलामा डुबेर बालकको मृत्यु,हेटौंडा : मकवानपुरको बकैया गाउँपालिका४ बाघमारास्थित ल्वाजोर खोलामा डुबेर एक जना बालकको मृत्यु भएको छ। मृत्यु हुनेमा चितवनको भरतपुर महानगरपालिका१६ स्थायी घर भएका १६ वर्षीय सचिन थापा रहेको जिल्ला प्रहरी कार्यालय मकवानपुरले जनाएको छ। आफन्त विष्णुबहादुर खत्रीको घरमा आएका उनी आज दिउँसो नुहाउन नजिकैको ल्वाजोर खोलामा गएका थिए। नुहाउने क्रममा पानीमा डुबेर घाइते भएका थापालाई हात्तिसुँडे प्रहरी चौकीबाट खटिएको टोलीले उपचारका लागि प्राथमिक स्वास्थ्य चौकी छतिवन लगेको थियो। घाइतेको स्वास्थ्य अवस्था गम्भीर भएका कारण थप उपचार गर्न हेटौंडा११ थानाभर्याङस्थित चुरेहिल अस्पताल ल्याइएको थियो। चुरेहिल अस्पतालले उनलाई मृत घोषणा गरेको जिल्ला प्रहरी कार्यालय मकवानपुरका प्रहरी नायव उपरीक्षक एवम् प्रवक्ता टेकबहादुर कार्कीले जानकारी दिए।
प्रदेश १ मा डेंगुका बिरामी ४४६ पुगे,"धनकुटा : पछिल्लो समय प्रदेश १ मा डेंगुको संक्रमण बढ्दो छ। स्वास्थ्य निर्देशनालय धनकुटाका अनुसार लामखुट्टेको टोकाइबाट हुने डेंगुका बिरामीको संख्या बढिरहेको छ। सोमबारसम्म प्रदेश १ का १४ जिल्लामा डेंगुका बिरामी ४ सय ४६ जना पुगेका स्वास्थ्य निर्देशनालय धनकुटाको चिकित्सा सेवा तथा रोग नियन्त्रण शाखाका जनसम्पर्क अधिकृत दिलिपकुमार सिंहले बताए। प्रदेशस्थित तराइका जिल्लाभन्दा पहाडी र हिमाली जिल्लामा बढिरहेको छ। प्रदेशका जिल्लाहरूमध्ये सबैभन्दा बढी संक्रमित संखुवासभामा रहेका जनसम्पर्क अधिकृत सिंहले बताए। संखुवासभामा १ सय २२ डेंगु संक्रमित छन्। दोस्रोमा तेह्रथुममा रहेको छ। जहाँ सोमबारसम्म ८२ डेंगु संक्रमित छन्। सुनसरीमा ७३, मोरङमा ४२, झापामा ३५, ओखलढुंगामा २१, उदयपुरमा २१, खोटाङमा १९, धनकुटामा ११, पाँचथरमा ८, भोजपुरमा ७ जना, ताप्लेजुङ र सोलुखुम्बुको दुई दुई जना डेंगुका बिरामी छन्। डेंगुका बिरामीहरूको उपचार स्वास्थ्य संस्थामा भइरहेको छ। डेंगुबाट एक जनाको मृत्यु भएको भनिए पनि पुष्टि हुन सकेको छन। अहिलेसम्म डेंगु संक्रमित बिरामीको मृत्यु नभएको सिंहले बताए। स्वास्थ्य संस्थामा जनशक्ति तयारी अवस्थामा राखिएका कारण नआत्तिन उनले अनुरोध गरे। उनले घर अगाडिका पानी जम्ने खाल्डाखुल्डी पुरेर सरसफाईमा ध्यान दिन सके महामारीबाट बच्न सकिने बताए। सुनसरीको धरानमा तीन वर्षअघि डेंगुको संक्रमण फैलिएको थियो।"
"गोठाटारमा गाेली चल्यो, एक जना घाइते",काठमाडौं : काठमाडौंको गोठाटारमा गोली चलेको छ। जिल्ला प्रहरी परिसर काठमाडौंका प्रवक्ता दिनेशराज मैनालीका अनुसार गोठाटारको कृष्ण मन्दिर नजिकै गोली चलेको हो। गोली प्रहारबाट एक जना घाइते भएको प्रहरीले जनाएको छ। पल्सर मोटरसाइकलमा आएका दुई जनाले गोली प्रहार गरेर फरार भएका हुन्। गोली लागेर सर्लाही गोडैता नगरपालिका२ मुस्लिम टोलका लाल मोहम्मल दर्जी घाइते भएको प्रहरीले जनाएको छ। प्रहरीले गोली प्रहारमा संलग्नको खोजीकार्य तीव्र पारेको छ। घटनास्थलमा अपराध अनुसन्धान महाशाखाको टोली र जिल्ला प्रहरी परिसरको प्रहरी टोली परिचालन गरिएको छ। घाइतेलाई त्रिवि शिक्षण अस्पताल लगिएको छ।
शिलान्यास भयो दार्चुलाको ऐतिहासिक मोटरेबल पुल,"दार्चुला : दार्चुलामा आज सोमबार महाकाली नदीमा मोटरेबल पक्की पुलको शिलान्यास गरिएको छ। उद्योग, वाणिज्य तथा आपूर्तिमन्त्री दिलेन्द्रप्रसाद बडू र भारतको उत्तराखण्डका मुख्यमन्त्री पुष्करसिंह धामीले एकसाथ त्रिदेशीय सीमा जोडिएको दार्चुलामा नेपालभारत जोड्ने मोटरेबल पुलको शिलान्यास गरे। शिलान्यास कार्यक्रममा नेपालस्थित भारतीय दूतावासका डीसीएम प्रशान्त श्रीस्ताव, उद्योग मन्त्रालयका सहसचिव नारायणप्रसाद रेग्मी लगायतको उपस्थिति रहेको थियो। पुल शिलान्यासपछि आयोजित कार्यक्रममा मन्त्री बडूले नेपालभारत जोड्ने मोटरेवल पुलले विकासको ढोका खोल्ने बताए। भारत र चीनसँग व्यापार वृद्धिका लागि महाकालीमा पक्की पुल आवश्यक रहेको बताउँदै बडूले पुल बनेपछि बैतडी, बझाङलगायतका पहाडी जिल्लाका नागरिकलाई आवागमन सहज हुने जानकारी दिए। दार्चुलामा विगतका वर्षहरूमा १० वटा झोलुङगे पुलहरू सञ्चालन थिए। अब एउटा मोटरेबल पुल थपिएको छ। यसले पनि विकासको कार्यमा एउटा एउटा ईँटा थपेको छ। दार्चुलाको चौलानीदेखि व्याँस गाउँपालिकाको कालापानी, लिपुलेक, लिम्पियाधुराको मुहानसम्म जोड्ने सुदुपश्मिको ऐतिहासिक पुलका रूपमा स्थापित हुनेछ। शिलान्यास कार्यक्रमलाई सम्बोधन गर्दै मन्त्री बडूले दार्चुला अब अन्तरदेशीय व्यापारको हब बन्नेछ। सुदूरपश्चिम प्रदेशको प्रमुख व्यापारिक नाकाका रूपमा अबको यात्रा तय भएकोछ र आवतजावतमा मात्रै नभएर व्यापार, व्यवसायका लागि पनि सुविधा हुनेछ। 'यो पूलले भारतीय पक्षहरूसित नेपालीहरूको सम्बन्ध झन बलियो हुने कुरामा कुनै दुई मत छैन। व्यापारिक एवं नागरिकलाई सहज आवागमनका लागि पनि पुल आवश्यक थियो। अब यहाँका नागरिकले भारत जान गड्डाचौकी र गौरीफन्टा जानुपर्ने अवस्था रहँदैन', उनले भने। उनले दार्चुलावासीले अब ढुवानी लगायतका समस्याबाट मुक्ति पाउने बताए। उनका अनुसार पुलले दुई देशबीच धार्मिक, सामाजिक, सम्बन्ध मजबुत हुने छ। दार्चुलामा पहिलो पटक महाकाली नदीमा पक्की पुल बन्ने खबरले स्थानीय बासिन्दा खुसी भएका छन्। यो पुल भारत सरकारको सहयोगमा बन्ने छ भने उक्त पुलको लम्बाइ एक सय १० मिटर लामो हुनेछ। भारतीय लोक निर्माण विभागअन्तर्गत भारत सरकारको लगानीमा बन्ने यो पुल निर्माणको ठेक्का चन्डिगढको एक निर्माण कम्पनीले प्राप्त गरेको छ। द्विपक्षीय निर्माण सम्झौतानुसार यो पुल निर्माण सुरु भएको चार वर्षभित्र सम्पन्न गरिसक्नुपर्ने छ। सरकारको उच्च प्राथमिकतामा पुल कञ्चनपुरको गड्डाचौकीदेखि दार्चुलाको टिंकरसम्म दुई देशबीच आवतजावत गर्ने पक्की पुल छैन। भारतसँग सीमा जोडिएका सुदूरपश्चिमका कञ्चनपुर, डडेलधुरा, बैतडी र दार्चुलामा महाकाली नदीले झन्डै चार सय किलोमिटर दूरी समेट्छ। यति लामो दूरीमा तुइन र झोलुंगे पुल मात्रै छन्। महाकाली नदीसँगै जोडिएको दार्चुला सदरमुकाम र बैतडी जिल्लाको सदरमुकाम पनि झोलुंगे पुलले मात्रै भारतसँग जोडिएका छन। यी जिल्लालाई भारतसँग मोटरेबल पुलले जोड्ने विषयमा स्थानीय जनता, जनप्रतिनिधि र सरोकारवालाले पटक पटक सरकारको ध्यानाकर्षण गराउँदै आएका थिए। यही क्रममा तत्कालीन प्रधानमन्त्री एवं नेपाली कांग्रेसका सभापति सुशील कोइरालाले २०७१ असोजमा भारतीय प्रधानमन्त्री नरेन्द्र मोदीको प्रधानमन्त्रीका रूपमा भएको पहिलो नेपाल भ्रमणमा यो विषयलाई द्विपक्षीय सरोकारको विषय बनाउन सफल भए। भारतीय प्रधानमन्त्री नरेन्द्र मोदीको निमन्त्रणामा २०७३ साल भदौं ३० देखि असोज २ सम्म भएको भारतको चार दिने भ्रमणमा तत्कालीन प्रधानमन्त्री एवं पार्टी सभापति शेरबहादुर देउवा यस विषयलाई मूर्त रूप दिन सफल भए। भ्रमण दलमा सहभागी भौतिक पूर्वाधार तथा यातायात मन्त्री रमेश लेखक पनि सुदूरपश्चिमकै भूगोलबाट जनप्रतिनिधि भएकाले यो विषयमा विशेष रुपमा ध्यानाकर्षण गराउन थप बल पुग्यो। कञ्चनपुरको गड्डाचौकीदेखि दार्चुलाको टिंकरसम्म दुई देशबीच आवतजावत गर्ने पक्की पुल छैन। कतिपय ठाउँमा झुलुंगे पुल समेत नहुँदा तुइनबाट महाकाली तर्नुपर्ने बाध्यतात्मक अवस्था छ। यही बाध्यताका बीच हरेक वर्ष कुनै न कुनै दार्चुलावासीले तुइनबाट खसेर अकालमै ज्यान गुमाउनु परेको छ। २९ वर्षयता तुइनबाट खसेर दार्चुलामा मात्र २६ जनाको ज्यान गइसकेको छ। पहाडी जिल्लाको पहिलो अन्तरदेशिय पुल शिलान्यास कार्यक्रम्ममा बोल्दै बडूले भने, 'सुदूरपश्चिमका पहाडी जिल्लाको पहिलो अन्तरदेशीय पुल निर्माण हुने भएको छ। महाकाली कोरिडोरमा यो पुल निर्माण भइरहेको छ। यसले सुदूरपश्चिमका पहाडी जिल्लासँगै तराईसित व्यापार हुनेछ।' यो पुलबाट चीनसँगको ताँलाकोट नाका १ सय ३४ किलोमिटर र तराईको बह्मदेवमण्डी दुई सय २१ किलोमिटर दूरीमा पर्छ। पुल निर्माणको सुरुवातले दार्चुलाको विकास तथा उनन्तीको ढोका खुलेको उनको भनाइ छ। अब दार्चुलावासीका दुःखका दिन गए नेपालमा उत्पादित साग तरकारीले बजार पाएको थिएन, साग तरकारी त्यस्तै बारीमै कुहिन्थ्यो अब भने ढुक्कले साग तरकारी भारतीय बजारसम्म लगेर बिक्री वितरण गर्न सकिन्छ। दार्चुलावासी खुसी दार्चुलामा नेपाल भारत जोडने मोटरेबल पुल शिलान्यास भए पछि दार्चुलावासी खुसी भएका छन। पुल निर्माणले नेपालभारतको सम्बन्ध पनि झन बलियो हुने व्यापारीसँगको सम्बन्ध पनि थप प्रगाढ हुने महाकाली नगरपालिका ९ का वडाध्यक्ष गजेन्द्रसिंह कार्कीले बताए। उनले भने, 'यो पुल समयमै बन्नु पर्छ। समयमै निर्माण भए पछि हामीहरूलाई सहज हुनेछ। त्यति मात्रै होइन यसका लागि सरकारले त्रिदेशीय मार्ग महाकाली कोरिडोरलाई चाँडै निर्माणसँगै दार्चुलासित जोडिएको ताँलाकोट नाकालाई सञ्चालनमा ल्याउनुपर्ने हुन्छ। तब मात्रै हामीहरूलाई थप राहत हुनेछ।' यो पुल निर्माणपश्चात् दार्चुला जिल्ला सुदूरपश्चिम प्रदेशको प्रमुख व्यापारिक केन्द्र बन्ने सम्भावना बढेको दार्चुलाका स्थानीय व्यापारी पुष्कर प्रसाद बडूले बताए।"
"मै सफा गर्छु, मेरो पृथ्वी","कोदाली, बेल्चा, गैती उचाल्दै झाडु, बुमर वरपर घुमाउँदै स्वच्छ र सफाको बसाउँछु थिती मै सफा गर्छु मेरो पृथ्वी । विद्युतीय सवारी म आफैं हाक्छु दिगो विकासको अभियान चलाउँछु संरक्षण गर्छु धारा र हिटी मै सफा गर्छु मेरो पृथ्वी । फोहरलाई मोहोर पार्छु कार्बन उत्सर्जन शून्यमा झार्छु स्वच्छ ऊर्जाको गराउँछु वृद्धि मै सफा गर्छु मेरो पृथ्वी । घुमफिर गर्न साइकल किन्छु हरित नागरिकको परिचय दिन्छु भएका सारा लगाई जुक्ति मै सफा गर्छु मेरो पृथ्वी ।"
नवौँ राष्ट्रिय खेलकुद : लुम्बिनीबाट छानिए ब्याडमिन्टनका यी १२ खेलाडी,"भैरहवा : नवौँ राष्ट्रिय खेलकुद प्रतियोगिताका लागि लुम्बिनी प्रदेशबाट ब्याडमिन्टन खेलाडीहरू छनोट गरिएको छ। भैरहवा ब्याडमिन्टन क्लबको हलमा आयोजना गरिएको लुम्बिनी प्रदेशस्तरीय ब्याडमिन्टन छनोट प्रतियोगितामा १२ जना खेलाडीहरूलाई छनोट गरिएको प्रतियोगिताका कोर्डिनेटर दिपेन्द्रमान श्रेष्ठले जानकारी दिए। जसमध्ये सात पुरुष र पाँच जना महिला छन्। उनका अनुसार प्रतियोगितामा लुम्बिनी प्रदेशबाट ४७ जना पुरुष र २८ जना महिला गरी ७५ जना ब्याडमिन्टनका खेलाडीहरू सहभागी भएका थिए। प्रतियोगिता दुई दिन आयोजना गरिएको थियो। 'प्रतियोगितामा सहभागी ७५ जना खेलाडीमध्ये १२ जना छनोट भएका छन्' कोर्डिनेटर श्रेष्ठले भने, 'अब यी खेलाडीहरू पोखरामा आयोजना हुने नवौँ राष्ट्रिय खेलकुद प्रतियोगितामा सहभागी हुनेछन्।' प्रतियोगितामा पुरुषतर्फ पाल्पाका गणेश रायमाझी, कपिलवस्तुका राज वर्मा, बाँकेका इरफान अन्सारी, रियाज अन्सारी, सरोज अन्सारी, गुल्मीका मनोज फौदार, रुपन्देहीका विश्वास नेपाल छनोट भएको अम्पायर जीवन थापाले बताए। त्यस्तै वैकल्पिकतर्फ दाङका सुरज गुप्ता परेका छन्। यस्तै महिलातर्फ बाँकेको सुष्मा श्रेष्ठ, रुपन्देहीको पूजा विष्ट, पाल्पाको दिया शाक्य, सुष्मा बुढा, कपिलवस्तुको सुन्दरी थारु छनोट भएका छन् भने वैकल्पिकमा रुपन्देहीको स्मिता बडुवाल रहेको अम्पायर थापाले बताए। छनोट भएका खेलाडीहरू नवौँ राष्ट्रिय खेलकुद प्रतियोगितामा लुम्बिनी प्रदेशको प्रतिनिधित्व गर्दै ब्याडमिन्टन खेल प्रतियोगितामा सहभागी हुने लुम्बिनी प्रदेश खेलकुद परिषदका सदस्य सचिव जयप्रकाश भट्टराईले बताए।"
यी हुन् विजयी भएर निर्वाचन खर्च विवरण नबुझाउने महानगरपालिकाका प्रमुख तथा उपप्रमुख (विवरणसहित),"काठमाडौं : निर्वाचन आयोगले स्थानीय तह सदस्य निर्वाचन २०७९ को खर्च विवरण नबुझाएका उम्मेदवारको नामावली सार्वजनिक गरेको छ। आयोगले नामावलीसहित जरिवाना रकमसमेत उल्लेख गरेर सोमबार नाम सार्वजनिक गरेको हो। जसमा महानगरपालिकाका दुई सय ८ जना छन्। उनीहरूलाई जनही सात लाख ५० हजार रुपैयाँ जरिवाना भएको छ। काठमाडौं महानगरपालिकाका मेयर बालेन्द्र शाह तथा उपमेयर सुनिता डंगोल, विराटनगरका मेयर नागेश कोइरला तथा उपमेयर शिल्पा कार्की, भरतपुर महागनरकी मेयर रेणु दाहाल तथा उपमेयर चित्रसेन अधिकारी, विरगंजका राजेशमान सिंह तथा उपमेयर इस्तियाज आलम र पोखराका मेयर धनराज आचार्यले विवरण नबुझाएको आयोगले जनाएको छ। ललितपुर महानगरका मेयर चिरिबाबु महर्जनले मात्रै निर्वाचन खर्च विवरण बुझाएका छन्।"
गोठाटारमा गोली लागेर घाइते भएका दर्जीको मृत्यु,काठमाडौं : काठमाडौंको गोठाटारमा गोली लागेका घाइतेको मृत्यु भएको छ। गोली लागेर सर्लाही गोडैता नगरपालिका२ मुस्लिम टोलका मोहम्मद दर्जीको मृत्यु भएको हो। त्रिवि शिक्षण अस्पतालमा उपचारका क्रममा ज्यान गएको प्रहरीले जनाएको छ। जिल्ला प्रहरी परिसर काठमाडौंका प्रवक्ता दिनेशराज मैनालीका अनुसार गोठाटारको कृष्ण मन्दिर नजिकै गोली चलेको हो। पल्सर मोटरसाइकलमा आएका दुई जनाले गोली प्रहार गरेर फरार भएका हुन्। प्रहरीले गोली प्रहारमा संलग्नको खोजीकार्य तीव्र पारेको छ। घटनास्थलमा अपराध अनुसन्धान महाशाखाको टोली र जिल्ला प्रहरी परिसरको प्रहरी टोली परिचालन गरिएको छ।
निर्वाचन आयोगले सार्वजनिक गर्यो खर्च विवरण नबुझाउने उम्मेदवारको नामावली,"काठमाडौं : निर्वाचन आयोगले स्थानीय तह सदस्य निर्वाचन, २०७९ को खर्च विवरण नबुझाएका उम्मेदवारको नामावली सार्वजनिक गरेको छ। आयोगले नामावलीसहित जरिवाना रकमसमेत उल्लेख गरेर सोमबार नाम सार्वजनिक गरेको हो। आयोगले आयोगले महानगरपालिका प्रमुख तथा उपप्रमुख बनेका २०८ लाई जनही सात लाख ५० हजार, उपमहानगरपालिकाका प्रमुख तथा उपप्रमुखका उम्मेदवार बनेका २१८ लाई जनही ५ लाख ५० हजार, नगरपालिकाका प्रमुख तथा उपप्रमुखका उम्मेदवार बनेका ३७५६ लाई ४ लाख ५० हजार, गाउँपालिकाका अध्यक्ष तथा उपाध्यक्षका उम्मेदवार बनेका ४१९६ लाई ३ लाख ५० हजार रुपैयाँ जरिवाना गरेको छ। निर्वाचन खर्च विवरण बुझाउन सूचना जारी गर्दा पनि अटेर गरेपछि जरिवाना गरिएको आयोगले जनाएको छ।"
"नेपालले गुमायो इतिहास रच्ने अवसर, बंगलादेश बन्यो च्याम्पियन",काठमाडौं : नेपाल साफ च्याम्पियनसिपमा इतिहास बनाउने अवसर गुमाएको छ। दशरथ रंगशालामा सोमबार भएको फाइनल खेलमा बंगलादेशसँग नेपाल ३१ गोलले पराजित बन्न पुगेको छ। पहिलो हाफमा दुई गोलले पछि परेको नेपाल दोस्रो हाफको ७०औं मिनेटमा अनिता बस्नेतको गोलबाट आशा जगाएको थियो। तर त्यसको केही मिनेटमै बंगलादेशले तेस्रो गोल गरेको थियो। अन्तिम समयसम्मै बंगलादेशलाई दबाबमा राखेको नेपालले गोल भने गर्न सकेन। नेपाल पहिलोपटक बंगलादेशससँग पराजित भएको हो। यसअघिका ८ खेलमा नेपालले ६ खेल जितेको थियो भने २ खेल बराबरीमा टुंगिएको थियो। यससँगै बंगलादेश पहिलो महिला साफ च्याम्पियनसिपको उपाधि जितेको छ।
प्रजातन्त्र सेनानी प्रधानको निधन,"विराटनगर : विराटनगर निवासी प्रजातन्त्र सेनानी तोरेन्द्रमान सिंह प्रधानको निधन भएको छ। विराटनगर महानगरपालिका१० घर भएका ९३ वर्षीय प्रधानको उपचारका क्रममा विराटनगरको न्युरो अस्पतालमा सोमबार दिउँसो ३:४५ बजेतिर निधन भएको हो। उनी मुटु रोग र श्वासप्रश्वासको समस्याबाट पीडित थिए। आफन्त सुवासकुमार अमात्यका अनुसार स्वास्थ्यमा अचानक समस्या देखिएपछि आइतबार उपचारका लागि अस्पताल भर्ना गरिएको थियो। आफ्ना बुवाको श्राद्ध कर्म आइतबार नै प्रधानले गरेका थिए। श्राद्ध सकिनसाथ स्वास्थ्यमा समस्या देखिएको अमात्यले बताए। उनका अनुसार प्रजातन्त्र प्राप्तिका लागि २००७ सालमा भएको क्रान्तिमा प्रधानको महत्वपूर्ण योगदान दियो। प्रधान नेवारी संस्कृति र भूगोलका ज्ञातासमेत थिए। वृद्धावस्थामा समेत सामाजिक कार्यमा सक्रिय रहेका उनी गणेशमान फाउन्डेसन प्रदेश १ का पूर्वअध्यक्ष हुन्। झिँ पुचः, नेपाल क्षयरोग निवारणलगायत विभिन्न संघसंस्थाको नेतृत्व सम्हालिसकेका छन्। नेपाली कांग्रेसका समर्थक प्रधान राजनीतिमा रुचि नराख्ने प्रजातन्त्र सेनानी भनेर चिनिन्थे। प्रधानको अन्त्येष्टि विराटनगरस्थित सिंघीया घाटमा मंगलबार गरिने जानकारी अमात्यले दिए। उनका पत्नी र तीन छोरी छन्।"
प्रधानमन्त्रीसहित प्रमुख दलका नेताहरू राष्ट्रपति कार्यालयमा,"काठमाडौं : राष्ट्रपति कार्यालयमा संविधान दिवसको अवसरमा सांस्कृतिक कार्यक्रम आयोजना गरिएको छ। राष्ट्रपति विद्यादेवी भण्डारीले संविधान दिवसको अवसरमा कार्यक्रमको आयोजना गरेकी हुन्। कार्यक्रममा प्रधानमन्त्री शेरबहादुर देउवासहित प्रमुख दलका नेताहरु उपस्थित छन्। सो अवसरमा लोक संगीत, मयुर नाच, कृष्ण लिला, मादल नृत्य, सोरठी, चन्डालिका नृत्य, लाखे लगायत नृत्य प्रस्तुत गरिने राष्ट्रपति कार्यालयले जनाएको छ। त्यस्तै लाखे, साकेला, सेलो, अष्टमातृका नृत्य पनि राखिएको छ।"
चुरे अभियानी यादव जनसेवाश्री मानपदवीबाट विभूषित हुने,"महोत्तरी : चुरे संरक्षण अभियानी नागदेव यादव जनसेवाश्री मानपदवीबाट विभूषित हुने भएका छन्। संविधान दिवसका अवसरमा राष्ट्रपति विद्यादेवी भण्डारीले विभिन्न क्षेत्रमा सेवा गरेका ९९८ जनालाई मानपदवी, अलङ्कार र पदकद्वारा विभूषित गर्ने घोषणा गरेकी छन्। नेपाल सरकार मन्त्रिपरिषद्को भदौ ३१ गतेको निर्णय अनुसार राष्ट्रपतिले उक्त घोषणा गरेको राष्ट्रपति कार्यालयले जनाएको छ। सरकारको सिफारिसमा राष्ट्रपति भण्डारीले संरक्षणकर्मी यादवलाई जनसेवाश्री मानपदवीबाट विभूषित गर्ने घोषणा गरेकी हुन्। सामुदायिक विकास तथा पैरवी मञ्च नेपाल बर्दिवास महोत्तरीका अध्यक्ष समेत रहेका यादव विगत दुई दशकदेखि प्राकृतिक(जमिन, जंगल, जनावर, जडिबुटी) संरक्षणमा योग्दान दिँदै आएका छन्। उनले मधेशका जिल्लाहरूमा लामो समयदेखि चुरे संरक्षणका लागि अभियान चलाउँदै आएका छन्। त्यस अभियानका क्रममा उनले विभिन्न देशहरूको भ्रमण गरेका छन् भने अन्तर्राष्ट्रिय अवार्डहरू समेत हात पारेका छन्। संविधान दिवसका अवसरमा विभिन्न क्षेत्रमा सेवा गरेका व्यक्तिहरूलाई सरकारले मानपदवी, अलङ्कार र पदकले सम्मान गर्न लागेको हो।"
छेप्री लोपुन दलाई लामाका नेपाल प्रमुखमा नियुक्त,"काठमाडौं : केन्द्रीय तिब्बती प्रशासन (सीटीए)ले तिब्बती मामिला हेर्ने नेपालका लागि नयाँ प्रतिनिधि नियुक्ति गरेको छ। भारतको हिमाञ्चल प्रदेशको धर्मशालामा निर्वासित तिब्बती समुदायको मुख्यालय रहेको छ। धार्मिक नेता दलाई लामा सोही स्थानमा बस्दै आएका छन्। तिब्बतबाट निर्वासित धार्मिक नेता दलाई लामाका नेपाल प्रतिनिधिको रुपमा सीटीएले छेप्री लोपुनलाई नेपाल प्रमुखको रुपमा नियुक्त गरेको हो। उनले आज(सोमबार)बाट उनले आफ्नो कार्यभार सम्हालेका छन्। लाजिम्पाटस्थित तिब्बतीयन शरणार्थी वेल फेयर अफिस (गार्डेन खान्सार)को प्रमुखको रुपमा कार्यभार सम्हालेका हुन्। गार्डेन खान्सारमा सोमबार आयोजित विशेष समारोहमा लोपुनले नेपाल प्रमुखको कार्यभार सम्हालेको स्रोतले बताएको छ। दलाई लामाका नेपाल प्रतिनिधि छुल्ट्रीम ग्यात्सोको कार्यकाल सकिएपछि सीटीएले लोपुनलाई नयाँ नेपाल प्रतिनिधि नियुक्त गरेको हो। छेप्रीले बौद्ध सेटलमेन्ट अफिसरको रुपमा काम गरिसकेका छन्। नेपालमा रहेका तिब्बती शरणार्थीहरूको व्यवस्थापन र उनीहरूको अधिकार प्राप्तिका लागि सरकारसँग समन्वय गर्न सीटीएले आफ्नो प्रतिनिधि नियुक्त गरेको हो। नेपालमा बस्दै आएका कतिपय तिब्बती शरणाथीले शरणार्थी परिचयपत्र नपाउँदा उनीहरू आधारभूत मानव अधिकारबाट समेत वञ्चित हुँदै आएका छन्। शरणार्थी परिचयपत्र नपाउँदा कतिपय तिब्बती शरणार्थीका बच्चाहरुले शिक्षा, स्वास्थ्यलगायत आधारभूत अधिकार पाएका छैनन्। अमेरिकालगायत पश्चिमा मुलुकहरूले समेत नेपालमा बसोबास गर्दै आइरहेका तिब्बती शरणार्थीहरूको अधिकारको बारेमा गम्भीर चासो व्यक्त गर्दै आएको छ। अमेरिकी उपमन्त्री एवं तिब्बती मामिला संयोजक उज्रा जियाले नेपाल भ्रमणका क्रममा गत जेठ ७ मा जाउलाखेलस्थित तिब्बती शरणार्थी शिविरको निरीक्षण गरेकी थिइन्। नेपालस्थित अमेरिकी दूतावासका अधिकारीहरूसहित जिया तिब्बती शरणार्थीको अवस्था बुझन शिविर गएकी थिइन्। सो क्रममा उपमन्त्री जियाले तिब्बती शरणार्थी शिविरको भौतिक एवं अन्य सुविधाका विषयमा जानकारी लिएकी थिइन्। उपमन्त्री जियाले प्रधानमन्त्री शेरबहादुर देउवालगायत नेपाली उच्च अधिकारीहरूसँगको भेटमा शरणार्थी परिचपत्र पत्र नपाएका तिब्बतीहरुलाई तत्काल शरणार्थी परिचय पत्र दिन आग्रह गरेकी थिइन्। सन् १९९५ पछि नेपाल सरकारले तिब्वती शरणार्थीहरूलाई शरणार्थी परिचय पत्र दिएको छैन। शरणार्थी परिचयपत्र नहुँदा नेपालमा रहेका तिब्बती समुदायका व्यक्तिहरू आधारभूत अधिकारबाट बञ्चित हुँदै आएको शरणार्थीका अगुवाहरुले बताएका छन्।"
"थप ९१ जनामा कोरोना पुष्टि, सक्रिय संक्रमित १७४०",काठमाडौं : थप ९१ जनामा कोरोना भाइरस संक्रमण पुष्टि भएको छ। पछिल्लो २४ घन्टामा देशभरबाट ३९२४ नमूना परीक्षण गर्दा ९१ जनामा संक्रमण पुष्टि भएको स्वास्थ्य तथा जनसंख्या मन्त्रालयले जनाएको छ। मन्त्रालयका अनुसार पीसीआर विधिबाट २४८८ र एन्टिजेनबाट १४३६ नमूनाको परीक्षण गर्दा पीसीआरबाट ७५ र एन्टिजेनबाट १६ नमूनाको रिपोर्ट पोजिटिभ आएको हो। मन्त्रालयका अनुसार थप १६५ जना कोरोनामुक्त भएका छन्। हाल सक्रिय कोरोना संक्रमितको संख्या १७४० पुगेको छ।
कांग्रेसले बुझायो समानुपातिकतर्फको बन्दसूची,"काठमाडौंः नेपाली कांग्रेसले समानुपातिक तर्फको बन्दसूची बुझाएको छ । कांग्रेसका महामन्त्री विश्वप्रकाश शर्मा नेतृत्वको टोलीले सोमबार अपरान्ह निर्वाचन आयोगलाई समानुपातिक तर्फको बन्दसूची बुझाएको हो । महामन्त्री शर्मासहित कांग्रेसका सहमहामन्त्रीहरू भीष्मराज आङदेम्बे, महालक्ष्मी उपाध्याय 'डिना' जीवन परियारलगायत नेताहरू बन्दसूची बुझाउन आयोग पुगेको कांग्रेस केन्द्रीय कार्यालयका सचिव केशव रिजालले जानकारी दिए । कांग्रेस महामन्त्री शर्माले पत्रकाहरुसँग संक्षिप्त कुरा गर्दै चुनावलाई रेस्लिङको मैदान बनाउन नहुने बताए । यस्तै महन्थ ठाकुर नेतृत्वको लोकतान्त्रिक समाजवादी पार्टीले पनि समानुपातिकतर्फको बन्दसूची आयोगसमक्ष बुझाएको छ। आगामी मङ्सिर ४ गते हुने प्रतिनिधिसभा र प्रदेशसभा सदस्य निर्वाचनका लागि आयोगले दलहरूलाई समानुपातिक तर्फको बन्दसूची बुझाउन असोज २ र ३ गते समय दिएको थियो।"
आलमको हत्या अभियोगमा जेलमा रहेका एमालेका पूर्व सांसद प्याशी रिहा,"वीरगन्ज : तत्कालीन नेकपा एमालेका नेता महमुद आलमको हत्या अभियोगमा विगत ६ वर्षदेखि जेलमा रहेका एमालेका पूर्व सांसद रामचन्द्र कुशवाहा प्याशी रिहा भएका छन्। संविधान दिवसको अवसरमा मन्त्रिपरिषदको सिफारिसमा राष्ट्रपतिले सोमबार ९९८ जना कैदीलाई आममाफी र बाँकी कैद सजाय मिनाहा दिएपछि प्याशी सोमबार वीरगन्ज कारागारबाट रिहा भएका हुन्। सोमबार दिउँसो कारागारबाट रिहा गरिएका प्याशीलाई उनका आफन्त र समर्थकहरू दलबलसहित वीरगन्जमा पुगेर स्वागत गरेका थिए। कारगारबाट रिहा भई निस्किएका प्यासीलाई उनका आफन्त र समर्थकहरूले कारागारको प्रवेशद्वारमै फुलमाला लगाई दिएका थिए। संविधानसभाको दोस्रो निर्वाचनको समयमा बाराको निर्वाचन क्षेत्र नम्बर ६ बाट नेकपा एमालेका तर्फबाट संविधान सभासद पदमा उम्मेदवारी दर्ता गराएको भोलिपल्ट २०७० असोज १८ गते महमुद आलममाथि परवानीपुरको चावासोती दालमिल अगाडि गोली प्रहार भएको थियो। गोली प्रहारबाट गम्भीर घाइते आलमको २०७० असोज २४ गते काठमाडौंको अस्पतालमा उपचारका क्रममा मृत्यु भएएको थियो। एमाले निकट मुश्लिम इत्तेहाद संगठनका केन्द्रीय अध्यक्ष समेत रहेका आलम हत्या घटनाको अनुसन्धान गर्न काठमाडौंबाट समेत विशेष अनुसन्धान टोली खटिएको थियो। लामो समयको अनुसन्धानबाट घटना प्याशीकै योजनामा भएको प्रमाण भेटिएपछि प्रहरीले प्याशीलाई आलमको हत्या भएको तीन वर्षपछि बाराकै सिमरास्थित एक होटलबाट पक्राउ गरेको थियो। प्याशी तत्कालीन एमालेका पूर्वसमानुपातिक सभासद हुन्। उम्मेदवारका आकांक्षी प्याशीले टिकट नपाएपछि आलम हत्याको योजना बुनेको प्रहरीले बताएको थियो। आलम हत्यापछि २०७० को संविधानसभा निर्वाचनमा एमालेले उनकी पत्नी नेजमा खातुनलाई उम्मेदवार बनाएको थियो। उक्त चुनावमा आलम पत्नी नेजमाले फराकिलो मतान्तर सहित चुनाव जितेकी थिइन्। तत्कालीन एमालेका केन्द्रीय सदस्यसमेत रहेका आलमको आलमको हत्यामा संलग्न रहेको पुष्टि भएपछि २०७३ वैशाख १५ गतेदेखि जेल सजाय काटिरहेका प्याशीलाई बारा जिल्ला अदालतले उनलाई १० वर्षको जेल सजाय सुनाएको थियो। तर, जिल्ला अदालतको फैसला प्रति असन्तुष्टि जनाउँदै आलमकी पत्नी नेजमाले २०७३ कार्तिक ५ गते उच्च अदालत अस्थायी इजलाश वीरगन्जमा पुनरावेदन गरेकी थिइन्। त्यसपछि उच्च अदालत अस्थायी इजलाश वीरगन्जका एक नम्बर इजलासका मुख्य न्यायधीश डिल्लीराज आचार्यको इजलासले ज्यान मार्ने मुख्य योजनाकार ठहर गर्दै प्यासीलाई मुलुकी ऐन ज्यानसम्बन्धी महलको १३ (४) बमोजिम जन्मकैदको फैसला सुनाएको थियो। आलमको हत्यामा संलग्न अतिक खान, राजु श्रीवास्तव र महमद फहद भनिने बिपिन यादवलाई भने अदालतले मुलुकी ऐन ज्यानसम्बन्धी महलको १६ बमोजिम १० वर्षको फैसला सुनाएको थियो।"
संविधानको मर्म र भावनालाई पालना गरौँ : प्रदेश प्रमुख शर्मा,"हेटौंडा : बागमती प्रदेश प्रमुख यादवचन्द्र शर्माले संविधानको मर्म र भावनालाई अक्षरस पालना गर्दै कार्यान्वयन गर्नुपर्ने बताएका छन्। संविधान दिवस २०७९ को अवसरमा शुभकामना सन्देश जारी गर्दै शर्माले आर्थिक समानता, समृद्धि र सामाजिक न्याय सुनिश्चित गर्न समानुपातिक, समावेशी र सहभागितामूलक सिद्धान्तका आधारमा समतामूलक समाजको निर्माण गर्ने संकल्पसहित संविधानको मर्म र भावनालाई अक्षरस पालना गर्दै त्यसको कार्यान्वयन गर्नुपर्नेमा जोड दिए। नेपाली जनताको संघर्ष, त्याग र बलिदानपछि संविधान जारी भएको २०७२ असोज ३ लाई ऐतिहासिक दिवसका रूपमा स्मरण गर्दै प्राप्त उपलब्धीको रक्षा गर्न सबै जिम्मेवार हुनुपर्ने उनले बताए। 'नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमानलाई अक्षुण राखी जनताको सार्वभौम अधिकार, स्वायत्तता र सुशासनको अधिकारलाई आत्मसात गर्दै देशमा संघीय लोकतान्त्रिक गणतन्त्रात्मक शासन प्रणाली मजबुत बनाउनका लागि संविधान जारी भएको सुखद् दिनका रूपमा संविधान दिवस मनाउने गर्दछौं।' शर्माले जारी गरेको शुभकामना सन्देशमा उल्लेख छ। शर्माले दिगो शान्ति, सुशासन, विकास र समृद्धिको आकांक्षा पूरा गर्न सविधानसभाबाट संविधान पारित भएकामा गौरवबोध गरिएको बताए। उनले यस अवसरमा संघीय लोकतान्त्रिक गणतन्त्र स्थापनाका लागि भएका विभिन्न आन्दोलनका क्रममा आफ्नो अमूल्य जीवन उत्सर्ग गर्नुहुने नेपाल आमाका वीर सन्तानप्रति उच्च सम्मान प्रकट गर्दै भावपूर्ण श्रद्धान्जली समेत अर्पण गरे। उनले संविधानवादको सिद्धान्तलाई अंगिकार गरी संविधान कार्यान्वयनको सवालमा देखापरेका चुनौती सामना गर्न तत्पर रहनु आजको आवश्यकता भएकामा जोड दिँदै यस दिवसले संविधानले परिकल्पना गरेको महान लक्ष्य प्राप्तिका लागि मन, वचन र कर्मले समर्पित सबैलाई प्रेरणा मिलोस् भनी कामना गरे।"
निर्वाचन आयोग जलमग्न भएपछि समानुपातिकतर्फको बन्दसूची प्रभावित (फोटो फिचर),"काठमाडौं : निर्वाचन आयोग परिसर जलमग्न भएपछि समानुपातिकतर्फको बन्दसूची प्रभावित भएको छ। भारी वर्षाका कारण आयोग परिसर जलमग्न हुँदा प्रतिनिधिसभा र प्रदेशसभातर्फको बन्दसूची प्रभावित भएको हो। आयोग परिसरमा टेन्ट लगाएर बन्दसूचीका लागि रसिद काट्ने कार्य भइरहेको थियो। तर, सो क्षेत्र वर्षाका कारण अस्तव्यस्त हुँदा अर्को स्थानमा रसिद काट्ने व्यवस्था मिलाइँदैछ। अहिलेसम्म ३० दलले आयोग समक्ष बन्दसूची बुझाएका छन्।"
यसरी जोगिएको थियो बोडेको कमलपोखरी,"बोडे (भक्तपुर) : भक्तपुरको मध्यपुर थिमि नगरपालिका८ बोडेस्थित सयौँ वर्ष पुरानो ऐतिहासिक कमलपोखरी व्यक्तिका नाममा गइसकेको थियो। धार्मिक, ऐतिहासिक एवं सांस्कृतिक महत्व बोकेको मध्यपुर थिमिकै सबैभन्दा ठूलो सार्वजनिक कमलपोखरी अर्थात् पलिस्वाँ पुखुः व्यक्तिले अनेक प्रपञ्च गरी आफ्नो नाममा नामसारी गर्न भ्याइसकेका थिए। काठमाडौं उपत्यकाका विभिन्न ठाउँहरूका सार्वजनिक सम्पत्ति व्यक्तिका नाममा पार्ने क्रमसँगै यहाँको कमलपोखरी पनि यसरी नै व्यक्तिले हत्याउन सफल भइसकेका थिए। कमलपोखरी बिक्री भएपछि बोडेका बासिन्दाले पोखरी जोगाउन संरक्षण समिति बनाएर अभियान नै चाले। स्थानीयले गणेशमान चक्रधरको अध्यक्षतामा समिति बनाएर अभियान सुरु गरे। अभियानको संयोजक चक्रधरले झण्डै चार दशकको संघर्षपछि आफूहरू सफल भएको सुनाए। अभियानका क्रममा उनीहरूले भक्तपुर जिल्ला अदालतमा मुद्दा हालेका थिए। उनीहरूको मुद्दामा २०७५ असार १९ गते पोखरी सार्वजनिक भएको फैसला गर्दै संरक्षणलाई आदेश दिए। त्यसपछि मध्यपुर थिमि नगरपालिकाले तत्कालै ७५ लाखको बजेट विनियोजन गरेर संरक्षण अभियान थाल्यो। जिल्ला अदालतको निर्णयपछि पाटन उच्च अदालतमा फेरि मुद्दा पर्यो। मुद्दासँगै प्रत्येक पेशीमा बोडेका युवा, महिला, ज्येष्ठ नागरिक, जनप्रतिनिधिदेखि यहाँका बासिन्दाले अदालत परिसर क्षेत्रमा पोखरी सार्वजनिक रूपमा फर्काउन माग गर्दै हात हातमा प्लेकार्ड बोकेर धर्ना दिए निरन्तर। स्थानीयले निरन्तर सक्रिय भएर सार्वजनिक सम्पत्तिमा आँखा लगाउने भूमाफियालाई सचेत गराएका थिए। जनताको पक्षमा फैसला आउने आशामा अदालत परिसरदेखि राति बोडेमा भएको र्यालीमा समेत पूर्वनगरप्रमुख मदनकृष्ण श्रेष्ठ, वर्तमान नगरप्रमुख सुरेन्द्र श्रेष्ठ, उपप्रमुख विजय श्रेष्ठ, वडा नम्बर ८ का वडाध्यक्ष रमेश थापा श्रेष्ठ, कमलपोखरी संरक्षण समितिका संयोजक गणेशमान चक्रधर, अन्य जनप्रतिनिधि, नगरपालिकाका कर्मचारी तथा स्थानीयवासीको सहभागिता जनाए। बताइएअनुसार तत्कालीन बोडे गाउँ पञ्चायत६ कित्ता नं १ को १५ रोपनी नौ आना सार्वजनिक पोखरी २०४२ असार ३१ गते पोखरीको रेखदेख गर्ने कान्छी पोडेनीको नाममा दर्ता भई २०५१ माघ २२ गते अधिकृत वारेसनामा बकसपत्र गरी मनाङ घर भई काठमाडौँ ठमेल बस्ने ग्ल्याल्पो गुरुङको नाममा पास भएको थियो। त्यसमध्ये १३ रोपनी नौ आना ग्ल्याल्पोका नाममा, एक रोपनी तेन्जी शेर्पिणीका नाममा, एक रोपनी कर्सी जद्योना गुरुङको नाममा पास गरी हाल ग्ल्याल्पोले अन्य विभिन्न व्यक्तिका नाममा जग्गा पास गरेर बिक्री गरेको पाइएको थियो। स्थानीयले गणेशमान चक्रधरको संयोजकत्वमा ऐतिहासिक कमलपोखरी संरक्षण समिति नै गठन गरी पोखरीको धनीपुर्जा खारेज गरी पोखरीलाई सार्वजनिक कायम गर्न माग गर्दै मुद्दा दायर गरेका थिए। त्यसपछि जिल्ला अदालत भक्तपुरले २०७५ असार १९ गते मंगलबार वादी कान्छा चक्रधर र प्रतिवादी सुर्जेराम श्रेष्ठसमेत भएको उक्त मुद्दामा जिल्ला न्यायाधीश मातृकाप्रसाद मरासिनीको इजलासले मध्यपुरथिमि८ बोडेस्थित कमलपोखरीलाई सार्वजनिक कायम गरी संरक्षण गर्नुपर्ने फैसला सुनाउँदै पोखरीको संरक्षण गर्न आदेश जारी गरेको थियो। जग्गा खरिद गर्ने पक्षले जिल्ला अदालतको फैसलाविरुद्ध उच्च अदालत पाटन मुद्दा दर्ता गराएका थिए। अवैध रूपमा दर्ता तथा किनबेच गरी पोखरी पुरेर जग्गा टुक्र्याउन डोजर आएपछि मात्रै पोखरी बिक्री भएको स्थानीयवासीले चाल पाएका थिए। पोखरीलाई सार्वजनिक नै हो भन्दै नगरपालिकाको बजेटबाट पोखरीको संरक्षण पनि गर्दै गरे। चारैतिर मानिस हिँड्न मिल्ने गरी पेटी बनाइयो। साथै चारैतिर बार पनि लगाइयो। यति मात्रै होइन, पोखरीलाई सफासुग्घर गरियो। पोखरीलाई आकर्षक बनाइयो। नगरपालिकाले दुई वर्ष लगाएर कमलपोखरी संरक्षण अभियान चलाउँदै पोखरी सफा गर्ने, पोखरीमा पानी भर्ने वरिपरि ढुङ्गाको पर्खाल निर्माण गर्दै पोखरीको वरिपरि दाँची अप्पा, माँअप्पा इँटाको प्रयोग गरेर कलात्मक र ऐतिहासिक शैलीमा पुनर्निर्माण गरी बार लगाइए। पोखरीको वरिपरि निर्माण भएको १० फिट चौडाइको ढलानसहितको फुटपाथ त्यसमाथि पोखरीको डिलमा तेलिया इँटा छापेर खाली खुट्टाले पनि हिँड्न मिल्ने बनाइए। पोखरीमा पाँच लाखको लागतमा दुई डुङ्गा सञ्चालनमा ल्याइएको, दुई हजार माछाका भुरा छाडेको थियो। मध्यपुर थिमि नगरपालिका ८ का वडाध्यक्ष रमेश थापा श्रेष्ठले स्थानीय समुदायको बलले व्यक्तिका नाममा गएको ३७ वर्षपछि पुनः सार्वजनिक गर्न आफूहरू सफल भएको सम्झे। काठमाडौंको रानीपोखरीमा छायाँ सेन्टर बनेजस्तै आफ्नो वडाको कमलपोखरी पनि व्यक्तिले नाममा हाल्न भ्याइसकेको भन्दै यसकाविरुद्ध आफूहरूले निरन्तर अदालतमा मुद्दा खेपेको उनले सुनाए। गएको असार १ गते अपराह्न उच्च अदालत पाटनले कमलपोखरीको मुद्दाको अन्तिम किनारा लगाउँदै उक्त पोखरी सार्वजनिक नै रहेको फैसला गरेको थियो। उच्च अदालत पाटनका न्यायाधीशद्वय राजेन्द्र खरेल र रमेश ढकालको संयुक्त इजलालसले भक्तपुर जिल्ला अदालतको फैसलालाई सदर गर्दै कमलपोखरी सार्वजनिक रहेको फैसला गरेको वडाध्यक्ष थापा श्रेष्ठे स्मरण गरे। यसपछि स्थानीयले खुशीयाली गरेको पनि उनले सम्झे। यहीँ पोखरीमा फुलेको कमलको फूल यहीँको लायक दरबारमा दसैँमा तलेजुलाई चढाउने, कमलको पातमा तलेजुको पुजारीले भोज खानुपर्ने, साउनमा हुने नीलबाराही नाचमा यहीँको फूल चढाएर जात्रा चलाउने र जिब्रो छेड्ने जात्रा चलाउने ५० वर्ष अगाडिको परम्परालाई नगरपालिकाले यसै वर्षदेखि सुरु गर्न पाएको थियो। पोखरीमा अहिले आन्तरिक पर्यटकको गन्तव्य बनेको छ। पोखरीमा रोपिएको कमलको बिरुवाबाट अहिले फूल फुल्न थालेको छ।"
अब एक पटक मुलुकमा सम्वृद्धिको नेतृत्व गर्छु : प्रचण्ड,"सोलुखुम्बु : नेकपा माओवादी केन्द्रका अध्यक्ष एवं पूर्व प्रधानमन्त्री पुष्पकमल दाहाल प्रचण्डले आफूले अब मुलुकमा समृद्धिको नेतृत्व गर्ने दावी गरेका छन्। सोलुखुम्बुको थुलुङ दूधकोशी गाउँपालिकामा निर्मित भौतिक संरचनाहरूको उद्घाटन गर्दै प्रचण्डले क्रान्ति र शान्ति दुवैको नेतृत्व गरेर विश्वमै इतिहास कायम गरेको दावी गर्दै अब मुलुकमा समृद्धिको नेतृत्व गर्ने बताएका हुन्। उनले संविधान कार्यान्वयनकै चरणमा रहेकाले अब तल्लो तहलाई अझ अधिकार सम्पन्न बनाउन आवश्यक ऐन निर्माण गर्न बाँकी रहेको बताए। 'संघीय निजामती ऐन र सुरक्षा ऐनहरू बनाउन बाँकी छ, संविधानको सफल कार्यान्वयनमार्फत तल्लो तहलाई अधिकार सम्पन्न बनाउने ठूलो अभिभारा बाँकी नै छ,' उनले भने। संविधान दिवसमा आयोजना गरिएको कार्यक्रममा उनले घुमाउरो पारामा फेरि एक पटक देशको कार्यकारी प्रमुख हुने संकेत गर्दै भने, 'जनयुद्ध र शान्तिप्रक्रिया मेरै नेतृत्वमा सम्पन्न भयो, अब देशको विकास र सम्वृद्धिका लागि एक पटक नेतृत्व गर्ने चाहाना छ। 'समाजवादी मुलुक नेपालको एक पटक नेतृत्व गर्ने चाहाना छ, अब समाजवादमार्फत नै मुलुकलाई सम्वृद्ध बनाउने हो।' जनयुद्धमार्फत सामन्तवादको अन्त्य गरी वर्तमान संविधान जारी गर्न सफल भएको प्रचण्डले तर्क गरे। उनले ५० शय्याको दूधकोशी सामुदायिक अस्पताल, बहुप्राविधिक शिक्षालय र गाउँपालिकाको भवनको उद्घाटन गरेका छन्। दूधकोशी सामुदायिक अस्पताल १५ करोड, बहुप्राविधिक शिक्षालय पाँच करोड र गाउँपालिकाको प्रशासनिक भवन पौने सात करोडको लागतमा निर्माण सम्पन्न भएको गाउँपालिका अध्यक्ष असिम राईले बताए। 'जिल्लामै पहिलो पटक जनताबाट चन्दा उठाएर सुविधासम्पन्न अस्पताल बनाएका हौँ', पालिका अध्यक्ष राईले भने, 'महायज्ञ लाएर जनताको एकताको बलले करोडौँको अस्पताल बनाउन सफल भएका छौँ।' पछिल्लो समय आस्था, जाति र लिंगका आधारमा विभक्त भएको समाजमा यी सबै कुराको एकताका कारण मात्रै भौतिक संरचना निर्माण सम्पन्न भएको अध्यक्ष राईको भनाइ छ। कार्यक्रममा सोलुखुम्बुका निवर्तमान प्रतिनिधि सभा सदस्य हेमकुमार राई, प्रदेश १ का आर्थिक मामिला मन्त्री इन्द्र आङ्बो, प्रदेश १ मा पूर्व राज्यमन्त्री उत्तम बस्नेत, स्थानीय सरकारका प्रमुखहरूको सहभागिता थियो। सो अवसरमा पालिकालाई २५ रोपनी निःशुल्क जग्गा दिने स्थानीय समाजसेवी बलराम गुरुङ लगायतलाई सम्मान गरिएको छ।"
माओवादी केन्द्रको तर्फबाट समानुपातिकमा बाबुराम भट्टराईको पार्टीलाई पाँच सिट,काठमाडौं : नेकपा माओवादी केन्द्रको तर्फबाट बाबुराम भट्टराई नेतृ्त्वको नेपाल समाजवादी पार्टीका पाँचजना समानुपातिकको बन्दसूचीमा अटाएका छन्। संघतर्फको बन्दसूचीमा समाजवादीका पाँचजनाको नाम राखिएको हो। माओवादी केन्द्रका उपमहासचिव वर्षमान पुनका अनुसार समाजवादीका ५ जना माओवादी केन्द्रको तर्फबाट समानुपातिकको बन्दसूचीमा समावेश भएका हुन्। आगामी मंसिर ४ मा हुने प्रतिनिधि सभा र प्रदेशसभा निर्वाचनमा माओवादी केन्द्र र समाजवादी एउटै चुनाव चिन्ह लिएर निर्वाचनमा होमिदैछन् ।
एमालेले निर्वाचन आयोगलाई बुझायो समानुपातिकतर्फको बन्दसूची,काठमाडौंः आगामी मंसिर ४ मा हुने प्रतिनिधि सभा तथा प्रदेश सभा निर्वाचनका लागि नेकपा एमालेले समानुपातिक तर्फको बन्दसूची बुझाउन निर्वाचन आयोग पुगेको छ । समानुपातिकमा संघतर्फ ११० र प्रदेशतर्फ २२० जनाको सूची बोकेर एमाले निर्वाचन विभाग उपप्रमुख निरज आचार्यसहितको टोली आयोग पुगेको हो । आचार्यले आगामी निर्वाचन भयरहित र निष्पक्ष हुनुपर्ने बताएका छन्। अहिलेसम्म ३५ बढीले दलले समानुपातिक तर्फको बन्दसूची बुझाइसकेको निर्वाचन आयोगले जनाएको छ ।
"टेलिकमले थप केन्द्रहरूबाट इसिम वितरण गर्ने, इसिम चल्छ कि चल्दैन भनेर कसरी थाहा पाउने?","काठमाडौं : नेपाल टेलिकमले दूरसञ्चार कार्यालय सुन्धारास्थित ग्राहक सेवा केन्द्रबाट ग्राहकहरूलाई निःशुल्क इसिम वितरण गरिरहेको छ। इसिमका लागि यथेष्ट संख्या मौज्दात रहेको कम्पनीले जनाएको छ। रुचि र मागलाई मध्यनजर गर्दै ग्राहकको सुविधाका लागि हालसम्म सुन्धारास्थित ग्राहक सेवा केन्द्रबाट मात्र वितरण भइरहेको इसिम भोलिदेखि कम्पनीको नक्शाल, चावहिल, ठिमी, भक्तपुर, पाटन, गोंगबु र छाउनी कार्यालयहरू लगायत ग्राहक सेवा केन्द्र पुलचोकबाट पनि माग बमोजिम वितरण गरिने छ। मोबाइल सेटमा इसिम इन्स्टल गर्नका लागि क्यूआर कोडमार्फत स्क्यान गर्नुपर्छ। क्यूआर कोडको सुविधा भएका पछिल्लो पुस्ताका मोबाइल सेटमा मात्र इसिम प्रयोग गर्न सकिन्छ। त्यसैले सबैभन्दा पहिले आफ्नो मोबाइल सेटमा इसिम चल्नेनचल्ने यकिन गरेर मात्र इसिमका लागि केन्द्रमा जान कम्पनीले अनुरोध गरेको छ। यसका लागि आफ्नो मोबाइलबाट  डायल गर्नुपर्छ। यसरी डायल गर्दा इआइडी लेखिएको संकेतसहित नम्बरहरू देखियो भने उक्त सेटमा इसिम चल्छ भनी थाहा पाउन सकिन्छ। त्यसैगरी आइफोन र एन्ड्रोइड सिस्टमयुक्त मोबाइल सेटको सेटिङमा भएका विभिन्न अप्सन हेरेर पनि इसिम चल्ने वा नचल्ने पत्ता लगाउन सकिन्छ। आइफोन वा एन्ड्रोइडको सेटिङमा एड मोबाइल प्लान वा एड डाटा प्लान देखियो भने पनि त्यसमा सामान्यतः इसिम चल्छ भन्ने कुरा थाहा हुन्छ। फिजिकल सिम प्रयोग गरिरहेका कम्पनीका ग्राहकहरूका पोस्टपेड र प्रिपेड सिम हालका लागि निःशुल्क इसिममा परिवर्तन गर्न सकिने छ। त्यसैगरी नयाँ पोस्टपेड लिन चाहने ग्राहकलाई हालको बिक्री मूल्यमै इसिम उपलब्ध गराइने छ भने नयाँ प्रिपेड सिमकार्ड लिन चाहने ग्राहकलाई निकट भविष्यमा सो सिम उपलब्ध गराइने छ। इसिम एक प्रकारको भर्चुअल अर्थात इलेक्ट्रोनिक सिम हो। इसिम उपलब्ध भएपछि अहिलेको जस्तो भौतिक रूपमा प्रयोग गरिने सिम कार्डको आवश्यकता पर्दैन। यसबाट फोन गर्ने र डाटा चलाउने लगायतका विभिन्न कार्य गर्न सकिन्छ।"
"अब कपाल काटेको २००, दाह्री काटेको १२०","काठमाडौं : अब कपाल काटेको दुई सय रुपैयाँ तिर्नुपर्ने भएको छ। नेपाल नाई संघले काठमाडौं उपत्यकामा सैलुनको शुल्कमा वृद्धि गरेको छ। जसअनुसार अब कपाल काटेको २ सय रुपैयाँ तिर्नुपर्नेछ। यसअघि कपाल काटेको एक सय ५० रुपैयाँ शुल्क तोकिएको थियो। यो निर्णय असोज १ गतेबाट लागू हुने संघले जनाएको छ। यस्तै, दाह्री काटेको १२० देखि २०० रुपैयाँ निर्धारण गरिएको छ। कपाल डिजाइन ३५० देखि ५०० रुपैयाँ, दाह्री डिजाइन १५० देखि २५०, टाउको मसाज गरेको २००, स्याम्पु गरेको १२० देखि १५०, कपाल कलर गरेको ५०० देखि ६५० रुपैयाँ, फेसियल गरेको एक हजारदेखि १२ सय रुपैयाँ तिर्नुपर्ने संघको सूचनामा उल्लेख छ।"
काठमाडौं २ बाट प्रकाश अधिकारीले स्वतन्त्र उम्मेदवारी दिने,"काठमाडौंः आगामी मंसिर ४ मा हुने निर्वाचनमा काठमाडौं क्षेत्र नम्बर २ बाट स्वतन्त्र रूपमा युवा नेता प्रकाश अधिकारीले स्वतन्त्र उम्मेदवारी दिने भएका छन् । काठमाडौं २ नेकपा एकीकृत समाजवादीका अध्यक्ष माधवकुमार नेपालको क्षेत्र हो । उम्मेदवारी घोषणा गर्दै अधिकारीले हालको राजनीतिक व्यवस्थामा चुनौतीको चाङमा रहेको बताए । कानुन व्यवसायी समेत रहेका उनले आफूमा नयाँ व्यवस्थाबारेको भिजन, मिसन र एक्सन रहेको बताए । मूलधारका राजनीतिक दलले निराशाजनक कार्यसम्पादन गरेको भन्दै प्रतिनिधिसभा निर्वाचनमा स्वतन्त्र उम्मेदवारी दिने बताए । संसदलगायत राज्यको नीति निर्माण तहमा प्रभावकारी तरिकाले काम गर्नसक्ने युवाको खडेरी रहेको अवस्थामा आफ्नो उम्मेदवारीले वर्तमान संसदीय व्यवस्था भित्रका विकृतिका बारेमा विरोध गर्ने बताए । राज्यको नीति निर्माणको तहमा कानुनी ज्ञान भएको व्यक्ति आवश्यक पर्ने उनी बताउँछन् ।"
फाइनल खेलमा नेपाल बंगलादेशससँग दुई गोलले पछि,काठमाडौं : छैटौं महिला साफ च्याम्पियनसिपको फाइनलमा बंगलादेशले नेपालविरुद्ध दुई गोल गरेको छ। पहिलो हाफको खेलमा १२औं मिनेटमा गोल गर्दै बंगलादेशले अग्रता लिएको थियो। ४२औं मिनेटमा बंगलादेशले थप एक गोल गर्दै २० गोलले अग्रता लिएको हो। साफ च्याम्पियनसिपको फाइनलमा पहिलो पटक नयाँ देशबीच भीडन्त भइरहेको छ। नेपालले भारतलाई हराउँदै फाइनल पुगेको हो भने बंगलादेशले भुटानलाई हराउँदै फाइनल पुगेको हो।
नि:शुल्क स्वास्थ्य शिविर,काठमाडौं : सावित्री कंचनजंगा अगरबत्तीले आफ्नै उद्योग परिसरमा विश्वकर्मा पूजाको अवसर पारेर रक्तदान तथा नि:शुल्क स्वास्थ्य शिविर सम्पन्न गरेको छ। सामाजिक उत्तरदायित्व बहन गर्दै नेपाल रेडक्रस सोसाइटीसँगको सहकार्यमा कार्यक्रम गरेको कम्पनीले जनाएको छ। कार्यक्रमबाट ३० युनिटभन्दा बढी रगत संकलन भएको छ। दुई सयभन्दा बढी व्यक्तिहरूले स्वास्थ्य सेवा लिएका छन्। सावित्री कंचनजंगा अगरबत्तीले समयसमयमा विभिन्न सामाजिक उत्तरदायित्वमूलक कार्यक्रमहरू गर्दै आएको छ।
बंगलादेशविरुद्ध नेपालले फर्कायो पहिलो गोल,काठमाडौं : छैटौं महिला साफ च्याम्पियनसिपको फाइनलमा नेपालले एक गोल फर्काएको छ। दोस्रो हाफमा नेपालका लागि अनिता बस्नेतले ७०औं मिनेट गोल फर्काएको हो। यसअघि नेपाल दुई गोलले पछि परेको थियो। बंगलादेशले पहिलो हाफको खेलमा १२औं मिनेटमा गोल गर्दै बंगलादेशले अग्रता लिएको थियो। ४२औं मिनेटमा बंगलादेशले थप एक गोल गर्दै २० गोलले अग्रता लिएको हो। साफ च्याम्पियनसिपको फाइनलमा पहिलो पटक नयाँ देशबीच भीडन्त भइरहेको छ। नेपालले भारतलाई हराउँदै फाइनल पुगेको हो भने बंगलादेशले भुटानलाई हराउँदै फाइनल पुगेको हो।
फाइनल खेलमा नेपालविरुद्ध बंगलादेशको एक गोल,काठमाडौं : छैटौं महिला साफ च्याम्पियनसिपको फाइनलमा नेपालविरुद्ध गोल गर्दै बंगलादेशले अग्रता लिएको छ। खेलको १२औं मिनेटमा गोल गर्दै बंगलादेशले अग्रता लिएको हो। साफ च्याम्पियनसिपको फाइनलमा पहिलो पटक नयाँ देशबीच भीडन्त भइरहेको छ। नेपालले भारतलाई हराउँदै फाइनल पुगेको हो भने बंगलादेशले भुटानलाई हराउँदै फाइनल पुगेको हो।
सरकारको भण्डाफोर गर्ने अनेरास्ववियुको निर्णय,"काठमाडौं : अखिल नेपाल राष्ट्रिय स्वतन्त्र विद्यार्थी युनियन (अनेरास्ववियु)ले वर्तमान सरकारले जनतामाथि दमन, अत्याचार र शोषण गरेको भन्दै भण्डाफोर गर्ने निर्णय गरेको छ। असोज १ र २ गते काठमाडौंमा सम्पन्न अनेरास्ववियुको तेस्रो नीति तथा विधान महाधिवेशनले गरेका निर्णय सार्वजनिक गर्न सोमबार काठमाडौंमा पत्रकार सम्मेलन गर्दै अनेरास्ववियुले विश्वविद्यालयमा राज्य समर्थित गुण्डागर्दी भएको भन्दै यसको समेत भण्डाफोर गर्ने जनाएको छ। त्यस्तै सार्वजनिक शिक्षाको गुणस्तर बढाउन दवावमूलक, रचनात्मक आन्दोलन गर्ने र महङ्गी, कालाबजारी, भ्रष्टचारविरुद्ध आन्दोलन गर्ने निर्णय पनि संगठनले गरेको छ। त्यस्तै इन्धनको मूल्यलाई वैज्ञानिक तथा स्वचालित प्रणाली कायम गरी वस्तुबजार अनुगमन गर्न पनि महाधिवेशनले माग गरेको अनेरास्ववियुकी अध्यक्ष सुनिता बरालले जानकारी दिइन्। उनले आागमी निर्वाचन धाधलीरहित र निष्पक्ष रूपमा सम्पन्न गराउन पनि माग गरेको बताए। उनले संविधानको कार्यान्वयन गराउनका लागि र शिक्षालाई लगानी बढाउन पनि संघर्ष गर्ने उल्लेख गरे। उनले विश्वविद्यालयको पाठ्यक्रमलाई समयानुकल परिमार्जन गर्नुपर्ने आवश्यकता रहेको बताए। महाधिवेशनले अध्यक्ष बरालको संयोजकत्वमा ११ हजार १ सय ५१ सदस्यीय केन्द्रीय निर्वाचन परिचालन कमिटी निर्माण पनि गरेको अनेरास्ववियुले जानकारी दिएको छ।"
उदयपुरमा ३८ जनामा डेंगु,"उदयपुर : उदयपुरमा डेंगुका बिरामी बढ्न थालेका छन्। जिल्ला स्वास्थ्य कार्यालयले आफ्ना मातहतका निकायबाट गरेको परीक्षणमा ३८ जनालाई पोजेटिभ देखिएको हो। कार्यालयका सूचना अधिकारी चिरन्जिवी निरौलाका अनुसार त्रियुगा, कटारी र बेलका नगरपालिकामा दुई सय ६८ बिरामीलाई परीक्षण गर्दा ३८ जनामा डेंगु देखिएको हो। डेंगु देखिएका सबै बिरामीको अवश्था सामान्य रहेको उनले बताए। तथ्यांकअनुसार सबैभन्दा बढी बेलका नगरपालिकामा देखिएको छ। बेलका नगर अस्पतालमा ७० जनामा गरिएको डेंगु परीक्षणमा १५ जनामा लक्षण देखिएको उनले बताए। त्यसैगरी कटारी नगरपालिकास्थित कटारी अस्पतालमा एक सय ६५ जनामा गरिएको परीक्षणमा १२ जनामा पोजेटिभ देखिएको हो। निरौलाका अनुसार त्रियुगा नगरपालिकास्थित जिल्ला अस्पतालमा ३३ जनामा गरिएको परीक्षणमा ११ मा लक्षण सहितको ज्वरो देखिएको हो। जिल्लाको चारवटा गाउँपालिका र चौदण्डिगढी नगरपालिकाबाहेक सबै पालिकामा डेंगु परीक्षण सुरु गरिएको उनले बताए। लामखुट्टेको टोकाइबाट लाग्ने डेंगु परीक्षण मात्र नभई नियन्त्रणका लागि पालिकाहरुले अभियान सञ्चालन गरेका छन्। चौदण्डिगढी नगरपालिकाका मेयर कालुमान लामाका अनुसार लामखुट्टे बस्ने स्थल भत्काउने, किटनाशक औषधि छिट्ने, टायर नष्ट, पोखरी तथा खाल्टाखुल्टीमा जम्मा भएको पानी नष्ट, झाडीँ सरसफाइ, लार्भा नष्ट लगायतका कार्यक्रम सुरुवात गरिएको हो। आर्थिक वर्ष ०७६०७७ मा जिल्लामा १९ जनामा डेंगु रोग देखापरेको थियो।"
माओवादी केन्द्रको बन्दसूची लिएर देव गुरुङ निर्वाचन आयोगमा,काठमाडौंः आगामी मंसिर ४ मा हुने प्रतिनिधि सभा तथा प्रदेश सभा निर्वाचनका लागि नेकपा माओवादी केन्द्र समानुपातिक तर्फको बन्दसूची बुझाउन निर्वाचन आयोग पुगेको छ । समानुपातिकमा संघतर्फ ११० र प्रदेशतर्फ २२० जनाको सूची बोकेर माओवादी केन्द्रका महासचिव देव गुरुङ आयोग पुगेका हुन् । उनले बन्दसूचीमा रहेका कतिपय नामहरु करेक्सन हुनसक्ने बताए । अहिलेसम्म ३५ बढीले दलले समानुपातिक तर्फको बन्दसूची बुझाइसकेको निर्वाचन आयोगले जनाएको छ।
अझै बिदेसिन्छन् विद्यार्थी,"शिक्षा विज्ञान तथा प्रविधि मन्त्रालयअन्तर्गतको वैदेशिक अध्ययन अनुमतिपत्र व्यवस्थापन शाखाका अनुसार चालू आर्थिक वर्षको भदौ महिनामा ९ हजार १ सय ४२ विद्यार्थी उच्च शिक्षाका लागि बिदेसिएका छन्। यसबापत १ करोड ८९ लाख रुपैयाँ राजस्व संकलन भएको शाखाका सहसचिव वासुदेव वस्तीले जानकारी दिए। दैनिक तीन सयभन्दा बढी र वार्षिक एक लाखभन्दा बढीले विदेश जाने अनुमतिपत्र (एनओसी) लिने गरेको देखिन्छ। गत आर्थिक वर्षमा करिब ६७ अर्ब रुपैयाँ विदेश अध्ययनका लागि बाहिरिएको छ। उच्च शिक्षाका लागि विद्यार्थीको पहिलो रोजाइ जापान देखिन्छ। चालू वर्षको भदौमा जापानका लागि ४ हजार ९ सय ५१ विद्यार्थीले एनओसी लिएका छन्। त्यस पछिका मुलुकहरूमा अस्टेलियामा १ हजार २ सय ६२, क्यानडाका लागि ९ सय १५, यूकेका लागि ३ सय ५७, भारत ४ सय ५९, अमेरिकामा ६२ लगायतका मुलुक जान विद्यार्थीले एनओसी लिएका छन्। उच्च शिक्षाका लागि कुल ४१ कलेजमा विद्यार्थी जाने गरेको तथ्यांकले देखाउँछ। यी देशमा मेडिकल, व्यवस्थापन, सूचना प्रविधि, होटल म्यानेजमेन्ट, इन्जिनियरिङ, वन विज्ञान, कृषि आदि विषय पढ्न जाने गरेका छन्। जापानपछि अध्ययनका लागि सबैभन्दा बढी विद्यार्थी अस्ट्रेलिया जाने तथ्यांकले जनाउँछ। उत्कृष्ट शिक्षा प्रणालीका साथै राम्रो प्राकृतिक वातावरण, सुलभ मूल्यमा उच्च लिभिङ स्ट्यान्डर्ड र पढाइपछि वर्किङ भिजाको सम्भावना बढी भएका कारण अस्ट्रेलिया अत्यधिक विद्यार्थीको रोजाइमा पर्ने गरेको माभेन कन्सल्टिङ ग्रुपका एडलेड अफिस निर्देशक रञ्जन खड्काले बताए। नयाँ बानेश्वरस्थित माभेनमार्फत अस्ट्रेलियाका लागि भिजा प्रक्रिया गर्ने विद्यार्थीको संख्या बढ्दो रहेको उनको भनाइ छ। विद्यार्थीलाई बाहिर जान दिने सरकारको नीतिकै कारण उनीहरू पढाइको बहानामा बाहिरिएको शिक्षाविद् डा विद्यानाथ कोइराला बताउँछन्। एसईई पछि नै एनओसी दिने गरिन्छ। तर त्यसमा कडाइ गरेर बाहिर जान नै नदिने, जान दिँदा पनि स्नातक सकेर र फर्किने सर्तमा जान दिनुपर्छ। यसमा सरकारले नीतिगत व्यवस्था गर्न सक्नुपर्यो, उनी भन्छन्, विद्यार्थीले खोजेको जागिर हो कि पढाइ। त्यो कुरा टुंगो गरिएको छैन। प्रायः विद्यार्थी वर्क पर्मिटका लागि जान्छन्, एनओसी लिएर। यो सबैलाई थाहा छ। विश्व र्यांकिङमा नेपालका विश्व विद्यालयको छवि त्यति राम्रो नभएकाले र भविष्य सोचेर विद्यार्थी बाहिर जाने क्रम बढेको रियाक्सन नेपाल कन्सल्टेन्सीका प्रमुख कार्यकारी अधिकृत राजु खनाल बताउँछन्। विश्वव्यापीकरणको कारणले जनशक्ति त्यही मुलुकमा मात्र सीमित हुनुपर्छ भन्ने जरुरी नभएको उनको तर्क छ। नेपालमा ११ वटा विश्वविद्यालय र ६ वटा स्वास्थ्य विज्ञान प्रतिष्ठानहरू सञ्चालनमा छन्। मदन भण्डारी विज्ञान तथा प्रविधि विश्वविद्यालय र योगमाया आयुर्वेद विश्वविद्यालय स्थापना हुने क्रममा छन्। उच्च शिक्षा प्रतिस्पर्धी, उत्पादनमुखी र अनुसन्धानमूलक हुन नसक्नु, शिक्षामा पर्याप्त अवसर नहुन, शिक्षाको गुणस्तर अपेक्षित रूपमा न्यून हुनुले पनि विद्यार्थी बाहिर गइरहेका छन्। विद्यार्थीले जुन विधामा अध्ययन गर्न चाहन्छन्, त्यो विधामा पर्याप्त कलेजहरू नभएका कारण पनि उनीहरू बिदेसिने अर्थविद् रामेश्वर खनालको भनाइ छ। यसले रकम पनि बाहिरिने र जनशक्ति पनि विदेश पलायन हुने गरेको उनको तर्क छ। विश्वविद्यालयको सम्बन्धनमा नियन्त्रमुखी छ। काम गर्नेलाई भन्दा पनि नजिकलाई सम्बन्धन दिने चलन छ। विभिन्न विषयहरू अध्ययनका लागि नेपालमा सिट पर्याप्त नभएकाले विद्यार्थी बाहिर गइरहेका छन्, उनी थप्छन्। त्रिभुवन विश्वविद्यालयले आफैंले क्षमता विस्तार गर्न नसक्नु, नयाँ विश्वविद्यालय खोल्नका निमित्त छाता ऐन नहुनु, जति पनि सरकारले खोलेका विश्वविद्यालय छन्, तिनीहरूले पनि क्षमता विस्तार गर्न नसकेको र निजी क्षेत्रलाई विश्वास नगरेका कारणले नेपालमा विद्यार्थी पढ्न चाहेर पनि बाहिर गइरहेका खनाल बताउँछन्। समयअनुसारको करिकुलम ल्याउन नसकेर पनि विद्यार्थी बिदेसिने क्रम नरोकिएको कान्तिपुर इन्टरनेसनल कलेजका कार्यकारी निर्देशक प्रतापराज जोशीले बताए। विद्यार्थीमा नेपालको करिकुलम भनेको लोकल हो, यसले अन्तर्राष्ट्रिय स्तर कायम गर्न सक्दैन र अन्तर्राष्ट्रिय रूपमा यसको भ्यालु हुँदैन भन्ने भ्रम रहे पनि त्यसो नभएको उनको तर्क छ। अन्तर्राष्ट्रिय रूपमा नै स्तरीय करिकुलम र क्रेडिट आवर नेपालमा पनि छ, उनले भने। नेपालको पढाइ राम्रो छैन भन्ने मान्यता र सबै गए म पनि जान्छु भन्ने माइन्ड सेटले अहिले बढी विद्यार्थी बाहिर जाने गरेका प्राइम कलेजका प्रमुख कार्यकारी अधिकृत विभष वासुकलाले बताए। समसापेक्ष चलेका सबै विषयहरूको नेपालमा पनि पढाइ हुन्छ। प्राइममा पढेका धेरै विद्यार्थी विश्वका बहुर्राष्ट्रिय कम्पनीहरूमा काम गरिरहेका छन्, उनले भने। अन्तर्राष्ट्रिय रूपमा नै स्तरीय करिकुलम र क्रेडिट आवर नेपालमा पनि छ। हाम्रो विषय अन्तर्राष्ट्रिय रूपमा नै एसेप्ट छ र सो सरह नै इकुभ्यालेन्ट दिने गरिएको छ। प्रतापराज जोशी कार्यकारी निर्देशक, कान्तिपुर इन्टरनेसनल कलेज पढाइको स्तर नेपालमा विश्वका अन्य देशभन्दा फरक छैन। समसापेक्ष चलेका सबै विषयहरूको यहाँ पनि पढाइ हुन्छ। प्राइममा पढेका धेरै विद्यार्थीहरू विश्वका बहुराष्ट्रिय कम्पनीहरूमा काम गरिरहेका छन्। विभष वासुकला प्रमुख कार्यकारी अधिकृत, प्राइम कलेज"
समयको कसीमा संविधान,"२०७२ सालमा लिखित नेपालको संविधान मुलुकका लागि सातौं संविधान हो। अघिल्ला ६ वटाभन्दा यो नै सबैभन्दा महत्त्वपूर्ण र गरिमामय छ। पहिलो त, यो जननिर्वाचित जनप्रतिनिधिहरूले लेखेको संविधान हो। २००४ सालमा राणा प्रधानमन्त्री पद्मशमशेरले पहिलो संविधान दिए नेपालको वैधानिक कानुन। त्यो कार्यान्वयनमा आएन। त्यसपछिका दिनमा नेपालीहरूको एउटै राजनीतिक सपना थियो आफ्नो देशको मूल कानुन आफैंले लेख्ने, त्यो पनि गणतान्त्रिक संविधान। तर राजा त्रिभुवनको छलछाम, त्यसपछि उनका पुत्र राजा महेन्द्रले मनलाग्दी गरे जननिर्वाचित संसद् बन्नुअघि आफैंले लेखेर संविधान दिए र आफ्नो हात जगन्नाथ गरे। जननिर्वाचित संसद् अपदस्थ गरी २०१९ सालमा फेरि संविधान लेखेर जनतालाई रैतीकै दर्जामा पुर्याए। पुनर्बहालित प्रजातन्त्रमा २०४७ सालमा पनि जनप्रतिनिधिले लेखेका होइनन् त्यतिबेलाको संविधान। २०६३ सालमा द्वन्द्वरत पक्ष र राज्यको सम्झौताका रूपमा अन्तरिम संविधान आएको हो। संविधान यही नै हो २०७२ सालमा आएको जुन जनप्रतिनिधिले लेखे। जसका लागि दुईदुई पटक संविधानसभाको निर्वाचन भयो। ६ सय १ जना जनप्रतिनिधि चुनिए। तीमध्ये ९० प्रतिशतभन्दा बढीले अनुमोदन गरेको संविधान भएको हुँदा सम्पूर्णजसो नेपालीले अपनत्व लिएको संविधान मान्न सकिन्छ। यो संविधानले नै नेपाली जनतालाई सार्वभौम अधिकार सम्पन्न बनाएको छ। नेपालको संविधान को विशेषता के हो भने यसले ७० वर्षदेखि नेपाली जनताले गरेको संघर्षको लक्ष्य प्राप्ति गर्दै त्यसलाई लिपिबद्ध गरेको छ। २००७ सालदेखि नै गणतान्त्रिक संविधान लेख्न संविधानसभाको निर्वाचन गर्ने नेपाली सपना साकार पारेको छ। त्यसका लागि सयौं नेपालीले ज्यानको आहुति दिएका छन्। यो सानो बलिदानबाट प्राप्त उपलब्धि होइन। समावेशी र समानुपातिक व्यवस्था यो संविधानको मौलिक विशेषता हो। नागरिकलाई ३१ वटा मौलिक हक उपलब्ध गराउने संवैधानिक व्यवस्था विरलै देशमा हुनुपर्छ। धर्मनिरपेक्षता यो संविधानको अर्काे मौलिकता हो। संघीयता झनै महत्त्वपूर्ण व्यवस्था यो संविधानले गरेको छ। तीन तहका सरकारको प्रावधानसहितको संविधानकै कारण आज मुलुकमा ७ सय ५३ स्थानीय, ७ प्रदेश र १ संघीय सरकार छ। जनताको घरदैलोमै सरकार पुर्याउने भनेको यही संविधानको गरेको व्यवस्था हो। संविधानका अक्षरहरू आफैंमा जीवन्त हुँदैनन्। संविधानमा जे जति जनअधिकार छन् र यसका उपलब्धिलाई साकार नपारेसम्म त्यसको औचित्य स्थापित हुँदैन। त्यसलाई मूर्तरूप दिने सरोकारवालाले हो। त्यो दायित्व राजनीतिका मुख्य खेलाडी दलहरूको हो जसले सरकार गठन गर्छन्, संसद्मा जनताको प्रतिनिधित्व गर्छन्। गएका सात वर्षमा संविधानलाई जीवन्त बनाउने सबालमा दलहरू र यसबीचमा बनेका सरकारहरू धेरैपटक धेरै ठाउँमा चुकेको प्रतीत हुन्छ। संविधानले परिकल्पना गरेका व्यवस्था व्यवहारमा लागू गर्न आवश्यक केही कानुन बनाइएको छ, तिनैको पनि कार्यान्वयन हुन सकेको छैन। बनेका कतिपय कानुन प्रादेशिक संरचनाको अधिकार संकुचित हुने गरी र संविधानको मर्मविपरीत पनि छन्। निजामती, प्रहरीलगायत निकायमा अझै संविधानको मर्मअनुसार कानुन बन्न नसक्नु दुर्भाग्यपूर्ण हो। संविधानअनुसार नागरिकतासम्बन्धी कानुन बनाउन दलहरूमा देखिएको गलत र स्वार्थपूर्ण खेल झनै घिनलाग्दो देखिएको छ। संसद् विघटन प्रधानमन्त्रीको अधिकार हो कि होइन भन्ने विवाद र बहसले लामो समय राजनीति तरंगितमात्रै भएन, निकै हदसम्म घिनलाग्दा खेलहरू भए। त्यही घटनाक्रमपछि सरकार र संसद्का दलहरू संविधानको संस्थागत विकासलाई पूरै बेवास्ता गर्दै सत्ताको कुस्तीमा रमाए। संविधानको सफलता वा कार्यान्वयनलाई कसी लगाउने माध्यम जनताको जीवनस्तर हो। संविधानका व्यवस्थाले जनताको जीवनमा के कति परिवर्तन ल्यायो भनेर कसी लगाउँदा त्यसमा आशाभन्दा धेरै निराशा टल्किन्छ। समाजवाद उन्मुख लेखिएको संविधानको व्यवस्थाले जनतालाई सामाजिक न्याय कति दियो ? दलित, अल्पसंख्यक, मधेसी, थारू, महिला, जनजाति र सीमान्तकृतहरूको जीवनस्तर कति उकासियो भनेर खोज्दा पनि उपलब्धि कमै देखिन्छ। यही प्रसंगमा संविधान कार्यान्वयन र यसको संस्थागत विकासका मुख्य सरोकारवाला दलहरू संवेदनशील हुन जरुरी छ। नेपालमा औसत १०१० वर्षमा संविधान फेरिएको देखिन्छ। देशमा राजनीतिक स्थायित्वसहित समृद्धि हासिल गर्ने हो भने यो संविधानको दीर्घायु जरुरी छ। जसका लागि पूर्ण निष्ठापूर्वक दलहरू नै यो संविधानको परिपालनामा लाग्नुपर्छ। होइन भने पुनरोत्थानवादी शक्तिलाई मौका नमिल्ला भन्न सकिन्न।"
'समानुपातिकतर्फको बन्दसूची पेस गर्ने भए ५ बजेभित्र आयोग परिसर प्रवेश गरिसक्नु',"काठमाडौं : निर्वाचन आयोगले समानुपातिकतर्फको बन्दसूची बुझाउन ५ बजेभित्र आयोग परिसर छिरिसक्नुपर्ने बताएको छ। समानुपातिकतर्फको सूची बुझाउने आज अन्तिम दिए भए पनि प्रमुख राजनीतिक दलहरुले २ बजिसक्दा पनि बन्दसूची बुझाएका छैनन्। आयोगका प्रमुख आयुक्त दिनेश थपलियाले आज ५ बजेभित्र आयोग परिसर प्रवेश गरेका दललाई मात्रै बन्दसूचीमा समाावेश गर्ने जानकारी दिए। 'बन्दसूचीको मनोनयन दर्ता समयसीमामै हुनुपर्छ। त्यसका लागि दलहरु गम्भीर हुनुपर्ने देखिन्छ। आज बेलुकी ५ बजेभित्र बन्दसूची पेस गर्न अनुरोध गर्छु, उनले भने। आयोगका अनुसार २ बजेसम्म १० दलले मात्रै समानुपातिकतर्फको बन्दसूची पेस गरेका छन्।"
आगामी निर्वाचनमा गठबन्धनमा रहेका दलहरुको जीत अपरिहार्य छ : प्रचण्ड,"काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले आगामी निर्वाचनमा गठबन्धनमा रहेका दलहरुको जीत अपरिहार्य भएको बताएका छन्। संविधान दिवस२०७९ को अवसरमा शुभकामना दिँदै उनले संविधान एवं सिंगो व्यवस्थाको रक्षा र सुदृढीकरणका लागि मंसिर ४ गते हुने प्रतिनिधि सभा तथा प्रदेश सभा सदस्य निर्वाचनमा गठबन्धनमा रहेका दलहरुको जीताउन आह्वान गरेका हुन्। उनले प्रतिगमन विरोधी अग्रगामी सम्पूर्ण नेपाली जनसमुदायलाई गठबन्धनमा रहेका दलहरुलाई विजयी गराई संविधान रक्षा एवं सफल कार्यान्वयनका लागि अपील गरेका छन्। उनले लामो संघर्ष र नेपाली जनताको त्याग र बलिदानको प्रतिफलका रुपमा वर्तमान संघीय लोकतान्त्रिक गणतन्त्रात्मक संविधान प्राप्त भएको उल्लेख गरेका छन्। प्रचण्डले भनेका छन्, संविधानले मुलुकमा लोकतान्त्रिक गणतन्त्रलाई संस्थागत मात्र गरेको छैन, समानुपातिक, समावेशी, मौलिक हक, पहिचान र अधिकार लगायतका विषयमा अग्रगामी पनि छ। प्रचण्डले संविधानले नागरिकलाई गाउँगाउँमा सिंहदरबारको अनुभूति गराएको उल्लेख गरेका छन्। सन्देशमा भनिएको छ, सिंहदरबारमा रहेको एकात्मक राज्य व्यवस्थाको केन्द्रीकृत शासन प्रणालीलाई नागरिकको घरदैलोमा पुर्याउने श्रेय पनि वर्तमान संविधानलाई जान्छ। यसले नागरिकलाई गाउँगाउँमा सिंहदरबारको अनुभूति गराएको छ। प्रचण्डले संविधानका लागि जीवन उत्सर्ग गर्ने महान् सहिदहरुप्रति हार्दिक श्रद्धाञ्जली अर्पण गर्दै बेपत्ता, घाइते, अपाङ्गता भएका योद्धाहरुप्रति उच्च सम्मान समेत व्यक्त गरेका छन्।"
समानुपातिकतर्फको बन्दसूची पेस गर्न एकीकृत समाजवादीका नेताहरू आयोगमा,"काठमाडौं : नेकपा एकीकृत समाजवादीले समानुपातिकतर्फको बन्द सूची पेस गरेको छ। निर्वाचन आयोगमा समाजवादीले प्रतिनिधिसभा र प्रदेशसभातर्फ समानुपातिक उम्मेदवारको बन्दसूची निर्वाचन आयोगमा पेस गरेको हो। प्रतिनिधिसभाका लागि खस आर्यतर्फ पार्टी उपाध्यक्ष प्रमेश हमाल, बागमती प्रदेश अध्यक्ष सावित्रा भुषाल, मधेसी कोटाबाट मधेस प्रदेश अध्यक्ष रामचन्द्र यादव, आदिवासीतर्फ पार्टी उपमहाचिव गंगालाल तुलाधर र दलितर्फ पोलिटव्युरो सदस्य गणेश विकको नाम सिफारिस गरेको छ। पार्टी उपमहासचिव तुलाधर आयेगमा पुगी बन्दसूची बुझाएका हुन्। उपमहासचिव तुलाधरले लोकतन्त्रमा निर्वाचन उत्सव भएको बताए। अहिलेसम्म २८ दलले बन्दसूची पेस गरेका छन्।"
"समानुपातिकतर्फको बन्दसूची बुझाउने आज अन्तिम दिन, १० दलले बुझाए सूची","काठमाडौंः निर्वाचन आयोगले अहिलेसम्म १० दलले समानुपातिक तर्फको बन्दसूची पेश गरेको जनाएको छ । आयोगले आगामी मंसिर ४ मा हुने निर्वाचन प्रयोजनका लागि असोज २ र ३ गते समानुपातिकतर्फको बन्दसूची बुझाउने समयावधि तोकेको छ। बन्दसूचीको आज अन्तिम दिन हो। आयोगका अनुसार आइतबार ९ दलले बन्दसूची पेश गरेका थिए । आज अहिलेसम्म एक राजनीतिक दलले मात्रै बन्दसूची बुझाएको छ । यस्तै आजै नेपाली कांग्रेस (वीपी), मंगोल नेशनल अर्गनाइजेसन, जनता प्रगतिशिल पार्टी, पिछडा वर्ग दलीत जनजाती पार्टी बन्दसूची बुझाउँदैछन्। यस्तै, खुम्बुवान राष्ट्रिय दलित मोर्चा नेपाल, बहुजन एकता पार्टी, राष्ट्रिय नागरिक पार्टी, एकीकृत शक्ति नेपाल, नेकपा(माओवादी केन्द्र) र समाजवादी पार्टी,नेकपा मार्क्सवादी (पुष्पलाल) र नेपाल सद्भावना पार्टीले बन्दसूची बुझाउँदैछन् ।"
"निर्वाचनमा भाग लिने २१७३, खर्च विवरण बुझाउने ६१९ मात्र","नुवाकोट : नुवाकोटमा गत स्थानीय निर्वाचनमा उम्मेदवार बनेकामध्ये समयसीमाभित्र ६ सय १९ जना उम्मेदवारले मात्र निर्वाचन खर्च विवरण पेश गरेका छन्। १२ स्थानीय तह रहेको नुवाकोटमा गत वैशाख ३० गतेको स्थानीय तह सदस्य निर्वाचनमा दुई हजार एक सय ७३ जना उम्मेदवार निर्वाचनमा भाग लिएका थिए। प्रावधान अनुसार निर्वाचन सकिएको एक महिनाभित्र सम्बन्धित जिल्ला निर्वाचन कार्यालयमा आफैं वा प्रतिनिधि गएर निर्वाचन खर्च विवरण पेश गर्नुपर्नेमा अधिकांश उम्मेदवारले विवरण पेश नगरेको जिल्ला निर्वाचन कार्यालय नुवाकोटले जनाएको छ। हालसम्म नुवाकोटमा ताकिएको समयसिमाभित्र बुझाउनेमा तीनसय १२, विलम्ब गरेर ९४, स्पष्टिकरणसहित ढिलो पेश गर्ने दुई सय १३, कार्यपालिका तथा जिल्ला समन्वय समितिका ४१ जना छन्। सात जना स्थानीय तहको कार्यपालिका सदस्यले खर्चको विवरण सार्वजनिक गरेको जिल्ला निर्वाचन कार्यालय नुवाकोटले जनाएको छ। निर्वाचन आयोगले स्पष्टिकरणसहित खर्च विवरण पेश गर्न थप सात दिन तथा कार्यपालिकाका सदस्यहरूलाई पनि सात दिनको समय थप गरेको भए पनि उल्लेख्य रूपमा खर्च विवरण पेश नभएको पाइएको छ। तोकिएको समयमा निर्वाचन खर्च विवरण नबुझाउने नुवाकोटका एक हजार आठ सय ६१ जना उम्मेदवार कारवाहीमा परेका छन्। स्थानीय तह निर्वाचनमा विभिन्न पदमा उम्मेदवारी दिएर समयभित्र खर्च विवरण नबुझाउने उम्मेदवारलाई आयोगले जरिवाना गर्ने निर्णय गरेको छ। तोकिएकै समयभित्र निर्वाचन खर्च विवरण बुझाउने उम्मेदवार नुवाकोटमा तीन सय १२ जना मात्रै रहेको जिल्ला निर्वाचन अधिकारी जयप्रसाद गौतमले जानकारी दिए। उनका अनुसार स्थानीय तह निर्वाचन अन्तर्गत पालिका तह, पालिकाको कार्यपालिका सदस्य र जिल्ला समन्वय समितिसमेत गरेर तीन चरणको निर्वाचनमा दुई हजार एक सय ७३ जनाले उम्मेदवारी दिएका थिए। अधिकांश पालिका प्रमुख तथा उपप्रमुखले समेत निर्वाचन खर्च विवरण नबुझाएको अधिकृत गौतमले बताए। तोकिएको समयमा खर्च विवरण बुझाउनेको सङ्ख्या तीन सय १२ जना मात्रै भएकाले ढिलो गरेर बुझाउने ९४ जना र ढिलो भएको स्पष्टीकरणसहित बुझाउने दुई सय १३ जनालाई समेत निर्वाचन आयोग ऐन, २०७३ को दफा २६ को उपदफा (१) बमोजिम जरिवाना हुने आयोगको निर्णय रहेको छ। निर्वाचन आयोगको उक्त निर्णयले नुवाकोटमा निर्वाचित भएका पालिका तहका प्रमुख, उपप्रमुख, अध्यक्ष, उपाध्यक्षसमेत कारवाहीमा परेका छन्। कार्यपालिका र जिल्ला समन्वय समितिका उम्मेदवारको हकमा आयोगले स्पष्ट नपारेकाले के गर्ने भन्ने थप निर्णयको पर्खाइमा रहेको जिल्ला निर्वाचन अधिकारी गौतमको भनाइ छ। उनका अनुसार स्थानीय तह निर्वाचनअन्तर्गत पालिका, कार्यपालिका र जिल्ला समन्वय समितिसमेत गरेर तीन चरणको निर्वाचनमा उम्मेदवार भएका दुई हजार एक सय ७३ जनामध्ये नुवाकोटमा विभिन्न पदमा पाँच सय ७४ जना उम्मेदवार निर्वाचित भएका छन्। 'समयभित्र खर्च विवरण बुझाउने तीन सय १२ जनामा पराजित उम्मेदवारको सङ्ख्या आधाभन्दा बढी छन्।' उनले अगाडि भने 'निर्वाचित उम्मेदवारलेसमेत खर्च विवरण बुझाउन चासो नदिनुलाई उम्मेदवारदेखि राजनीतिक दलबाटसमेत कानूनको अटेरी गरेको देखिन्छ।' उम्मेदवारी दिएका १६ प्रतिशत उम्मेदवारले मात्रै समयमै निर्वाचन खर्च बुझाएका जिल्ला निर्वाचन कार्यालय नुवाकोटले जनाएको छ। निर्वाचन आयोगले तोकिएको समयभित्र निर्वाचन खर्च विवरण नबुझाउने महानगरपालिकाको प्रमुख र उपप्रमुख पदका उम्मेदवारलाई सात लाख ५० हजार तथा वडाध्यक्ष र वडा सदस्य पदका उम्मेदवारलाई तीन लाख रुपैयाँ जरिवाना तोकिएको छ। उपमहानगर पालिकाका प्रमुख र उपप्रमुखका उम्मेदवारलाई पाँच लाख ५० हजार तथा वडाध्यक्ष र वडा सदस्य पदका उम्मेदवारलाई दुई लाख ५० हजार, नगरपालिकाका प्रमुख र उपप्रमुख पदका उम्मेदवारलाई चार लाख ५० हजार तथा वडाध्यक्ष र वडा सदस्य पदका उम्मेदवारलाई दुई लाख जरिवाना तिर्नुपर्ने भनिएको छ। गाउँपालिकाका अध्यक्ष र उपाध्यक्ष पदका उम्मेदवारलाई तीन लाख ५० हजार तथा वडाध्यक्ष र वडा सदस्य पदका उम्मेदवारलाई एक लाख ५० हजार जरिवाना लाग्ने उल्लेख गरिको छ। तोकिएको उक्त जरिवाना शुल्क ६ महिनाभित्र नबुझाएमा नामावली प्रकाशित गर्ने, ६ वर्षसम्म कुनै पनि निर्वाचनमा भाग लिन नपाउनेदेखि आयोगबाट गराउने आगामी सबै निर्वाचनमा भाग लिन अयोग्य ठहर गर्ने, उनीहरूको नामावली सेवा प्रवाह गर्ने सरकारी कार्यालयमा टाँस गरिने र तोकिएको जरिवानालाई सरकारी बाँकीसरह असुल गरिने भनिएको छ।"
"डाक्टर केसीको स्वास्थ्य अवस्था नाजुक, आठ दिनमा तीन किलो तौल घट्यो","धनगढी : कैलालीको गेटामा बनिरहेको मेडिकल कलेजको सञ्चालनसहित चिकित्सा क्षेत्र सुधारका मागसहित ८ दिनदेखि धनगढीमा अनसनरत गोविन्द केसीको स्वास्थ्य अवस्था नाजुक बनिरहेको छ । चिकित्सा क्षेत्रको सुधारका लागि लामो समयदेखि अनसन बस्दै आएका डाक्टर गोविन्द केसीले धनगढीमा अनसन सुरु गरेको सोमबार ८ दिन पुगेको हो । गेटा मेडिकल कलेजमा साढे ८ अर्बका पूर्वाधार बनिसक्दा पनि सञ्चालनमा नआएको, सरकारले चिकित्सा क्षेत्रको सुधारका लागि विगतमा गरेका सहमतिहरु कार्यान्वयन नगरेको भन्दै डाक्टर केसीले धनगढीको कृष्ण मन्दिरमा भदौ २६ गते देखि आमरण अनसन सुरु गरेका थिए । तीन दिनमै उनको स्वास्थ्य अवस्था बिग्रेपछि उनलाई सेती प्रादेशीक अस्पतालमा राखिएको छ । डाक्टर केसीको शरीरमा अक्सिजनको मात्रा कम हुँदै गएको छ । मांसपेशीहरु सुक्दै गएका छन्, दिशा कालो भएको हुनाले पेटमा अल्सर भइ आन्तरिक रक्तश्राव भएको छ, पोषणतत्व र पानीको मात्रा कम भएकाले उनको अवस्था जटिल बन्दै गएको छ,' सेती प्रादेशीक अस्पतालका बरिष्ठ फिजिसियन डाक्टर शेरबहादुर कमरले भने । डाक्टर कमरको नेतृत्वमा डाक्टर अमृत जैशीसहितको चिकित्साको टोली केसीको उपचारमा खटिएको छ । डाक्टर केसीले मुखबाट पानी र नसाबाट रिंगर ल्याक्टेट बाहेक कुनै पनि पदार्थ लिन नमानेको पनि डाक्टर कमरले बताए । हामीले आवश्यकता अनुसार पानी र पोषण तत्व लिन आग्रह गरिरहेका छौं, तर मानिरहनु भएको छैन, अस्सर भएर आन्तरिक रक्तश्राव भएको हुनाले ज्यानमा जटिलता देखिएको छ,' उनले भने । सोमबार डाक्टर केसीको स्वास्थ्यको अवस्था जटिल बनेपछि उनलाई बहुविषेशज्ञ भएको विशिष्टकृत अस्पतालमा स्थानान्तरणका लागि पनि सेती प्रादेशीक अस्पताले आग्रह गरेको छ । अस्पताल प्रशासनले राष्ट्रिय मानवअधिकार आयोग, सामाजिक विकास मान्त्रालय र जिल्ला प्रशासन कार्यालय कैलालीलाई डाक्टर केसीको स्वास्थ्यमा जुनसुकै बेला पनि जटिलता बढन सक्ने भन्दै विशिष्टकृत अस्पतालमा स्थानान्तरणका लागि अनुरोध गरेको हो । सुदूरपश्चिममा स्वास्थ्य सेवा नाजुक छ । यहाँका जनताले स्वास्थ्य चौकीहरुमा पाइने भनिएको निशुल्क औषधिमध्ये पनि ७० प्रतिशत औषधि पाउँदैनन् । साढे ८ अर्बका भौतिक संरचना बन्दा पनि गेटामा मेडिकल कलेज बनाउने वा स्वास्थ्य विज्ञान प्रतिष्ठान बनाउने कुराको टुंगो लागेको छैन । डाक्टर केसीले देउवा सरकारले गेटामा अबिलम्ब मेडिकल कलेज सञ्चालन गरी जनतालाई स्वास्थ्य सेवा दिन माग गरेका छन्। म सुदूरपश्चिमका सबै जिल्लामा गएको छु, मैले यहाँ निशुल्क सेवा पनि गरेको छु । यहाँका मानिसहरु उपचार नपाएर भारत जान्छन् । भारतमा पनि लुटपाटमा पर्छन् । नेपालगञ्ज, काठमाडौं जाने उनीहरुको आर्थिक हैसियत छैन । मैले सरकारलाई के पो भनेको छु र उसैले संविधानमा लेखेको आधारभूत स्वास्थ्य सेवा निशुल्क भन्ने कुरा पुरा गर मात्र पो भनेको छु,' डाक्टर केसीले भने । उनले, कैलालीको गेटामा बनिरहेको सरकारी मेडिकल कलेजको पूर्वाधार बनिसक्दा पनि सञ्चालन नहुनुमा मेडिकल माफियाको चलखेल रहेको बताए । मेडिकल माफियाहरुले नजिकै एभरेष्ट मेडिकल कलेज (नीजि मेडिकल कलेज) बनाउने तयारी गरेका रहेछन्, सरकार माफियाहरुलाई फाइदा दिनका लागि गेटाका पूर्वाधारमा मेडिकल कलेज वा स्वाथ्यविज्ञान प्रतिष्ठान, के बनाउने हो ? सञ्चालन गरिरहेको छैन,' डाक्टर केसीले भने । सरकारको हरेक प्रदेशमा एकएकवटा सरकारी मेडिकल कलेज बनाउने नीति छ । संविधानमै पनि हरेक नेपाली नागरिकले आधारभूत स्वास्थ्य सेवा निशुल्क पाउने प्रावधान राखिएको छ । तर पूर्वाधार बनिसक्दा पनि गेटामा मेडिकल कलेज वा प्रतिष्ठान केही पनि सञ्चालनमा आउन सकेको छैन । केसीको आन्दोलनलाई नागरिक समाजका अगुवाहरुले समर्थन गरेका छन् । सरकारले डाक्टर केसीका मागहरु सम्बोधन गर्नका लागि पटकपटक सहमति गर्ने गर कार्यान्वयन गर्नतिर ध्यान नदिएको भन्दै स्थानीय आक्रोसित छन् । सरकारले नयाँ गर्नुपर्ने केही छैन, डाक्टर केसीले गरेका मागहरु संविधानमै लेखिएका छन, तीनको कार्यान्वयन मात्र गर्न बाँकी हो, सरकार उदसीन हुनु हुँदैन,' स्थानीय समाजसेवी प्रमोद पाठकले भने ।"
संघ र प्रदेशसभा निर्वाचन : पाल्पामा चुनावी चहलपहल सुरु,"तानसेन : आगामी मंसिर ४ गते हुने संघ प्रदेशको आम निर्वाचनको तयारीमा पाल्पामा राजनीतिक दलहरु सक्रिय भएका छन् । पाल्पामा नेकपा एमालेले अन्य राजनीतिक दलभन्दा अगााडि नै निर्वाचन प्रचार प्रसार कार्यालय शुभारम्भ गरी चुनावी प्रचारलाई तीव्र पारेको छ । एमालेबाट प्रतिनिधिसभा र प्रदेश सभामा क्षेत्र, जिल्ला र प्रदेशबाट समेत एकल रुपमा सिफारिसमा परेका उम्मेदवारहरुले पार्टीको सहभागितामा प्रचार कार्यालय संचालन गरी प्रचार प्रसारमा जुटेका हुन् । नेकपा एमालेबाट पाल्पा क्षेत्र नं २ को प्रतिनिधि सभा सदस्यमा ठाकुर गैरे र प्रदेश सभा २ 'क' मा प्रदेश सभा सदस्यमा फर्सुराम भट्टराई क्षेत्र, जिल्ला र प्रदेश बाट एकल सिफारिसमा परेपछि उम्मेरवार बन्ने सतप्रतिशत शुनिश्चित भएपछि निर्वाचन प्रचारप्रसार कार्यालय स्थापना गरी प्रचारमा जुटेको नेकपा एमाले पाल्पाका अध्यक्ष धनेन्द्रराज घिमिरेले जानकारी दिए । निर्वाचन प्रचार प्रसार कार्यालय शुभारम्भ गर्दै पाल्पा क्षेत्र नं २ बाट सिफारिस उम्मेदवार एवं एमाले पोलिटिव्युरो सदस्य ठाकुर गैरेले सम्बृद्ध नेपाल, सुखी नेपालीको अभियानलाई सफल बनाउन नेकपा एमालेको सूर्य चिन्हमा मतदान गर्न जनता लाई आव्हान गरे । देशमा महंगीले आकाश छोएको, राष्ट्रियता कमजोर भएको अवस्थामा स्थिर सरकार निर्माण देशको विकास र जनताको हितमा काम गर्न जनताले एमालेलाई रोज्नु पर्ने आवश्यकता आएको नेता गैरेले बताए । एकल रुपमा सर्वसम्मत रुपमा सिफारिस भएका पाल्पा क्षेत्र नं २ क प्रदेश सभा सदस्य उम्मेदवार फर्सुराम भट्टराईले पाल्पाको विकास, कृषि पशुको उत्पादन बढाउन, गाउँमा रोजगारी सिर्जना गर्न एमालेले जीत आवश्यक रहेको बताए । निर्वाचित भएपछि पाल्पाको शिक्षा, स्वास्थ्य र पर्यटन क्षेत्रलाई प्राथमिकता दिएर काम गर्ने सिफारिस उम्मेदवार भट्टराईले बताए । पाल्पामा २ प्रतिनिधि सभा, ४ प्रदेश सभा निर्वाचन क्षेत्र रहेको छ । २०७४ सालको आम निर्वाचनमा २ वटै प्रतिनिधि सभामा ३ वटा प्रदेश सभामा नेकपा एमाले र १ वटा प्रदेश सभामा नेकपा माओवादी केन्द्रले विजय हाँसिल गरेको थियो । २०७४ सालको आम निर्वाचनमा एमाले र माओवादीबीच चुनावी एकता र नेपाली कांग्रेस एक्लै लडेको थियो । २०७९ सालको आम निर्वाचनमा कांग्रेस, माओवादी केन्द्र, नेकपा समाजवादी , जनता समाजवादी र राष्ट्रिय जनमोर्चाको गठबन्धन र एमालेबीच मुख्य प्रतिष्प्रर्धा रहेको छ । पाल्पामा गठबन्धन भित्रका जनता समाजवादी र राष्ट्रिय जनमोर्चाले कुनै पदमा दावी गरेका छैनन् । जिल्लाको क्षेत्र नं १ मा गठबन्धनको कुनै दलको दावी नरहेपनि क्षेत्र नं २ को प्रतिनिधि सभामा नेपाली कांग्रेस र नेकपा समाजवादीले दावी गर्दै आएका छन् । नेकपा समाजवादीबाट पालिटिव्युरो सदस्य सोम प्रसाद पाण्डे र नेपाली कांग्रेसबाट वीर बहादुर राना, हरी प्रसाद नेपाल र डा चिरञ्जिवी नेपालले दावी गर्दै आएका छन् । प्रदेश सभातर्फ भने १ क्षेत्र नेकपा माओवादी केन्द्र र ३ क्षेत्र नेपाली कांग्रेसले पाउने निश्चित रहेको छ । प्रत्यक्ष निर्वाचनतर्फ यही असोज २३ गते उम्मेदवारी मनोनय दर्ता गर्ने निर्वाचन तालिका रहेको छ ।"
विधिको शासन र संवैधानिक सर्वोच्चता कायम होस् : नेपाल बार एशोसिएशन,"काठमाडौं : नेपाल बार एशोसिएशनले विधिको शासन र संवैधानिक सर्वोच्चता कायम हुनुपर्ने बताएको छ। संविधान दिवसको अवसरमा बारले संविधानप्रदत्त मौलिक हक, अधिकारको पूर्ण प्रत्याभूती आम नागरिकले प्राप्त गरुन् भन्ने कामना गरेको हो। अधिवक्ता एवम् नेपाल बार एशोसिएशनकी महासचिव अन्जिता खनालद्वारा हस्ताक्षरित शुभकामना सन्देशमा भनिएको छ, संविधानसभामार्फत संघीय लोकतान्त्रिक गणतन्त्रामक संविधान प्राप्त गर्ने नेपाली जनताको २००७ सालदेखिको आकाङ्क्षा नेपाली जनताले पकटपटक गरी आएको ऐतिहासिक सबै जनआन्दोलन एवम् संघर्ष समेतको त्याग र बलिदानीको उपज नेपालको पहिलो संघीय लोकतान्त्रिक गणतन्त्रात्मक संविधान (२०७२) जारी भएको अवसरमा स्वदेश तथा विदेशमा रहनु हुने सम्पूर्ण नेपाली दिदीबहिनी तथा दाजुभाईहरुमा हार्दिक शुभकामना व्यक्त गर्दछौं। नेपाल बार एशोसिएशनले लोकतन्त्र, मानवअधिकार, विधिको शासन, स्वतन्त्र, सक्षम तथा जन उत्तरदायी न्यापालिकाका लागि निरन्तर क्रियाशील भई सदासर्वदा सतिसाल मैं खडा रहने प्रतिवद्धता समेत जाहेर गरेको छ। न्यायमा सहज र सरल पहुँच, स्वतन्त्र, निष्पक्ष, सक्षम र निर्भिक न्यायलय, न्यायपालिकाप्रतिको जनआस्था अभिवृद्धि, मर्यादित र व्यवसायिक बार एशोसिएशन, छिटो छरितो र स्वच्छ न्याय, विकृति विसंगतीमुक्त अदालत, मर्यादित एवम् दक्ष न्यायकर्मी र कानून व्यवसायीजस्ता विषय हामी सवैका आधारभूत मान्यता हुन्। जारी सन्देशमा भनिएको छ, नेपाल बार एशोसिएशनको आफ्नो स्थापनाकालदेखि नै यिनै मूल्यमान्यताका लागि मानवअधिकारको संरक्षण तथा सम्बर्द्धन, संवैधानिक सर्वोच्चता, कानूनी शासन, नागरिक स्वतन्त्रता, पूर्ण प्रेस स्वतन्त्रता र आवधिक निर्वाचनजस्ता विषयका पक्षमा सदासर्वदा दढतापूर्वक उभिदै आएको गौरवशाली इतिहाँस र वर्तमान छ। बारले लोकतान्त्रिक मूल्य र मान्यतामा आधारित समाजबाद उन्मख राज्य व्यवस्थाको परिकल्पनालाई साकार पार्ने साझा दायित्व भएको उल्लेख गरेको छ। सन्देशमा भनिएको छ,नेपालको संविधानमा लिपिवद्ध र प्रत्याभूत मौलिक हक, अधिकारको पूर्ण कार्यान्वयन गरी संविधानले आत्मसाथ गरेको आर्थिक समानता, समृद्धि र सामाजिक न्यायको सुनिश्चितता सहित समानुपातिक, समावेशी र सहभागिताका आधारमा समतामूलक समाजको निर्माणमा एकाकार भई लोकतान्त्रिक मूल्य र मान्यतामा आधारित समाजबाद उन्मख राज्य व्यवस्थाको परिकल्पनालाई साकार पार्न हामी सबैको साझा दायित्व हो। यस क्षणमा संविधानले आत्मसाथ गरेको लोकतन्त्र, गणतन्त्र, संघीयता, धर्मनिरपेक्षता एवम् समानुपातिक समावेशिताको रक्षा र प्रदत्त मौलिक हकको पूर्ण कार्यान्वयन गर्न गराउन नेपाल सरकार, सम्बद्ध पक्ष लगायत सरोकारवाला थप जिम्मेवार र जवाफदेही बन्न जरुरी ठान्दछौं।"
"आगामी निर्वाचन निष्पक्ष,स्वतन्त्र र भयरहित वातावरणमा सम्पन्न गर्न सरकार प्रतिबद्ध : प्रधानमन्त्री","काठमाडौं : प्रधानमन्त्री शेरबहादुर देउवाले आगामी मंसिर ४ मा हुने प्रतिनिधि सभा तथा प्रदेश सभा निर्वाचनलाई निष्पक्ष,स्वतन्त्र र भयरहित वातावरणमा सम्पन्न गर्न सरकार प्रतिबद्ध रहेको बताएका छन्। संविधान दिवसको अवसरमा सोमबार सैनिक मञ्च टुँडिखेलमा आयोजित विशेष समारोहमा सम्बोधन गर्दै प्रधानमन्त्री देउवाले यसमा कार्यमा सरकारलाई सबैको सहयोग मिल्ने विश्वास व्यक्त गरे। प्रधानमन्त्री भने ,'आगामी मङ्सिर महिनामा हामी प्रतिनिधि सभा तथा प्रदेश सभाको निर्वाचन सम्पन्न गर्न गइरहेका छौँ । यसले मुलुकमा एकातिर लोकतान्त्रिक विधि र माध्यमले शान्तिपूर्ण रूपमा शक्तिको हस्तान्तरणलाई सुनिश्चित गर्दछ भने अर्कातिर यसले हाम्रो संविधानलाई चलायमान बनाउन र यसको जीवन्तता अभिवृद्धि गर्न सहयोग पुग्दछ । अब हुने चुनावलाई निष्पक्ष, स्वतन्त्र र भयरहित वातावरणमा सम्पन्न गर्न सरकार प्रतिबद्ध छ । यस कार्यमा सरकारलाई सबैको सहयोग मिल्ने विश्वास लिएको छु।' प्रधानमन्त्री देउवाले देशमा राजनीतिक स्थायित्व, शान्ति र सुशासन कायम गर्दै देश र जनताको आकांक्षा परिपूर्ति गर्ने दिशामा सरकार अग्रसर रहेको बताए। मुलुकमा युगान्तकारी राजनीतिक परिवर्तन सम्पन भइ अब यसलाई संस्थागत गर्दै अघि बढ्नुपर्नेमा जोड दिए देउवाले भने, 'संविधानको कार्यान्वयनलाई गति दिन विभिन्न ऐन नियमहरू तर्जुमा भई कार्यान्वयनमा आएका छन् । मुलुकमा युगान्तकारी राजनीतिक परिवर्तन सम्पन्न भएसँगै अब यसलाई संस्थागत गर्दै अघि बढ्न जरुरी छ। यसका लागि हाम्रो सोच, काम गराई, प्रवृत्ति र कार्यशैलीमा पनि आमूल परिवर्तन ल्याउन जरुरी छ ।' निष्ठा र इमानदारीका साथ काम गर्नुपर्ने खाँचो रहेको देउवाको भनाइ छ। उनले वीर सहिदहरुका अपुरा सपना पूरा गर्ने र समृद्ध नेपाल बनाउने जिम्मेवारी आम नेपालीको काँध आएको बताए। 'हाम्रा वीर सहिदहरूका अधुरा सपना पूरा गर्ने र समृद्ध नेपाल बनाउने जिम्मेवारी अब हाम्रो काँधमा आएको छ। यसलाई अवसरको रूपमा सदुपयोग गर्दै समृद्धि र सुशासनलाई यथाशीघ्र हरेक नेपालीको घर आँगनमा पुर्याउन हामी सबैले निष्ठा र इमानदारीका साथ काम गर्नुपर्ने खाँचो छ,' देउवाले भने,' अब सुन्दर र समृद्ध राष्ट्र निर्माण गरी जनतालाई गरिबी, अशिक्षा र पछौटेपनबाट जतिसक्दो चाँडो मुक्ति दिलाई सबै किसिमका राजनीतिक स्वतन्त्रता र आर्थिक तथा सामाजिक अधिकार उपभोग गर्न सक्ने समतामूलक समाजको निर्माण गर्नु आज हाम्रो राष्ट्रिय दायित्व हो ।"
पार्टीमा गुटबन्दी देखिए कारबाही गर्ने माधव नेपालको चेतावनी,काठमाडौं : नेकपा एकीकृत समाजवादीका अध्यक्ष माधवकुमार नेपालले आफ्नो पार्टीभित्र व्यक्तिवादी चरित्र र गुटबन्दी देखिए कारबाही गर्ने चेतावनी दिएका छन्। सोमबार पार्टी कार्यालय तीनकुनेमा आयोजित नेपाल मगर संघ (समाजवादी)को तेस्रो राष्ट्रिय भेलालाई सम्बोधन गर्दै अध्यक्ष नेपालले एमालेभित्र केपी ओलीमा व्यक्तिबादी चरित्र देखापरेकै कारण आफूहरुले बिद्रोह गर्नुपरेको भन्दै एकीकृत समाजवादीमा कसैले व्यक्तिवादी चरित्र र गुटबन्दी देखिए कारबाही गर्ने चेतावनी दिएका हुन्। उनले आफ्नो पार्टी पुरातनवादी पार्टीभन्दा भिन्न पार्टी भएको जिकिर गरे। उनले यसअघि जनताले दिएको जनमतलाई एकाधिकारवादी बानीले मूल्यांकन गर्न नसक्दा कम्युनिष्ट पार्टीभिन्न भएको बताए। पाँच दलको गठबन्धनको सरकारलाई अघि बढाउने काम गरेपछि नेपालको राजनीतिमा नयाँ परस्थीति सिर्जना भएको उनले बताए। उनले पार्टीलाई जिल्ला जिल्लामा बिस्तार गरी आउने निर्वाचनमा पार्टीलाई भारी मतले जित दिलाउने गरि तयारी गर्न निर्देशन दिए।
जबरामाथि महाभियोग छानविनको प्रतिवेदन 'कथित प्रतिवेदन' : सुवास नेम्वाङ,"काठमाडौं : नेकपा एमालेका उपाध्यक्ष सुवास नेम्वाङले महाभियोग छानविनको प्रतिवेदनलाई 'कथित प्रतिवेदन' को संज्ञा दिएका छन्। सोमबार सिंहदरबारमा पत्रकारसँग कुरा गर्दै नेम्वाङले कसैसँग छलफल नगरि एकलौटी ढंगले तयार गरिएको समितिको प्रतिवेदन 'कथित प्रतिवेदन भएको टिप्पणी गरेका हुन्। निलम्वित प्रधानन्यायाधीश चोलेन्द्र शम्शेर जबरामाथिको महाभियोगका क्रममा समितिका सबै सदस्यबीच प्रमाणको छलफल, बयानको छलफल हुनुपर्ने भएपनि त्यसो हुन नसकेको उनले बताए। पासै नभएको प्रतिवेदनलाई आधार बनाएर जबरालाई निवासबाट निस्कन नदिनु लज्जास्पद भएको उनको भनाइ छ । उनले गिरफ्तार गरेसरह सरकारले जबरालाई निवासमा राख्नु कानुनी मूल्यमान्यता विपरित रहेको पनि बताए। त्यस्तै नेम्वाङले एउटा प्रतिनिधिसभाको कार्यकालमा तयार भएको प्रतिवेदन संसदको अर्को कार्यकालले निरन्तरता दिन नसक्ने स्पष्ट पारे।"
संविधानले दिएको अधिकार व्यवस्थित गर्न सकेनौं : मुख्यमन्त्री पाण्डे,"हेटौंडा : बागमती प्रदेशका मुख्यमन्त्री राजेन्द्रप्रसाद पाण्डेले जनताको लामो संघर्ष, त्याग, तपस्या र बलिदानीबाट प्राप्त उपलब्धीलाई व्यवस्थित गर्ने सन्दर्भमा राज्यपक्ष नै चुचेको टिप्पणी गरेका छन् । सातौँ संविधान दिवस तथा राष्ट्रिय दिवस २०७९ को अवसरमा प्रदेश सरकारले आयोजना गरेको सभालाई सम्बोधन गर्दै पाण्डेले तीनै तहका सरकारबीच समन्वय नहुँदा संविधानले प्रदान गरेको अधिकार पूर्ण रुपमा कार्यान्वयन गर्न नसकिएको बताए । मुलुकमा संघीय लोकतान्त्रिक गणतन्त्र स्थापनापश्चात संघीय संरचनामा सिंहदरबारको अधिकार घरघरमा भन्ने नारा व्यवहारिक रुपमा भने पूर्ण कार्यान्वयन नभएको उनले बताए । संघ सरकारको संकुचित मानसिकता र उपेक्षा भावका कारण प्रदेश सरकारप्रति आम नागरिकको वितृष्णाभाव बढ्दै गइरहेकोमा उनले चिन्ता व्यक्त गरे । उनले मुलुकमा स्थापित व्यवस्थालाई मजबुद बनाउन र संविधानको रक्षार्थ प्रदेश सरकार प्रतिवद्ध रहेको बताए । संघमा प्रतिनिधि सभा र राष्ट्रिय सभा, प्रदेशमा प्रदेश सभा र स्थानीय गाउँ तथा नगर सभाको व्यवस्था गरी जनहितका नीति निर्माण गर्ने र प्रभावकारी रुपमा कार्यान्वयन गर्ने अधिकार संविधानले प्रदान गरेको पाण्डेले बताए । सर्वोच्च, उच्च र जिल्ला अदालतसँगै स्थानीय निकायमा न्यायिक समितिको व्यवस्था गरी न्याय सम्पादनमा जनताको सर्वसुलभ पहुँच स्थापित भएको बताउँदै संविधानले हरेक क्षेत्रमा ३३ प्रतिशत महिला, विभिन्न आरक्षण तथा कोटाको व्यवस्था गरेको उनले बताए । प्रदेश सबै जातजाति, भाषाभाषी, वर्ण, लिङ्ग, पेशा तथा सम्प्रदायलाई समेटेर अघि बढ्ने गरी नीति निर्माण गरेको उनले बताए । मकवानपुर, धादिङ र चितवनमा बसोबास रहेको सिमान्तकृत चेपाङका लागि विशेष क्षेत्र घोषणा गरिएको र भाद्र २२ गते न्वागी पर्वको अवसरमा सार्वजनिक विदा दिने निर्णय गरी सो समुदायको सम्मान गरिएको पाण्डेले बताए । प्रदेशको मन्त्रिपरिषद्बाट निर्णय गरी प्रदेशमा नेपालीसहित नेवारी (नेपाल) भाषा र तामाङ भाषा सरकारी कामकाजको लागि प्रयोग हुने व्यवस्था मिलाइएको उनले बताए । संविधान दिवसको अवसरमा विभिन्न सांस्कृतिक परम्परा तथा भेषभुषा झल्कने झाँकी र नृत्यसहित हेटौंडा बजार परिक्रमा गरिएको थियो । समारोहमा संविधान दिवसका अवसरमा आयोजित विभिन्न प्रतियोगिताका विजेताहरुलाई पुरस्कृत गरिएको थियो ।"
समानुपातिक उम्मेदवारको बन्दसूची आज पेस गर्दै राजनीतिक दल,"काठमाडौं : प्रतिनिधि तथा प्रदेश सभा सदस्यको निर्वाचन अन्तरगत समानुपातिक निर्वाचन प्रणालीतर्फ सोमबार उम्मेदवारहरूको बन्दसूची पेश गर्ने कार्यतालिका रहेको छ। मंसिर ४ गते तय भएको निर्वाचनका लागि शनिबार रातिबाट प्रतिनिधि तथा प्रदेश सभाको पाँच वर्षे कार्यकाल समाप्त भएसँगै नेपाल नयाँ निर्वाचन प्रक्रियामा गएको हो। निर्वाचन आयोगले आइतबार र सोमबार दुई दिन समानुपातिक निर्वाचन प्रणालीतर्फ उम्मेदवारको बन्दसूची पेस गर्न समय तोकेपनि प्रमुख राजनीतिक दलहरुले पेश गरेका छैनन्। नेकपा एमाले, कांग्रेस, माओवाली केन्द्र लगायतका दलहरुले आज निर्वाचन आयोगको कार्यालयमा पुगेर बन्द सूची पेश गर्न लागेका हुन्। नेपालले मिश्रित निर्वाचन प्रणाली अवलम्बन गरेकाले संघीय संसद अर्थात प्रतिनिधि सभामा प्रत्यक्ष निर्वाचन प्रणालीबाट १६५ जना र समानुपातिक निर्वाचन प्रणालीबाट ११० जना निर्वाचित हुनेछन्। निर्वाचन आयोगका अनुसार संघमा प्रतिनिधि सभाका लागि बढीमा ११० जना उम्मेदवारको बन्दसूची पेस गर्न पाउनेछन्। यसैगरी प्रदेश सभाका लागि बढीमा २२० जना उम्मेदवारको बन्द सूची पेश गर्नुपर्नेछ। आदिवासी जनजाति ३२, खसआर्य ३४, थारू ७, दलित १५, मधेसी १७ र मुस्लिम ५ जनाको नाम समेटिनुपर्ने कानुनी व्यवस्था छ। प्रत्यक्ष निर्वाचन प्रणाली तर्फको उम्मेदवार मनोनयन असोज २३ गतेदेखि सुरु हुने निर्वाचन आयोगले जनाएको छ। समानुपातिक निर्वाचन प्रणालीतर्फको बन्दसूचीमा नाम समावेश भएको व्यक्ति प्रतिनिधिसभा सदस्य र प्रदेशसभा सदस्य निर्वाचनको पहिलो हुने निर्वाचित हुने निर्वाचन प्रणालीतर्फको उम्मेदवार हुन नपाउने व्यवस्था निर्वाचन कानुनमा रहेको जनाइएको छ। प्रत्यक्षतर्फ उम्मेदवार भएको व्यक्तिको नाम समानुपातिकतर्फको बन्दसूचीमा समावेश गर्न नपाइने प्रतिनिधिसभा सदस्य निर्वाचन ऐन २०७४ को दफा १४ (२) मा व्यवस्था गरिएको छ। दफा १४ कै उपदफा (१) मा लेखिएको छ, पहिलो हुने निर्वाचित हुने निर्वाचन प्रणालीअनुसार हुने निर्वाचनमा एक व्यक्तिले एकपटकमा कुनै एक निर्वाचन क्षेत्रका लागि उम्मेदवारी दिन सक्नेछ। त्यसरी कुनै व्यक्ति एकभन्दा बढी निर्वाचन क्षेत्रमा उम्मेदवार भएमा निजको सबै निर्वाचन क्षेत्रको उम्मेदवारी आयोगले बदर गर्नेछ। यस्तै दफा ४ मा कुनै व्यक्ति प्रतिनिधिसभा र प्रदेशसभाको निर्वाचनमा उम्मेदवार भए दुवैतर्फको उम्मेदवार बदर गरिने व्यवस्था छ।"
जनमोर्चाले समानुपातिकतर्फ उम्मेदवारको बन्दसूची बुझायो,"काठमाडौंः आगामी संघ र प्रदेशसभा निर्वाचनका लागि दलहरुले समानुपातिकतर्फका उम्मेदवारहरुको बन्दसूची बुझाउने क्रम जारी छ । सो क्रममा आज बन्दसूची बुझाउन दलहरु निर्वाचन आयोग पुगेका छन् । राष्ट्रिय जनमोर्चाले प्रतिनिधि सभातर्फ ११० पदमा समानुपातिक उम्मेदवारको बन्दसूची बुझाएको छ। यस्तै जनमोर्चाले सात प्रदेशमध्ये पाँच प्रदेशका लागि पनि उम्मेदवारको बन्दसूची बुझाएको हो। निर्वाचन आयोगले आगामी मंसिर ४ मा हुने प्रतिनिधिसभा र प्रदेशसभा निर्वाचन प्रयोजनका लागि असोज २ र ३ गते बन्दसूचीको समय तोकेको छ। जसअन्तर्गत् बागमतीमा २६, गण्डकीमा २४, लुम्बिनीमा ३५, कर्णालीमा १६ र सुदूरपश्चिम प्रदेशमा २१ जना उम्मेदवारको बन्दसूची बुझाएको राष्ट्रिय जनमोर्चाले जनाएको छ। प्रतिनिधि सभातर्फ समानुपातिकमा पार्टीका कार्यवाहक रश्मीराज नेपालीलाई पहिलो नम्बरमा सिफारिस गरेको पार्टीका केन्द्रीय सदस्य लालबहादुर थापाले जानकारी दिए ।"
जबरालाई अदालत फर्कन दिनुहुन्न : प्रेम सुवाल,"भक्तपुर : नेपाल मजदुर किसान पार्टीका सचिव प्रेम सुवालले महाअभियोग लागेका चोलेन्द्रशमशेर जबरालाई सर्वोच्च अदालत फर्कन दिन नहुने बताएका छन् । संविधान दिवसको अवसरमा सोमबार भक्तपुरमा आयोजित प्रवचन कार्यक्रममा बोल्दै सचिव सुवालले न्यायालय र न्यायाधीश पनि स्वच्छ नभएको आरोप लगाए । न्याय माफियाहरुको कब्जामा रहेको आरोप लगाउँदै सुवालले न्यायाधीश र वकिलको कब्जामा न्यायालय रहेको बताए। 'जसरी भूमाफिया, बन माफिया, बैंक माफिया हुन्छ, त्यसरी नै न्यायालय पनि माफियाको कब्जामा छ, ,'उनले भने,'न्यायालय पनि सेटिङमै चल्ने गरेको छ।' संविधान दिवसको नाममा जेलमा रहेका अपराधीहरुलाई अपराध माफी गरी जेलमुक्त गर्नु ठीक नभएको उनको भनाइ छ। बरु जघन्य अपराध गर्नेहरुलाई मृत्युदण्ड सजायको बन्दोबस्त हुनुपर्ने उनले बताए । भक्तपुर नगरपालिकाद्धारा सञ्चालित कलेजहरुको आयोजनामा भएको कार्यक्रममा कलेज सञ्चालक समितिका अध्यक्ष एवं भक्तपुर नगरपालिकाका प्रमुख सुनिल प्रजापति, ख्वप कलेजका प्राचार्य रुपक जोशीलगायत वक्ताहरुले ठूला राजनीतिक दलहरुका कारण न्यायालयमा गन्जागोलको अवस्था सृजना भएको बताए।"
टुँडिखेलमा यसरी मनाइयो संविधान दिवस (तस्बिरसहित),"काठमाडौं : सरकारले विशेष कार्यक्रमको आयोजना गरी संविधान दिवस मनाएको छ। आठौं संविधान दिवसको अवसरमा सैनिक मञ्च टुँडिखेलमा सोमबार बिहान विशेष कार्यक्रमको आयोजना गरिएको थियो। कार्यक्रममा राष्ट्रपति विद्यादेवी भण्डारी, उपराष्ट्रपति नन्दबहादुर पुन, प्रधानमन्त्री शेरबहादुर देउवा, संवैधानिक निकायका प्रमुखसहित उच्च सरकारी अधिकारीहरु, कुटनीतिक नियोगका प्रतिनिधिहरुको उपस्थिति थियो। समारोहमा नेपाली सेनाको हेलिकोप्टरले पुष्पवृष्टि गर्नुका साथै शान्तिको प्रतीक सेतो परेवा उडाइएको थियो। २०७२ असोज ३ गते संविधान जारी भएको थियो। त्यसयता हरेक वर्ष असोज ३ गतेलाई संविधान दिवस रुपमा मनाउने गरिन्छ।"
सरकार संविधानको भावनालाई जनताको जीवनमा महसुस हुनेगरी कार्यान्वयन गर्न प्रतिबद्ध छ : देउवा,"काठमाडौं : प्रधानमन्त्री शेरबहादुर देउवाले मुलुकमा सङ्घीय लोकतन्त्रिक प्रणालीलाई थप मजबुत पार्ने तथा संविधानको रक्षा र पालना गर्न प्रतिबद्ध रहेको बताएका छन्। आठौँ संविधान दिवस तथा राष्ट्रिय दिवसका अवसरमा शुभकामना व्यक्त गर्दै उनले सरकार संविधानको मर्म र भावनालाई जनताको जीवनमा महसुस हुनेगरी कार्यान्वयन गर्न प्रतिबद्ध रहेको बताएका हुन्। उनले नेपालको संविधानले विगतमा नेपाली समाजमा रहेका छुवाछूत, विभेद र उत्पीडनजस्ता सामाजिक विकृति तथा विसङ्गतिलाई अन्त्य गरेको बताएका छन्। देउवाले संविधानले जातीय, भाषिक, धार्मिक, सांस्कृतिक तथा भौगोलिक विविधतायुक्त नेपाली समाजको निर्माण गर्दै बृहत् राष्ट्रिय एकताको सूत्रमा आबद्ध गरेको स्पष्ट पारेका छन्। मुलुकको शासकीय सुधारका लागि विभिन्न कालखण्डमा भएका लोकतान्त्रिक आन्दोलनमा अग्रणी भूमिका निर्वाह गर्ने क्रममा आफ्नो अमूल्य जीवन उत्सर्ग गर्नुहुने सम्पूर्ण ज्ञातअज्ञात शहीदप्रति उच्च सम्मान व्यक्त गर्दै श्रद्धाञ्जलि अर्पणसमेत गरेका छन्। प्रधानमन्त्री देउवाले २०७२ सालमा घोषणा भएको नेपालको संविधान हाम्रो सङ्घर्षपूर्ण लोकतान्त्रिक आन्दोलनको एउटा ऐतिहासिक एवं महत्वपूर्ण उपलब्धि भएको उल्लेख गरेका छन्। देउवाले संविधानको कार्यान्वयन गर्दै हाम्रा साझा हक अधिकारलाई स्थापित गर्ने तथा मातृभूमिको विकास र समुन्नतिलाई सुनिश्चित गर्ने दिशामा सदा झैँ सम्पूर्ण नेपाली नागरिकको साथ, सहयोग र समर्थन प्राप्त हुने विश्वास व्यक्त गरेका छन्। कांग्रेसका सभापतिसमेत रहेका देउवाले सन्देशमार्फत भनेका छन्, सरकारले यसै वर्ष स्थानीय तहको आवधिक निर्वाचन सफलतापूर्वक सम्पन्न गरेको छ भने आगामी मङ्सिर ४ गते हुने सङ्घ र प्रदेशको निर्वाचनबाट संविधानले आत्मसात् गरेको लोकतन्त्र र मानव अधिकारका विश्वव्यापी मान्यता तथा सबैको हक र अधिकार व्यावहारिक रुपमा स्थापित हुनेछ।"
देशको हित र जनताको उन्नतिभन्दा ठूलो हाम्रो अर्को कुनै लक्ष्य छैन : राष्ट्रपति,"काठमाडौं : राष्ट्रपति विद्यादेवी भण्डारीले देशको हित र जनताको उन्नतिभन्दा ठूलो अर्को कुनै लक्ष्य हुन नसक्ने बताएकी छन्। संविधान दिवस तथा राष्ट्रिय दिवस, २०७९ को सुखद् अवसरमा शुभकामना व्यक्त गर्दै उनले संविधानको पालना र कार्यान्वयन गर्न राज्यका सबै अङ्गहरूले निष्पक्ष र न्यायपूर्ण भूमिका खेल्ने विश्वास व्यक्त गरेकी हुन्। नवस्थापित संघीय लोकतान्त्रिक गणतन्त्रको संस्थागत विकास र सुदृढीकरण गर्न मुलुकको राष्ट्रिय एकताअखण्डता र जनतामा निहित सार्वभौमसत्तालाई सर्वोपरी राख्न आवश्यक छ। राष्ट्रपतिबाट जारी शुभकामना सन्देशमा भनिएको छ, देशको हित र जनताको उन्नतिभन्दा ठूलो हाम्रो अर्को कुनै लक्ष्य हुन सक्दैन। यही भावनाबाट अनुप्राणित भई संविधानको पालना र कार्यान्वयन गर्न राज्यका सबै अङ्गहरूले निष्पक्ष र न्यायपूर्ण भूमिका खेल्ने विश्वास व्यक्त गर्दछु। राष्ट्रपति भण्डारीले संघीय लोकतान्त्रिक गणतन्त्रको स्थापनार्थ भएका विभिन्न आन्दोलनको क्रममा जीवन उत्सर्ग गर्ने सहिदहरूप्रति भावपूर्ण श्रद्धाञ्जली अर्पण गर्दै मुलुकमा लोकतान्त्रिक प्रणालीको जग बसाल्न पथ प्रदर्शन गर्ने सम्पूर्ण अग्रजहरूप्रति सम्मान व्यक्ति गरेकी छन्। उनले संविधानले केन्द्रीकृत र एकात्मक राज्य व्यवस्थाद्वारा सिर्जित सबै प्रकारका विभेद र उत्पीडनको अन्त्य गर्दै समाजलाई वृहत् राष्ट्रिय एकताको सूत्रमा आबद्ध गरेको उल्लेख गरेकी छन्। नेपाली जनताको दशकौँ लामो संघर्ष र बलिदानको फलस्वरूप विसं२०७२ साल असोज ३ गते संघीय लोकतान्त्रिक गणतन्त्र नेपालको संविधान जारी भएको ऐतिहासिक उपलब्धिको सम्झना र सम्मान गर्न आज हामी संविधान दिवस तथा राष्ट्रिय दिवस मनाइरहेका छौँ। राष्ट्रपतिबाट जारी सन्देशमा भनिएको छ, वर्तमान संविधानले केन्द्रीकृत र एकात्मक राज्य व्यवस्थाद्वारा सिर्जित सबै प्रकारका विभेद र उत्पीडनको अन्त्य गर्दै जातीय, भाषिक, धार्मिक, सांस्कृतिक तथा भौगोलिक विविधतायुक्त नेपाली समाजलाई वृहत् राष्ट्रिय एकताको सूत्रमा आबद्ध गरेको छ। उनले नेपालको संविधानले सामाजिक न्यायमा आधारित समतामूलक समाजको परिकल्पना साकार बनाउन समाजवाद उन्मुख अर्थतन्त्रको निर्माण गर्ने लक्ष्य लिएको बताएकी छन्। सन्देशमा भनिएको छ, उक्त लक्ष्य हासिल गर्न मुलुकमा उपलब्ध प्राकृतिक स्रोत तथा उर्जाशील युवाशक्तिसहित मानवीय संसाधनको दिगो सदुपयोग गर्दै कृषि, वन, जलस्रोत र पर्यटनमा आधारित उद्यमशीलताको विकासमार्फत स्वावलम्बी राष्ट्रिय अर्थतन्त्रको निर्माण गर्नु पर्दछ। संविधानद्बारा सुनिश्चित गरिएका मौलिक अधिकारहरूको कार्यान्वयन गरी राज्यबाट प्राप्त हुने सेवा र सुविधाहरूमा सबै नागरिकको समान पहुँच स्थापित गर्नु पर्दछ। राष्ट्रपति भण्डारीले शान्तिपूर्णनिष्पक्ष र स्वतन्त्र वातावरणमा मतदान गर्न पाउने नागरिक अधिकार सुनिश्चित गर्न सरोकारवाला निकायलाई आह्वान गरेकी छन्। संविधान जारी भएपश्चात प्रतिनिधिसभा तथा प्रदेशसभाको दोस्रो निर्वाचन आगामी मङ्सिर ४ गते सम्पन्न हुन गइरहेको छ। आम निर्वाचनमा सक्रियतापूर्वक सहभागी भई आफ्नो लोकतान्त्रिक अधिकारको सदुपयोग गर्न म सबै मतदाताहरूमा हार्दिक अपील गर्दछु। भण्डारीले भनेकी छन्, शान्तिपूर्ण निष्पक्ष र स्वतन्त्र वातावरणमा मतदान गर्न पाउने नागरिक अधिकार सुनिश्चित गर्न नेपाल सरकार निर्वाचन आयोग सुरक्षा निकाय राजनीतिक दल सञ्चार माध्यमका साथै सम्पूर्ण जनसमुदायमा आह्वान गर्दछु। राष्ट्रपति भण्डारीले संविधानको कार्यान्वयनमार्फत राष्ट्रिय समृद्धि हासिल गर्दै संघीय लोकतान्त्रिक गणतन्त्रका आधारभूत मान्यता र मूल्य प्रणालीलाई राष्ट्रिय जीवन पद्धति बनाउन संविधान दिवस तथा राष्ट्रिय दिवस, २०७९ ले सबैमा नयाँ उत्साह प्रदान गर्ने विश्वास व्यक्त गरेको सन्देशमा उल्लेख छ।"
"कांग्रेसभित्र आकांक्षी धेरै, समानुपातिक उम्मेदवार छान्न सकस","काठमाडौं : अन्य पार्टीमा जस्तै नेपाली कांग्रेसभित्र पनि समानुपातिकमा आकांक्षीहरू अत्याधिक भएपछि पार्टी नेतृत्वलाई बन्दसूची तयार गर्न सकस भएको छ। निर्वाचन आयोगमा प्रतिनिधिसभा र प्रदेशसभाका लागि समानुपातिकतर्फ उम्मेदवार सूची बुझाउन आइतबार र सोमबार निर्वाचन आयोगले समय दिएको छ। कांग्रेसका प्रवक्ता प्रकाशशरण महतका अनुसार कांग्रेसमा देशभरबाट प्रदेश र प्रतिनिधिसभा निर्वाचनका लागि समानुपातिकमा करिब ५ हजारको सिफारिस आएको छ। ती नामलाई सहमहामन्त्रीजहरूले क्लस्टरअनुसार छुट्याएर आज पेस गरिसक्नुभएको छ। बन्दसूची पेस गर्ने तयारीका लागि छलफल सुरु भएको छ, उनले भने, आजसम्म टुंगिन सक्छ। गृहकार्यमै लागेका छौं। सबै साथीहरू योग्य हुनुहुन्छ। त्यसकारण पनि जटिल भएको हो। सबैलाई न्यायोचित ढंगले सूची टुंगो लाग्छ। आजसम्म सूची बुझाउने समयसीमा छ। विगत चार दिनदेखि कांग्रेसको लगातार बैठक बस्दै आए पनि बन्दसूची तयार पार्न सकस पर्दा ढिलाइ भएको छ। आइतबार कांग्रेस संसदीय समितिको बैठकमार्फत समानुपातिक सूचीमा राख्ने नामबारे छलफल भएपनि टुंगोमा पुग्न सकेन। संसदीय समितिका संयोजक तथा कांग्रेसका शीर्ष नेता रामचन्द्र पौडेलले भने, आकांक्षी साथीहरू धेरै हुनुहुन्छ। समानुपातिकमा जाँदै गर्दा मुख्यतः जनमतलाई ध्यान दिने हो। जसको पक्षमा जनमत छ त्यस्ता साथीहरूलाई प्राथमिकतामा राख्ने हो। आज मध्याह्नसम्म टुंगिएर सूची बुझाउनुपर्ने हुन्छ। सहमहामन्त्रीहरूले क्लस्टरअनुसार समानुपातिकमा सिफारिस भएकाहरूको सूची पेस गरेका छन््। ती नामहरूमाथि छलफल गरेर निर्णयमा पुग्ने सहमहामन्त्री बद्री पाण्डेले बताए। कांग्रेसले समानुपातिक उम्मेदवारमा सिफारिस भएर आएका नामलाई सूचीकृत गर्ने जिम्मा ८ जना सहमहामन्त्रीहरूलाई दिएको थियो। क्लस्टरअन्तर्गत सहमहामन्त्री भीष्मराज आङदाम्बेलाई आदिवासी जनजाति फर्मुल्ला मन्सुरले मुस्लिम, महालक्ष्मी डीना उपाध्यायले महिला, महेन्द्र यादवले मधेसी, किशोरसिंह राठौरले खसआर्य, उमाकान्त चौधरीले थारू, बद्री पाण्डेले पिछडिएका क्षेत्र, जीवन परियारले दलित कोटामा सिफारिस भएका नाम सूचीकृत गरेका थिए। समानुपातिक सिटका लागि जिल्लाबाट जसोतसो नाम सिफारिस भएता पनि केन्द्रमा आइपुग्दा भने आर्थिक दबाब दिएर शीर्ष नेतृत्वबाट टिकट हात पार्न खोज्नेहरूका कारण नेताहरूलाई नै सकस भएको छ। कांग्रेसका एक शीर्ष नेताले भने, आर्थिक चलखेल डरलाग्दो छ। यहाँ जनमतको कदर हुनेवाला छैन। जसले धेरै ठूलो रकम चढाउन सक्यो उसैले टिकट हात पार्ने हो। जति बैठक बसे पनि नयाँ केही हुँदैन। समानुपातिकको सूची तयारको सकसका विषयमा बोल्दै केन्द्रीय सदस्य डा आरजु राणा देउवाले गठबन्धनका कारण सबै ठाउँमा टिकट वितरण गर्न नसकिने नेताहरूका अप्ठ्यारा पनि बुझिदिन आग्रह गरेकी छन््। काठमाडौंमा आइतबार १ कार्यक्रममा बोल्दै उनले भनिन््, पहिले देश, पार्टी अनि मात्र आफूलाई केन्द्रमा राख्नुहोला। राजनीतिमा लागेपछि टिकटको आकांक्षा हुनु स्वभाविक हो। यद्यपि, धेरै समस्यालाई मनन गरिदिनुहोला। उनले अगाडि भनिन््, धेरै राम्रा व्यक्तिहरूलाई पनि टिकट पाउन गाह्रो छ। राम्रो नराम्रो कसलाई भन्ने ? सबै आफ्नो ठाउँमा राम्रो, आकांक्षी सबै हुनुहुन्छ। यद्यपि, अहिले गठबन्धनमा भएकोले सिट थोरै भए पनि कांग्रेसले पाएका सिटमा जित निकाल्ने गरी लाग्नुपर्ने हुन्छ। कांग्रेसले पाँच दलीय सत्ता गठबन्धनसँग तालमेल गरेर मंसिर ४ को प्रतिनिधिसभा र प्रदेशसभा चुनावमा जाने निर्णय गरेको छ। तर, अहिलेसम्म प्रत्यक्षतर्फ कुन पार्टीले कति सिटमा उम्मेदवारी दिने टुंगो लाग्न सकेको छैन। त्यसो त समानुपातिकतर्फ उम्मेदवार छनौटका लागि कांग्रेसले सातै प्रदेश कार्यसमितिको पदाधिकारीसँग पनि छलफल गरिसकेको छ। प्रदेशहरूबाट प्रदेशतर्फ समानुपातिक सूची तयार पार्ने र प्रतिनिधिसभातर्फ समानुपातिक सूची तयार गरेर केन्द्रीय संसदीय बोर्डको बैठकले सोमबार बिहानसम्ममा सूची बनाउने तयारी गरेको छ। यद्यपि, कांग्रेसको केन्द्रीय संसदीय बोर्डले भने अहिलेसम्म पनि पूर्णता पाएको छैन। बोर्डमा पदाधिकारीसहित नेता रामचन्द्र पौडेल मात्रै छन््। त्यसकारण कांग्रेस सभापति देउवाले छलफलमा पदाधिकारी र पूर्वपदाधिकारीलाई बोलाउँदै आएका छन््। कांग्रेसले २०७४ मा समानुपातिक सांसद भएकालाई यसपालि नदोहोर्याउने भनेको छ। कांग्रेस विधानअनुसार पनि समानुपातिक सांसद फेरि लगत्तै हुने अर्को चुनावमा समानुपातिकतर्फ सांसद बन्न पाउँदैन। नेपालले मिश्रित निर्वाचन प्रणाली अवलम्बन गरेकाले संघीय संसद्् अर्थात प्रतिनिधिसभामा प्रत्यक्ष निर्वाचन प्रणालीबाट १६५ जना र समानुपातिक निर्वाचन प्रणालीबाट ११० जना निर्वाचित हुनेछन््। निर्वाचन आयोगमा आइतबार र सोमबारभित्र समानुपातिक उम्मेदवारको बन्दसूची बुझाइसक्नुपर्ने भनिएको छ। आदिवासी जनजाति ३२, खसआर्य ३४, थारू ७, दलित १५, मधेसी १७ र मुस्लिम ५ जनाको नाम समेटिनुपर्ने कानुनी व्यवस्था छ। प्रतिनिधिसभा सदस्यका लागि समानुपातिकतर्फ दलहरूले ११० जनाको बन्दसूची पेस गर्न पाउनेछन््। यसैगरी प्रदेशसभाका लागि बढीमा २२० जना उम्मेदवारको बन्द सूची पेस गर्नुपर्नेछ। प्रत्यक्ष निर्वाचन प्रणाली तर्फको उम्मेदवार मनोनयन असोज २३ देखि सुरु हुने निर्वाचन आयोगले जनाएको छ। समानुपातिक निर्वाचन प्रणालीतर्फको बन्दसूचीमा नाम समावेश भएका व्यक्ति प्रतिनिधिसभा सदस्य र प्रदेशसभा सदस्य निर्वाचनको पहिलो हुने निर्वाचित हुने निर्वाचन प्रणालीतर्फको उम्मेदवार हुन नपाउने व्यवस्था निर्वाचन कानुनमा रहेको भनिएको छ। प्रत्यक्षतर्फ उम्मेदवार भएको व्यक्तिको नाम समानुपातिकतर्फको बन्दसूचीमा समावेश गर्न नपाइने प्रतिनिधिसभा सदस्य निर्वाचन ऐन २०७४ को दफा १४ (२) मा व्यवस्था गरिएको छ। दफा १४ कै उपदफा (१) मा लेखिएको छ, पहिलो हुने निर्वाचित हुने निर्वाचन प्रणालीअनुसार हुने निर्वाचनमा एक व्यक्तिले एकपटकमा कुनै एक निर्वाचन क्षेत्रका लागि उम्मेदवारी दिन सक्नेछ। त्यसरी कुनै व्यक्ति एकभन्दा बढी निर्वाचन क्षेत्रमा उम्मेदवार भएमा निजको सबै निर्वाचन क्षेत्रको उम्मेदवारी आयोगले बदर गर्नेछ। यस्तै दफा ४ मा कुनै व्यक्ति प्रतिनिधिसभा र प्रदेशसभाको निर्वाचनमा उम्मेदवार भए दुवैतर्फको उम्मेदवार बदर गरिने व्यवस्था छ। कांग्रेसका पूर्वउपसभापति विमलेन्द्र निधि धनुषाको क्षेत्र नम्बर ३ बाट समानुपातिकतर्फ उम्मेदवार सिफारिस भएका थिए। उनलाई क्षेत्र नम्बर ३ को क र ख निर्वाचन क्षेत्रले उनलाई समानुपातिक सांसदमा गरेको सिफारिसलाई क्षेत्रीय कमिटीले अनुमोदन गरेको थियो। २०७४ को निर्वाचनमा सोही क्षेत्रबाट प्रत्यक्षतर्फ लडेका निधि तत्कालीन राष्ट्रिय जनता पार्टी (राजपा) का राजेन्द्र महतोसँग पराजित भएका थिए। महतोले ३० हजार ७२५ मत ल्याएर विजयी हुँदा निधिले २७ हजार ८४७ मत पाएका थिए। उनले गृह जिल्ला धनुषा पुगेर समानुपातिक सांसद भए पनि अन्यथा नबुझ्न धनुषा क्षेत्र नं ३ का नेता कार्यकर्तालाई आग्रह समेत गरेका थिए।"
राष्ट्रपतिबाट ९९८ जनालाई विभिन्न विधामा विभूषण,"काठमाडौं : राष्ट्रपति विद्यादेवी भण्डारीले ९९८ जनालाई विभिन्न विधामा विभूषण प्रदान गरेकी छन्। संविधान दिवसका अवसरमा सोमबार मानपदवी, अलंकार र पदकबाट सम्मान गरिएको हो। राष्ट्रपति कार्यालयका प्रवक्ता सागर आचार्य अनुसार राष्ट्रपति भण्डारीले नेपालको संविधानको धारा २७७ को उपधारा (१) बमोजिम नेपाल सरकार, मन्त्रिपरिषद्को मिति २०७९५३१ गतेको सिफारिसमा संविधान दिवस, २०७९ तथा राष्ट्रिय दिवसको अवसरमा विभूषण प्रदान गरेकी हुन्। यस्तो छ सूची"
"संविधान कार्यान्वयन सुस्त, तीनै अंगबीच द्वन्द्व","काठमाडौं : संसद्ले सरकार बनाउँछ। कानुन निर्माण गर्छ। ती कानुनको कार्यान्वयन सरकार (कार्यकारी)ले गर्छ। यी दुवैका काम र प्रक्रिया संविधानकानुनसम्मत भएनभएको हेर्छ न्यायपालिकाले। संविधानले तीनै अंगको काम, कर्तव्य र अधिकार स्पष्ट तोकिदिएको छ। तर, तीनै अंगबीच द्वन्द्व छ। दोष संविधानलाई देखाएका छन्। एकले अर्काको कार्यक्षेत्र मिचेको वा हस्तक्षेप गरेको आरोप लगाइरहेका छन्। आरोपप्रत्यारोपमा उत्रेका छन्। संविधानको कमजोरीका कारण यस्तो भएको होइन, संविधानसभाध्यक्ष सुवास नेम्बाङ भन्छन्, संविधान जतिसुकै राम्रो भए पनि त्यसले बुद्धि, विवेक र क्षमता बाँड्दैन। संविधान कार्यान्वयन गर्नेले कति बुद्धिमतापूर्वक काम गर्यौ भन्ने कुरा महत्वपूर्ण हो। केपी शर्मा ओली नेतृत्वको अघिल्लो सरकारले प्रतिनिधिसभा दुईपटक विघटन गर्यो। न्यायपालिकाले त्यो अधिकार प्रधानमन्त्रीलाई नभएको भन्दै असंवैधानिक ठहर गर्यो। प्रतिनिधिसभा ब्युँत्यायो। न्यायालयको त्यो निर्णयलाई स्वाभाविक रूपमै लिइयो। तर, सर्वोच्च अदालतको पछिल्लो फैसलामा कांग्रेस सभापति शेरबहादुर देउवालाई प्रधानमन्त्री नियुक्त गर्न परमादेश जारी भयो। त्यसबाटै व्यवस्थापिका र न्यायालयबीच द्वन्द्व सुरु भयो। सर्वोच्चको फैसलामा राजनीतिक विवाद चर्कियो। मुलुक पक्षविपक्षमा विभाजित भयो। संविधान जतिसुकै राम्रो भए पनि त्यसले बुद्धि, विवेक र क्षमता बाँड्दैन। संविधान कार्यान्वयन गर्नेले कति बुद्धिमतापूर्वक काम गर्यो भन्ने कुरा महत्वपूर्ण हो।सुवास नेम्बाङ, संविधानसभा अध्यक्ष दलहरू संविधान कार्यान्वयनभन्दा सत्तालोलुपतामा देखिए। राजनीतिलाई कमाउने भाँडो बनाउँदा जनताले अपेक्षा गरेअनुरुप केही हुन पाएन।दमननाथ ढुंगाना, पूर्वसभामुख सर्वोच्चको फैसलाविरुद्ध लामो समय संसदमा अवरोध भयो। विपक्षी एमालेको अवरोधका कारण लामो समय संसद् निष्प्रभावी रह्यो। यसबीच सरकार गठनमा उतारचढाव आए। प्रधानन्यायाधीश चोलेन्द्रशमशेर जबराले सरकारमा भाग खोजेको आरोप लाग्यो। जबराको कार्यशैलीमाथि प्रश्न उठेपछि संसद्मा महाभियोग दर्ता भयो। उनी निलम्बनमा परे। सत्तापक्षले दर्ता गरेको महाभियोगलाई किनारा नलगाई प्रतिनिधिसभाको कार्यकाल समाप्त भएपछि द्वन्द्वले नयाँरूप लिएको छ। प्रतिनिधिसभाको कार्यकाल समाप्तिसँगै महाभियोग निष्क्रिय भएनभएको विषयमा दुईथरि मत छन्। महाभियोग निष्क्रिय भएको तर्कसहित निलम्बित प्रधानन्यायाधीश जबरा काममा फर्कन खोजेका छन्। उनलाई रोक्न सरकारले निवासमा बाक्लो संख्यामा सुरक्षाकर्मी पठाएको छ। सर्वोच्चका सहकर्मी न्यायाधीश र कानुन व्यवसायी उनी फर्कने त्रासमा छन्। न्यायपालिकामा कुनै पनि बेला रडाको मच्चिने स्थिति छ। न्यायालयको नेतृत्वको यो अन्योलले मुलुकमा कुनै पनि बेला अर्को दुर्घटनाको सम्भावना छ। विवाद हुनु अचम्मको विषय होइन, संविधानसभाध्यक्ष नेम्बाङ भन्छन्, त्यसलाई टुंगोमा पुर्याउने पनि विधि छन्, व्यवस्था छन्। अर्का संविधानविद् एवं राष्ट्रियसभाका पूर्वसांसद रामनारायण बिडारी भन्छन्, संविधान राम्रो छ। तर, प्रयोग गर्ने सरकार र दलका नेताले दुरुपयोग गरे। हामी संविधान निर्माता नै अहिले मुलुकमा यो कानुन लागू भयो भन्न सकिरहेका छैनौं। सर्वोच्च अदालतका पूर्वन्यायाधीश बलराम केसी संविधान कार्यान्वयनको ७ वर्ष निराशाजनक भएको बताउँछन्। संविधानविद् डा विपिन अधिकारीका अनुसार सामाजिक न्याय र समावेशीको कुरा संविधानमा गरिए पनि प्रभावकारी कार्यान्वयनमा दृष्टिकोणको अभाव देखिएको छ। संविधान कार्यान्वयन गर्नुपर्ने कार्यपालिका, न्यायपालिकाबाटै संविधान ध्वस्त पार्ने काम भएको पूर्वन्यायाधीश केसीको तर्क छ। प्रतिनिधिसभा विघटन गर्ने र अध्यादेश जारी गर्ने काम भए। प्रधानमन्त्रीबाट हटेपछि पनि ६ महिना संसद् अबरुद्ध पार्ने काम भयो, उनी भन्छन्। संविधानको पालना एवं कार्यान्वयनमा राजनीतिक दलका शीर्ष नेताहरू गैरजिम्मेवार बनेको केसीको भनाइ छ। संविधानको पालना नगर्ने प्रवृत्ति यसरी नै अघि बढ्ने हो भने संविधानको दिगोपना कायम रहलानरहला शंका लाग्छ, केसी भन्छन्। सात वर्ष अवधिमा भ्रष्टाचार, बेथिति, बेरोजगारी बढेको उल्लेख गर्दै केसी संघीयता कार्यान्वयनमा पनि उदासीनता देखिएको बताउँछन्। पूर्वसभामुख एवं वरिष्ठ अधिवक्ता दमननाथ ढुंगाना राजनीतिक दलले संविधानमार्फत रेयाडिकल परिवर्तन ल्याए पनि कार्यान्वयनमा उदासीन रहेको बताउँछन्। राजनीतिक दलहरू संविधानको कार्यान्वयनभन्दा सत्तालोलुपतामा देखिए, ढुंगाना भन्छन्, राजनीतिलाई कमाउने भाँडो बनाउँदा जनताले अपेक्षा गरे अनुरूप केही हुन पाएन। संविधानको प्रभावकारी कार्यान्वयन नहुँदा जनतामा धेरथोर वितृष्णा छ। संविधान कार्यान्वयन गर्ने पार्टी, नेता नै भएनन्। संविधानविद् डा विपिन अधिकारी संविधान जति राम्रो भए पनि कार्यान्वयन हुन नसक्दा जनतामा सकारात्मक प्रभाव नपर्ने बताउँछन्। अहिलेको संविधानले प्रशस्त मौलिक अधिकारको ग्यारेन्टी गरेको छ, डा अधिकारी भन्छन्, त्यसको कार्यान्वयन पक्ष खुकुलो छ। तीन तहको सरकार छ। तर, तीनै तहका सरकारले मौलिक हकको कार्यान्वयनमा जिम्मेवारी लिन सकेका छैनन्। संविधानले राज्यका तीनवटै अंगबीच शक्ति पृथकीकरण र सन्तुलनको व्यवस्था गरेको छ। अर्थात्, तीनवटै अंगको अधिकार छुट्ट्याइदिएको छ। तर, सँगसँगै कसैलाई पनि अराजक वा अत्यधिक शक्तिशाली हुनबाट रोक्ने व्यवस्था संविधानमा गरिएको छ। प्रथम राष्ट्रपति डा रामवरण यादवले २०७२ असोज ३ गते संविधानसभाबाट संविधान जारी गरिरहेको फाइल तस्बिर। तस्बिर : अशोक दुलाल तीनवटै अंगको अस्तित्व समान छ। कुनैको तल र कुनैको माथि भयो भने शक्ति सन्तुलन बिग्रन्छ। निरंकुशता जन्मिन्छ। दुईपटक प्रतिनिधिसभा विघटन, संवैधानिक अंगमा नियुक्तिको प्रक्रियादेखि नै संविधानमाथि आक्रमण भयो, संविधानविद् बिडारी भन्छन्, सत्तामा बस्ने वा विपक्षी नेता हुन्, संविधानका राम्रा पक्षलाई जनताको हितमा प्रयोग गर्न तयार छैनन्। राज्यका तीनवटै अंगबीच नियन्त्रण गर्ने र अत्यधिक शक्तिशाली बन्नबाट रोक्न खोजिए पनि व्यवहारमा त्यसको कार्यान्वयन नभएको विडारी बताउँछन्। यो द्वन्द्वलाई समयमै रोक्न सकेनौं भने व्यवस्थामाथि प्रश्न उठाउनेहरूलाई बल पुग्छ, उनी भन्छन्, तीनवटै अंगले शक्ति पृथकीकरण र सन्तुलनको सिद्धान्तलाई कार्यान्वयन गर्न जरुरी छ। संविधानसभाले ०७२ सालमा संविधान जारी गर्दै गर्दा मधेस केन्द्रित दलले संविधान अस्विकारको घोषणा गरे। संविधान दिवस (असोज ३) लाई कालो दिन भन्दै देशभर विरोध जनाए। प्रदेशको सीमांकन, भाषा र नागरिकताका प्रावधानप्रति उनीहरूको मुख्य विरोध थियो। त्यसका लागि तत्कालीन मधेसी जनअधिकार फोरम र तमलोपाले संविधान संशोधनको एजेन्डालाई प्राथमिकतासाथ उठाए। तर, संविधान जारीलगत्तैको ०७४ को निर्वाचनमा भने भाग लिए। सत्ता साझेदारी गरे। संविधानअनुसारका संरचना निर्माणमा सहभागिता जनाए। र संसद् भित्रैबाट संशोधनको माग उठाउन थाले। ०७९ सालमा आइपुग्दा संविधान संशोधनको उनीहरूको एजेन्डा बाँकी छ वा बिर्सिसके भन्ने स्पष्ट छैन। मंसिर ४ गते हुने प्रतिनिधिसभाप्रदेशसभा निर्वाचनमा केही दलले यसलाई चुनावी एजेन्डा बनाउने सम्भावना भने कायमै छ। संविधान संशोधनको माग कमजोर बन्दै गएको छ। हाम्रो माग संविधान खत्तम होस् भन्ने होइन, लोसपा नेता एवं संविधानविद् लक्ष्मणलाल कर्ण भन्छन्, सात वर्षको अभ्यासमै क्रममा पनि संविधानमा थुप्रै कमीकमजोरी देखिएका छन्। संशोधन र परिमार्जन गरेर संविधान मजबुत र सबैको बनाउनुपर्छ। संविधान संशोधनको प्रावधान भने लचिलो छ। संसद्को दुईतिहाइ बहुमतबाट संविधान संशोधनको प्रावधान छ। विगतमा जस्तो संविधान परिवर्तनका लागि आन्दोलन गरिरहनु नपर्ने व्यवस्था छ। संविधान राजनीतिक समझदारी वा सम्झौताको दस्तावेज हो, नेम्बाङ भन्छन्, आवश्यक्ता र औचित्यका आधारमा संविधान संशोधन गर्न सकिन्छ। संशोधनका लागि संविधनमा लचिलो व्यवस्था छ। संविधानले परम्परागत संसदीय प्रणालीभन्दा भिन्न सिद्धान्त र मान्यता बोकेको छ। झन्डै ७० वर्षको क्रान्ति र बलिदानीबाट संविधानसभामार्फत जनताका प्रतिनिधिले बनाएको संविधानले परम्परागत संसदीय प्रणालीलाई अस्वीकार गरेको छ। राजनीतिक स्थिरता, विकास र समृद्धिका लागि थुप्रै नयाँ व्यवस्था संविधानमा गरिए। त्यसैकारण सुधारिएको संसदीय प्रणाली भनियो। तर, व्यवहारमा त्यस्तो भएन। संविधानका राम्रा विषय पालना गराउनेभन्दा पनि भत्काउनेतिर मात्रै नेता र पार्टीको ध्यान गएको देखिन्छ, बिडारी भन्छन्, राजनीतिलाई स्थिर बनाउने, देशलाई समृद्धि र विकासतिर डोर्याउने भन्ने त नेताहरूका गफ जस्ता मात्रै भए। राजनीतिक स्थिरताकै लागि प्रधानमन्त्रीविरुद्ध २ वर्षसम्म अविश्वास ल्याउन नपाइने, प्रतिनिधिसभा चुनाव हारेको व्यक्ति कार्यकालभरि मन्त्री बन्न नपाउने, मन्त्रिपरिषद् २५ सदस्यीय मात्रै हुने, एउटै व्यक्ति दुई निर्वाचन क्षेत्रबाट चुनाव लड्न नपाउने लगायतका व्यवस्था संविधानमै गरिए। तर, राजनीतिक दल र नेताहरूले त्यसको पालना गरेनन्। ०७४ को चुनावबाट झन्डै दुईतिहाइ मत पाएको शक्तिशाली तत्कालीन नेकपाको सरकार तीन वर्षमा ढल्यो। पार्टी फुट्ने क्रम रोकिएन। दल विभाजन गर्न अध्यादेश जारी भए। एमाले फुट्यो, जसपा फुट्यो। सत्ता र शक्तिका लागि संसदीय विकृति र विसंगति देखापरे। मन्त्रीलाई फिर्ता बोलाउँदा पार्टी अध्यक्षलाई नै हटाउनेसम्मका प्रयास भए। राजनीतिक अस्थिरता र विकृतिका कारण जनतामा वितृष्णा पैदा भइरहेका छन्। यसैकारण संविधानका चार खम्बा गणतन्त्र, संघीयता, धर्मनिरपेक्षता र समानुपातिक समावेशी नै गुम्ने हो कि भन्ने चिन्ता पनि गर्न थालिएको छ। मौलिक हकसम्बन्धी संविधानमा बृहत् व्यवस्था छन्। महिला र दलितलाई विशेष आरक्षणको व्यवस्था छ। संविधानको पालना नगर्ने प्रवृत्ति यसरी नै अघि बढ्ने हो भने संविधानको दिगोपना कायम रहला नरहला शंका लाग्छ। सात वर्ष अवधिमा भ्रष्टाचार, बेथिति, बेरोजगारी बढेको छ।बलराम केसी, पूर्वन्यायाधीश अहिलेको संविधानले प्रशस्त मौलिक अधिकारको ग्यारेन्टी गरेको छ। त्यसको कार्यान्वयन पक्ष खुकुलो छ। तीन तहको सरकार छ। तर, तीनै तहका सरकारले मौलिक हकको कार्यान्वयनमा जिम्मेवारी लिन सकेका छैनन्।डा विपिन अधिकारी, संविधानविद् संविधानलाई अझ सुदृढ, समुन्नत र विकास गर्दै लैजाने हो। नेता र पार्टीहरूको ध्यान त्यतातिर जानु आवश्यक छ।झपट रावल, निवर्तमान सांसद संविधान राम्रो छ। तर, प्रयोग गर्ने सरकार र दलका नेताले दुरुपयोग गरे। हामी संविधान निर्माता नै अहिले मुलुकमा यो कानुन लागू भयो भन्न सकिरहेका छैनौं।रामनारायण बिडारी, पूर्वसांसद संविधान जारीपछिको सात वर्ष अवधिमा संसद्बाट दर्जनौं कानुन बने। तर, प्रतिनिधिसभाको कार्यकालबारे न संविधान न त कानुनमै स्पष्ट व्यवस्था गरियो। निर्वाचन आयोगले प्रतिनिधिसभाको कार्यकाल तोक्यो। समानुपातिक निर्वाचनको सूची बुझाएको दिनदेखि प्रतिनिधिसभाको कार्यकाल समाप्त हुने निर्णय गर्यो। सरकारले मौन समर्थन जनायो। सांसदहरूले असहमति जनाउँदा जनाउँदै सरकारले प्रतिनिधिसभा अधिवेशन अन्त्य गर्यो। प्रतिनिधिसभाको कार्यकाल निर्वाचन आयोगले निर्धारण गर्ने कुरा आपत्तिजनक हो, संविधानविद् लक्ष्मणलाल कर्ण भन्छन्, अहिले पनि संसद् अधिवेशन हो कि संसद्कोकार्यकाल समाप्त भएको हो भन्ने अन्योल छ। संविधानमा यस्ता खाले थुप्रै भाषागत त्रृटि छन। संशोधन गरेर परिमार्जन गर्नुपर्छ। राज्यको पुरानो प्रणालीलाई नयाँ संरचनागत प्रबन्धबाट प्रतिस्थापित गरेको छ। नयाँ संविधान आएयता मुलुकको राज्य संरचनामा नै ठूलो बदलाव आएको छ। राज्यको मूल संरचना संघ, प्रदेश र स्थानीय तहको भएको छ। राज्य शक्तिको प्रयोग संविधान र कानुनबमोजिम तीनै तहले उपयोग गरिरहेका छन्। केन्द्रीकृत राज्य व्यवस्थाले सिर्जना गरेका विभेद र उत्पीडनलाई संविधानले अन्त्य गरेको छ। विभिन्न तहमा ठूलो संख्यामा समावेशी प्रतिनिधित्व भएको छ। खासगरी गणतन्त्र, संघीयता, धर्मनिरपेक्षता जस्ता परिवर्तनका मूलभूत पक्षमा उत्साह जगाउन नसकिएको पूर्वन्यायाधीश केसी बताउँछन्। संविधान स्वचालित भएका कारणले गर्दा स्थानीय स्थानीय सरकार सक्रिय भएको हो। र, स्थानीय तहमा जनताले केही राहत महसुस गरेका छन्, उनी भन्छन्।"
जबरा नजरबन्दमा,"काठमाडौं : महाभियोगको टुंगो नलाग्दै प्रतिनिधिसभाको कार्यकाल सकिएपछि निलम्बित प्रधानन्यायाधीश चोलेन्द्रशमशेर जबरा सरकारको निगरानीमा परेका छन्। प्रतिनिधिसभाको महाभियोग सिफारिस समितिले निलम्बन निरन्तर रहने जनाउँदै महाभियोग सिफारिस गरेको भोलिपल्टै आइतबार जबरा पद बहाली गर्न सर्वोच्च अदालत जाने तयारीमा थिए। तर, सुरक्षाकर्मीले निवासबाटै बाहिर निस्कन नदिएपछि सर्वोच्च प्रवेश गर्ने योजना पूरा हुन पाएन। त्यसपछि जबराले राष्ट्रिय मानवअधिकार आयोगलाई गुहारेका थिए। आयोगको टोली भेटघाट एवं सोधपुछका लागि प्रधानन्यायाधीशको सरकारी निवास बालुवाटार पुगेको थियो। जबराले भेटघाटका क्रममा सर्वोच्च जाने तयारी गर्दा सुरक्षाकर्मीले बिनाकारण निवासबाटै बाहिर निस्कन नदिएको बताएका थिए। आयोगका सहसचिव एवं प्रवक्ता डा टीकाराम पोखरेलका अनुसार जबराको निवासमा आवतजावत गर्ने व्यक्तिको पनि निगरानी गरेको पाइएको छ। हामीले त्यहाँ पुगेर सुरक्षार्थ खटिएका सुरक्षाकर्मीसँग पनि बुझ्यौं। उहाँहरूबाट माथिको आदेशले बाहिर निस्कन रोकावट गरेको भन्ने जानकारी प्राप्त भयो, सहसचिव डा पोखरेलले भने, आवासबाट बाहिर निस्कने सवारी साधन चेकजाँचमा कडाइ गरिएको र जबराको सवारी स्कर्टिङ टोलीसमेत हटाइएको पाइएको छ। गृह मन्त्रालयका कर्मचारीले भने जबरामाथि निगरानी नगरिएको प्रतिक्रिया दिएका छन्। मन्त्रालयका प्रवक्ता फणीन्द्रमणि पोखरेलले जबरामाथि सुरक्षाकर्मी हटाएको विषयमा आफू अनभिज्ञ रहेको बताए। उहाँ (जबरा)लाई साबिकमा जुन सुरक्षाकर्मी दिइएको थियो त्यो कायमै छ। हटाइएको छैन, प्रवक्ता पोखरेलले अन्नपूर्ण पोस्ट्सँग आइतबार साँझ भने, मैले बुझेसम्म स्कर्टिङ टोलीसमेत हटाइएको छैन । सुरक्षाकर्मी र स्कर्टिङ टोली हटाएको जानकारी अहिलेसम्म मलाई छैन। बालुवाटारस्थित प्रधानन्यायाधीश निवासमा अधिकारकर्मीहरू पुगेका थिए। आयोगले विज्ञप्ति जारी गर्दै वैयक्तिक स्वतन्त्रता, आवतजावत र गोपनीयताको हकको सम्मान गर्न आग्रह गरेको छ। जुनसुकै व्यक्तिको पनि संविधानप्रदत्त वैयक्तिक स्वतन्त्रता, आवतजावतको स्वतन्त्रता र गोपनीयताको अधिकारको सम्मान गर्नुपर्ने राज्यको दायित्व हुन आउँछ, प्रवक्ता डा पोखरेलले जारी गरेको विज्ञप्तिमा लेखिएको छ, यस प्रकारको अधिकारहरूमा कुनै पनि बहानामा अवरोध पुग्नु हुँदैन भन्नेमा आयोग दृढ छ। संविधान र कानुनमै टेकेर यस प्रकारको गतिरोध अन्त्य गर्न आयोगले सम्बद्ध सबै पक्षलाई आग्रह गरेको छ। जबराका परिवारका सदस्यले निवास भित्रबाहिर हिँड्दा पनि सोधखोज गरिएको उल्लेख गर्दै सुरक्षाकर्मीले गरेको व्यवहारप्रति आपत्ति व्यक्त गरेका छन्। प्रहरी सहप्रवक्ता एसएसपी दानबहादुर कार्कीले जबरा निलम्बनमा रहेकाले सुरक्षाकर्मीको टोलीको संख्या घटाइएको बताए। सुरक्षाकर्मीबाट माथिको आदेशले बाहिर निस्कन रोकावट गरेको भन्ने जानकारी प्राप्त भएको छ। जबराको सवारी स्कर्टिङ टोलीसमेत हटाइएको पाइएको छ।डा टीकाराम पोखरेल, प्रवक्ता, राष्ट्रिय मानवअधिकार आयोग सुरक्षाकर्मी हटाएको नभई नियमानुसार खटाइएको हो। बढी संख्यामा रहेका सुरक्षाकर्मी हटाएर उहाँ (जबरा)ले नियमानुसार पाउने सुरक्षाकर्मी खटाइएको छ।दानबहादुर कार्की, सहप्रवक्ता, नेपाल प्रहरी सुरक्षाकर्मी हटाइएको होइन, सहप्रवक्ता कार्कीले भने, सुरक्षाकर्मी हटाएको नभई नियमानुसार खटाइएको हो। बढी संख्यामा रहेका सुरक्षाकर्मी हटाएर उहाँ (जबरा)ले नियमानुसार पाउने सुरक्षाकर्मी खटाइएको छ। स्कर्टिङ टोली हटेको सम्बन्धमा उनले भने, सधैंभरि सबै मान्छे प्राप्त भइरहने होइन। निलम्बित भएको व्यक्ति कहाँ जानुहुन्छ र ? नियमानुसार जति सुरक्षाकर्मी रहनुपर्ने हो त्यति दिइएको छ। पीएसओ प्राप्त छ। अरू बढी संख्याको घटाइएको हो। जबरालाई निवासबाट बाहिर निस्कन र सवारी साधन चेकजाँचमा कडाइ नगरिएको उनले बताए। जबराविरुद्ध २०७८ फागुन १ गते प्रतिनिधिसभामा महाभियोग प्रस्ताव दर्ता गरिएको थियो। महाभियोग सिफारिस समिति २०७८ फागुन २२ गते गठन गरिएको थियो। उक्त समितिले जबरालाई महाभियोग लगाउनुपर्ने सिफारिस गर्दै सभामुख अग्निप्रसाद सापकोटालाई शनिबार प्रतिवेदन बुझाएको थियो। प्रतिनिधिसभाको कार्यकाल शनिबार सकिएको छ।"
पालिकाको स्कूटर छोरीलाई,"डोटी : डोटीको बोगटान फुड्सिल गाउँपालिकाका निवर्तमान उपाध्यक्ष भगवती बमले राज्यले दिएको सुविधाको दुरुपयोग गरेको पाइएको छ। उनको कार्यकालको सुरुमै खरिद गरेको सुपप्र ०१००१ ब १४६० नम्बरको स्कूटर पालिकामा एक दिन पनि नल्याएर कैलालीको घनगढीस्थित उनको घरमा प्रयोगमा रहेको खुल्न आएको हो। २०७४ सालको स्थानीय तहको निर्वाचनमा नेकपा एमालेबाट टिकट लिएर उपाध्यक्ष पदमा निर्वाचित भएकी बमले हालसम्म पनि कार्यालयको स्कूटर मात्र नभएर ल्यापटप तथा मोबाइलसमेत फिर्ता नगरेको बुझिएको छ। सबै ठाउँ कच्ची सडक रहेको बोगटान फुड्सिल गाउँपालिका क्षेत्रमा स्कूटर प्रयोगमा आउन नसक्ने भएपनि खरिद गरेर कैलाली बस्दै आएका घरपरिवारलाई प्रयोग गर्न दिइएको पाइएको हो। गाउँपालिकाको बजेटमा खरिद गरी निकालिएको स्कूटर आफ्ना आसेपासेलाई मस्ती गर्न दिएको भन्दै स्थानीयले विरोध गरेका छन्। 'राज्यको सम्पत्ति जनताको सेवाका लागि प्रयोग गर्नु स्वभाविक हो तर दुरुपयोग गर्न पाइदैन।' स्थानीय शेर बहादुर बमले भने, 'बोगटान फुड्सिल गाउँपालिकामा स्कूटर चलाउने राम्रो सडकै पुगेको छैन, स्थानीय नागरिक सडकको पँहुचमा अहिले पनि छैनन्, अझै पनि यहाँका नागरिक पिठ्युँमा भारी बोक्न बाध्य छन्, उता गाउँपालिकाले स्कूटर खरिद गरेर धनगढीमा छोरी तथा अन्य आफन्तलाई चलाउन दिएको सुन्नमा आएको छ।' राज्यको सम्पत्ति दुरुपयोग गर्ने जोसुकैलाई कारवाहीको दायरामा ल्याउनुपर्ने स्थानीय बमले बताए। कार्यकाल सकिँदा सरकारी सम्पत्ति तत्काल सम्बन्धित कार्यालयमा बुझाउनुपर्ने उनले बताए। निवर्तमान उपाध्यक्ष बमले स्कूटर आफन्तलाई जिम्मा लगाएर आफू गाउँपालिकाको बोलेरो जीप प्रयोग गर्दै आइरहेकी थिइन्। 'मलाई स्कूटर चलाउन पनि आउँदैन, कर्मचारीहरुले केकसरी किने थाहा भएन', निवर्तमान उपाध्यक्ष बमले भनिन, 'सबै उपाध्यक्षले किनिरहेका हुन्छन, तपाईंले पनि किन्नुपर्यो भनेर अफिसले किनेर मेरो धनगढीस्थित घरमा राखिदिए।' उनले आफूलाई स्कूटरका विषयमा केहीपनि थाहा नभएको बताउँदै मूल्य र स्कूटर नम्बरसमेत भन्न मानिनन्। बिग्रेर थन्किएको स्कूटर, मोबाइल र ल्यापटप गाउँपालिकालाई लैजान भनिसकेको भएपनि अहिलेसम्म नलगेको उनले बताइन। गाउँपालिकाका प्रमुख प्रशासकीय अधिकृत भरत चन्दले स्कूटर बिग्रेर निवर्तमान उपाध्यक्षको घरमा थन्काइएको बताएका छन्। स्कूटर मर्मत गरेर ल्याउने उनले बताए। पालिकाभित्रको सुविधाका लागि खरिद गरेको यसरी बाहिर चलाउन नमिल्ने स्वीकार गरेका छन्। पालिकामा स्कूटर चल्ने सडक नभएपनि आफू आउनुभन्दा पहिले नै खरिद भइसकेकाले किन किनियो सबै कुरा आफूलाई थाहा नभएको चन्दले बताए।"
महाकाली नदीमा पक्की पुलको शिलान्यास,"दार्चुला : दार्चुलामा आज सोमबार महाकाली नदीमा मोटरेवल पक्की पुलको शिलान्यास गरिएको छ। उद्योग, वाणिज्य तथा आपूर्तिमन्त्री दिलेन्द्रप्रसाद बडू र भारतको उत्तराखण्डका मुख्यमन्त्री पुष्करसिंह धामीले एकसाथ पुलको शिलान्यास गरेका छन्। पुल शिलान्यासपछि आयोजित कार्यक्रममा मन्त्री बडूले नेपालभारत जोड्ने मोटरेवल पुलले विकासको ढोका खोल्ने बताए। भारत र चीनसँग व्यापार वृद्धिका लागि महाकालीमा पक्की पुल आवश्यक रहेको बताउँदै बडूले पुल बनेपछि बैतडी, बझाङलगायतका पहाडी जिल्लाका नागरिकलाई आवागमन सहज हुने जानकारी दिए। 'व्यापारिक एवं नागरिकलाई सहज आवागमनका लागि पनि पुल आवश्यक थियो', उनले भने, 'अब यहाँका नागरिकले भारत जान गड्डाचौकी र गौरीफन्टा जानुपर्ने अवस्था रहँदैन।' उनले दार्चुलावासीले अब ढुवानीलगायतका समस्याबाट मुक्ति पाउने बताए। उनका अनुसार पुलले दुई देशबीच धार्मिक, सामाजिक, सम्बन्ध मजबुत हुने छ। दार्चुलामा पहिलो पटक महाकाली नदीमा पक्की पुल बन्ने खबरले स्थानीय बासिन्दा खुसी भएका छन्। भारत सरकारको सहयोगमा बन्ने पुलको लम्बाइ एक सय १० मिटर हुनेछ।"
नुवाकोटमा ६ कैदीबन्दी रिहा,"नुवाकोट : संविधान दिवसका अवसरमा नुवाकोटका ६ जना कैदीबन्दी रिहा भएका छन् । सरकारले विभिन्न प्रकृतिका कैदी बन्दीको सजाय मिनाहा गर्ने निर्णय गरेसँगै बन्दी जीवन विताइरहेका नुवाकोटका ६ जना कैदीबन्दी रिहा भएका हुन् । संविधान दिवसको अवसरमा नुवाकोटसहित विभिन्न कारागारबाट कैदीबन्दी रिहा गर्न कारागार प्रशासनले गरेको सिफारिस छानविन गरी सरकारले थुनामा कैद भुक्तान गरिरहेका विभिन्न कैदीबन्दी रिहा गरेको हो । मन्त्रिपरिषद्को सिफारिसमा राष्ट्रपति विद्यादेवी भण्डारीले सातौं संविधान दिवसका अवसरमा नुवाकोटमा विभिन्न मुद्दामा दोषी भएर कैद सजाय भुक्तान गरिरहेका ६ जना कैदीबन्दीको बाँकी कैद मिनाहा गरेकी हुन्। सरकारले नुवाकोट कारागारबाट बाँकी कैद मिनाहा भएर रिहा गरेकाहरुमा ताीनजना चोरी मुद्दाका, दुई जना सवारी ज्यान मुद्धाका र एक जना कर्तव्य ज्यान मुद्दामा कैद जिवन विताइरहेका रहेको कारागार कार्यालय नुवाकोटका प्रमुख गंगालाल योगीले जानकारी दिए । नुवाकोटबाट १० जना कैदीबन्दीलाई रिहा गर्न सिफारिस गरिएको थियो । अदालतबाट विभिन्न मुद्दामा दोषी ठहर गरी बन्दी जीवन विताइरहेकामध्ये असल चालचलन भएका र ५० प्रतिशत कैद भुक्तान गरिसेकालाई रिहा गरिएको हो । नुवाकोटका ६ पुरुष कैदीबन्दीको बाँकी कैद माफी दिइएको छ । संविधानको धारा २७६ मा राष्ट्रपतिले कुनै अदालत, न्यायिक वा अर्धन्यायिक निकाय वा प्रशासकीय पदाधिकारी वा निकायले गरेको सजायलाई कानुन बमोजिम माफी, मुल्तवी, परिवर्तन वा कम गर्न सक्ने व्यवस्था गरिएको छ ।"
डेंगु परीक्षणका लागि किट हेटौंडा अस्पताललाई सहयोग,हेटौंडा : हेटौंडा उपमहानगरपालिकाले डेंगु परीक्षणका लागि हेटौंडा अस्पताललाई किट सहयोग उपलब्ध गराएको छ । सोमबार उपमेयर राजेश बानियाँले अस्पतालमा पुगी मेडिकल सुपरिटेन्डेन्ट (मेसु) डा रामचन्द्र सापकोटालाई १ हजार थान किट हस्तान्तरण गरेका हुन् । यसअघि पनि उपमहानगरपालिकाले हेटौंडा अस्पताललाई एक हजार थान किट उपलब्ध गराएको थियो । उपमेयर बानियाँले डेंगु रोग न्यूनिकरणका लागि परीक्षणलाई तीव्रता दिइ उपचार सेवा प्रवाह गर्न अस्पतालका मेसु सापकोटालाई आग्रह गरे । उनले परीक्षणका लागि किट उपमहानगरपालिकाले उपलब्ध गराउने प्रतिवद्धता जनाए । मेसु सापकोटाले सबै पक्षको सहयोग पाए अस्पतालबाट प्रवाह हुँदै आएको उपचार सेवालाई अझै गुणस्तरीय बनाउँदै लैजान सकिने बताए । उनले अस्पतालमा दैनिक १०० भन्दा बढी बिरामीहरु परीक्षणका लागि आउने गरेको र परीक्षण गराएकामध्ये १५ देखि २० प्रतिशत बिरामीमा संक्रमण पुष्टि हुने गरेको बताए । संक्रमित अधिकांश बालबालिका र वृद्धवृद्धा रहेका छन् ।
पाल्पामा डेंगु संक्रमित बिरामीको मृत्यु,"तानसन : अस्पतालमा उपचारको क्रममा पाल्पामा एक डेंगु संक्रमित बिरामीको मृत्यु भएको छ। गत भदौ २७ गते उपचारको लागी तानसेन मिसन अस्पतालमा भर्ना भएका रिव्दीकोटा गाउँपालिका १ ख्याहाका ५८ वर्षीय पुरुषको मृत्यु भएको जिल्ला स्वास्थ्य कार्यालय पाल्पाले जनाएको छ। पाल्पामा भदौ महिनामा मात्र १ सय २१ र श्रावण महिनामा २३ जना गरी दुई महिनाको अवधिमा १ सय ४४ जना डेंगुका बिरामी पुष्टि भएको जिल्ला स्वास्थ्य कार्यालय पाल्पाले जनाएको छ। अघिल्लो आर्थिक वर्षमा २७ जना मात्र पाल्पामा डेंगुका बिरामी भेटिएका थिए। पाल्पामा डेंगुका बिरामीको संख्या अझै धेरै रहेको भएपनि अस्पतालहरुमा डेंगु चेकजाँच गर्ने किट अभाव हुँदा सबैले परीक्षण गर्न नपाएको गुनासो सर्वसाधारण बिरामीले गरेका छन्। पाल्पामा लुम्विनी मेडिकल कलेज, मिशन अस्पताल लगायत निजी मेडिकल क्लिनिकहरुले डेंगु परिक्षण गर्दै आएका छन्। ५० बेडको स्विकृति पाएका पाल्पाका दुई ठूला सरकारी अस्पताल पाल्पा अस्पताल र रामपुर अस्पतालमामा भने डेंगुको ल्याब नहुँदा परीक्षण गर्न सर्वसाधारणले महङ्गो शुल्कमा निजी अस्पतालमा धाउनु परेको छ। तराईका जिल्ला रुपन्देही, कपिलबस्तु र नवलपरासी जिल्लासँग सिमाना जोडिएको, भारतसँगको खुला सिमानाको कारण पनि यस वर्ष पाल्पामा डेंगुका बिरामीको संख्यामा वृद्धि भएको हो।"
जलवायुजन्य २६० सूचक तथ्यांकमा,"काठमाडौं : जलवायु परिवर्तनको क्षेत्रमा तथ्यांकीय अभाव खड्किएका बेला केन्द्रीय तथ्यांक विभागले दुई प्रतिवेदन सार्वजनिक गरेको छ। विभागले जलवायुजन्य २ सय ६० वटा सूचकबारे लेखिएको प्रतिवेदन सार्वजनिक गरेको हो। सूचकहरूलाई ७ क्षेत्रमा वर्गीकरण गरिएको विभागले जनाएको छ। १ सय ५० वटा सूचक तथ्यांकमा प्रकाशित गरे पनि बाँकी अन्य प्रकाशनमा राख्ने जनाएको छ। सार्वजनिक गरेको अर्को प्रतिवेदन फोहोरमैला सम्बन्धी छ। विभागका महानिर्देशक नवीनलाल श्रेष्ठका अनुसार जलवायुजन्य सूचकहरूमा हरित गृह ग्यासका स्रोत तथा कारकहरू, जलवायजन्यु चरम घटना तथा विपद्, जलवायुजन्य विपद्बाट हुने हानिनोक्सानी र प्रभाव, सम्मुखता, संवेदनशीलता, अनुकूलन क्षमता तथा न्यूनीकरण क्षमता रहेका छन्। उनका अनुसार वातावरणको सूचक के हुन् भन्ने विषयमा सन् १९९८ मा पहिलोपटक तथ्यांक प्रकाशित भएको थियो। २०१६ मा अर्को तथ्यांक निकालियो। ती तथ्यांक रियो सम्मेलन, पेरिस सहमति र क्योटो प्रोेटोकलअनुसार तयार गरिएका हुन्। संयुक्त राष्ट्र संघीय तथ्यांक महाशाखा (यूएनएसडी) को जलवायु तथ्यांक तथा सूचकलाई आधार मानेर तयार गरिएको हो। प्रतिवेदन सार्वजनिक कार्यक्रममा उपस्थित राष्ट्रिय योजना आयोगका सचिव केवलप्रसाद भण्डारीले तथ्यांकीय दृष्टिले कमजोर रहेको बताए । केही तथ्यांक तयार छन्। त्यसलाई प्रयोग नगर्ने संस्कार पनि छ, उनले भने, उपलब्ध तथ्यांक नगरी, तथ्यांक पाइएन भन्ने चलन छ। कतिपय अवस्थामा सूचनाको प्रयोग गर्न नसकेको र तथ्यांक तथा सूचनामा लगानी गर्न नसकेको गुनासोसमेत गरे। दिगो विकासको लक्ष्य हासिल गर्ने क्रममा जलवायु सम्बन्धी भएका काम ठीकै छन्। तर, हाम्रो संरचना, नीति नियम, ढाँचालगायतका क्षेत्रमा पछाडि रहेको बताए। विभागले ल्याएको तथ्यांकले कस्ता समस्या छन् भन्ने बुझ्न सहज हुने उनको भनाइ छ । वातावरण तथा जलवायु परिषद्का सदस्य डा विमल रेग्मीले उत दस्तावेज एकदमै महत्त्वपुर्ण रहेको बताए। नीति निर्माण, योजना कार्यान्वयन तथा कार्यक्रम बनाउँदा तथ्यांकको जानकारी चाहिन्छ। यसले नीतिगत तहमा काम गर्न पृष्ठपोषणको काम गर्नेछ। जलवायु सम्बन्धी बहस गरे पनि कस्तो असर पारेको छ भन्ने बारेमा तथ्यांकको कमी थियो, रेग्मीले भने नीति निर्माणमा मार्ग निर्देशन गर्न सक्छ। जलवायुजन्य विषम (इक्स्ट्रिम इभेन्ट) घटनाबारे पनि तथ्यांक अपुग छ। आर्थिक मात्रै नभएर सामाजिक हानिनोक्सानीको विषय समेटिनु सकारात्मक पक्ष रहेको बताए । यस्ता तथ्यांक व्यवहारिक रूपमा पनि प्रयोग हुन आवश्यक रहेको औंल्याए। जलवायुले ठ्याक्कै के गरिरहेको छ ? यसको कस्तो, कहाँ, कति असर छ भन्ने थाहा पाउन आवश्यक छ। जलवायुको दृष्टिकोणले जोखिममा रहेको नेपाल जस्तो मुलुकका लागि प्रतिवेदन अर्थपूर्ण रहन्छ। सरकारलाई मोनिटरिङ गर्न पनि सजिलो हुनेछ। प्रतिव्यक्ति दैनिक १५० ग्राम फोहोर त्रिभुवन विश्वविद्यालयका केन्द्रीय वातावरण विज्ञान विभागका डा केदार रिजालका अनुसार नेपालका २ सय ९३ वटा महानगर, नगरपालिका र उपमहानगरमा फोहोरमैला व्यवस्थापन सम्बन्धी अध्ययन गरेर प्रतिवेदन सार्वजनिक गरिएको हो। विभागले फोहोरमैला व्यवस्थापन सम्बन्धि सर्वेक्षण २०७६ सञ्चालन गरेको थियो। यस अध्ययनले वातावरणीय आर्थिक लेखापद्धतिको ढाँचाअनुसार पर्यावरण र अर्थ व्यवस्थाबीच अन्तरसमन्धलाई बुझाउने प्रयास गर्छ। स्थानीय सरकारलाई फोहोरमा पनि रिसोर्स छ भन्ने सन्देश यस अध्ययनले दिन्छ, रिजालले भने, फोहोर पनि जलवायुको एउटा कारक तत्त्व हो। यसको उचित व्यवस्थापन आवश्यक छ। यस अध्ययनले आगामी दिनमा फोहोरको तथ्यांक कसरी ल्याउने भन्ने सजिलो बनाएको पनि बताए। उत अध्ययन फोहोरमा भएको स्थानीय समस्याका लागि कोशेढुंगा बन्नसक्ने समेत बताए। वार्षिक फोहोर जान्छ ल्यान्डफिल साइटमा ३ लाख ८९ हजार ९८३ टन नदी किनार, वातावरण क्षेत्रमा ३ लाख १५ हजार ६९ टन दहन २२ हजार ७५ टन रिसाइकल हुने प्लास्टिक, धातु, कागज ८ हजार ६९० टन"
पानीमा डुबेर झापामा बालकको मृत्यु,झापा : पानीमा डुबेर झापामा एक बालकको मृत्यु भएको छ । मृत्यु हुनेमा झापा गाउँपालिका ३ निवासी देवान टुडुका १४ वर्षीय छोरा विजय टुडु रहेको प्रहरी कार्यालय झापाले जनाएको छ । प्रहरीका अनुसार कामाटोली बजारबाट आइतबार बिहानदेखि हराएका बालक विजय सोमबार बिहान ७ : ४० बजे झापा ३ स्थित गैरीगाउँ झाटी खाडीमा डुबेको अवस्थामा मृत फेला परेको हो । मृतक बालक विजय बोल्न नसक्ने र सुस्तमनस्थितीका थिए । प्रहरीले शवको कानुनी प्रक्रिया पूरा गरी पोस्टमार्टमका लागि अस्पताल पठाएको छ ।
गाउँपालिकालाई प्रश्नै प्रश्न,"दैलेख : सरकारले पालिका केन्द्रसम्मको सडक कालोपत्रे गर्ने भन्ने सुनेका थियौं। दैलेख सुर्खेत सडकखण्डको माथिल्लो डुंगेश्वर बजारदेखि हाम्रो गाउँपालिकाको केन्द्रसम्मको सडक कालोपत्रे कहिले हुन्छ ? बिहीबार डुंगेश्वर गाउँपालिकाद्वारा आयोजित सार्वजनिक सुनुवाई तथा वार्षिक समीक्षा कार्यक्रममा गाउँपालिकालाई स्थानीय बिमला गुरुङले प्रश्न गरिन्। उनले गाउँपालिकाको कार्यालयसम्म आउने सडकको अवस्था नाजुक भएका कारण पालिकावासीले सास्ती खेप्नुपरेको गुनासो गरिन्। उनको प्रश्नको जवाफमा गाउँपालिका अध्यक्ष सुन्दरकुमार केसीले गाउँपालिकासम्म जोड्ने सडक स्तरोन्नतीको काम प्रदेश र संघीय सरकारले गरिरहेको बताए। हामी प्रदेश र संघीय सरकारसँग निरन्तर समन्वय र पहल गरेर सडक कालोपत्रे गर्न प्रतिबद्ध छौं, अध्यक्ष केसीले भने। गाउँपालिकाका इन्जिनियर विभूषणकुमार खड्काले पनि विगत केही वर्षयता प्रदेश र संघीय सरकारको बजेटबाट गाउँपालिका जोड्ने सडक स्तरोन्नतीको काम भइरहेको जवाफ दिए। गाउँपालिकाबाट आर्थिक वर्ष २०७८७९ मा प्रवाह गरिएको वार्षिक विकास कार्यक्रम र सेवासुविधाको प्रभावकारिता विषयक सार्वजनिक सुनुवाई कार्यक्रममा नागरिकहरूले पालिकासँग विभिन्न प्रश्न गरेका छन्। उनीहरूले सडक निर्माण, रैथाने र लोपोन्मुख कृषि उपज वस्तु संरक्षण र प्रवर्द्धनन, किसानले उत्पादन गरेको कृषि उपज वस्तु बजारीकरण, गाउँपालिकाको आन्तरिक आय, खानेपानीको अभावलगायतका सवालमा प्रश्न गरेका हुन्। स्थानीय बमबहादुर शाहीले गाउँपालिकाभित्र उत्पादन हुने रैथाने र लोपोन्मुख तरकारी तथा खाद्यवस्तुको बीउ संरक्षणमा गाउँपालिकाले चासो दिनुपर्ने सुझाव दिए। स्थानीय गगन पौडेलले खानेपानीको अभाव रहेको भन्दै प्रश्न गरे। जवाफमा गाउँपालिका अध्यक्ष केसीले रैथाने र लोपोन्मुख कृषि उपज वस्तु संरक्षण र प्रवर्द्धनन गर्न आफूहरू तयार रहेको बताए। उनले किसानले उत्पादन बढाउनुपर्ने र गाउँपालिकाले बजारीकरणमा सहयोग गर्ने वचनसमेत दिए। सहभागीको प्रश्नको जवाफ दिँदै अध्यक्ष केसीले भने, हामी गाउँपालिकाका सबै घरधुरीमा खानेपानीको सुविधा पुर्याउन प्रतिबद्ध छौं। नागरिकले उठाएको प्रश्नहरूको उपाध्यक्ष कलावती न्यौपाने, निमित्त प्रमुख प्रशासकीय अधिकृत देवेन्द्र खड्का, लेखा अधिकृत टंकबहादुर कार्की तथा विषयगत शाखाका प्रमुखहरूले जवाफ दिए। गाउँपालिकाको आयोजना तथा जेम मिडिया ट्रेनिङ एन्ड रिसर्च सेन्टरको सहजीकरणमा सञ्चालित कार्यक्रममा सार्वजनिक सेवा प्रवाह तथा वार्षिक प्रगति विवरण विषयगत शाखा प्रमुख तथा निमित्त प्रमुख प्रशासकीय अधिकृत खड्काले प्रस्तुत गरेका थिए। कार्यक्रममा गाउँपालिकाले पाँच बुँदे सार्वजनिक प्रतिबद्धता घोषणा गरेको छ।"
पहिरोले गुम्यो सर्वस्व,"अछाम : कमलबजार नगरपालिका६ अछामकी धना बिक पहिलो पटक आमा बन्नेवाला थिइन्। ६ महिनाको गर्भ थियो। २१ वर्षीया उनले रमेशसँग दुई वर्ष पहिले प्रेम विवाह गरेकी थिइन्। रमेश ३ महिना अगाडि रोजगारका लागि भारत गएका थिए। परिवारमा विस्तारै खुसी थपिँदै थियो। सुखका दिन कुर्दै थिए उनीहरू। तर, शुक्रबार राति आएको पहिरोले सुखका दिन मात्रै खोसेन, पेटमा हुर्कँदै गरेको बच्चालाई संसार देख्न दिएन। धनासहित गर्भमा रहेको बच्चा, सासू मैनकला, देवर ईश्वर र नन्द सिर्जनालाई पहिरोले पुर्यो। तीन दिनदेखि परिरहेको वर्षाका कारण घर माथिबाट माटोको ढिस्कोसँगै झरेको पहिरोले उनीहरूको घर पुरेको वडाध्यक्ष लालबहादुर शाही बताउँछन्। अघिल्लो दिन भोलि श्राद्ध छ भन्दै सामग्री जुटाउँदै थिए। तर, उनीहरू बिउँझन नपाई परलोक भए, उनले भने। छोराबाहेक परिवारका सबै सदस्यको निधन भएको वडाध्यक्ष शाहीले जानकारी दिए। सँगै बस्ने काकाको केही परिवार घाइते छन्। गर्भवती धनाको पेटमा रहेको बच्चाको पोष्टमाटर्म गरी निकालिएको र आइतबार सातै जनाको अन्त्येष्टि गरिएको स्थानीय गणेश शाहीले जानकारी दिए। उनले भने, गर्भमा छोरी रहेछिन्, पोष्टमार्टम गरेर निकालिएको थियो। मृतक धनाका श्रीमान् भारतबाट आउँदैछन्। सोही घरमा इन्द्र सिं बिकका परिवार पनि बस्थे। इन्द्र रमेशका काका हुन्। पहिरोका कारण घाइते भएका उनी उपचारपछि घर फर्किएका छन्। इन्द्रकी ३ छोरी २३ वर्षीया सञ्जिता, १९ वर्षीया सरिता र १४ वर्षीया गीताको पहिरोमा परी मृत्यु भयो। इन्द्र रुँदै भने, हामी दुई भाइको परिवार एउटै घरमा बस्थ्यौं, मैनकला भाइबुहारी हुन्। पहिरोले केही पनि राखेन। सर्वस्व लिएर गयो। अब कसरी बाँच्ने। बिचल्ली हुने भयो। इन्द्र र रमेशको परिवारका ७ सदस्यसहित शुक्रबारको पहिरोले २२ जनाको ज्यान लिएको छ। एक जना अझै बेपत्ता छन्। पहिरोमा परेर मृत्यु हुनेमा कमलबजार नगरपालिका८ का एकै परिवारका २६ वर्षीया गम्भीरे दमाई, २३ वर्षीया श्रीमती भाना दमाई, छोरीहरू ६ वर्षीया डिक्रा, ४ वर्षीया कल्पना र ३ वर्षीय कलु दमाई छन्। माथिल्लो घरको आँगन नै भासिएर तल झरेपछि घर पूरै पहिरोमुनि दबिएको स्थानीय दमन भण्डारीले बताए। अहिले आसपासका ३ घरका परिवारलाई नागरिक सचेतना केन्द्र र बालविकास केन्द्रको भवनमा सुरक्षित सारिएको उनले बताए। भने, हामी निकै त्रसित छौं। बेलाबेलामा पानी परिरहन्छ। घरभित्र बस्न पनि डर लाग्न थालेको छ। तुर्माखाँद गाउँपालिका५ मा एकै परिवारका ४५ वर्षीय नेत्रबहादुर शाही, पत्नी ३५ वर्षीया मनीषा देवी, १७ वर्षीया छोरी बिमला, १६ वर्षीया भतिजी जानकीको पनि पहिरोमा परी निधन भएको छ। सोही ठाउँका रितबहादुर शाहीकी बुहारी २३ वर्षीया भावना, २० वर्षीया कल्पना, १२ छोरा वर्षीया सुन्दर, नातिनी ३ वर्षीया करिश्मा र एक वर्षीया मेलिनालाई पनि पहिरोले पुरेको छ। रितबहादुर, पत्नी गौरा, मृतक भावनाका श्रीमान् प्रकाश र कल्पनाका श्रीमान् भुपेन्द्र भारतमा भएकाले बचेका छन्। यस्तै पहिरोमा परी अन्य मृत्यु हुनेमा ढकारी गाउँपालिका६ का २ वर्षीया नवीन बुढा पनि छन्। घाइते भएकी उनकी आमा २१ वर्षीया चन्द्रादेवी बुढा, ६२ वर्षीया हजुरबुवा हर्क, १२ वर्षीय दाजु धर्मलाई उपचारका लागि हेलिकप्टरमार्फत सुर्खेत पठाइएको छ। ढकारी गाउँपालिकाका१ का ४५ वर्षीया मोती बुढा जैशी अझै बेपत्ता छन्। अछामको तीन पालिकाको पाँच ठाउँमा गएको पहिरोले ७ परिवारका २२ जनाको मृत्यु भएको प्रहरीले जनाएको छ। क्षतिको एकिन विवरण अहिलेसम्म आइसकेको छैन। श्रम रोजगार तथा सामाजिक सुरक्षामन्त्री शेरबहादुर कुँवर पहिरो प्रभावित ठाउँमा पुगे।"
"मनसुनी गतिविधि कायमै, अझै केही दिन वर्षा हुने",काठमाडौं : मनसुनी गतिविधि सक्रिय रहेकाले अझै केही दिन वर्षा हुने मौसम पूर्वानुमान महाशाखाले जनाएको छ । मनसुन न्यून चापीय रेखा सरदर स्थानको आसपास रहेकाले केही दिन वर्षा हुने महाशाखाले जनाएको छ। महाशाखाका अनुसार आज प्रदेश नं १ र मधेश प्रदेशका एकदुई स्थानमा भारी वर्षाको सम्भावना रहेको छ । उक्त मौसमी प्रणालीको प्रभावले अहिले देशभर आंशिकदेखि सामान्य बदली रही कर्णाली र गण्डकी प्रदेशका एकदुई स्थानमा हल्का वर्षा भइरहेको छ आज दिउँसो देशका केही स्थानमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ । प्रदेश १ र मधेशका एकदुई स्थानमा भारी वर्षाको संभावना रहेको छ। यस्तै आज राति देशका पहाडी भूभागमा आंशिकदेखि सामान्यतया बदली रही बाँकी भूभागमा आंशिक बदली रहनेछ। प्रदेश १ को थोरै स्थानमा र बाँकी प्रदेशका दुई दुई स्थानमा मेघ गर्जनचट्याङसहित हल्कादेखि मध्यम वर्षाको संभावना रहेको मौसम पूर्वानुमान महाशाखाले जनाएको छ। वर्षाले नदी नाला तथा खहरे खोलामा पानीको सतह बढ्नसक्ने भन्दै आवश्यक सतर्कता अपनाउन महाशाखाले अनुरोध गरेको छ।
