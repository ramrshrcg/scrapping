शीर्षक,विवरण
बाजागाजासहित तलेजुमा भित्र्याइयो बडादसैंको फूलपाती,"नुवाकोट : नुवाकोटको धार्मिक तथा ऐतिहासिक तलेजु मन्दिरमा आइतबार बाजागाजा र तामझामका साथ बडादसैंको फूलपाती भित्र्याइएको छ। विदुर नगरपालिका२ स्थित तलेजु भवानी मन्दिरमा सरकारका प्रतिनिधि, सर्वसाधारणको उपस्थिति र नेपाली सेनाको सलामीका साथ बस्नेत, मगर र अर्याल समुदायले संकलन गरेको फूलपाती विशेष कार्यक्रमका बीच भित्र्याइएको हो। नुवाकोटको फूलपाती भित्र्याउने परम्परा मल्लकालदेखि नै सञ्चालन भएको र १८०१ असोज १५ गते पृथ्वीनारायण शाहले तेस्रो प्रयासमा नुवाकोट विजय प्राप्त गरेपछि झनै महत्व बढेर गएको सरकारका प्रतिनिधि द्बारे महेन्द्रकुमार शाहीले बताए। फूलपाती भित्र्याउने परम्परा गोरखा र हनुमानढोकामा जति महत्वपूर्ण छ, नुवाकोटको पनि उत्तिकै छ। विशेष गरी फूलपाती बोक्न र बडादसैंमा आउनेहरूको सुविधाका लागि विभिन्न स्थानको गोरेटो बाटो मर्मत गरिएसँगै यस कार्यमासमेत सुविधा भएको हो। नुवाकोटको फूलपाती भित्र्याउने परम्परा गोरखा र काठमाडौंको हनुमानढोकाको जत्तिकै महत्वपूर्ण रहेको छ। नुवाकोटवासीले सदियौं पुरानो मंगल गाउने कल्छिनी २०६४ सालदेखि बन्द भएकोमा त्यसलाई निरन्तरता दिन सरकारसँग अनुरोध गरेका छन्। यसको निरन्तरताका लागि आफूहरूले स्थानीय, प्रदेश तथा संघीय सरकारलाई अनुरोध गरिसकेको भए पनि काम पुनः सुरु हुन नसकेको द्बारे शाहीको भनाइ छ। मंगल गाउने कल्छिनीको पुनः सुरु गर्न सरकारीतर्फबाट पहल भइरहेको सरकारी पक्षबाट निरन्तरताको आस्वासन आएको पनि शाहीले बताए। नुवाकोटको तलेजु मन्दिरमा आइतबार सरकारका प्रतिनिधि तथा जनप्रतिनिधिहरूको सहभागितामा फूलपाती भित्र्याइएको हो। हनुमान ढोकामा मंगली गाउने नौ जनाको समूह रहेकोमा सरकारले त्यसलाई नुवाकोटको फूलपातीमा ल्याएर पहिले झैं पुनः सुरु गर्न दवाव दिन स्थानीय, प्रदेश तथा संघीय सरकारका प्रतिनिधिलाई नुवाकोटवासीले अनुरोध गरेका छन्। ब्राम्हणहरूद्बारा संकलित फूलपाती नुवाकोटको तलेजु मन्दिरसम्म उपासेद्बारा बोकेर भित्र्याउने प्रचलन रहेको छ। सरकारी प्रतिनिधिसहितका सर्वसाधारण पहिले साततले दरबार राष्ट्रिय संग्रहालयमा भेला भएर जंगल पुगेर बाजागाजासहित नौ प्रकारका फूलपातीलाई विशेष जात्रासहित भित्राएका हुन्। प्रसिद्ध तलेजुमा फूलपाती भित्राउनुअघि फूलपाती ल्याउने स्थान र फूलपाती भित्र्याउने स्थानमा लिपपोत गरी शुद्ध, चोखो बनाई विशेष पूजापाठ गरिएको थियो। सयौंको संख्यामा उपस्थित सर्वसाधारण साततले दरबार राष्ट्रिय संग्रहालयबाट र्यालीसहित निस्केर फूलपाती लिन धोवीधाराको चौतारामा पुगेर संकलित फूलपाती लिएर तलेजुमा बाजागाजा र तामझामका साथ भित्र्याइएको हो। सो अवसरमा तलेजु भवानीको मन्दिरमा सरकारीस्तरबाट एउटा बोका बलि दिइएको छ। जंगल र बगैंचा पुगेर बस्नेत, मगर र अर्याल समुदायले संकलन गरेको फूलपाती बाजागाजा र उच्च सुरक्षाका साथ भित्र्याइएको हो। बाजागाजासहित दुई किलोमिटर दूरीबाट लावालस्करसहित पुगेर संकलन गरेर ल्याइएको फूलपाती भित्र्याइएको हो। नुवाकोटको तलेजु मन्दिरमा भित्र्याइएको फूलपाती विजयादशमीको प्रसाद ग्रहणका लागि काठमाडौं हनुमानढोका लैजाने चलन रहेको छ। हनुमानढोकामा पुगेको नुवाकोटको फूलपातीलाई टीकासहित प्रसादका रूपमा राष्ट्राध्यक्ष लगायतले ग्रहण गर्ने प्रचलन रहेको छ। ऐतिहासिक रूपले गोरखामा फूलपाती भित्र्याउने चलन जति महत्वपूर्ण छ, त्यति नै नुवाकोटको तलेजुमा फूलपाती भित्र्याउने कार्य पनि उत्तिकै महत्वपूर्ण रहेको प्रसिद्ध भैरवी मन्दिरका पुजारी हरिमानसिह डंगोलले बताए। नुवाकोटमा गत १८०१ साल असोज १५ गते पृथ्वीनारायण शाहको तेस्रो प्रयासमा युद्ध जितेपछि २५ वर्षसम्म देशकै राजधानी भएको स्थान हो। नुवाकोटको प्रसिद्ध तलेजुमा फूलपाती भित्र्याउने कार्यमा हाल अधिकांश कार्यहरू छुटाइँदै आएकोमा नुवाकोट सम्पदा संरक्षण मञ्चले आपत्ति जनाएको छ। परिवर्तित सन्दर्भसँगै नुवाकोटको तलेजुमा भित्र्याइने फूलपातीको सांस्कृतिक मौलिकता लोप हुँदै गएकोमा सर्वसाधारण चिन्तित हुँदै गएको विश्व हिन्दु महासंघ नुवाकोटका अध्यक्ष यज्ञराज केसीले जानकारी दिए। महिलाहरूले मंगली गाउने, देशका राष्ट्राध्यक्षलाई सलामी दिइने र कर्नाल, काल, भेरी र बुढीनङ्ग्रा बजाउने सदियौंदेखिको चलन बन्द गरिएको गुनासो फूलपाती भित्र्याउने कार्यमा अगुवाइ गरेका सर्वसाधारणले गुनासो गरेका छन्। स्थानीयवासीका अनुसार देशमा गणतन्त्र आएपछि सो परम्परा हटाइएकोमा निकै दुःख लागेको बताउँछन्। मंगली गाउने लगायतका चलन पुनः सञ्चालनका सम्बन्धमा माथिल्लो निकायमा जानकारी गराइसकेको भए पनि सुरु हुन नसकेको नुवाकोट दरबार हेरचाह तथा संरक्षण कार्यालय नुवाकोटले जनाएको छ। स्थानीय मौलिकता जोगाउने पक्षमा आफूहरू रहेको स्थानीय युवा सामाजिक कार्यकर्ता महेन्द्र श्रेष्ठको भनाइ छ। फूलपाती भित्र्याउने कार्यमा नेपाली सेनाको मैथलस्थित तालिम गण, जवरजंग गणबाट सरिक सैनिक टुकडीले मंगल सलामी र निशान झण्डा दिएका छन्। तलेजुमा फूलपाती भित्राएपछि सवैले प्रसाद स्वरूप भैरवी र तलेजुको टिका ग्रहण गरेका थिए। तलेजु मन्दिरमा फूलपाती भित्र्याउने कार्यमा नुवाकोटका प्रमुख जिल्ला अधिकारी नारायणप्रसाद रिसाल, विदुर नपाका मेयर राजन श्रेष्ठ, सरकारी कार्यालयका प्रतिनिधि, अन्य जनप्रतिनिधि तथा सर्वसाधारणको सहभागिता रहेको थियो। विगतको कार्यहरूको निरन्तरताका लागि आफूले सम्बन्धित निकायमा पहल गर्ने विदुर नपाका मेयर राजन श्रेष्ठले प्रतिवद्धता जनाएका छन्। नुवाकोटको अर्को विशेष महत्वपूर्ण शक्तिपीठका रूपमा रहेको बेलकोटको निरञ्जना भगवती मन्दिरको दसैं घरमा पनि आइतबार फूलपाती भित्र्याइएको छ। बेलकोटगढी१० को धन्सारबाट बोकेर लगिएको फूलपाती बाजागाजासहित जमरा घरमा भित्र्याइएको हो। यस मन्दिरमा काठमाडौं हनुमान ढोकाको वैद्धिक विधिअनुसार हरेक बडादसैंमा विशेष पूजा हुँदै आएको स्थानीयवासी पुर्व जनप्रतिनिधि वासु कडुवालको भनाइ छ। दलित, आदिवासी जानजाती तथा ब्राम्हण समुदायले संयुक्त रूपमा जमरा राखेका कारण सो स्थानको गतिविधि निकै चर्चित रहेको छ। नुवाकोट भैरवी मन्दिरबाट फूलपाती बेलकोटमा भित्र्याउने चलन रहेपनि यो परम्परा लामो समयदेखि हराइसकेको स्थानीय निरञ्जना भगवती संरक्षण समितिका अध्यक्ष दिपकवहादुर मानन्धरको भनाइ छ । दसैंघर तथा देवी मन्दिरमा उखु, केरा, बेलपत्र, दारिम, जयन्ती धानका बाला, अशोकका पात, अदुवाका पल्लव तथा फलफूललाई शुभसाइतका प्रतीक फूलपातीका रूपमा भित्रयाउने गरिन्छ। केही वर्ष अघिसम्म गोरखाबाट ल्याइएको फूलपाती नुवाकोटको भैरवी मन्दिरमा भित्र्याउने र भैरवी मन्दिरबाट ल्याएर बेलकोटको निरञ्जना भगवती मन्दिरमा भित्र्याउने गरिए पनि यो परम्परा पछिल्लो वर्षदेखि लोप भइसकेको स्थानीय बुढापाकाहरूको भनाइ रहेको छ। सदियौंदेखि बेलकोटगढीमा बढादसैंको अवसरमा सामूहिक जमरा राख्ने गरिन्छ। सामूहिक राखिएको जमरा घरमा दुई जना रानामगर थर भएका व्यक्तिहरूले बोकेर ल्याएको फूलपाती भित्र्याएपछि बडादसैं विशेष मेलाको रौनक सुरु हुन्छ। निरञ्जना भगवति मन्दिरमा महाष्टमीको राति कालरात्री गर्ने चलन रहेको छ। कालरात्री गरेको हेर्न विभिन्न स्थानबाट दर्शकहरू पुग्ने गरेको निरन्जना मन्दिरका उपासे मानबहादुर रानामगरले बताए। बडा दसैंको नवौँ दिन महानवमीमा पनि मन्दिरमा ठूलो मेला लाग्ने गरेको छ। मेलामा विभिन्न सांस्कृतिक कार्यक्रमसहित पशुहरूको बलि दिने तथा अन्य मालश्री भन्ने लगायतका कार्यक्रम हुने गरेको छ। बेलकोटगढीको निरञ्जना भगवति मन्दिरमा सामूहिक जमरा राख्ने र विशेष मेला सञ्चालनका लागि बेलकोटगढी नगरपालिकाले सहयोग गरेको १० का वडाध्यक्ष प्रल्हाद थपलियाले बताए । डोलीमा बोकेर लगिएको फूलपाती बाजागाजासहित जमरा घरमा भित्र्याइएको हो। सो मन्दिरमा काठमाडौं हनुमान ढोकाको वैद्धिक विधिअनुसार हरेक बडादसैंमा विशेष पूजा हुँदै आएको छ। सो स्थानमा राखिने सामूहिक जमरा नेपालमै चर्चित रहेको छ। यस अघि स्थानीयवासी तथा संघसंस्थाको आयोजनामा मन्दिर वरपर सरसफाई तथा बाटो मर्मत गरिएको छ।"
'श्रमलाई सम्मान गरिएको छ',"भक्तपुर : भक्तपुर नगरपालिकाका प्रमुख सुनिल प्रजापतिले श्रमलाई सम्मान गर्ने गरिएको बताएका छन्। नगरपालिकाले आइतबार आयोजनामा गरेको शुभकामना आदानप्रदान कार्यक्रममा प्रमुख प्रजापतिले अरू नगरपालिकाहरूमा बेइमान र ठगहरूको इज्जत गर्ने तर भक्तपुर नगरपालिकाले इमान्दार, कर्तव्यनिष्ठ, काम गरी खानेलाई इज्जत दिने बताए। उनले भक्तपुर नगरपालिकामा समाजवादी मोडलअनुसार शिक्षा, स्वास्थ्य, सम्पदा संरक्षणको काम भइरहेको बताए। उनले सफाई मजदुरहरूलाई स्वास्थ्य सुरक्षाका लागि दिएको माक्स, पञ्जा र बुट लगाउन अनुरोध गर्दै व्यक्ति सरसफाईमा ध्यान दिन आग्रह गरे। उनले साबुन पानी र धाराको व्यवस्थापनअनुसार फुर्तिला र सुकिला देखिने गरी ड्रेस लगाउनुपर्ने बताए। सफाईमा काम गर्ने मजदुरहरू किटाणुहरूसँग सम्पर्कमा रहने भएकाले घरपरिवार र समाजलाई नै रोग सार्न जोखिम हुने उनले बताए। उनले रोग लागेर उपचार गर्नुभन्दा रोगै लाग्न नदिन सरसफाईमा ध्यान दिनुपर्ने बताए। उनले दसैंमा रचनात्मक कार्य गरेर बिताउन निर्देशन दिँदै जनताको आँखा दुरबिन सरह हुने भएकाले कर्मचारीहरूले कमजोरी गरे तुरुन्तै गुनासो आउने र कार्यवाहीको भागिदार हुने अवस्था आउन नदिन आग्रह गरे। उनले ख्वप अस्पतालमा बढी लाइन बस्नुपर्ने गुनासो आएकाले छिट्टै नयाँ भवनमा सेवा सुरु गर्न जोडतोडका साथ काम भइरहेको बताए। उनले जनप्रतिनिधिहरू जनताको सेवामा दमकल र एम्बुलेन्स सरह काम गर्ने वाचाका साथ आएका हुनाले जनताको सेवामा छिटोछरिटो सेवा दिन निर्देशन दिँदै विजया दशमीको शुभकामना दिए। कार्यक्रममा भनपा९ का वडाध्यक्ष रविन्द्र ज्याख्वले भक्तपुरलाई स्वच्छ सफा हराभरा र पर्यटकीय गन्तव्यस्थल बनाउन सरसफाईलाई निरन्तता दिँदै आएको बताए।"
राष्ट्रपतिको उपस्थितिमा टुँडिखेलमा फूलपाती बढाइँ (फोटो फिचर),"काठमाडौं : राष्ट्रपति विद्यादेवी भण्डारीको समुपस्थितिमा नेपाली सेनाद्वारा आइतबार सैनिक मञ्च टुँडिखेलमा विशेष फूलपाती बढाइँ समारोह२०७९ सम्पन्न गरिएको छ। फूलपाती बढाइँ समारोहमा नेपाली सेनाका परमाधिपति राष्ट्रपति भण्डारीमा नेपाली सेनाको सम्मान गारतले सलामी अर्पण गरेको थियो। हिन्दू नेपालीहरुको महान पर्व बडादसैंको सप्तमी तिथि (फूलपाती)को दिन आयोजना हुने उक्त समारोहमा नेपाली सेनाद्वारा प्रस्तुत परेड, राइफलबाट लहरे र एकठ्ठा तथा तोपबाट गरिएको बढाइँको राष्ट्रपति भण्डारी, उपराष्ट्रपति नन्दबहादुर पुन, प्रधानमन्त्री शेरबहादुर देउवालगायत उपस्थित विशिष्ट महानुभावहरुले रुचिपूर्वक अवलोकन गरेका थिए। उक्त समारोहमा कामु प्रधानन्यायाधीश हरिकृष्ण कार्की, सभामुख अग्निप्रसाद सापकोटा, राष्ट्रियसभाका अध्यक्ष गणेशप्रसाद तिमिल्सिना, मन्त्रिगणलगायत सरकारी निकायका उच्चपदस्थ अधिकारीहरुको सहभागिता थियो। फूलपाती बढाइँ समारोहअन्तर्गत् आयोजित परेड प्रदर्शनमा सेनाले दुर्गायन्त्रको चिह्न बनाएर प्रस्तुत गरेको थियो। सेनाको बढाइँ टोलीले राइफलबाट विभिन्न पाटाहरुबाट छिटो लहरे, एकठ्ठा र दुर्गायन्त्र आकृतिसमेत बनाई बढाइँ गर्नुका साथै तोपबाट पनि बढाइँ गरेको थियो। त्यस्तै कार्यक्रममा नेपाली सेनाको महिला गुल्मसमेत सम्मिलित टोलीबाट मार्च पास प्रदर्शन गरिनुका साथै नेपाली सेनाको ब्यान्डबाट मालश्री धुन तथा दुर्गा भजनको धुनसमेत प्रस्तुत गरिएको थियो।"
कविकुञ्जको चीरहरण,"कवि, कलाकार वा राष्ट्रका निधिहरूको सम्झना गर्ने तरिका अनेक छन्। त्यसमध्ये अग्रपंक्तिमा आउँछ, त्यस्ता व्यक्तित्वको निवासलाई संग्रहालय बनाउने काम। नेपाली भाषाका महाकवि लक्ष्मीप्रसाद देवकोटाको निवासलाई पनि सरकारले संग्रहालय बनाएको छ, जसको उद्घाटन शुक्रबार भयो। कविको सम्मान सरकारबाट हुने कुरामा सबैले स्वागत गर्ने नै भए। तर, महाकविको निवास जुन कविकुञ्जका रूपमा परिचित थियो, त्यसलाई पुनर्निर्माण गरी संग्रहालय बनाएपछि भने विरोधका स्वर पनि सुनिएका छन्। कारण संग्रहालय बनाइयो भनेर होइन, पुनर्निर्माण गरियो भनेर पनि होइन। पुरानै स्वरूपमा बन्न सकेन भनेर हो। नेपाल प्रज्ञा प्रतिष्ठानले बनाएको हो महाकविको घरलाई संग्रहालय। साहित्य, कला र संस्कृतिलगायत क्षेत्रबाट मुलुकलाई योगदान गरेका व्यक्तित्वहरूका अमरत्वका लागि सरकारले खासै चासो देखाएको पाइन्न। जुन राजनीतिक दलको सरकार बन्छ, उसकै नेताहरूका नाम चम्काउने गरी विभिन्न संरचना निर्माण गरिन्छ। त्यस्तो प्रवृत्तिका बाबजुद नेपाल सरकारले लगानी गरी महाकविको घर पुनर्निमाण गर्नु र संग्रहालय बनाउनु आफैंमा सुखद पक्ष हो। महाकविको मात्रै नभई सम्पूर्ण साहित्यको गरिमालाई सम्मान गर्नु हो। तर सम्मानचाहिँ बेढंगले गरियो, भाँती पुगेन भन्ने स्वरहरू उठ्नाले कविकुञ्जलाई विवादरहित बनाउन सकेन। जसमा प्रज्ञा प्रतिष्ठानबाट खास कमजोरी देखिएको छ। साहित्यको श्रीवृद्धिका लागि सरकारले स्थापना गरेको प्रज्ञा प्रतिष्ठानको धर्म साहित्य, कला र संस्कृतिको उन्नयनमा योगदान गर्नु हो। त्यससँग सम्बन्धित व्यक्तित्व र राष्ट्रका निधिहरूको सम्मानमा कर्म गर्नु हो। नियत त पक्कै पनि महाकविको सम्मानै गर्ने थियो होला प्रतिष्ठानको पनि। तर, बलमिच्याइँ र हठ बढी गर्दा उसले त्यो सम्मानको मूल्य राख्न सकेन। किनभने जसरी महाकविको घर अर्थात् कविकुञ्ज पुनर्निर्माण हुनुपथ्र्याे। त्यसरी भएन, केवल संग्रहालयमा परिणतमात्रै भयो घर। सामान्य वा विशिष्ट व्यक्तिको निवास भनेको चार दिवार र छानामात्रै होइन। घरमा पनि एक किसिमको आत्मा हुन्छ, त्यो आफैं वैशिष्ठ्यले युक्त हुन्छ। जुन वैशिष्ठ्यता महाकविको कविकुञ्जमा थियो, त्यो आजको संग्रहालयमा छैन। वास्तवमा महाकविको निजी घर उनको निजी रहेन, थिएन र होइन। उनी आफैंमा राष्ट्रको निधि हुनुको नाताले उनको निजी निवासै पनि राष्ट्रको सम्पत्ति हो। सरकारले त्यही मर्म बुझेरै कविकुञ्जलाई राष्ट्रिय सम्पत्ति बनाएको थियो। उनका सन्तानले पनि सरकारी त्यो पहलमा स्वीकृति जनाएका थिए। प्रतिष्ठानले पुरानै स्वरूपमा निर्माण पहल गरेको बताए पनि कतिपयलाई यसमा चित्त बुझेको छैन। यसो हुनुको कारण उसले अरू सरोकारवाला र साहित्यजगत्का विद्वान्हरूसँग सरसल्लाह नगरेको प्रतीत हुन्छ। साहित्यकारहरूका निवासलाई संग्रहालय बनाउने चलन हाम्रोमा भन्दा पहिला विदेशतिरै प्रख्यात भइसकेको संस्कृति हो। चाहेका चीनका लु सुन होउन् वा बेलायतका चाल्र्स डिकेन्स र सेक्सपियर। उनीहरूकोमा सयौं वर्षअघिको स्वरूप जस्तोको तस्तै राखिने र हाम्रोचाहिँ त्यस्तो नभएकोमा नै हो, दुःख व्यक्त गरिएको। महाकविको कविकुञ्ज यसै त पुरानो त्यसमाथि भूकम्पले भग्नावशेषमा परिणत गरेको थियो। पुनर्निर्माण नगरी धर थिएन। तर, पुनर्निर्माण कसरी गरियो भन्ने सवाल महŒवपूर्ण छ। विरोधका स्वर त्यसैमा आधारित हुन्। पुनर्निर्मित कविकुञ्ज पुरानै स्वरूपको बन्न सकेन। त्यसमा आधुनिकता पस्यो। कसैले महाकविको घर कस्तो थियो होला भनेर अध्ययन अनुसन्धान गर्न चाहँदा त्यो पुरानो स्वरूप भेट्दैन। भेट्न सक्छ त केवल महाकविका कृतिहरू, महाकविले प्रयोग गरेका सामानहरू। उनको कीर्तित्व र व्यक्तिको अध्ययन अनुसन्धान गर्ने थलो। पक्कै पनि संग्रहालय बनेको छ तर निवासको ढाँचा भने आधुनिक बन्न गएको छ। जसले महाकवि र इतिहास दुवैलाई अन्याय हुन पुगेको छ। वास्तवमा कविकुञ्जको चिरहरण भएको छ।"
दसैं बाजाले गुन्जायमान भक्तपुर,"भक्तपुर : दसैंसँगै भक्तपुर नगर बाजागाजाले गुन्जायमान बनेको छ। दसैंको सुरुभएसँगै नगर बाजागाजाले गुन्जायमान बन्न थालेको हो। दसैंसँगै सुरु हुने नवरात्री मेलामा बिहान र बेलुकी दैनिक फरकफरक शक्तिपिठहरूमा टोलटोलबाट सयौंको संख्यामा बाजा बजाउँदै हिंड्ने भएकाले भक्तपुर नगर गुन्जायमान बनेको हो। बाजाहरूको धुनमा युवायुवती मस्त देखिन थालेका छन्। पुरानो परम्परा त्याग्दै गरेका नयाँ पुस्ताका युवायुवतीको आकर्षण पछिल्लो समय पुराना बाजागाजाप्रति देखिएको छ। दसंैसँगै मेलामा बाजा बजाएर आउने युवायुवतीको संख्या अत्याधिक देखिएको छ। मेला भर्न आउने बाजागाजाको टोलीमा युवायुवती विशेष देखिएका छन्। धिमे, बाँसुरी, झ्यालीलगायतका बाजा टोलीमा युवायुवती नै विशेष देखिन्छन्। यसका अलावा अन्य बाजाप्रेमी पनि बाजा बजाएर समूहसमूहमा हिंडेका देखिन्छन्। दसैंको पहिलो दिन घटस्थापनामा भक्तपुरको ब्रम्हायणीमा मेला लागेको थियो। घटनास्थापनादेखि १० दिनसम्म फरकफरक शक्तिपिठमा दैनिक मेला लाग्ने गर्दछ। जस अनुसार पहिलो दिन बिहान र बेलुका दुई समयमा मेला लागेको थियो। मेलामा हजारौं तीर्थालु बाजा बजाउने टोलीमा सहभागी भएका थिए। मेला भर्न भक्तपुर नगरका टोलटोलबाट बाजागाजासहित शक्तिपिठमा धाउने गर्छन्। एउटै टोलबाट पनि दर्जनौं बाजा टोली मेला भर्न शक्तिपिठ पुग्ने गर्छन्। बाजा बजाउँदा संस्कृतिको जगर्ने मात्रै नभई रमाइलो पनि लाग्ने भएकाले यसप्रति आफूहरूको आकर्षण बढेको युवाहरू बताउँछन्। बाजा बजाउँदा रमाइलो लाग्ने भएकाले यसप्रति आकर्षित भएको हुँ, धिमेबाजा बजाएर मेला भर्न आएका एक युवक सौरभ दनेगुलुले भने, बाजा बजाउँदाको मज्जै भिन्न हुँदो रहेछ। बाजा बजाने युवतीको संख्या पनि निकै बढेको छ। पहिलेपहिले युवाले मात्रै बजाउने बाजागाजाप्रति युवतीको आकर्षण निकै बढ्न थालेको छ। बाजागाजाको टोलीमा झ्याली बजाएर आएकी सिर्जना मुस्याख्वले प्रशिक्षणमा सहभागी भएर आफूले बाजा बजाउन सिकेको बताइन्। भक्तपुर नगरका टोलटोलमा समयसमयमा सहकारी संस्थालगायतले बाजा बजाउने प्रशिक्षण दिँदै आएका छन्। धिमे, बाँसुरीलगायतका तालिम यहाँं चलिरहेका हुन्छन्। कला, संस्कृति भजन महागुठीका अध्यक्ष जननीप्रसाद मूलले बाजागाजाप्रति युवाको आकर्षण बढेको बताए। यही कारण जात्रा तथा पर्वमा भक्तपुर नगर बाँंसुरी, धिमेलगायतका बाजागाजाले गुन्जायमान रहने उनले बताए।"
खसीबोका बेचेर दसैं खर्च,"तानसेन : पाल्पाका ग्रामीण भेगका महिलाहरूले खसी बोका बिक्री गरेर दसैं खर्च जुटाएका छन्। नेपालीहरूको महान पर्व वडादसैंमा प्रायः हुनेखानेको घरमा एउटा खसीबोका काट्ने प्रचलन रहेको पाईन्छ। यही परम्परालाई ध्यानमा राख्दै पाल्पाली महिलाहरूले दसैंलाई लक्षित गरी खसी बोका उत्पादन तथा बिक्री अभियान चलाएका छन्। महिलाहरूले दसैं तिहारमा मात्र करीव १३ हजार २ सय खसीबोका तयार गरी बिक्री वितरण गरेका छन्। पाल्पामा विभिन्न १७ वटा महिला उधमी सहकारीमार्फत महिलाले दसैंको अवसरमा ७ हजार खसी बोका बिक्री गरेका छन्। तानसेन नगरपालिका१ शितलडाँडाका युवा उधमी समुहका सदस्य तुलबहादुर घर्तीले बडादसैंको समयमा १० वटा खसी बोका बिक्री गरी ३ लाख रुपैयाँ आम्दानी गरेका छन्। तानसेन १२ नामीकुवाका पिताम्वर लुंगेलीले ७ वटा खसी बोका बिक्री गरी २ लाख १० रुपैयाँ आम्दानी गरेका छन्। तानसेन नगरपालिका८ पिपलडाँडा गेझाकी इन्द्राकुमारी चिदीले एउटा खसी बेचेर ३० हजार रुपैयाँ आम्दानी गरिन्। खसी बेचेको रकमले दसैं मनाउने, बचेको रकम बैंकमा जम्मा गर्नै चिदीले बताइन्। चिदीले कोकलदेवी सामाजिक महिला उधमी सहकारी संस्थामार्फत घरदैलोमा खसी बिक्री गरेकी हुन् । विगतमा खसीबोका भनेको समयमा बिक्री हुँदैनथ्यो। अहिले पैसा चाहियो भने तत्कालै गाउँकै सहकारीमार्फत् खसीबोका बिक्री गर्न सकिन्छ, आफनो खसी बोका तौलेर बिक्री गर्न पाएका छौं, कहिँ कतैबाट ठगिएका छैनौं स्थानीय देवबहादुर चिदीले बताए। खसीबोका बेचेर दसैं खर्च मनाउने चिदीले बताए। तानसेन नगरपालिका भित्रबाट दशैको अवसरमा १ हजार ७ सय खसीबोका बिक्री भएको ग्रामिण आर्थिक विकास संघ रेडाका कार्यक्रम संयोजक निर्प परियारले बताए। पाल्पा रम्भा गाउँपालिका२ फोक्सिङकोटका कृषकले ५० लाख बढीको खसीबोका बिक्री गरेका छन्। बडादसैंको अवसरमा कृषकहरूले उपहार सामाजिक महिला उद्यमी सहकारी संस्थामार्फत ५१ लाख ८४ हजार ६ सय ३१ रुपैयाँको खसीबोका बिक्री गरेका हुन्। दसैंसम्म थप १५ लाख रुपैयाँको खसीबोका बिक्री गर्ने लक्ष्य रहेको उपहार सामाजिक उद्यमी महिला सहकारी संस्थाकी अध्यक्ष गंगी सरा सिंजालीले बताइन् । फोक्सिङकोटका अधिकांश घरपरिवारले खसीबोका बिक्री गरे दसैं खर्च जुटाएका छन्। गाउँघरमा अहिले बाख्रापालन व्यवसाय गतिलो आम्दानीको श्रोत बन्दै गएको छ । सहकारी संस्थाले टोल टोलमा खसी संकलन केन्द्र स्थापना गरी जिउँदै तौलने मेसिन वितरण गरेको छ। भूमिसरा जर्घामगरले घरबाटै ४ वटा खसीबोका बेचेर ६७ हजार रुपैयाँ आम्दानी गरेकी छन्। फोक्सिङकोट बेलौजाकी लक्ष्मी सारुले पनि ५ वटा खसी बेचेर १ लाख ७ हजार आम्दानी गरिन् । अहिले गाउँगाउँमा व्यवसायिक बाख्रापालन फष्टाएको छ । हेफर इन्टरनेशनले घरघरमा पुगी महिलालाई संगठित गर्ने, समुह बनाउने र समुहलाई सहकारीमा आबद्ध गर्दै, समुहको उत्पादनलाई स्थानीय साझेदारमार्फत बिक्री गर्ने गरेको ग्रामिण आर्थिक विकास संघ रेडाका कार्यकारी निर्देशक लिलाबहादुर कार्कीले बताए। पाल्पाबाट चालु आर्थिक वर्षमा २८ हजार खसी बोका बिक्री गर्ने अभियानका साथ १७ वटा महिला उधमी सहकारी संस्था ५ सय ५५ वटा समुह गाउँगाउँमा व्यवसायिक उत्पादनमा खटिएको हेफर इन्टटर नेशलन नेपालका बरिष्ट कार्यक्रम अधिकृत विष्णु प्रसाद पाण्डेले बताए। दसैं अवधिमा पाल्पाबाट ८ करोड ३९ लाख ९० हजार रुपैयाको खसीबोका बिक्री भएको छ। गतवर्ष पाल्पामा कृषकले ११ हजार खसीबोका बिक्री गरी करिब १२ करोड रुपैयाँ आम्दानी गरेका थिए। अहिले हेफर तथा स्थानीय साझेदार, सहकारी तथा उपभोक्ताहरू दसैंको अवसरमा घरघरबाट खसीबोका खोजेर बिक्री अभियानमा खटिएको पाण्डेले बताए। दसैंको अवसरमा गाउँगाउँका महिला उपभोक्ता व्यापारी तथा विचौलियाबाट नठगिउन भनेर उपभोक्ताले स्थानीय रुपमा मासुको मूल्य निर्धारणको व्यवस्था गरेका छन्।"
छेक्यो पहिरोले,"गोरखा : लोक्पा पहिरो पन्छाउन नसक्दा गोरखाको चुम्चेत र छेकम्पारमा खाद्यान्न अभाव भएको छ। चुमनुब्री गाउँपालिका६ को डुयुखोला र सर्दीभीरको बीचमा गत असारदेखि निरन्तर झरेको पहिरोले बाटो छेक्दा दसैंमा खाद्यान्न र दैनिक उपभोग्य सामग्री पाउनै मुस्किल भएको स्थानीय बताउँछन्। यो क्षेत्रमा पर्ने बाटोको ८ सय मिटर क्षेत्रमा पहिरो खसेपछि मान्छे तथा खच्चड हिँड्न सक्ने अवस्था नरहेको वडाध्यक्ष सरोज लामा बताउँछन्। सडक सञ्जालले नछोएको सो क्षेत्रमा खाद्यान्न लगायतका सामग्री ढुवानी गर्ने एक मात्र माध्यम खच्चड हो। असारअघि ढुवानी गरेर राखेको चामल, खानेतेल, चिनीलगायतका खाद्यान्न सकिन थालेको छ। अहिले ढुवानी गर्न पहिरोमा खच्चड हिँडाउन सकिँदैन, लामा भन्छन्, जतिचोटि बनाए पनि, भोलिपल्टै पहिरो झरेर बाटो लैजान्छ। सो पहिरोका कारण लोक्पाभन्दा माथिका वडा नं ६ का चुम्लिङ, चुम्चेत, सिप्चेत, खार, ताज्यू, रेञ्जम, घो, याच्र्यू, खारगुम्बा, थारोङका २ सय ८० घरधुरीका बासिन्दा र वडा नं ७ का नौवटा टोलका तीन सयभन्दा धेरै घरधुरीका बासिन्दा आवतजावत गर्न सक्दैनन्। ती सबै ठाउँमा भोटे लामा समुदायको बसोबास छ। खाद्यान्न ढुवानी गर्न नसक्दा गाउँघरमा धार्मिक तथा सांस्कृतिक कार्यहरू गर्न पनि नसकिएको स्थानीयवासीको गुनासो छ। गुम्बामा बत्ती बाल्ने तेल छैन। चामलको पनि अभाव छ, चुमनुब्री ७ का ङवाङ लामा भन्छन्, अकालमा मरेकाहरूको नाममा गुम्बामा ४५ दिनभित्र बत्ती बाल्नुपर्छ। तोर्मालगायतका प्रसाद चढाउनुपर्छ। गाउँलेलाई खुवाउनुपर्छ। तर, तेल, चामललगायतका खाद्य सामग्री नहुँदा पितृकर्म गर्न पनि पाएका छैनन्। पहिरोका कारण बाटो अवरुद्ध हुँदा पर्यटकहरू चुमभ्याली जान र पुगेका पर्यटक फर्कन समस्या भएको अर्का स्थानीय सेराप गुरुङ बताउँछन्। केही दिनअघि गाउँलेहरू मिलेर बल्लतल्ल पहिरो पन्छ्याएका थियौं। एक ग्रुप पर्यटक पनि पहिरो कटेर चुमभ्याली पुगेका थिए तर रातभर पानी परेर फेरि सबै बाटो लग्यो, उनी भन्छन्, त्यसपछि चुमभ्याली पुगेका पर्यटक फर्कन पनि पाएनन्। वडा नं ७ मा लैजान भनेर लोक्पामा थुपारिएको खाद्यान्न त्यतिकै रहेको छ। पहिरो पार गर्ने वैकल्पिक बाटो पनि नरहेको अर्का स्थानीय गोपाल लामा बताउँछन्। जति दुःख गरे पनि, जति खर्च गरे पनि त्यहाँ पहिरो नियन्त्रण गर्न सकिने अवस्था छैन। वैकल्पिक बाटो खुलाउने ठाउँ पनि छैन, उनी भन्छन्, धोर्जुङडाँडाबाट जाने हो भने दुई दिनको बाटो बढी हिँड्नुपर्छ। बीचमा बस्ती छैन। जंगलमा बास बस्नुपर्छ। त्यहाँ पनि ठूलो खोला छ। बाटो उस्तै कहालीलाग्दो जोखिम छ। गतवर्ष यही ठाउँमा गएको पहिरो तीन महिनासम्म खुल्न नसक्दा खाद्यान्न अभाव टार्न हेलिकोप्टरले खाद्यान्न ढुवानी गरेको वडा नं ७ का पूर्व वडाअध्यक्ष पासाङ फुञ्जो लामाले जानकारी दिए। मुख्य कुरा त यहाँ तिब्बतबाट खाद्यान्न ढुवानी गरिन्थ्यो, तर तीन वर्ष भयो, तिब्बती नाका पनि खुलेको छैन। तल्लो भेगको बजारबाट सामान ढुवानी गर्न पनि पहिरोले रोकेको छ, उनी भन्छन्, पोहोर पनि यस्तै समस्या भएको थियो। सरकारले वडा नं ६ र ७ का बासिन्दाका लागि हेलिकप्टरबाट खाद्यान्न ढुवानी गरेको थियो। ढुवानी भाडा निःशुल्क भए पनि चामल भने किनेर खान पाएका थियौँ, तैपनि जनता खुसी थिए। तर, यसपाल त त्यो पनि पाइएन। पैसा भएर पनि पसलबाट खाद्यान्न किनेर खान नपाएको उनको गुनासो छ। स्थानीय उत्पादन कुटानी पिसानी गर्न विद्युतीय मिल पनि नभएको र पुरानो पानीघट्टा पनि विस्थापित भएको चुमनुब्री ७ मिङ्ग्युर दोर्जे लामाले बताए। यहाँ १२ महिनामा एक खेती मात्र हुन्छ। अहिले गहुँ, जौ, करु र आलु भित्र्याउने सिजन हो, उनले भने, तर विद्युत् क्षमता नहुँदा विद्युतीय मिल चल्दैन। ढुवानी गर्न नसक्दा पेट्रोल मिल पनि चलाउन सकिएको छैन। पहिरोले गर्दा चुमनुब्री ६ र ७ का बासिन्दालाई असाध्यै सकस भएको उनले बताए। गाउँ फर्कने बाटो, कति अप्ठ्यारो गोरखा र तिब्बतको सिमानामा पर्ने अन्तिम गाउँ निलेका मिङ्युर दोर्जे दसैं बिदा भएपछि छोराछोरी लिन काठमाडौं गए। तर, सहर जाँदा हिँडेको बाटो छोराछोरी लिएर फर्कन उनलाई मन लागेन। हाम्रो चुमभ्याली जाने बाटो यति जोखिम छ कि, यस्तो बाटो छोराछोरी लिएर हिँड्न सकिन्न भनेर म पनि उनीहरूसित काठमाडौंमै बसेर दसैं मनाउने भएँ, उनी भन्छन्, छोराछोरी घर नगएका धेरै भएको थियो। यसपालिको दसैं बिदा घरमा बिताउने रहर त्यत्तिकै भयो। चुमनुब्री६ लोक्पामा डुयुखोला र सर्दीभीरको बीचमा ८ सय मिटर फराकिलो पहिरो गएपछि गत असारदेखि आवतजावत ठप्प छ। कि धोर्जुङडाँडाबाट घुमेर जानुपयो। धोर्जुङडाँडा घुम्दा दुई दिन बढी हिँड्नुपर्छ। जाँदा दुई दिन, फर्कंदा दुई दिन गरेर चार दिन यसै बित्छ, उनी भन्छन्, बाटोमा बास बस्नुपर्छ। गाउँबस्ती छैन। जंगलमा बस्नुपर्छ। केटाकेटी लिएर यस्तो जोखिम पनि उठाउन सकिएन। लोक्पा पहिरोले जनजीवन धेरै कष्टकर भएको उनको भनाइ छ। गोरखा सदरमुकामको एक निजी विद्यालयमा कक्षा १० मा पढ्ने चुमनुब्री७ छेकम्पारकी आङ्मो छिरिङ र उनका ८ कक्षामा पढ्ने छिरिङ लामा पनि यो दसैंमा घर जान सकेनन्। हाम्रो गाउँ त कति दुर्गम छ है ?, गाउँ जाने बाटो सम्झँदै उनी भन्छिन्, सबै ठाउँ विकास हुँदै गएको छ, तर हाम्रो गाउँपालिकामा अहिलेसम्म पनि मोटर पुगेको छैन। मोटरबाटो त गएन, मान्छे हिँड्ने बाटो पनि यस्तो खतरा छ। जहिले गाउँ जाँदा पनि पातमा ज्यान राखेर हिँड्नु पर्छ। चुमनुब्री गाउँपालिकाको साविकको सामागाउँ, प्रोक, बिही, चुम्चेत र छेकम्पार गाविसहरूमा माध्यमिक तहका विद्यालय छैनन्। यहाँका करिब दुई हजार घरधुरीका बालबालिका पढ्नका लागि राजधानी काठमाडौं, सदरमुकाम गोरखा तथा भारतका विभिन्न ठाउँमा पुग्ने गर्छन्। चुमनुब्री३ जगतकी कीर्ति घले, कृपा घलेचाहिँ जोखिम मोलेर भने पनि दसैं बिदा मनाउन घर गए। बूढीगण्डकी किनारको बाटो अति जोखिम मोलेर घर फर्केको उनीहरूको भनाइ छ। माथिबाट पनि पहिरो झरिरहने रहेछ। तल पनि पहिरो गइरहने रहेछ। हामी त भगवान् भरोसा भनेर हिँडेको हो, कृति भन्छिन्, बाबाले पहिरोमा लठ्ठीले खोतलेर पैताला मात्र अट्ने डोब बनाइदिनुभयो। लड्यो भने रोक्ने, छेक्ने ठाउँ नि छैन। निस्किने ठाउँ नि छैन, सिधै बूढीगण्डकीमा खसिने रहेछ। आफ्नो गाउँ जाने बाटो साह्रै जोखिम रहेकोमा उनले चिन्ता व्यक्त गरिन्। घर नआएको सात, ८ वर्षभन्दा धेरै भएकाले जोखिम मोलेर पनि घरमा आएको उनको भनाइ छ। पोखरामा पढ्ने चुमनुब्री३ फिलिमकी १३ वर्षीया अस्मिता र उनका भाइ १० वर्षका जोशीराम पनि दसैं बिदामा जोखिम मोलेर घर फर्के। लामो, लामो पहिरो छिचोल्दै घर फर्कंदा पहिरोमा पुरिने हो कि भन्ने डरले अत्याउने उनीहरू बताउँछन्। पहिरै पहिरो छ, डर लाग्छ, अस्मिता भन्छिन्, अलिअलि मान्छे भेटिन्छन्। उनीहरू पनि हिँडेका छन् भनेर आँट निकालेर हिँडेको हो। सडक सञ्जालले नजोडेको चुमनुब्री गाउँपालिकामा पैदल हिँड्ने बाटो पनि सुरक्षित नभएको स्थानीयवासी गुनासो गर्छन्। बर्खाका बेला जताततै पहिरो जाने र हिउँदका बेला पनि सुक्खा पहिरो जाने हुँदा सधैं असुरक्षित यात्रा गर्न बाध्य भएको जगत्का वीरवल घले बताउँछन्।"
चामलबिनै दसैं,"जाजरकोट : दसैंका बेला दुर्गम क्षेत्रमा खाद्य अभाव देखिएको छ। सरकारले ढुवानी गर्ने खाद्यान्नका डिपो रित्तै छन्। गाउँमा उत्पादन पनि कम भएपछि स्थानीयवासी दसैंमा छाक कसरी टार्ने भन्ने चिन्तामा छन्। गाउँमा भएको अन्न सकिएको र थप खाद्यान्न ढुवानी नभएपछि भोकभोकै पर्ने अवस्था आएको बारेकोट२ का मनवीरे नेपालीले बताए। बारेकोटमा रहेको खाद्यको डिपो रित्तै छ। नयाँ बाली पाकेको छैन, नेपालीले भने, गाउँमा किनेर खाने अन्न पनि छैन। हामीले यसपालि कसरी चाड मनाउने ? नलगाड नगरपालिका१२ का मोहन बस्नेतले चाडवाड आए पनि घरमा अन्न नभएको सुनाए। मकैबाली पनि त्यति राम्रो भएन। गाउँमा किनेर खाने अन्न पनि छैन, बस्नेतले भने। चाडबाड आइरहेको र गाउँमा भएको अन्न सकिएपछि समस्या भएको उनको भनाइ छ। सरकारले खाद्य व्यवस्था तथा व्यापार कम्पनी लिमिटेडमार्फत अनुदानमा दुर्गममा चामल ढुवानी गर्नुपर्ने हो। तर, यसपटक दसैंअघि नपुुग्ने भएपछि स्थानीयवासी चिन्तित भएका हुन्। गाउँका बासिन्दा अधिकांश गरिबीको रेखामुनि छन्। खाद्य उत्पादन न्यून हुने जाजरकोटमा खडेरीले हिउँदेबाली नसप्रिएको, नयाँ बाली नपाकेको र निजी क्षेत्रबाट लगिएको खाद्यान्न महँगो हुने तथा पर्याप्त नपाइने भएकाले डिपोकै भर पर्ने गर्छन्। जिल्लाका ग्रामीण क्षेत्रमा रहेका चारवटा खाद्य डिपो र ६ वटा बिक्री केन्द्रमध्ये पजारुको घोगी खाद्य डिपो र जुनीचाँदेको बिक्री केन्द्रमा मात्र केही खाद्यान्न मौज्दात छ। अन्य ८ स्थानमा रहेका खाद्य डिपो र बिक्री केन्द्रमा एक गेडो पनि चामल छैन। ती सबै बिक्री केन्द्र र डिपोका लागि खाद्य व्यवस्था तथा व्यापार कम्पनी लिमिटेड प्रधान कार्यालयले टेन्डर आह्वान गरी स्वीकृत गरिसकेको भए पनि हालसम्म कसैले सम्झौता गरेका छैनन्। टेन्डर असोज ५ गते स्वीकृत भइसकेको छ। १५ दिनभित्र सम्झौता गरेर ढुवानी गर्नुपर्ने प्रावधान राखिएको खाद्य व्यवस्था तथा व्यापार कम्पनी लिमिटेड जाजरकोटका निमित्त प्रमुख रामप्रसाद पौडेलले बताए। ढिलो गरी टेन्डर स्वीकृत भएका कारण १९ गतेसम्म सम्झौता गर्ने म्याद छ। त्यही भएर दसैंअघि नै खाद्यान्न ढुवानी हुने सम्भावना निकै कम छ। दसैंअघि एकलट लिन सकेको भए राम्रै हुने थियो, तर सम्भावना देखिएन, उनले भने। खाद्य डिपो चौखामा ८ सय क्विन्टल चामलको कोटा निर्धारण गरिएको छ। चौखामा चामल ढुवानीका लागि मष्टा ज्ञानकुञ्ज कन्ट्रक्सन एन्ड सप्लायर्स, एक हजार क्विन्टल कोटा तोकिएको बारेकोटको घाट डिपो र पाँच सय क्विन्टल कोटा तोकिएको काउलीमा मिलन चक्र सप्लायर्सको फर्मको टेन्डर स्वीकृति भएको छ। त्यस्तै ५ सय क्विन्टल चामलको कोटा रहेको दशेरा डिपो, टापुचौर, ताँगा, रुजुतरामा ढुवानीका लागि एमवी विल्डर्स एन्ड सप्लायर्सको टेन्डर स्वीकृति भएको छ। एक हजार क्विन्टल कोटा रहेको पजारुको घोगी डिपोका लागि ए एन्ड ए कन्स्ट्रक्सन एन्ड सप्लायर्सको टेन्डर स्वीकृत भएको कार्यालय प्रमुख पौडेलले जानकारी दिए। तर अहिलेसम्म कुनै पनि सप्लायर्स सम्झौताका लागि कार्यालय नआएको उनले बताए। जिल्ला सदरमुकाममा गत वर्षकै १५ सय क्विन्टल चामल मौज्दात छ। सदरमुकाममा खासै बिक्री हुँदैन। ग्रामीण भेगमा रहेका बिक्री केन्द्र र डिपोमा चामलको माग धेरै छ। चामल खोसाखोस हुन्छ। चाडबाडको बेला चामल पुयाउन कसैले पनि पहल नगरेको स्थानीयको गुनासो छ। गत वर्षहरूमा जिल्ला खाद्य व्यवस्था समितिले जिल्लामा मौज्दात रहेको खाद्यान्न गाउँमा पठाउन आवश्यक पहल गथ्र्यो यस पटक कसैले गरेन। टेन्डर स्वीकृति हुनै समय लाग्यो। वर्षात् नरोकिएकाले चामल पनि बिग्रिन सक्ने भएकोले ढिलाइ गर्न खोजेको देखिन्छ बारेकोट गाउँपालिकाका पूर्वअध्यक्ष महेन्द्र शाहले भने, स्थानीय प्रशासन, पालिका र खाद्य व्यवस्था कार्यालयले ठेकेदारलाई तत्काल चामल ढुवानी गर्न पहल गर्नुपर्छ। जतिबेला आवश्यक पर्छ त्यतिबेला पो चामल पुयाउनु पयो त हिउँदमा त नयाँ बाली पनि पाकिसक्छ। ढुवानी सहज भए निजी क्षेत्रका व्यापारीले पनि बिक्रीका लागि खाद्यान्न लगिहाल्छन्, जुनीचाँदे८ का हिमाल घर्तीले भने दसैंै तिहारजस्तो चाडवाडमा सहुलियत दरको चामल गाउँमा पुयाउन सरकारले पहल गर्नुपर्छ। जारकोटमा बर्दियाको राजापुर, बाँकेको नेपालगन्ज, दाङको तुल्सीपुर र सुर्खेतबाट चामल ढुवानी गर्ने गरिएको छ। नगरले दियो विपन्नलाई खाद्यान्न नलगाड नगरपालिकाले विपन्न वादी समुदाय र अन्य ५० परिवारलाई खाद्यान्न वितरण गरेको छ। एक बोरा चामल, एक लिटर तेल र दुई किलो दाल वितरण गरिएको नगर उपप्रमुख सरिता सिंहले बताइन्। आर्थिक अभावका कारण घरमा चुल्हो बल्न धौ धौ परेका ती विपन्न परिवारलाई थोरै भए पनि चाडबाड मनाउन सहज होस् भनेर खाद्यान्न सहयोग गरिएको नगरउपप्रमुख सिंहले बताइन्।"
पिङको संरक्षण,"चितवन : भरतपुरको ठिमुरामा नेपाली परम्परागत घर छ। त्यसैको अगाडि लिंगे पिङ छ। पिङमा बिहानैदेखि लाइन लाग्छ। बालबालिकादेखि अधब्रैंसे उमेरकाहरू पिङ खेल्न पुग्छन्। घुम्न जानेहरू खुसी मानेर खेल्छन्। दसैंमा पिङ हाल्ने चलन हराउँदै गएपछि भरतपुरको ठिमुरा रिसोर्टले लिंगे पिङ बनाएको छ। रिसोर्टले संरक्षणका लागि लिंगे पिङ बनाएको हो। दसैंमा मनोरन्जन भनेकै पिङ हो। चोकैपिच्छे लिंगेपिङ हुन्थे। गाउँमा साँस्कृतिक कार्यक्रम हुन्थे। मानिसहरू घर रंगाउन थाल्थे। अनि थाहा हुन्थ्यो दसैं आएको। दसैंको झल्को दिने लिंगे पिङ आजभोलि देखिन छोडेको छ। संस्कृति संरक्षणका लागि पिङ हालेको रिसोर्टका सञ्चालक डा प्रमोद लामिछानेले बताए। चाडपर्वमा मनोरन्जन गर्ने भनेको पिङ हो। यही वरिपरि र टाढाबाट आउनेहरूले पनि मज्जा लिनुभएको देख्दा खुसी लाग्छ, उनले भने, लोप नहोस् भनेर पिङ हालेको हो। नारायणी नदी किनारमा पनि दुईवटा पिङ छ। नदी किनार घुम्न गएकाहरू पिङ खेल्छन्। हराउँदै गएको पिङ देखेर दंग पर्छन्। गाउँगाउँमा लिंगे पिङ थाप्ने चलन हराउँदै गएको छ। केही वर्ष अघिसम्म दसैं तिहार जस्ता चाडमा प्रत्येक टोलमा पिङ थापिन्थ्यो। तर, पछिल्लो समय गाउँगाउँमा खेलिने लिंगे पिङको चलन हराउँदै गएको छ। गाउँमा फाट्टफुट्ट मात्र पिङ थापिएको छ। त्यसले पनि पुराना पुस्ता खुसी छन्। पहिला हामी पिङ भनेपछि हुरुक्कै हुन्थ्यौं। आजभोलि पिङ देखिन छोडेको छ, ठिमुराका ऋषिराम बरालले भने, पिङ खेल्न पाइएको छ, खुसी छौं। बाँसका लिंगा गाडेर बाबियोको डोरीको लठ्ठाले पिङ बनाइन्छ। बाँसका चारवटा लिंगा गाडेर बाँसको टुप्पालाई एक ठाउँमा बाधिन्छ। त्यसको कापोमा एउटा मुढो राखेर डोरीको लठ्ठा बाँधेर पिङ बनाइन्छ। दसैंको संस्कृतिसँग जोडिएको लिंगे पिङ आजभोलि खासै देखिएको छैन। दसैंमा पिङ लोप हुने अवस्थामा पुगेको छ। जनशक्ति अभावले पनि पिङ संस्कृति विस्तारै हराउँदै गएको हो। पिङको परम्परालाई समाजिक सदभाव र एकताको रूपमा लिइन्छ। वर्षमा एकपटक भए पनि दसैंमा टिका लगाएपछि पिङ खेलेर जमिन छोडे पुण्य प्राप्त हुन्छ भन्ने धार्मिक मान्यता छ। आधुनिकताको प्रभावले दसैंको विशेषतासँग जोडिएको पिङ विस्थापित हुन थालेको हो।"
हराउँदै लोकसंस्कृति,"जाजरकोट : जाजरकोट भेरीमालिका नगरपालिका२ रिसाङका ८० वर्षीय ओकाध्वज कार्की लोकसंस्कृति हराउँदै गएकोमा चिन्तित छन्। दसैलगायतका चाडवाडमा हुने साँस्कृतिक उत्सव हुन छाडेका छन् भने दसैंको बेला गाउँगाउँमा हालिने रोटेपिङ र लिंगेपिङ पनि देखिन छाडेको उनको भनाइ छ। उनी पुर्खाले चलाएको संस्कृति लोप हुन थालेकोमा निकै चिन्तित भएका हुन्। आफ्नो पालामा तरुनी (केटी) ले पिङको डोरी बनाउन जंगलमा गएर बाबियो (खर) काटेर ल्याउने र तन्नेरी (केटा) हरूले बाँसको लिंगा काटेर पिङ बनाउने चलन रहेको स्मरण गरे। अहिलेका केटाकेटीमा पहिलेको जस्तो जाँगर र संस्कृतिप्रतिको मोह देखिँदैन। पहिले पिङ नहालेको गाउँ सायदै हुन्थ्यो। अहिले पिङ हालेको गाउँ सायदै भेटिन्छ, उनले भने, दसैंका बेला नाचिने सिंगारु , सरिंगे, मारुनी, सोरठी, खाँडोलगायतका नाच नाचिन छोडेका छन्। त्यसको ठाउँमा डिजेले ठाउँ लिएको छ। त्यस्तै, पिङको सट्टा युवायुवती मोबाइल, इन्टरनेट र टिभीमा रमाउन थालेका बताउँछन्, भेरीमालिका२ पोखराका ७७ वर्षीय धनबहादुर खड्काले बताए। उनले भने, प्रविधिको विकास र पश्चिमा संस्कृतिको प्रभावले पुर्खाले चलाएको लोकसंस्कृति लोप हुने अवस्था पुगेका छन्। लोकसंस्कृतिको संरक्षण र संवद्र्धनमा यो पुस्ताले ध्यान दिएन भने अर्को पुस्ताले देख्न नपाउने उनले बताए। केही वर्षअघि आफैंले बनाएको लिंगेपिङमा खुबै रमाएको सम्झँदै उनले भने, अहिले कतै पिङ हालेको देखिँदैन। साथीहरू मिलेर पिङ बनाउने डोरीको लागि बाबियो लिन जंगल जान्थ्यौं। माथि कमेरो र तल रातो माटोले घर लिपेर झकिझकाउ पारिन्थ्यो। अहिले माटोको ठाउँमा चुन र पेन्टले लिएको छ। त्यस्तै, भेरी नगरपालिका४ का केदारबहादुर शाह भन्छन्, अहिलेको पुस्तामा लोकसंस्कृतिको मोह हराएको आभास हुन थालेको छ। चाडवाडमा स्थानीय बाजागाजा बजाउने, दोहरी गाउने, नाचगान गर्ने चलन विस्तारै लोप हुन थालेको छ। उनले पुर्खाको सम्पत्ति भनेकै संस्कृति रहेकोले यसको जगेर्नामा युवाहरू जुट्नुपर्ने बताए। संस्कृति जोगाउँदै नेपाली सेना जिल्लाभर कतै पनि पिङ नभएको अवस्थामा नेपाली सेनाको जाजरकोटस्थित चन्दननाथ गणले लिंगेपिङ बनाएर संस्कृति जोगाउने प्रयास गरेको छ। ब्यारेकभित्र बनाइएकोले सर्वसाधरणको पहुँच भने पुग्न सकेको छैन। तर, सेनाका जवानदेखि अधिकृत क्याडेडहरूका लागि भने पिङ चाडवाडका बेला मन भुलाउने साधन बनेको छ। उनीहरू दसैंैमा घर जान नपाउँदाको पीडा पिङले बिर्साइदिएको अनुभूति गरिरहेका छन्। राष्ट्रसेवक भएपछि के गर्नु जहाँ बस्यो त्यहीं रमाइलो मानेर दसंैतिहार मान्नुको विकल्प छैन, एक सैनिक जवानले भने। दसंै र तिहारमा पनि सेना घर जान नपाउने भएकोले उनीहरूलाई भुलाउन, मनोरञ्जन र संस्कृति जोगाउन भन्दै पिङ हालिएको गणपति प्रमुख सेनानी सविनप्रताप केसीले बताए। सदरमुकाम सुनसान, गाउँघरमा रौनक दसैं नजिकिँदै गर्दा जाजरकोट सदरमुकाम सुनसान बन्न थालेको छ। गाँउघरमा भने विस्तारै दसैंको रौनक बढ्न थालेको छ। सदरमुकाममा कार्यरत शिक्षक, कर्मचारी, विद्यार्थी, व्यापारी सबै दसैं मान्न आआफ्नो घरतिर लागेपछि सदरमुकाम सुनसान बनेको हो। होटल, पसल, विद्यालय र कार्यालयहरू बन्द भएपछि सुनसान बढेको स्थानीय तेजविक्रम शाहले बताए। अध्ययन र रोजगारीको सिलसिलामा जिल्ला वा देशबाहिर गएकाहरू पनि घरफर्किएका छन्। यसले गाउँघरमा निकै खुसीयाली छाएको छ। दसैंका अवसरमा धेरै परिवार तथा आफन्तको भेटघाट र पुनर्मिलन भएकोले सबैमा खुसीयाली छाएको छ। कमाइका लागि भारत गएका भेरीमालिका२ का विष्णु विक ५ वर्षपछि घर फर्कंदा उनको घरपरिवार र छिमेकमा समेत निकै खुसियाली छाएको छ। घर फर्कंदै गरेका विकले भने म एकदमै खुसी छु । दसैंमा घर फर्कन पाउँदा धेरै वर्षपछि यसपटक सबै आफन्तसँग टिकाटालो, भेटघाट गर्ने र मिठोमसिनो खाने उनको धोको छ।"
घर पोत्ने क्रममा करेन्ट लागेर मृत्यु,"नुवाकोट : नुवाकोटको पुर्वी भेगमा रहेको शिवपुरीमा करेन्ट लागेर एक जनाको ज्यान गएको छ। करेन्ट लाग्दा शिवपुरी गाउँपालिका६, फेदीगाउँका स्थानीय ६५ वर्षीय इन्द्रबहादुर पाठकको मृत्यु भएको हो। घर पोत्ने क्रममा करेन्ट लागेर उनको मृत्यु भएको जिल्ला प्रहरी कार्यालय नुवाकोटले जनाएको छ। करेन्ट लागेर बेहोस भएका पाठकलाई उपचारार्थ काठमाडौं वसुन्धरास्थित विपी स्मृति अस्पताल लगिएकोमा सोही स्थानमा मृत्यु भएको प्रहरी सहायक निरीक्षक हेमराज पौडेलले बताए। सर्वसाधारणलाई प्राविधिक बेगर आफैं अनावश्यक विद्युतीय कार्य नगर्न र विद्युतीय उपकरण अनावश्यक रूपमा नचलाउन सुरक्षा निकायले आग्रह गरेको छ।"
मौलिक भैरव नाच,"सन्धिखर्क : अर्घाखाँचीको भैरव नाचलाई यहाँका नेवार समुदायको पहिचानका रुपमा लिइन्छ। भैरव नाच श्रीकृष्ण जन्माष्टमीको दिन सुरु गरी कात्तिक औंशीसम्म नाचिन्छ। देउसी, भैलीको मादल बज्नु अगाडि यस नाचलाई विसर्जन गर्नुपर्छ भन्ने स्थानीय मान्यता रहेको सन्धिखर्क नगरपालिकाका नगर प्रमुख कृष्णप्रसाद श्रेष्ठले जानकारी दिए। भैरव नाच सात ताल (पटक)सम्म नाचिन्छ। सामान्यतया एउटा ताल २० मिनेटको हुन्छ, बीचमा छोटो विश्रामपछि पुनः सुरु हुन्छ। यसमा काल भैरव मुख्य हुन्छ भने श्वेत भैरव र रातो भैरव सहायकका रुपमा रहन्छन्। साथमा डंकिनी पनि हुन्छ। भैरवको स्वरुपमा हुने यस नाचका नर्तकलाई भगवानका प्रतीकका रुपमा पूजा गरिन्छ। उनीहरूसँगै डंकिनीलाई पनि पूजा गरिन्छ। डंकिनी नारी स्वरुपको हुन्छ। पुरुष नर्तक महिलाको भेषमा नाच्छन्। यसको स्पष्ट स्वरुप नखुले पनि भैरव नाचको अभिन्न अंगका रुपमा डंकिनी रहँदै आएको छ। तीन वटै भैरव आफ्नो भूमिका अनुसारका रङमा ख्वापः (खप्पर), कपडा, चमर (चौरी गाईंको पुच्छर), मालासहित शृृंगार गरी भगवानको विशाल आकृति निर्माण गरिने लात्तेबाज भैरव नाच संरक्षण समिति तथा भूमिकास्थान नगरपालिका८ का वडा अध्यक्ष राजकुमार श्रेष्ठले बताए। भैरवलाई आकर्षक बनाउन समयसापेक्ष शृंगार सामग्रीको पनि प्रयोग गरिन्छ। त्यसपछि तान्त्रिक विधिबाट पूजा गरी नाच सुरु हुन्छ। बाजा बजाउनेहरू मुख्य रूपमा नेवार समुदायकै भए पनि सहायक बाद्यबादकमा अन्य जातजातिका पनि हुन्छन्। यसले जातीय सद्भावलाई झल्काउँछ। यसमा मुख्य गरी खिं बाजा (मिर्दुङ) लाई गुरु मादलका रुपमा राखिन्छ भने साथमा झुर्मा (झ्याली), सहनाइ, धंकुरीलगायतका वाद्यबादन प्रयोग गरिन्छ। सात वटै तालको लय फरकफरक हुन्छ। तान्त्रिक विद्यामा निपूर्णहरूलाई विशेषगरी पाँच ताल र छ तालमा भैरव उत्रिन्छन्। यसरी काम्नेमा दर्शक पनि हुन्छन् र नर्तक पनि। भैरव नाचको तान्त्रिक पूजा विधिमा गल्ती भए यसले क्षति पनि पुर्याउँछ भन्ने जनविश्वास भएकाले यो नाचप्रति धेरै सचेत हुने गर्दछन्। नाचलाई रोचक बनाउन लाठी नाच (टाकुनडोली), घोडा नाच, चरा नाच, लाहुरे लाहुरेनी नाचलगायतका मनोरञ्जनात्मक कार्यक्रम सञ्चालन गरिने उद्योग वाणिज्य संघ अर्घाखाँचीका कोषाध्यक्ष रुद्रप्रसाद श्रेष्ठले बताए। नेवार समुदायका विभिन्न प्रचलित एवं ऐतिहासिक नाचमध्येको एक भैरव नाच नेवार समुदायभित्र मात्रै होइन, अन्य समुदायका बिचमा पनि लोकप्रिय छ। भैरव नाच पश्चिम नेपालका अर्घाखाँची, पाल्पा, बाग्लुङ, दैलेखलगायतका क्षेत्रमा नाचिन्छ। यसको शैली भिन्नाभिन्नै छन्। अर्घाखाँचीको भैरव नाच गुल्मी, प्यूठान, पाल्पा, कपिलवस्तु, रुपन्देहीलगायतका क्षेत्रमा पनि लोकप्रिय छ। यसको विशिष्ट प्रकारको बाजाको ताल, नर्तकहरूमा उजागर हुने एक किसिमको ऊर्जाले (अलौकिक शक्तिको आभास) समेत प्रदान गर्छ। जसका कारण यसले अन्य समुदायका व्यक्तिलाई पनि मोहित पार्ने गरेको छ।"
तोकियो निर्वाचनका लागि खर्चको सीमा (सूचीसहित),"काठमाडौं : निर्वाचन आयोगले प्रतिनिधिसभा र प्रदेशसभा सदस्य निर्वाचनका लागि आज राजनीतिक दल वा उम्मेदवारले गर्ने खर्चको अधिकतम हद (सीमा) तोकेको छ। आयोगले निर्वाचन क्षेत्रको मतदाता सङ्ख्या, मतदान केन्द्रको सङ्ख्या र क्षेत्रफललाई आधार मानी सूत्रमा आधारित भई विद्यमान कानूनबमोजिम निर्वाचनका लागि खर्चको हद तोकेको हो। खर्चको सीमा तोकिनुपूर्व आयोगले दलहरूसँग गरेको परामर्शमा सबै निर्वाचन क्षेत्रमा एकै प्रकारको खर्चको हद नतोक्न सुझाव आएअनुसार आयोगले फरक फरक हुने गरी निर्णय गरेको छ। खर्चको हद निर्धारण गर्दा २०७९ साल भदौ ३१ गते कायम भएको मतदाताको आधारमा सम्बन्धित निर्वाचन क्षेत्रमा कायम मतदाताको सङ्ख्यालाई ६० प्रतिशत, मतदान केन्द्रको आधारमा सम्बन्धित निर्वाचन क्षेत्रमा कायम भएको मतदान केन्द्रको सङ्ख्यालाई २० प्रतिशत र भौगोलिक क्षेत्रको हकमा सम्बन्धित निर्वाचन क्षेत्रले ओगटेको क्षेत्रफललाई २० प्रतिशत भार निर्धारण गरिएको छ। उल्लिखित भारका आधारमा पहिलो हुने निर्वाचित हुने निर्वाचन प्रणालीबमोजिम हुने प्रतिनिधिसभाको निर्वाचनमा काठमाडौँको निर्वाचन क्षेत्रहरु १, ३, ६, ७ र ८ मा निर्वाचन खर्चको हद २५ लाख कायम हुनेछ। यस्तै १७ वटा निर्वाचन क्षेत्रमा २७ लाख, ६५ वटा निर्वाचन क्षेत्रमा २९ लाख, ५२ वटा निर्वाचन क्षेत्रमा ३१ लाख र २६ वटा निर्वाचन क्षेत्रमा निर्वाचन खर्चको हद ३३ लाख कायम हुनेछ। त्यस्तै उल्लिखित भारका आधारमा पहिलो हुने निर्वाचित हुने निर्वाचन प्रणालीबमोजिम हुने प्रदेशसभाको निर्वाचनमा उल्लिखित ७० वटा निर्वाचन क्षेत्रमा निर्वाचन खर्चको हद १५ लाख, १४३ वटा निर्वाचन क्षेत्रमा १७ लाख, ५६ वटा निर्वाचन क्षेत्रमा १९ लाख, २९ वटा निर्वाचन क्षेत्रमा २१ लाख र ३२ वटा निर्वाचन क्षेत्रमा निर्वाचन खर्चको हद २३ लाख कायम गरिएको छ। आयोगका प्रवक्ता शालिग्राम शर्मा पौडेलले जारी गरेको विज्ञप्तिमा समानुपातिक निर्वाचन प्रणालीबमोजिम हुने प्रतिनिधिसभा सदस्यको निर्वाचनमा राजनीतिक दलले गर्ने निर्वाचन खर्चको हद प्रत्येक राजनीतिक दलले पेस गरेको बन्दसूचीमा सूचीकृत उम्मेदवारको सङ्ख्याअनुसार प्रतिउम्मेदवार दुई लाख हुनेछ। समानुपातिक निर्वाचन प्रणालीबमोजिम हुने प्रदेशसभा सदस्यको निर्वाचनमा राजनीतिक दलले गर्ने निर्वाचन खर्चको हद राजनीतिक दलले सम्बन्धित प्रदेशमा पेस गरेको बन्दसूचीमा सूचीकृत उम्मेदवारको सङ्ख्याअनुसार प्रतिउम्मेदवार एक लाख ५० हजार कायम हुनेछ। निर्वाचनमा सहभागी हुने राजनीतिक दल वा उम्मेदवारले तोकिएबमोजिमको रकम मतदाता नामावली खरिद, सवारी साधन, प्रचारप्रसार सामग्री, ढुवानी, गोष्ठी अन्तरक्रिया, अन्य प्रचारप्रसार, छापा एवं विद्युतीय माध्यम (सामाजिक सञ्जालसमेत), कार्यालय सञ्चालन र प्रतिनिधि परिचालनलगायतका विषय क्षेत्रमा खर्च गर्न पाउनेछन्। नेपाल सरकार, मन्त्रिपरिषद्को गत भदौ १९ गतेको निर्णयानुसार प्रतिनिधिसभा सदस्य निर्वाचन ऐन, २०७४ तथा प्रदेशसभा सदस्य निर्वाचन ऐन, २०७४ को दफा ६ को उपदफा (१) बमोजिम आगामी मङ्सिर महिनाको ४ गते आइतबारका दिन एकै चरणमा प्रतिनिधिसभा सदस्य र प्रदेशसभा सदस्यको निर्वाचनको मिति तोकिएको छ।"
इटहरीका पूर्व मेयर चौधरी माओवादी प्रवेश,धरान : सुनसरीको इटहरी उपमहानगरपालिकाका पूर्व मेयर तथा एमाले सुनसरीका पूर्वअध्यक्ष द्वारिकलाल चौधरी नेकपा माओवादी केन्द्रमा प्रवेश गरेका छन। आइतबार बिहान माओवादी अध्यक्ष पुष्पकमल दाहाल निवास खुमलटारमा चौधरीले एमाले परित्याग गरी माओवादी पार्टीमा प्रवेश गरेका हुन। चौधरीलाई दाहालले माओवादी पार्टीमा स्वागत गर्दै खादा लगाएर पार्टी प्रवेश गराएका थिए। माओवादी प्रवेश गरेका चौधरीले एमाले पार्टीलाई केपी ओलीले शही नेतृत्व गर्न नसकेको र एमालेमा खराब प्रवृत्ति हाबी भएका कारण एमाले परित्याग गरी माओवादी प्रवेश गरेको बताए। उनले एमाले अध्यक्ष ओलीले मधेस र मधेसी जनताको विरुद्द लागेर मधेसलाई अपमान गरेको पनि आरोप लगाएका छन। चुनावको मुखमा चौधरीले एमाले परित्याग गरेपछि एमालेलाई सुनसरी क्षेत्र नम्बर २ मा अपूरणीय क्षति हुने भएको छ। चौधरी समुदायको बाहुल्य क्षेत्र रहेको सुनसरी क्षेत्र नम्बर २ (क) मा उनलाई माओवादीले उम्मेदवार बनाउने चर्चा चलेको छ। चौधरीले भने आफू झापामा केपी ओलीसँगै चुनाव लड्ने इच्छा व्यक्त गरेका छन। उनले माओवादीले टिकट दिए ओलीलाई झापामा चुनाव हराउने आफूसँग तागत रहेको बताए।
समानुपातिक प्रणालीतर्फको बन्दसूचीमाथि १२ दलको संशोधन आज,"काठमाडौं : आगामी मङ्सिर ४ गते हुने प्रतिनिधिसभा र प्रदेशसभा निर्वाचनका लागि समानुपातिक प्रणालीतर्फ आयोगमा पेस गरिएको उम्मेदवारको बन्दसूचीमाथि बाँकी साना १२ दलले आज संशोधित सूची बुझाउँदैछन्। आयोगले संशोधित सूची बुझाउन ती दललाई दिएको सात दिनको अवधि आज सकिँदैछ। आयोगको सुझावबमोजिम ती दलले असोज १० देखि १६ गतेसम्म परिमार्जित सूची पेस गर्नुपर्नेछ। सम्बन्धित दललाई संशोधनका लागि पत्र पठाएको मितिले सात दिनभित्र संशोधन पेस गर्नुपर्ने आयोगका सचिव एवं उक्त प्रणालीतर्फको मुख्य निर्वाचन अधिकृत गोकर्णमणि दुवाडीले बताए। संशोधित बन्दसूचीमा सूचीकृत कुनै उम्मेदवारले आफ्नो नाम उम्मेदवारको बन्दसूचीबाट फिर्ता लिन चाहेमा असोज १७ गते बिहान १० बजेदेखि १२ बजेसम्म निवेदन दिने, सोही दिन दिउँसो १ बजेदेखि ३ बजेसम्म उम्मेदवारी फिर्ताबारे सम्बन्धित दललाई जानकारी दिने, असोज २० गतेदेखि २२ गते ३ बजेसम्म उम्मेदवारी फिर्ता लिएका कारणबाट रिक्त हुने स्थानमा सोही समूहले अर्को उम्मेदवारको मनोनयन गरी सम्बन्धित राजनीतिक दलले आयोगमा पेस गर्ने निर्वाचन कार्यक्रम छ। यस्तै यही असोज २२ गते उम्मेदवारको बन्दसूचीमा सूचना प्रकाशन गर्ने, असोज २३ गतेदेखि २९ गतेसम्म बन्दसूचीमा नाम समावेश भएका उम्मेदवारको योग्यतासम्बन्धी दाबी विरोधको निवेदन दिने, असोज ३० गते दाबी विरोधको निवेदनमाथि जाँचबुझ र निर्णय लिने कार्यक्रम छ। यसैगरी आगामी कात्तिक ८ गते बन्दसूचीबाट उम्मेदवारको नाम हटेको सूचना प्रकाशन गर्ने र कात्तिक ९ गते उम्मेदवारको बन्दसूची अन्तिमरुपमा प्रकाशन गर्ने कार्यक्रम छ। यी सबै कार्य बहादुर भवनस्थित आयोगको कार्यालयबाट हुनेछ। आयोगले सो प्रणालीका लागि मुख्य निर्वाचन अधिकृतको कार्यालय खडा गरी यही असोज २ र ३ गते उक्त बन्दसूची पेस गर्ने गरी निर्वाचन कार्यक्रम तय गरेको थियो।"
बारामा सर्वेन्द्र खनाललाई ५१ किलोको माला,"सिमरा : हालै नेकपा एमाले प्रवेश गरेका पूर्व प्रहरी महानिरीक्षक सर्वेन्द्र खनाललाई बाराको पचरौतामा एमालेका नेता कार्यकर्ताले ५१ किलोको माला लगाएर स्वागत गरेका छन्। राष्ट्रिय युवा संघ नेपाल पचरौता नगर कमिटीको प्रथम अधिवेशन तथा शुभकामना आदनप्रदान कार्यक्रममा सहभागी हुन आएका खनाललाई ५१ किलोको मालाले स्वागत गरिएको हो। खनाललाई नगरपालिकाका प्रमुख जलान्धर सिंह, वडाध्यक्ष लक्ष्मी यादवसहित नेताकार्यकर्ताले माला लगाएका थिए। कार्यक्रमको प्रमुख अतिथिका रूपमा सहभागी हुन काठमाडौंबाट सडकमार्ग हुँदै बारा आएका खनाल जामका कारण शनिबार साँझ पचरौता पुगेका थिए। ढिलै भएपनि कार्यक्रमस्थल पुगेका खनाललाई पचरौताका स्थानीय र एमाले नेताकार्यकर्ताले स्वागत गरेका हुन्। सअघि युवा संघको प्रथम अधिवेशनमा नेकपा एमालेका केन्द्रीय सदस्य एवम् बारा इन्चार्ज बलबिर चौधरी, पचरौता नगरपालिकाका नगर प्रमुख सिंह, एमाले युवा नेता पुरुषोत्तम साह, उमेश कुशवाहा लगायतले सम्बोधन गरेका थिए। कार्यक्रममा विभिन्न पार्टी परित्याग गरी एमाले प्रवेश गरेकालाई नेता चौधरीले स्वागत गरेका थिए। यसैगरी शुभकामना आदनप्रदानपछि सम्पन्न अधिवेशनले सुनिलकुमार यादवको अध्यक्षतामा ४७ सदस्यीय राष्ट्रिय युवा संघ पचरौता नगर कमिटी गठन गरेको छ। पचरौतामा सर्वेन्द्र खनाललाई ५१ किलोको माला लगाएर स्वागत गरिँदै।"
बन्दसूचीमाथि दलहरूले संशोधित सूची बुझाए,"काठमाडौं : आगामी मङ्सिर ४ गते हुने प्रतिनिधिसभा र प्रदेशसभा निर्वाचनका लागि समानुपातिक प्रणालीतर्फ यसअघि निर्वाचन आयोगमा पेस गरिएको उम्मेदवारको बन्दसूचीमाथि दलहरूले संशोधित सूची बुझाएका छन्। आयोगले संशोधित सूची बुझाउन ती दललाई सात दिनको समय थियो। आयोगका राजनीतिक दल व्यवस्थापन शाखाका उपन्याधिवक्ता एवं गुरु प्रसाद वाग्लेले आइतबार अन्तिम दिन यसअघि समानुपातिक सूची बुझाएका दलहरूले संशोधित सूची बुझाएको जानकारी दिए। आयोगले बन्दसूचीको प्रस्तावमाथि जाँचबुझ गरी संशोधनका लागि यही असोज ४ देखि ९ गतेसम्म सूची पेस गर्न राजनीतिक दललाई आग्रह गरेको थियो। संशोधित बन्दसूचीमा सूचीकृत कुनै उम्मेदवारले आफ्नो नाम उम्मेदवारको बन्दसूचीबाट फिर्ता लिन चाहेमा असोज १७ गते बिहान १० बजेदेखि १२ बजेसम्म निवेदन दिने, सोही दिन दिउँसो १ बजेदेखि ३ बजेसम्म उम्मेदवारी फिर्ताबारे सम्बन्धित दललाई जानकारी दिने वाग्लेले जानकारी दिए। यस्तै यही असोज २२ गते उम्मेदवारको बन्दसूचीमा सूचना प्रकाशन गर्ने, असोज २३ गतेदेखि २९ गतेसम्म बन्दसूचीमा नाम समावेश भएका उम्मेदवारको योग्यतासम्बन्धी दाबी विरोधको निवेदन दिने कार्यतालिका छ। असोज ३० गते दाबी विरोधको निवेदनमाथि जाँचबुझ र निर्णय लिने, आगामी कात्तिक ८ गते बन्दसूचीबाट उम्मेदवारको नाम हटेको सूचना प्रकाशन गर्ने र कात्तिक ९ गते उम्मेदवारको बन्दसूची अन्तिम रूपमा प्रकाशन गर्ने कार्यक्रम छ।"
भक्तपुरमा मुख्य निर्वाचन अधिकृतको कार्यालय स्थापना,"भक्तपुर : भक्तपुरमा आइतबार मुख्य निर्वाचन अधिकृतको कार्यालय स्थापना गरिएको छ। जिल्लाको मुख्य निर्वाचन अधिकृतको कार्यालय प्रतिनिधिसभा सदस्य निर्वाचन क्षेत्र नं १ भक्तपुर, भक्तपुर नगरपालिका वडा नं २ स्थित पुरानो जनज्योति पुस्तकालय परिसरमा राखिएको छ। प्रतिनिधिसभा सदस्य निर्वाचन क्षेत्र नं २ मा भने मध्यपुर थिमि नगरपालिका९ स्थित कृषि विकास बैंक तालिम केन्द्र बोडेमा स्थापना गरिएको छ। जिल्ला निर्वाचन कार्यालयका अनुसार भक्तपुर जिल्लामा मुख्य निर्वाचन अधिकृत गोपालप्रसाद बास्तोला (जिल्ला न्यायाधीश, भक्तपुर जिल्ला अदालत) र निर्वाचन अधिकृत लोकनाथ पराजुली (इजलास अधिकृत, सर्वोच्च अदालत) नियुक्त भएका छन्। कार्यालयका सूचना अधिकारी भीमबहादुर विसीले भक्तपुर जिल्लामा कायम अन्तिम मतदाता, मतदानस्थल र केन्द्रहरूको विवरण निश्चित भइसकेको बताए। भक्तपुरमा दुईवटा प्रतिनिधि सभा निर्वाचन क्षेत्र र चारवटा प्रदेश सभा निर्वाचन क्षेत्र छन्।"
