शीर्षक,विवरण
संसद्को परीक्षा,"अघिल्लो संसद् रन्थमैलोमै बित्यो। संविधान बनेपछि राजनीतिक स्थिरता र समृद्धिको आकांक्षा राखिएको संसद्ले चरम निराशा दियो। फलतः हालैको निर्वाचनमा जनताले ठूला र पुराना दलहरूलाई झट्का दिए, नयाँ दलहरूको पनि उदय भयो। अब नयाँ संसद् सुरु भएको छ। सुखद सुरुआत के भने शुभारम्भमै सकारात्मक संकेतहरू देखिएका छन्। कुनै एक दलको बहुमत नभएको अवस्थामा पनि प्रधानमन्त्री पुष्पकमल दाहाल प्रचण्डलाई अभूतपूर्व समर्थन मिलेको छ। झन्डै शतप्रतिशत (उपस्थित २७० मध्ये २६८) सांसदको समर्थन दाहाललाई हुनु झगडा र कलहको राजनीतिक संस्कृतिलाई बिर्साउने खालको छ। संसद् विधि निर्माणको थलो हो। संसद्का सुरुआती दिनहरूले विधिको शासनप्रति र लोकतान्त्रिक विधिप्रति दलहरूको ऐक्यबद्धताको झलकमात्रै देखाएको छैन, सरकारलाई देश र जनताका काममा अर्जुनदृष्टि दिएर काम गर्न प्रेरित पनि गरेको छ। दलहरूले देखाएको एक किमिसको राष्ट्रिय सहमति र एकताले जनतामा पनि आशा जगाएको छ। सत्ता र कुर्चीका लागि सरकार बनाउने र गिराउने खेलमात्रै खेल्ने मैदानका रूपमा संसद् नहोस् भन्ने जनचाहना पूरा गर्ने छेकछन्द अभूतपूर्व रूपमा देखिनु नेपाली राजनीति स्थिरताको बाटोमा जाने संकेत हो भन्न सकिन्छ। तर, सर्त के हो भने यसको निरन्तरता अनिवार्य छ। प्रमुख प्रतिपक्ष दल नेपाली कांग्रेसले समेत प्रधानमन्त्री दाहालप्रति विश्वासको मत दिनु दाहालका निम्ति मात्रै सौभाग्य अवश्य होइन, उनले सुशासन र समृद्धिप्रति व्यक्त गरेको वाचाप्रतिको विश्वास पनि हो। दाहालले गरेका वाचामा जनताका असंख्या अपेक्षा र चाहना मुखरित भएका छन्, तर वाचा साकार नभए जनतामा फेरि घोर निराशा पैदा हुनेछ। फरक विचार, फरक सिद्धान्त र पृष्ठभूमिका दलहरू पनि राष्ट्र र जनताका लागि एक ठाउँ उभिएर काम गर्न सक्छन् भन्ने सन्देशलाई कामबाटै पुष्टि गर्न सक्दा यो संसद् सार्थक बन्छ। थुप्रै नीति निर्माणबाट र अघिल्लो संसद्मै थाती कामलाई पूरा गरेर संसद्ले जनअपेक्षा पूरा गर्नुपर्छ। सरकारलाई खबरदारी गर्ने, संसदीय अभ्यासलाई चुस्त बनाउने र संविधानले परिकल्पना गरेको संघीय लोकतान्त्रिक गणतान्त्रिक व्यवस्थालाई जनताको जीवनस्तरमा झल्काउने गुरुत्वोत्तर दायित्व यो संसद्मा छ। त्यस मामलामा कत्ति नचुकी निरन्तर गतिशील रूपमा संसद् अघि बढे मुलुकको हित हुनेछ। त्यसको परीक्षा सुरु भइसकेको छ। हेरौं संसद् त्यो परीक्षामा कति खरो उत्रने छ ?"
साटिएन भारु नोट,"काठमाडौं : प्रतिबन्धित भारु पाँच सय र एक हजार दरका सटही नभएका ८ करोड १० लाख नेपाली रुपैयाँ थन्किएको आधा दशक बितिसक्यो। तर अझै सटही हुन सकेको छैन। यता भारतीय सुप्रिम कोर्टले गत पुस १८ गते ५ सय र हजार दरका भारु नोट अमौद्रिकीकरण गर्ने तत्कालीन सरकारले गरेको निर्णय सही भएको फैसला सुनायो। नोटबन्दीविरुद्ध सर्वोच्च अदालतमा दायर भएका ५४ वटा रिटमाथि पाँच न्यायाधीशको इजलासले फैसला सुनाएको थियो। उक्त फैसलापछि नेपालमा भएको भारु नोट सटही नहुने आम बुझाइ छ। तर नेपाल राष्ट्र बैंकले भने प्रणालीमा रहेको भारु नोटबारे भारतलाई जानकारी गराइसकेको र पटकपटक पहल गरेकाले उक्त नोट सटही हुने दाबी गरेको छ। यस्तै, अमौद्रिकीकरण भएका सटहीका लागि डेडलाइन कटिसकेपछि पनि सटही भएको उदाहरण दिँदै नेपाल राष्ट्र बैंकका सहप्रवक्ता नारायणप्रसाद पोखरेलले भने, सुप्रिम कोर्टले भारत सरकारको निर्णय ठीक भनेको हो। तर राष्ट्र बैंकसँग भएका अमौद्रिकीकरण भएका नोट भारतले छापेको उनीहरूकै सम्पत्ति हुन्। उनीहरूले साट्नै पर्ने हो।, सरकार, केन्द्रीय बैंक, परराष्ट्र स्तरबाट, मन्त्रीदेखि प्रधानमन्त्री, गभर्नर स्तरबाट पहल भइरहेको र आगामी दिनमा पनि पहल गरेर ती नोट जसरी पनि सटही हुने उनले विश्वास दिलाए। करिब डेढ वर्षअघि कतारी केन्द्रीय बैंकले चौथो र पाँचौं संस्करणमा प्रिन्ट भएका मुद्रालाई हटाएको थियो। कतारमा वैदेशिक रोजगारमा गएका नेपालीहरूले उक्त नोट नेपालमा रेमिट्यान्स पठाउने गर्छन्। यसैले पनि यस्ता खालका नोट नेपालको रिजर्भमा थिए। सोही क्रममा उताबाट पठाएको र राष्ट्र बैंकको रिजर्भमा उक्त संस्करणका नोट ३५ मिलियन कतारी रियल स्टक रहेको थियो तर यसको अवधि कटे पनि राष्ट्र बैंकले सटही गरेको सहप्रवक्ता पोखरेलले जानकारी दिए। जबकि उनीहरूले चलनचल्तीबाट हट्छ भनेर उद्घोष गरेको थियो। तर यस्तो उद्घोष गरेपछिको मितिमा पनि हामीले साट्न सफल भयौं, उनले भने। त्यसकारण भारतको सुप्रिम कोर्डले मुद्रा अमौद्रिकीकरणको निर्णय सही भनेर फैसला गरे पनि हामीसँग भएका ८ करोड १० लाख रुपैयाँबराबरको नोट सटही गर्नेमा ढुक्क हुन अनुरोध गरे। उक्त नोट सटहीका लागि राष्ट्र बैंकको गभर्नरले रिजर्भ बैंक अफ इन्डिया (आरबीआई) को गभर्नरलाई भन्नदेखि भारत भ्रमणमा गत पुसमा गएका प्रधानमन्त्री शेरबहादुर देउवालाई समेत अनुरोध गर्न भनिएको थियो। यसरी केन्द्रीय बैंकले सटही गर्न प्रयास गरेको छ। भारतीय अदालतले नोट सटही नै नगर्ने भनेको छैन। नोट छाप्ने आरबीआईले छापेको नोट नेपालसँग छ। यो जसरी पनि साटिन्छ। हामी माग गरिरहन्छौं। साटिँदैन भनेर हामी ब्रिकेट बनाउँदैनौं। केन्द्रीय बैंकसँग भारु ५ सय दरको नोट ३ करोड ४० लाख ७३ हजार ५ सय भारतीय रुपैयाँ केन्द्रीय बैंकको स्टोरमा छ। यस्तै, हजार दरका नोट १ करोड ६५ लाख ५२ हजार भारतीय रुपैयाँ छ। उक्त दुवै दरका नोट गरेर नेपालसँग ५ करोड ६ लाख २५ हजार ५ सय भारु रहेको नेपाल राष्ट्र बैंकका सहप्रवक्ता पोखरेलले जानकारी दिए। उक्त भारु नोटको इक्विभ्यालेन्ट नेपाली रुपैयाँमा ८ करोड १० लाख ८ सय हुन्छ। उक्त रकमबराबरको भुक्तानी केन्द्रीय बैंकले गरिसक्यो। यसकारण सो रकमको सटही नपाए मुलुकलाई घाटा हुन्छ। भारत सरकारले विसं २०७३ कात्तिक २३ गते मंगलबार मध्यरातदेखि लागू हुने गरी भारतीय रुपैयाँ पाँच सय र एक हजार दरका नोट प्रयोगमा प्रतिबन्ध लगाएको थियो। भारतका प्रधानमन्त्री नरेन्द्र मोदीले कालोधन, भ्रष्टाचार र नक्कली नोटका कारण उत्पन्न समस्या हल गर्न यस्तो प्रतिबन्ध लगाएका थिए। भारतले आफ्नो मुलुकका नागरिककदेखि छिमेकी मुलुक भुटानका नागरिकसँग भएको यस्तो नोटलाई तोकिएको समयभित्र सटही गर्यो। तर नेपालको भने आधा दशक हुदाँसम्म पनि कुनै चासो दिइएको छैन।"
"प्रतिपक्षबिनाको संसद्, बलमिच्याइँको डर","नेपालीमा एउटा उखान छ हात्ती लडदा पनि बारीकै नास, हात्ती प्रेम गरे पनि बारीकै नास। यो उखान नेपाली राजनीतिमा ठ्याक्कै मेल खान्छ। दलहरू जतिबेला मिल्छन्, विधिविधान कुल्चने गरिन्छ। दलहरू झगडा गर्दा पनि विधिविधान नै मिच्ने गरिन्छ। यसको पछिल्लो संकेतका रूपमा देखा पर्दैछ प्रतिपक्षबिनाको संसद्। अर्थात्, अब सबै सत्तापक्ष। जनताले कुनै एक दललाई बहुमत नदिएपछि कोही पनि प्रतिपक्षमा बस्न तयार भएनन्। एकएक सिटे नेमकिपा र राष्ट्रिय जनमोर्चाले विपक्षीमा बस्ने निर्णय त गरेका छन्। तर कानुनअनुसार उनीहरूले प्रमुख प्रतिपक्षको हैसियत पाउँदैनन्। प्रमुख प्रतिपक्ष हुन प्रतिनिधिसभामा १० प्रतिशत सांसदहरू हुन जरुरी छ। यसैले संसद् प्रमुख प्रतिपक्ष बिनाको हुने निश्चित छ। प्रतिपक्षको मैदान खालि हुने देखिएको छ। यसैले अब कोही डन्डासहित झन्डा हल्लाउँदै हिँड्लान्। कोही भित्रभित्रै सत्ताको स्वाद लिने होलान्। तर, सबैको एउटै उद्देश्य र लक्ष्य देखियो सरकारभन्दा बाहिर नबस्ने। यसो हुँदा अब जननिर्वाचित थलोमा जनताका पीर, मर्का, दुःख, वेदनाभन्दा सत्ताका गुणगान र स्तुतिमात्रै गाइने हुन् कि ? जनताका आवाज थुनिने, नसुनिने र नबोलिने हुन् कि ? किनकि संसदीय प्रणालीको मान्यता हो बहुमतको सरकार, अल्पमतको प्रतिपक्ष। अर्को पनि मान्यता छ संसद् प्रतिपक्षको। तर, नवनिर्वाचित संसद् प्रतिपक्षबिनाको हुँदा कतै सातो गएको बच्चाजस्तो संसद् हुने त होइन ? तत्कालीन राजाद्वारा २०५८ जेठ ८ गते विघटन गरिएको प्रतिनिधिसभा जनआन्दोलनको बलमा २०६३ वैशाख ११ मा पुनस्र्थापना भयो। प्रतिनिधिसभाले जेठ ४ गते ऐतिहासिक घोषणापत्र जारी गर्यो र सात दलको सहमतिअनुसार अघि बढ्ने संवैधानिक व्यवस्था गर्यो। २०६३ पुस १ गते (अन्तरिम संविधान) जारी नहुँदासम्म घोषणापत्रकै आधारमा मुलुक चल्यो। पुरानो संविधान निलम्बन गरिएको र नयाँ नबनिसकेको झन्डै ७ महिनाको अवधि मुलुक प्रतिनिधिसभा घोषणापत्रअनुसार चल्यो। त्यतिबेला सात दलको सहमतिअनुसार मात्रै सरकार गठन हुने व्यवस्था गरियो। त्यसयता दलहरू मिल्दा बेलाबेला संविधान, कानुन र ऐन मिचिने गरेका छन्। दलहरू नमिल्दा पनि सबैले संविधान, कानुन कुल्चने प्रवृत्ति छ। यसको उदाहरण हो तत्कालीन नेकपाका प्रधानमन्त्री केपी ओलीले दुईदुई पटक संसद् विघटन गर्न गरेको सिफारिस। संसद् सार्वभौमसत्ताको प्रयोग गर्ने उच्चतम थलो हो। जनताले आफ्ना लागि आफू शासित हुन आफ्ना प्रतिनिधि संसद्मा पठाउँछन्। जनताका आवाज प्रतिनिधिमार्फत व्यक्त हुन्छन् भन्ने मान्यता संसदीय व्यवस्थामा राखिन्छ। आफ्ना लागि कस्तो सरकार बनाउने ? को बाट शासित हुने ? कस्तो ऐन कानुन बनाउने भन्ने कुरा जनताले आफ्ना प्रतिनिधिमार्फत व्यक्त गर्छन्। तर जनताले विश्वास गरेका सबै प्रतिनिधिहरू केवल सत्ता र शक्तिका भोका मात्रै भए भने जनतामा निराशा छाउन सक्छ। माओवादी केन्द्रका अध्यक्ष प्रचण्डको एउटै गुनासो हुन्थ्यो मैले एमालेका नेताहरूलाई लाइन लगाएर प्रधानमन्त्री बनाए। तर कसैले पनि मेरो गुन तिरेनन्। हुन पनि २०६४ मा चुनाव हारेपछि माधव नेपाललाई संविधानसभामा ल्याउन प्रचण्डले नै भूमिका खेलेका थिए। जबकि त्यसबेला संसद्मा सबैभन्दा ठूलो दल माओवादी थियो। चुनाव हारेपछि पार्टी महासचिव त्यागेर बसेका नेपाललाई संविधानसभामा (ल्याउन प्रचण्डले नै भूमिका खेलेका थिए। नेपाल संविधानसभा सांसद बने, प्रचण्डको सरकार ढलेपछि प्रधानमन्त्री बने। नेपालपछि एमाले अध्यक्ष झलनाथ खनाल प्रधानमन्त्री बने। खनालका प्रस्तावक प्रचण्ड नै थिए। दोस्रो संविधानसभामा माओवादीको साइज निकै घट्यो, तेस्रो स्थानमा झर्यो। पहिलो र दोस्रो पार्टी कांग्रेस र एमाले मिलेर सरकार बनाए, संविधान बनाउने सर्तमा। कांग्रेसका तत्कालीन सभापति सुशील कोइराला प्रधानमन्त्री बने। दुई दलबीच सहमति थियो संविधान जारी गरेपछि एमाले अध्यक्ष केपी ओलीलाई प्रधानमन्त्री बनाउने। माओवादीसमेतको समर्थनमा २०७२ मा संविधान त जारी भयो, तर कांग्रेस नेतृत्व एमाले अध्यक्ष केपी ओलीलाई प्रधानमन्त्री बनाउन तयार भएन। नयाँ संविधानअनुसार त्यसबेला नयाँ प्रधानमन्त्री चयन गर्नुपर्ने थियो। एमाले अध्यक्ष ओलीलाई प्रधानमन्त्री बनाउन तयार भए, माओवादी अध्यक्ष प्रचण्ड। संसदीय प्रणालीको मान्यता हो बहुमतको सरकार, अल्पमतको प्रतिपक्ष। तर, सबै दल सत्तापक्ष भएकाले संसदमा जनताका आवाज थुनिने, नसुनिने र नबोलिने हुन् कि ? प्रचण्डको प्रस्तावमा ओली प्रधानमन्त्री बने। तर प्रचण्डसँगको सहमतिअनुसार सत्ता छोड्न ओली तयार भएनन्। कांग्रेसको समर्थनमा प्रचण्ड प्रधानमन्त्री बने। प्रचण्डले छोडेपछि कांग्रेस सभापति देउवा प्रधानमन्त्री बने। देउवाका प्रस्तावक पनि ओली नै थिए। देउवा नेतृत्वको सरकारलाई समर्थन गरेकै अवस्थामा प्रचण्डले एमालेसँग २०७४ को आम निर्वाचनमा वाम गठबन्धन गरे। एमाले र माओवादी मिलेर बनेको वाम गठबन्धनलाई झन्डै दुई तिहाइ बहुमत आयो। प्रधानमन्त्रीमा अघि सरे, ओली। ओलीका प्रस्तावक बसे, फेरि पनि प्रचण्ड। लगत्तै पार्टी एकता भयो। ओली र प्रचण्डबीच आलोपालो प्रधानमन्त्री बन्ने सहमति थियो। पार्टी एकतामा दुई अध्यक्षको व्यवस्था गरियो। तर तत्कालीन नेकपामा विवाद चक्र्यो। प्रचण्ड र नेपाल एकातिर, ओली अर्को पक्षमा उभिए। पार्टीभित्र विवाद उत्कर्षमा पुगेकै बेला सहमतिको प्रयास गरियो। प्रचण्डलाई पार्टी सञ्चालनको जिम्मा र ओलीले पाँचै वर्ष सरकारको नेतृत्व गर्ने सहमति बन्यो। उक्त सहमतिपछि ओलीको प्रस्तावमा प्रधानमन्त्री बन्ने प्रचण्डको सपना पूरा भएन। ओलीले पाँच वर्ष एकलौटी सरकारको नेतृत्व गर्ने सहमतिले पनि नेकपाभित्रको विवाद साम्य हुन सकेन। ओलीले प्रचण्डलाई एकलौटी रूपमा पार्टी नेतृत्व दिन नसक्ने अडान राखे। विवादकै बीच ओलीलाई पार्टीबाट हटाउनेसम्मका पहल भए। विवाद चरम उत्कर्षमै पुगेका बेला ओलीले संसद् विघटन गरे। त्यहीबेला सर्वोच्चले एमाले र माओवादी केन्द्रबीचको एकता भंग गरिदियो। एमाले र माओवादी आआफ्नो बाटो लागेपछि प्रचण्ड देउवातिर लागे। देउवालाई प्रधानमन्त्री नियुक्तिको माग गर्दै प्रचण्डहरू सर्वोच्च पुगे। सर्वोच्चको आदेशले देउवा प्रधानमन्त्रीमा नियुक्तिको परमादेश जारी भयो। २०७९ को चुनावपछि देउवाले प्रचण्डलाई प्रधानमन्त्री बनाउने सहमति पालना गरेनन्। जसले पनि सहमति कार्यान्वयन नगर्ने र जसबाट पनि धोखा मात्रै खाएपछि प्रचण्डले यसपटक कांग्रेससँग सर्त राखे नगदमा प्रधानमन्त्री। किनकि प्रचण्डलाई उधारो कारोबार कहिल्यै फापेन। यहीबेला नगदमा प्रधानमन्त्री बनाउन तयार भए, एमाले अध्यक्ष केपी ओली। त्यसैकारण प्रचण्डले चुनावमा भएको गठबन्धन त्यागेर एमालेसँगको सहकार्यको हात अघि बढाए। राष्ट्रपतिबाट प्रधानमन्त्रीमा नियुक्त भए। एमालेसँगको सहकार्यले सबै गुम्ने स्थितिमा पुगेपछि कांग्रेसले पनि प्रचण्डलाई समर्थन जनायो। प्रतिपक्षीविहीन संसद् र संसद्को झन्डै ९८ प्रतिशत विश्वाससहित प्रधानमन्त्री बन्ने सुनौलो अवसर पाए, प्रचण्डले। प्रतिपक्षबिनाको संसद्, प्रचण्डका लागि अवसर र चुनौती दुवै हो। सिंगो संसद्को विश्वास पाएकाले जनताका पक्षमा काम गर्न सरकारलाई कुनै अप्ठ्यारो हुँदैन। किनकि, झिनामसिना वा प्राविधिक कमजोरीलाई देखाएर विपक्षीको धर्म निर्वाह गर्न सायदै कुनै सांसद वा दल तयार होलान्। तर सँगसँगै चुनौतीका चाङ पनि छन्। सबै दलले विश्वासको मत दिएका कारण प्रचण्डलाई राष्ट्रपतिसभामुखलगायतका अन्य राजकीय पद बाँडफाँटमा समस्या आउने निश्चित छ। किनकि कांग्रेस र एकीकृत समाजवादीले प्रचण्डलाई विश्वासको मत दिनुको राजनीतिक अर्थ छ। उनीहरूले प्रचण्डको दया र मायाभन्दा पनि एमालेको बार्गेनिङ पावर कमजोर बनाउने उद्देश्यले प्रचण्डलाई समर्थन दिएका हुन्। यसकारण, एमालेसँग मात्रै गरिएको शक्ति बाँडफाँटको सहमति कार्यान्वयनमा प्रचण्डलाई अप्ठ्यारो आउन सक्छ। राष्ट्रपति र सभामुखमा कुरा नमिले समर्थन फिर्ता लिन्छु भनेर कांग्रेस र एमाले दुवैको धम्की को सामना प्रचण्डले गर्नु पर्ने हुन सक्छ। यो चुनौतीलाई समन्वयकारी भूमिकामार्फत पार लगाउन सके मात्रै प्रचण्डलाई सहज होला।"
प्रधानमन्त्रीमाथि प्रचण्ड विश्वास,"काठमाडौं : प्रधानमन्त्री पुष्पकमल दाहाल प्रचण्डले संसद्को प्रचण्ड बहुमत नै पाएका छन्। २ सय ७५ सदस्यीय प्रतिनिधिसभाका २ सय ६८ सदस्यले मंगलबार विश्वासको मत दिएका हुन्। दुई जनाले मात्रै दाहालको प्रस्तावको विपक्षमा मतदान गरेका छन्। मतदानमा २ सय ७० जना उपस्थित थिए। जसमध्ये नेमकिपाका प्रेम सुवाल र राष्ट्रिय जनमोर्चाका चित्रबहादुर केसी विपक्षमा उभिएका हुन्। कांग्रेसका एक सांसद निलम्बित छन्। तीन जना अनुपस्थित भए। ज्येष्ठ सदस्य पशुपतिशमशेर जबरा बैठकको अध्यक्षता गरिरहेकाले मतदानमा सहभागी भएनन्। संसद्को सबैभन्दा ठूलो दल कांग्रेस (८५)ले पनि दाहाललाई मत दिएको छ। जुन दल सत्ता गठबन्धनमा सहभागी छैन। यस्तै सरकारमा नगएका एकीकृत समाजवादी (१०) र लोसपा (४) ले पनि मत दिएका छन्। गठबन्धनमा रहेका एमालेका ७९, माओवादीका ३२, रास्वपाका २०, राप्रपा १३, जसपाका १२, जनमत ६, नाउपा ४ र स्वतन्त्रका ३ सांसद छन्। दाहाल पुस १० गते सात दल र तीन स्वतन्त्र गरी १ सय ६९ सांसदको समर्थनमा प्रधानमन्त्री नियुक्त भएका थिए। संविधानको धारा ७६ (२) बमोजिम प्रधानमन्त्री नियुक्त दाहालले मंगलबार धारा ७६ (४) को व्यवस्थाबमोजिम प्रतिनिधिसभाबाट विश्वासको मत लिएका हुन्। प्रधानमन्त्री दाहालले प्रतिनिधिसभाका प्रायः दल र सांसदको समर्थन पाउँदा आफूमाथि न्याय भएको महसुस गरेको बताए। आफूलाई प्राप्त असाधारण समर्थन र विश्वास ऐतिहासिक भएको दाहालको भनाइ थियो। सबै दलका नेताहरूबाट असाधारण समर्थन र विश्वास व्यक्त भएको छ, यो ऐतिहासिक छ, प्रधानमन्त्रीले भने, यो ऐतिहासिक समर्थनले मलाई निकै ठूलो गर्व र जिम्मेवारी थपिएको महसुस भएको छ। र, मलाई आज न्याय पाएँ कि भन्ने लागेको छ। सांसदहरू किशोरसिंह राठोर, मनोरमा शेरचन र अम्बिका बस्नेत अनुपस्थित भएको संघीय संसद् सचिवालयका सहप्रवक्ता दशरथ धमलाले बताए। प्रतिनिधिसभाका दुई सांसद मात्र यो सरकारको विपक्षमा उभिएका छन्। यससँगै प्रतिपक्षी दल को भन्ने प्रश्न उब्जिएको छ। यसमा संविधानले कल्पना नै नगरेको अवस्था आएको टिप्पणी गर्छन् संविधानविद् भीमार्जुन आचार्य। संविधानका मूल्य मान्यता हुन्छन्। संविधानले बलियो प्रतिपक्षीको कल्पना गरेको छ। सबैले सरकारलाई समर्थनको कल्पना गरेको छैन, आचार्य भन्छन्, संसदीय प्रणालीमा सरकारजत्तिकै महत्वपूर्ण प्रतिपक्ष हुन्छ। मनपरि भएको छ। सयौं वर्षमा यस्तो परिकल्पना नै गरिँदैन। यस्तो अवस्थामा भताभुंग हुने संभावना देख्छन् उनी। यी सबै भताभुंग हुने खतरा मैले देखेको छु। हाम्रो संविधान र व्यवस्थामा यसलाई राम्रो मानिँदैन्, उनी भन्छन्। राजनीतिक विश्लेषक लोकराज बराल यो विकृत संसदीय व्यवस्था भएको टिप्पणी गर्छन्। प्रतिपक्ष बिनाको व्यवस्था हुनु गलत भएको उनी बताउँछन्। कांग्रेससँग प्रतिपक्षमा रहने नैतिक अधिकार नभएको बरालको भनाइ छ। प्रतिपक्षबिनाको कस्तो व्यवस्था ? भोट हाल्ने बेलामा उसैलाई हाल्ने कांग्रेसलाई प्रतिपक्ष बस्ने नैतिक अधिकार पनि छैन, बराल भन्छन्, यो भाडभैलो हो। नेपाली राजनीतिमा अवसरवादिता बढी छ। त्यही अवसरको आशामा यस्ता कामहरू हुन्छन्। कांग्रेस सभापति शेरबहादुर देउवाले विश्वासको मत दिए पनि सरकारमा सहभागी नहुने र संघीय संसद्मा प्रमुख विपक्षी दलका रूपमा भूमिका निर्वाह गर्ने निर्णय पार्टीले गरेको बताए। वर्तमान सरकार र प्रधानमन्त्री दाहाल संविधानका रक्षाको पक्षमा उभिने विश्वाससहित आफ्नो पार्टीले विश्वासको मत दिन लागेको देउवाको भनाइ थियो। संविधानको रक्षाको पक्षमा उहाँ उभिनुहुनेछ भन्ने विश्वासका साथै मुलुकमा विद्यमान चुनौतीको सामाना गर्दै देश र जनताको हितमा काम गर्नु हुनेछ भन्ने विश्वासका साथ तत्कालका लागि उहाँले राख्नु भएको प्रस्तावको पक्षमा नेपाली कांग्रेस मतदान गर्नेछ, देउवाले भनेका थिए। एमाले अध्यक्ष केपी शर्मा ओलीले प्रधानमन्त्रीलाई विश्वासको मत माग्दै अब संसद्मा प्रतिपक्ष नै नरहेको बताए। राप्रपाले पनि सरकारलाई समर्थन गरेको तर सरकारमा सहभागी नभएको उदाहरण दिँदै कांग्रेस पनि सोही हैसियतमा आएको ओलीको भनाइ थियो। ओलीले कांग्रेसले जाल थाप्न खोजेको हो भने जालमा माछा नपर्ने व्यंग्य गरे। यो समर्थन जाल र ढोक्सा होइन भने स्वागतयोग्य छ। ढोक्सा हो भने जाल हो भने भन्न चाहन्छु माछा नभएको खोलामा फालेजस्तै हुन्छ, ओलीले भने, यसभित्र भोलिका निम्ति अरू खालका कुरा सोचिएको छ भने ढोक्सा रित्तै हुन्छ। त्यस खोल्सीबाट ढोक्सा थापेतिर कुनै माछा बग्ने छैन। अब संसद्मा विपक्षी नरहेकाले सरकारका गलत कामको विरोध त सरकारमै सहभागी दलका सांसदहरूले पनि गर्ने उनको भनाइ थियो। ओलीले प्रतिनिधिसभा विघटन गर्ने आफ्नो कदमको बचाउ गरेपछि एकीकृत समाजवादी अध्यक्ष माधवकुमार नेपालले त्यसबारे गठबन्धनको धारणा माग गरेका थिए। यही रोस्टममा मैले सुनेँ संसद् विघटन गर्न पाइन्छ। यो धारणा गठबन्धन दलको हो ? यो मान्यता गठबन्धन दलको हो भने खतरनाक संकेत हो, अध्यक्ष नेपालले भने, पहिले प्रतिनिधिसभालाई बीचैमा विघटन गरियो। नेपालमा रहेको व्यवस्था ब्रिटेन र भारत मात्रै नभएर यसअघिको नेपालमा भएको जस्तो व्यवस्था अहिले नभएको उनको भनाइ थियो। के यो पुरानो नेपाल हो ? यो २०५१ सालको गिरिजाप्रसाद कोइरालाको समय हो ? यो २०५८ सालको शेरबहादुर देउवाको समयको सरकार हो ? होइन ख्याल रहोस् उहिले राणाकालमा संविधान पहिलो पटक बन्यो, उनले भने। जनमोर्चा अध्यक्षसमेत रहेका सांसद केसीले आफू पनि प्रतिपक्षमै बस्ने र दाहाललाई विश्वासको मत नदिने बताएका थिए। नेपालमा आज बिचित्र भयो। भएभरका सबै सरकारमा सामेल हुने। सरकारमा सामेल हुने भनेपछि सरकारमा बस्नेलाई यहाँभन्दा हाइसञ्चो र आनन्द के होला ?, केसीले भने। यो कस्तो समर्थन हो भने बुझ्न नसकेको उनले बताए। बलियो शक्तिशाली प्रतिपक्ष भएन भने त्यो सरकार निरंकुश हुन्छ। यसो गरेर सरकार चल्छ ? देश बन्छ ?, उनले प्रश्न गरे। नेमकिपाका सांसद सुवालले सरकारलाई समर्थन नगर्ने र प्रतिपक्षमा बस्ने बताए। मंगलबारको बैठकमा नागरिकता विधेयक र एमसीसीसहितका मुद्दा खारेज गर्ने कुरा मन्तव्यमा स्पष्ट रूपमा नराखेकाले विश्वासको मत नदिने उनको भनाइ थियो। उनले भ्रष्टाचार, देशद्रोहलगायत गम्भीर अपराधमा संलग्न व्यक्तिलाई संविधान संशोधन गरी मृत्युदण्ड दिने व्यवस्था गर्नुपर्ने माग राखे। भारतीय अतिक्रमण रोक्न पनि उनले माग गरे। कालापानीबाट भारतीय सेना फिर्ता पठाउनुपर्छ। भारतले महाकाली मिचेर दार्चुलामा बनाएको तटबन्ध तत्काल भत्काउन जरुरी छ, उनले भने। ठूला भ्रष्टाचारमा संलग्नहरूलाई मृत्युदण्ड दिने कानुनी व्यवस्था गर्न उनले सरकारसँग माग गरे। चुरे क्षेत्रको ढुंगागिटी भारतलाई खरिदबिक्री गर्ने काम बन्द गर्नुपर्ने सुवालको भनाइ थियो। उनले काठमाडौं उपत्यकाका औद्योगिक क्षेत्रहरू उपत्यका बाहिर सार्ने निर्णय कार्यान्वयन गर्न पनि सरकारले ढिलाइ गर्न नहुने बताए।"
बाबुको आत्मदाहपछि ४ सन्तानको बिचल्ली,"दैलेख :भैरवी गाउँपालिका४ की १८ वर्षीया सुनिता बिकले पुस १९ गते झुन्डिएर आत्महत्या गरिन्। गाउँकै गौरी मावि बाँलेकाँडामा कक्षा ७ मा अध्ययनरत बिकको आत्महत्याको कारणबारे प्रहरीले अनुसन्धान गरिरहेको छ। आत्महत्या गरेको पाँच दिनपछि उनका बुवा ४० वर्षीय नरेश बिकले पनि आत्मदाह गरेका छन्। उनी कात्तिक अन्तिम साता मात्रै रोजगारीको खोजीमा भारत गएका थिए। तर, उनी दुई महिना नबित्दै शनिबार घर आइपुगेका थिए। उनले आफ्नै घरमा आगो लगाएर आत्मदाह गरे। आइतबार बिहान मात्रै घरभित्र जलेको अवस्थामा उनको शव फेला परेको थियो। शनिबार साँझ साढे ७ बजे आफ्नै २ तले ३ कोठा भएको कच्ची घरमा नरेश बिकले आगो लगाएको भन्नेबारे स्थानीयले प्रहरीलाई खबर गरेका थिए। राति साढे ११ बजे स्थानीय बासिन्दाको सहयोगमा आगलागी नियन्त्रणमा ल्याइयो। शनिबार साँझ आफ्नै घरमा आगो लगाएर फरार रहेका भनिएका नरेशको जलेको अवस्थामा शव फेला परेको हो। आइतबार बिहान जलेको घरमा अन्य केही क्षति भएको छ की भनेर खोजतलास गर्दा आधा शरीर घरको छानोले पुरिएको र जलेर मृत अवस्थामा उनको शव फेला परेको प्रहरीले जनाएको छ। प्रहरीको प्रारम्भिक अनुसन्धानले शनिबार दिउँसो ३ बजे घर आइपुगेका नरेशले पत्नी र छोराछोरीलाई घरबाट लखेटेर साँझ साढे सात बजे आफ्नै घरमा आगो लगाएको स्थानीयले बताएका छन्। इलाका प्रहरी कार्यालय दुल्लुका प्रहरी निरीक्षक कृष्ण डाँगी भन्छन्, गाउँमा छिमेकीहरूसँग बुझ्दा मदिरा सेवन गरेका नरेशले पत्नी र छोराछोरीलाई लखेटेर आफू घरभित्र पसेर घरमा आगो लगाएको खुल्न आएको छ। घरमा आगो लगाउनुअघि उनले घर नजिकै रूखमा राखिएको परालमा आगो लगाएका रहेछन्। स्थानीयका अनुसार नरेशको मानसिक अवस्था ठिक नभएको पाइएको छ। प्रहरीले घटनाबारे थप अनुसन्धान थालेको छ। आगलागीबाट अन्नपात, लत्ताकपडा, भाडाकुडासहित ३ लाख बराबर क्षति भएको प्रहरी निरीक्षक डाँगीले बताए। नरेशले आत्मदाहको बाटो रोजेपछि अहिले पत्नीसहित चार सन्तान बिचल्लीमा परेका छन्। पत्नी ४० वर्षीया सोना कामीसहित चार सन्तान बिचल्लीमा परेको स्थानीय कृष्णा सुनारले बताइन्। बस्ने घरमा श्रीमान्ले आगो लगाए, आफूलेसमेत ज्यान फाले, अहिले बस्नलाई घर छैन, घरमा भएको अन्नपात, लत्ताकपडा, भाडाकुडा सबै आगोले सखाप पारेको छ, बालबालिकाहरू बिचल्लीमा परेका छन्, सुनारले भनिन्। छोरीहरू १४ वर्षीया मनिषा, १२ वर्षीया गीता, ९ वर्षीया पार्वती र छोरा पाँच वर्षीय महेश बिकसहित सोना आफन्तको आश्रयमा छन्। मनिषा र गीता कक्षा चार, पार्वती कक्षा २ र महेश कक्षा १ मा अध्ययनरत छन्। भैरवी गाउँपालिका४ का पूर्ववडाध्यक्ष वीरेन्द्रबहादुर शाहीले बाबुले आफ्नै घरमा आगो लगाएर आत्मदाहको बाटो रोजेपछि बालबालिका बिचल्लीमा परेको बताए।"
राष्ट्रनिर्माताको सम्मान,"५२ वर्षको उमेरमा नै बितेका रहेछन् पृथ्वीनारायण शाह त ! ४० काटेको म। अवचेतन मनभित्र रहेको युवा उमेर अनि त्यस समयमा हासिल गर्न सक्नुपर्ने लक्ष्य, त्यो बेलामा देश अनि समाजप्रतिको कर्तव्य आदि विषयप्रतिको द्वन्द्वभाव। हृदयभित्र रहेको राष्ट्रनिर्माता पृथ्वीनारायण शाहप्रतिको सम्मानभावको संयुक्त अभिव्यक्ति थिए सायद ती शब्द। हुन पनि हो, १७७९ मा जन्मिएका पृथ्वीले १८३१ सालमै धर्तीबाट बिदा लिइसके। २० वर्षको उमेरमा राजा बनेका उनले ३२ वर्षको छोटो शासनकालमा हासिल गरेका उपलब्धि अनि गरेका योगदानलाई कदापि नजरअन्दाज गर्न मिल्दैन। स्वास्थ्य विज्ञानले ठूल्ठूला उपलब्धि अनि प्रगति हासिल गरिसकेको आजको समयमा ५२ वर्ष भनौं या आधा शताब्दीको आयु त निक्कै नै छोटो हो। तर त्यत्ति छोटो जीवनकालमा उनले लिएको शत्संकल्प अनि सुरुआत गरेर आधाभन्दा बढी नै पूर्णतामा पुर्याइसकेको अभियानलाई कम आँक्न मिल्दैन। अहिले हामीले पाएको नेपालरूपी राष्ट्र नै त्यही आधा शताब्दी जीवनको तपस्याको प्रतिफल नै हो। हुन त कतिपय क्रान्तिकारी विद्वान्हरू उनलाई राष्ट्रनिर्माता मान्न अझै तयार छैनन्। उनलाई राज्यविस्तारक, क्रूरशासक या आततायीका रूपमा अवतरित गर्न खोज्नेहरू पनि नभएका होइनन्। तर त्यस समयको ऐतिहासिक परिस्थितिको वस्तुगत यथार्थतर्फ आँखा चिम्लिएर कुनै निचोडमा पुग्न सकिँंदैन। अनि खालि त्यो बेलाका राजाहरूले अवलम्बन गर्ने प्रक्रियामा रुमल्लिएर त्यो संघर्षबाट आजको समयमा प्राप्त यो महान् प्रतिफल बेवास्ता गर्न पनि त मिल्दैन। विश्वको इतिहासलाई हेर्दा नै कुनै पनि राष्ट्रको निर्माण युद्ध नभइकन अनि बिनारक्तपात भएको उदाहरण नै छैन भने पनि हुन्छ। फेरि, तीन सय वर्षअघिको परिवेशलाई आजको समयसँग तुलना गर्न खोज्दा कत्तिको वस्तुपरक होला ? आज पनि आफ्नो राष्ट्र बनाउने या जोगाउने भनेर युद्ध नै त भइरहेका छन्। युक्रेन, प्यालेस्टाइन आदिको उदाहरण हाम्रै आँखाअगाडि नै छैनन् र ? दैनिक टेलिभिजन अनि पलप्रतिपल अनलाइनमा तिनै दृश्य झुल्किने गरेका छैनन् र ? ती युद्ध सफल भएर राष्ट्र बन्न सके भने ती देशका इतिहासहरूले ती युद्धवीरलाई सम्मान गर्न कञ्जुस्याइँ गर्लान् त ? अनि हामी नेपालीमात्र किन यति बिघ्न कृतघ्न बन्ने ? पृथ्वीनारायणलाई उनको भागको सम्मान किन नदिने ? उनकै शब्दमा साना दुःखले आर्जेको मुलुक होइन यो। पिता नरभूपालले हार खाएको नुवाकोट दोस्रो प्रयासमामात्र गाभ्न सके उनले गोरखामा। उनले तीनपटकको कठिन प्रयासमा कीर्तिपुर, थुप्रै कूटनीतिक अभियान चालेपछि मात्र मकवानपुर, सामदामदण्डभेद सबै लगाए। चौकोट, पनौती, बनेपा, नाला, खड्पु, साँगा आदि काठमाडौं वरिपरिका ससाना राज्य जिते उनले। पृथ्वीनारायणले थालेका एकीकरणको महाअभियानको आधारमा उनलाई राष्ट्रनिर्माताको रूपमा सम्मान गर्नु नेपालीको परम कर्तव्य हो। भादगाउँ, पाटन, कान्तिपुरजस्ता मल्ल राजाको भाइभाइमा बाँडिएका काठमाडौंका राज्य अन्ततोगत्वा एउटै देशमा जोडे उनले। १८२५ सालमा ४६ वर्षको उमेरमा काठमाडौंलाई बृहत् देशको राजधानीका रूपमा स्थापित गरे उनले। जन्मभूमि भनौं या साबिक देशभन्दा आफूले कष्टसाथ युद्धमा जितेको राज्यलाई राजधानी मानेर त्यहीँको नेवा संस्कृतिलाई बिना हिच्किचाहट अंगीकार गर्ने पृथ्वीलाई विस्तारवादी या सामन्ती भन्न कसरी मिल्ला ? अलिकति चिन्तन गर्नुपर्ने विषय होइन र ? पृथ्वीनारायणले त्यो एकीकरण अभियान नचालेका भए के हुन सक्थ्यो त ? तत्कालीन क्षेत्रीय परिवेशका आधारमा सम्भावित परिदृश्यहरूको आकलन गरौं त। इस्ट इन्डिया कम्पनी खोलेर भारत छिरेका बेलायती साम्राज्यवादी भारतलाई आफ्नो उपनिवेश बनाउन तम्तयार थिए। तिनले नेपालका बाइसे, चौबिसे आदिका रूपमा छरिएका करिब ५४ राज्यलाई एकएक गरी निल्ने नै थिए। इसाई, इस्लामी धार्मिक कट्टरपन्थीहरू धर्मप्रचार भनौं या जबर्जस्ती धर्मान्तरणको अभियानमा लागिरहेको समय थियो त्यो। सनातन धर्मावलम्बी हिमवत्खण्डको प्राचीनभूमि नेपाल पृथ्वीनारायणको अभियानमा एउटै देशरूपी मालाका रूपमा उनिन सकेको भए हाम्रो प्राचीन सभ्यता, सनातन संस्कृति अनि हिन्दू राष्ट्रको परिचय उहिले नै खोसिइसकेको हुने थियो। पृथ्वीनारायणले थालेका एकीकरणको महाअभियानको आधारमा उनलाई राष्ट्रनिर्माताको रूपमा सम्मान गर्नु नेपालीको परम कर्तव्य हो। उनलाई त्यस कार्यका लागि प्रोत्साहित गर्ने गुरु गोरखनाथ, त्यस अभियानमा उनलाई साथ दिने कालु पाँडेजस्ता सेनापति, बिसे नगर्चीजस्ता नागरिक पनि सम्मानका बराबर हकदार हुन्। उनले दिएका दिव्योपदेशको संग्रह त आजपर्यन्त सान्दर्भिक नै छ। अतः उनको ५२ वर्षे जीवनचरित्र नेतायुवाका लागि अवश्य नै प्रेरणादायी हुनेछ।"
संसद्को परीक्षा,"अघिल्लो संसद् रन्थमैलोमै बित्यो। संविधान बनेपछि राजनीतिक स्थिरता र समृद्धिको आकांक्षा राखिएको संसद्ले चरम निराशा दियो। फलतः हालैको निर्वाचनमा जनताले ठूला र पुराना दलहरूलाई झट्का दिए, नयाँ दलहरूको पनि उदय भयो। अब नयाँ संसद् सुरु भएको छ। सुखद सुरुआत के भने शुभारम्भमै सकारात्मक संकेतहरू देखिएका छन्। कुनै एक दलको बहुमत नभएको अवस्थामा पनि प्रधानमन्त्री पुष्पकमल दाहाल प्रचण्डलाई अभूतपूर्व समर्थन मिलेको छ। झन्डै शतप्रतिशत (उपस्थित २७० मध्ये २६८) सांसदको समर्थन दाहाललाई हुनु झगडा र कलहको राजनीतिक संस्कृतिलाई बिर्साउने खालको छ। संसद् विधि निर्माणको थलो हो। संसद्का सुरुआती दिनहरूले विधिको शासनप्रति र लोकतान्त्रिक विधिप्रति दलहरूको ऐक्यबद्धताको झलकमात्रै देखाएको छैन, सरकारलाई देश र जनताका काममा अर्जुनदृष्टि दिएर काम गर्न प्रेरित पनि गरेको छ। दलहरूले देखाएको एक किमिसको राष्ट्रिय सहमति र एकताले जनतामा पनि आशा जगाएको छ। सत्ता र कुर्चीका लागि सरकार बनाउने र गिराउने खेलमात्रै खेल्ने मैदानका रूपमा संसद् नहोस् भन्ने जनचाहना पूरा गर्ने छेकछन्द अभूतपूर्व रूपमा देखिनु नेपाली राजनीति स्थिरताको बाटोमा जाने संकेत हो भन्न सकिन्छ। तर, सर्त के हो भने यसको निरन्तरता अनिवार्य छ। प्रमुख प्रतिपक्ष दल नेपाली कांग्रेसले समेत प्रधानमन्त्री दाहालप्रति विश्वासको मत दिनु दाहालका निम्ति मात्रै सौभाग्य अवश्य होइन, उनले सुशासन र समृद्धिप्रति व्यक्त गरेको वाचाप्रतिको विश्वास पनि हो। दाहालले गरेका वाचामा जनताका असंख्या अपेक्षा र चाहना मुखरित भएका छन्, तर वाचा साकार नभए जनतामा फेरि घोर निराशा पैदा हुनेछ। फरक विचार, फरक सिद्धान्त र पृष्ठभूमिका दलहरू पनि राष्ट्र र जनताका लागि एक ठाउँ उभिएर काम गर्न सक्छन् भन्ने सन्देशलाई कामबाटै पुष्टि गर्न सक्दा यो संसद् सार्थक बन्छ। थुप्रै नीति निर्माणबाट र अघिल्लो संसद्मै थाती कामलाई पूरा गरेर संसद्ले जनअपेक्षा पूरा गर्नुपर्छ। सरकारलाई खबरदारी गर्ने, संसदीय अभ्यासलाई चुस्त बनाउने र संविधानले परिकल्पना गरेको संघीय लोकतान्त्रिक गणतान्त्रिक व्यवस्थालाई जनताको जीवनस्तरमा झल्काउने गुरुत्वोत्तर दायित्व यो संसद्मा छ। त्यस मामलामा कत्ति नचुकी निरन्तर गतिशील रूपमा संसद् अघि बढे मुलुकको हित हुनेछ। त्यसको परीक्षा सुरु भइसकेको छ। हेरौं संसद् त्यो परीक्षामा कति खरो उत्रने छ ?"
शंकास्पद ४५ करोड छानबिनमा डगमगाउँदै सम्पत्ति शुद्धीकरण,"काठमाडौं : जगदम्बा स्टिल्स प्रालिबाट व्यवसायी दीपक भट्टको व्यक्तिगत खातामा पुगेको करोडौं शंकास्पद नगदले छानबिन गर्ने निकायलाई नै हल्लाएको छ। एक वर्ष ६ महिना १५ दिन पहिला सुरु भएर विभिन्न पटक गरी ठूलो परिमाणमा एकतर्फी ट्रान्जेक्सन भएको यो प्रकरण सम्पत्ति शुद्धीकरण अनुसन्धान विभागमा छानबिनमा छ। तर, त्यसलाई सकेसम्म गुपचुप पार्ने दबाबमा जगदम्बा र भट्टका तर्फबाट राजनीतिक शक्तिकेन्द्रहरू लागिपरेका छन्। अन्नपूर्ण पोस्ट्लाई प्राप्त स्टेटमेन्टअनुसार २०२१ जुन २७ मा नेपाल इन्भेस्टमेन्ट बैंक लिमिटेडको ट्रान्जेक्सन रेफर नम्बर ००१०डब्लूएनडी२११७६००१९ बाट भट्टको खातामा जगदम्बा स्टिल्स प्रालिबाट १५ करोड रुपैयाँ भुक्तानी भएको पाइएको छ। भोलिपल्ट जुन २८ मा ट्रान्जेक्सन रेफर नम्बर ००१०डब्लूएसडी २११७९०००३ बाट भट्टको सोही खातामा जम्मा गरिएको जगदम्बाको १४ करोड रुपैयाँ भने तुरुन्त फिर्ता भएको देखिन्छ। (सम्भवतः चेक बाउन्स भयो)। पुनः जुन २९ तारिकमा ट्रान्जेक्सन रेफर नम्बर ००१०डब्लूएसडी२११८०००१८ बाट अर्को कारोबार भयो। अर्थात् जगदम्बा स्टिलको अघिल्लो दिन जम्मा हुन नसकेको १४ करोड रुपैयाँ त्यसदिन भट्टको खातामा दाखिला भएको पाइएको छ। त्यसको भोलिपल्ट जुन ३० मा जगदम्बाबाट भट्टको खातामा १६ करोड रुपैयाँको पुनः कारोबार भयो। नेपाल इन्भेस्टमेन्ट बैंककै ट्रान्जेक्सन रेफर नम्बर ००१०डब्लूएसडी२११८१००३५ थियो त्यसमा। त्यसमध्ये अन्नपूर्ण पोस्ट्लाई ४५ करोड रुपैयाँ कारोबारको स्टेटमेन्ट भने प्राप्त भएको हो। थप ४० करोड त्यसभन्दा पछाडिको हो, विभाग स्रोत भन्छ, त्यो सबै रकम भुक्तानीको औचित्य पुष्टि हुन सकेको छैन। न यसमा कुनै बिल भर्पाइ छ, न त पत्यारिलो आम्दानी देखाइ कर तिरिएको छ। भट्ट राजनीतिक शक्ति अभ्यास गर्ने व्यवसायी हुन्। ठूला राजनीतिक दल, फेरिइरहने प्रधानमन्त्री, अर्थसहित सरोकारवाला मन्त्रीसम्म उनको सहज पहुँच हुन्छ। जगदम्बा स्टिल्स व्यापारिक घराना शंकर ग्रुपबाट सञ्चालित कम्पनी हो। शंकर ग्रुपका अध्यक्ष शंकरलाल अग्रवाल छन्। त्यसका उपाध्यक्षमा सुलभ अग्रवाल र प्रबन्ध निर्देशकमा साहिल अग्रवाल छन्। शंकर ग्रुपले भट्टकै राजनीतिक पहुँच उपयोग गर्दै उक्त शक्ति केन्द्रबाट व्यापारिक लाभ लिने गरेको स्रोतले बतायो। कतिपय कम्पनीमा भट्ट शंकर ग्रुपका अग्रवाल परिवारका साझेदारसमेत हुन्। अन्नपूर्ण पोस्ट्लाई ३ महिनाअघि सम्पत्ति शुद्धीकरण अनुसन्धान विभाग उच्च स्रोतले जानकारी दियो, व्यवसायी भट्टको खातामा जगदम्बा स्टिल्स प्रालिका नामबाट पटकपटक गरी ८५ करोड रुपैयाँ ट्रान्सफर भएको रहेछ। विभागमा त्यसको उजुरी पर्यो र त्यसमाथि छानबिन भइरहेको छ। स्रोतले यो पनि थप्यो, त्यो मुद्दा ढिसमिस गर्न विभागमा सरकारी मात्र होइन, विभिन्न दलका उच्च नेताले दबाब दिइरहेका छन्। विभागलाई त्यसको भार थेग्न गाह्रो भइरहेको छ। हामीले त्यसको तथ्यप्रमाण जुटाउने जमर्को गर्यौं। तर, सहज उपलब्ध भएन। अर्थ मन्त्रालय, सम्बद्ध बैंकदेखि विभागकै अन्य अधिकारीमाझ आग्रह गर्यौं। यो विषयको चुहावट भएको सुईको पाउनासाथ यसका प्रमाणमा थप चुकुल मात्र होइन, चाबी नै लाग्यो। उच्च स्रोतका अनुसार सम्पत्ति शुद्धीकरण अनुसन्धान विभागमै पनि कागजातको सुरक्षामा थप सतर्कता अपनाउन निर्देशन पुग्यो। आन्तरिक ढंगमा यसलाई अझ बलियो पारियो। हामीले खोजपत्रकारिताको चुनौती त्यहीँ देख्यौं मात्र होइन, त्यसैबीचबाट कागजात पाउने अठोट बनायौं। अन्ततः लामो मेहनतपछि विभाग स्रोतबाटै ४५ करोड रुपैयाँको ट्रान्जेक्सन भएको बैंक स्टेटमेन्ट विभाग स्रोतबाटै हिजो मंगलबार पाउन सफल भयौं। २०७८ असार दोस्रो साताबाट लगातार ४ दिनमा उक्त रकम जगदम्बा स्टिल्सबाट दीपक भट्टका नाममा पठाइएको उक्त कागजातले देखाउँछ। निकटस्थ एक स्रोतका अनुसार हिमालयन रिइन्स्योरेन्स कम्पनी निर्माणमा भट्टले मिलाउने काममा भूमिका निर्वाह गरेका थिए। त्यसवापत उनका दुइटा कम्पनी इन्फिनिटी होल्डिङ्स र त्यसअन्तर्गतको एलाइड कन्टिनेन्टलले आकर्षक सेयर पाएका छन्। ती कम्पनीलाई सेयर उपलब्ध गराउन बाँकी सदस्य कम्पनीका सञ्चालक राजी भएका थिए। त्यसबापत उनलाई लगानी गर्ने रकम अन्य घरानाबाट उठाइएको थियो। त्यसको संकलन शंकर ग्रुपले गरेको थियो। त्यही रकम भट्टको खातामा पठाएको हुनुपर्छ भन्ने हामीलाई लागेको छ। त्यही कोणबाट अनुसन्धान पनि भइरहेको छ, विभागका एक अधिकारी भन्छन्, यो गैरकानुनी हर्कत हो। हामी निचोडको नजिक पुगेका छौं। तर, विभागको नेतृत्व छानबिनमा खुट्टा टेकिरहन सक्छ कि सक्दैन, जोखिममै छ। हिमालयन रिइन्स्योरेन्समा शेखर गोल्छा अध्यक्ष छन्। जगदम्बाका साहिल अग्रवाल निर्देशक छन्। अन्य निर्देशकमा अमित मोर, साक्षी गुप्ता र सुवास झुनझुनवाला छन्। संस्था सञ्चालक रहेको यो कम्पनीमा गोल्छा ग्रुप, शंकर ग्रुप, इन्फिनिटी होल्डिङ्स (जसका सञ्चालक हुन् भट्ट), लक्की ग्रुप, रमेश कर्प, शिवशक्ति ग्रुप, हिमालयन इन्फ्रास्टक्चर फन्ड लिमिटेड, सालिमार इन्भेस्टमेन्ट, साफ्रोन सीके इन्भेस्टमेन्टस्, वैशानव इन्टरप्राइजेज छन्। अन्य सञ्चालकमा मुरारका ग्रुप, केएल दुगड ग्रुप, एमभी दुगड ग्रुप, आरएच ग्रुप, एमएस कर्प, आईएमई ग्रुप, प्रेम गुरुङ एन्ड ग्रुप, अश्लेशा इन्टरप्राइजेज, एलाइड कन्टिनेन्टल (भट्टको कम्पनी) र बालाजी मार्बल्र्स छन्। यसको प्रवद्र्धकमा नेपाल सरकारको स्वामित्वमा रहेका शीर्ष वाणिज्य बैंकहरूमध्ये नेपाल बैंक लिमिटेड र राष्ट्रिय वाणिज्य बैंक लिमिटेड छन्। हिमालयन रिमा शाहिलका नामका उज्जीवन मर्चेन्ट प्रालिको नाउँमा १० लाख कित्ता, एकार्ड क्यापफिन प्रालिको नाउँमा १३ लाख ५० हजार कित्ता, कालिका फिनकोर्प प्रालिको नाउँमा १३ लाख ५० हजार कित्ता, जगदम्बा स्टिल प्रालिको नाउँमा २२ लाख कित्ता र जगदम्बा मोटर्स प्रालिको नाउँमा ३२ लाख कित्तासमेत गरी कुल ९१ लाख कित्ता सेयर लगानी छ। यसैगरी सुलभका एमवर प्रोभेप्टमेन्ट प्रालिको नाउँमा ३० लाख ६० हजार कित्ता र कामाख्या फिनकोर्ष प्रालिको नाउँमा ९ लाख कित्तासमेत गरी कुुल ३९ लाख ६० हजार कित्ता सेयर लगानीे छ। भट्टको इन्फिनिटी होल्डिङ प्रालिको नाउँमा पनि ४५ लाख कित्ता संस्थापक सेयर लगानी छ । १ सय ५ व्यक्ति तथा कम्पनीहरूको नाउँमा मात्र हिमालयन रिमा ७ करोड १८ लाख कित्ता संस्थापक सेयर छ। भट्टको कम्पनी एलाइड कन्टिनेन्टलका नाममा भएको सेयर संख्या भने खुल्न सकेन। हिमालयनको २०७८०७९ को चौथो त्रैमासिक प्रतिवेदनअनुसार यसको खुद नाफा २७८ करोड पुगेको छ । कम्पनीको चुक्ता पुँजी ७ अर्ब छ। यसको रिजर्भ र बचत १२५ करोड छ । हिमालयन रि नेपालमा गणतन्त्र स्थापनापछि खुलेको पहिलो निजी पुनर्बिमा कम्पनी हो। यसले देशविदेशका लाइफ र जनरल इन्स्योरेन्स कम्पनीलाई पुनर्बिमा सेवा दिन्छ। अघिल्ला अर्थमन्त्री जनार्दन शर्माका पालामा नायब सुब्बा रघुनाथ घिमिरेको मन्त्रालयमा अनावश्यक प्रवेशमा भट्टकै मुख्य हात रहेको स्रोतले बतायो। घिमिरे हाल पनि भट्टकहाँ काम गर्छन्। भट्टले चाहेबमोजिम शंकरलगायत केही व्यापारिक घरानाका लाभका लागि उनी अर्थमन्त्री शर्मालाई प्रभावित गर्न सक्थे। त्यही कारण बजेट तयारीका क्रममा मध्यराति मन्त्रालयमा छिरेर राजस्व र करका दर उनकै अनुकूल फेरबदल गराएका थिए। मध्यराति बजेट चलाएको प्रकरणमा घिमिरेसँग देखिएर पहिचान नखुलेका अर्का व्यक्ति भट्टकै कम्पनीका सिनियर कर्मचारी रहेको पनि स्रोतले जनायो। ती व्यक्ति भारतीय नागरिक हुन्। भट्ट सरकारी किनमेलका ठूलाठूला ठेक्का हत्याउन माहिर मानिन्छन्। उच्च राजनीतिक पहुँच रहेकाले उनलाई त्यसमा सहजता हुन्छ। स्रोतका अनुसार उनले आफ्ना नजिकका कर्मचारीका नाममा विभिन्न कम्पनी खोलेका छन्। ती कम्पनी ठेक्कापट्टाका प्रतिस्पर्धामा उपयोग गराइन्छन्। भिड्ने कम्पनी सबै भट्टकै हुन्छन्। जुनलाई परे पनि उनकैलाई पर्छ, स्रोतले भन्यो, महँगो मूल्य हालेर सरकारी खरिदका काम कब्जामा लिन उनी सिपालु छन्। इन्फिनिटी स्रोतका अनुसार उनले कर्मचारीहरू उपेन्द्र हिरावत, अभिषेक आनन्द, प्रजुनी बज्राचार्य, दीपक बोहरा, मनोज अग्रवाल, शैलेश अग्रवाल, रचित अग्रवाल, छत्र ओझा, रमण श्रेष्ठ आदिका नाममा विभिन्न कम्पनी बनाएका छन्। ती कम्पनीको काम खरिदमा च्याँखे थाप्नेरहेको उनकै एक कर्मचारीले बताए। भट्ट नेपाल प्रहरीदेखि नेपाली सेनाका सामग्री खरिदसम्बन्धी ठेक्कामा संलग्न हुँदै आएका छन्। नेपाल प्रहरीले भीड नियन्त्रण गर्न प्रयोग गरिरहेको पानीको फोहोरा उनैले थाइल्यान्डबाट खरिद गरेका थिए। नेपाली सेनाको हेलिकप्टर खरिदमा पनि उनी संलग्न थिए। सशस्त्र प्रहरीको ठेक्कामा पनि उनैको हात छ। प्रहरीको हतियार खरिदमा उनले पहुँचवाला बिचौलिया को भूमिका निर्वाह गरेको भिडियो कान्तिपुर टेलिभिजनले सार्वजनिक गरेको थियो। त्यसलाई कान्तिपुर दैनिकले समाचार बनाएको थियो। उक्त भिडियोमा उनले आफूले प्रतिपक्षी पार्टीदेखि संसद्को लेखासमिति तथा राज्य व्यवस्था समिति सबैतिर मिलाउने बताएका थिए। त्यस्तै, उनले परेको खण्डमा चीन र भारतलाई समेत मिलाउने उद्घोष गरेका थिए। त्यस्तै, अघिल्लो सरकारले जाँदाजाँदै बिमा समितिको प्रयोग गराई ७ वटा लघुबिमा कम्पनीलाई बिनाप्रतिस्पर्धा सञ्चालन अनुमति दिएको थियो। मंसिर ११ मा प्राधिकरणले जीवन बिमातर्फ ३ र निर्जीवन बिमातर्फ ४ वटालाई लाइसेन्स दिएको छ। ती सबै लघुबिमा ठूला औद्योगिक घरानाका हुन्। भट्टकै सेटिङमा, उनलै छानेका लघुबिमा सोझै छनोटमा परेका छन्। तत्कालीन अर्थमन्त्री जनार्दन शर्मालाई प्रभावमा पारेर उनले यो निर्णय गराउन सफल भएको स्रोतले जनायो। विदेशी विनिमय सञ्चिति अभाव भई मुलुक आर्थिक रूपमा संकटोन्मुख भइरहेको अवस्थामा ८४ करोड रुपैयाँको हतियार खरिदका पछाडि एक शक्तिशाली बिचौलियाको हात रहेको खुल्न आएको छ। राजनीतिक दलका प्रमुख नेताहरूलाई प्रभावमा पार्दै आएका बिचौलिया छविका दीपक भट्टले हतियार खरिद गर्न सरकारी अधिकारीसमक्ष डिल गरेको भिडियो सार्वजनिक भएको छ। कान्तिपुर टेलिभिजनबाट प्रसारित उक्त भिडियोमा भट्टले हतियार खरिद गराउन सरकार, संसद्, विपक्षी दलका नेता, छिमेकी देश र आवश्यक परे अरू जोकोहीलाई मिलाउने जिम्मा लिएका छन्। मेरो त्यो हैसियत छ, म त्यो गर्न सक्छु, भन्दै उनले हतियार खरिदको प्रक्रिया अघि बढाउन सरकारी अधिकारीसँग लबिइङ गरिरहेको भिडियोमा देखिन्छ। सरकारले अहिले उनकै प्रभावमा इटालीको बेरेटा कम्पनीका एजेन्टमार्फत १ हजार १ सय ५० थान सटगन, हजार थान पेस्तोल, २५ हजार थान ग्यास सेलसहित गोलीगट्ठा किन्ने गृहकार्य अगाडि बढाइरहेको छ। त्यसका निम्ति तत्कालीन अर्थमन्त्री जनार्दन शर्माले ८४ करोड रुपैयाँ बजेट रकमान्तर गरिदिएका थिए। ०७१ सालबाट सुरु भएको हतियार खरिदको उक्त डिल अहिले पुनः ब्युँताइएको छ। भट्टले तत्कालीन समयमा गरेको वार्तालापको भिडियो कान्तिपुर टेलिभिजनमार्फत सार्वजनिक भएको हो। नेपाल प्रहरीका पूर्वएआईजी राजेन्द्रसिंह भण्डारीका अनुसार, बिचौलिया र शक्ति केन्द्रको आर्थिक लाभका निम्ति यो हतियार खरिद प्रक्रिया अघि बढाइएको हो। उनका अनुसार ०७१ सालमा अख्तियारका तत्कालीन प्रमुख आयुक्त लोकमानसिंह कार्की, सरकारका उच्चपदस्थ अधिकारीदेखि एजेन्टसम्मले जसरी पनि डेढ अर्ब रुपैयाँ बराबरका हतियार किन्न जोडबल गरेका थिए। अख्तियारका प्रमुख आयुक्त कार्कीदेखि विदेशी कम्पनीका एजेन्ट दीपक भट्टसम्मले प्रहरीलाई जसरी पनि हतियार भिराउन गरेका षड्यन्त्रको साक्षी म आफैं छु, भण्डारीले भनेका छन्। भण्डारीले किटान गरेका भट्टले नै यो हतियार खरिदका लागि सरकारी अधिकारीसमक्ष डिल गरेको भिडियो सार्वजनिक भएको हो। कुरा त्यतिमा मात्रै सीमित छैन, उनले भिडियोमा पैसा दिनुपर्ने बाहेकका अरू कसैलाई घुमाउन टिकट काट्नुपर्ने, कसैका छोराछोरीको भर्ना गरिदिनुपर्ने भन्दै शक्ति केन्द्रलाई प्रभावमा पार्ने योजनासमेत सुनाएका छन्। निवर्तमान अर्थमन्त्री शर्मासँग निकट सम्पर्कमा रहेका र प्रधानमन्त्री निवास बालुवाटारमा समेत सहज सम्बन्ध बनाएका भट्टकै जोडबलमा अर्को साढे चार अर्ब खर्च गरी दुई हेलिकप्टर खरिद गर्ने प्रयास पनि जारी छ। रूसबाट एमआई१७ भी५का ती दुई हेलिकप्टर किन्न लागिए पनि विरोध भएपछि तत्काललाई रोकिएको छ। राज्य संयन्त्रसँगको मिलेमतोमा ठेक्कापट्टा र राज्य ढुकुटीको दोहनमा भट्टको संलग्नता हेलिकप्टर र हतियार खरिदमा मात्रै सीमित छैन, निवर्तमान अर्थमन्त्री शर्माले निर्माण गरेको बजेटमा समेत भट्टको संलग्नता रहेको सरकारी अधिकारीहरूको दाबी छ। शर्माले जुन कारणले अर्थमन्त्रीबाट राजीनामा दिए, भट्टलाई सेवा गर्नुको परिणाम थियो त्यो, यसबारे जानकार एक मन्त्रीले भने, बजेट निर्माणमा प्रवेश गर्ने अनधिकृत व्यक्ति भट्टले नै पठाएका थिए। ती व्यक्तिको संलग्नतामा करका दरहरू परिवर्तन गरिएको थियो। यही घटना बाहिरिएपछि शर्मा अर्थमन्त्रीबाट राजीनामा दिन बाध्य भएका थिए।(असार ३०, २०७९ मा प्रकाशित)"
मेलम्चीको मुख्य बाँध सार्नुपर्ने,"काठमाडौं : मेलम्ची खानेपानी आयोजनाको मुख्य बाँध (हेडवर्क्स) सार्नुपर्ने देखिको छ। आयोजनामा २०७८ असार १ गतेको बाढीले ठूलो क्षति पुर्याएको थियो। क्षतिको विस्तृत अध्ययन गरेको क्यानडेली टोलीले हेडवर्क्सबाट स्थायी रूपमा पानी पठाउन नसकिने प्रारम्भिक निष्कर्ष निकालेको हो। प्रारम्भिक अध्ययनले हेडवर्क्स सार्नुुपर्ने निष्कर्ष निकालेको पुनर्गठित मेलम्ची खानीपानी आयोजना विकास समितिका कार्यकारी निर्देशक कमल श्रेष्ठले बताए। उक्त टोली नोभेम्बर ८ मुख्य बाँधस्थल पुगेको थियो। टोलीले करिब १० दिन लगाएर स्थलगत अध्ययन गरेको श्रेष्ठले सुनाए। हेलम्बु गाउँपालिकास्थित अम्बाथानमा करिब १ अर्ब रुपैयाँमा निर्माणाधीन मुख्य बाँध बाढीले प्रभावित भएपछि त्यसको भूअवस्थाको अध्ययन थालिएको हो। बाढीले क्षति पुर्याएको मुख्य बाँध चलाउन सकिन्छ कि सकिँदैन भनेर अध्ययन गर्दा स्थायी पानी पठाउन सम्भव नदेखाएको श्रेष्ठले बताए। आयोजनाको मुख्य ऋण लगानीकर्ता एसियाली विकास बैंक (एडीबी)ले स्थलगत अध्ययन गराएको हो। यसअघि गत असारमा गरिएको अध्ययनले मेलम्चीमा बाढी आउनुको कारण सहायक नदी पेमदानमा बाढी आउनुलाई देखाएको छ। भूबनोट कमजोर हुनु र २०७२ सालमा गएको भूकम्पले थप कमजोर बनाउनु नै बाढीको कारण हो, उक्त प्रतिवेदनमा लेखिएको छ। हेडवर्क्स भएको अम्बाथानभन्दा माथि जोखिम कायमै छ। माथिल्लो भागमा भइरहेको परिवर्तन र मनसुनमा आउने बाढीको जोखिम कायमै रहेको भनिएको थियो। क्यानडेली टोलीले अध्ययन प्रतिवेदन बनाउँदै गरेकाले आगामी मार्चसम्म पूर्ण प्रतिवेदन बुझाउने श्रेष्ठले बताए। उक्त टोलीले अहिले तीन उपायसहित प्रतिवेदन बुझाउनेछ। अल्पकालीन, मध्यकालीन र दीर्घकालीन गरी अध्ययन प्रतिवेदन दिन लागिएको छ, उनले अन्नपूर्ण पोस्ट्सित भने। अल्पकालीन अवस्थामा भइरहेको अस्थायी संरचनाबाट १२ महिना नै पानी कसरी ल्याउने सम्बन्धमा छलफल भइरहेको छ। अस्थायी संरचनाबाट वर्षायाममा बन्द गर्ने र हिउँदमा मात्र काठमाडौंमा पानी पठाउने गरिएको छ। अर्को स्थानमा स्थायी संरचना नबनाउन्जेल त्यही संरचनाबाट बाह्रै महिना पानी कसरी पठाउन सकिन्छ भनेर छलफल भइरहेको श्रेष्ठले बताए। अस्थायी संरचनाको डाइभर्सन टनेल इन्टेकमा ढुंगा तथा गिट्टीलाई छान्न सक्ने खालको एउटा गेट बनाउने भन्ने छ, उनले भने, त्यसका लागि करिब १० करोड रुपैयाँ खर्च लाग्छ सक्छ। सो सम्बन्धमा समितिमा निष्कर्षमा पुग्न लागेको पनि उनले बताए।मध्यकालीन उपाय भनेको मुख्य बाँध भएको अम्बाथानमै साइड इन्टेक बनाएर पानी पठाउन सकिन्छ भन्ने हो। नयाँ बाँध नबनुन्जेल केही लगानीमा ५ देखि ७ वर्ष धान्न सक्ने गरी संरचना बनाउने भन्ने रहेको उनले बताए। दीर्घकालीन उपाय भनेको मेलम्चीको मुहान नै सार्ने हो। अम्बाथानबाट करिब ४ सय मिटरमाथि सर्कसथलीमा नयाँ बाँध बनाउने भन्ने प्रारम्भिक अध्ययनले देखाएको उनको भनाइ छ। उनका अनुसार ४ देखि ५ सय मिटर थप टनेल बनाएर नयाँ बाँध बनाउने भन्ने छ। मेलम्चीको पानी बाह्रै महिना १७ करोड लिटर काठमाडौं पठाउन सकिए करिब ३ करोड ४० लाख रुपैयाँ दैनिक प्रत्यक्ष आर्थिक लाभ हुने श्रेष्ठको भनाइ छ। अहिले करिब १० हजार लिटरलाई कम्तीमा २५ सय तिर्न काठमाडौंवासी बाध्य छन्। मेलम्चीको पानी आए दैनिक ३ करोडभन्दा बढी रकम अन्य आर्थिक लाभमा खर्च गर्न सकिन्छ, उनले भने। वर्षायाममा बन्द भएको मेलम्चीको पानी मंसिर अन्तिम सातादेखि पुनः वितरण गरिएको छ। अहिले दैनिक १७ करोड लिटर पानी काठमाडौं आउने गरेको छ। मुहान क्षेत्रमा ४ हजार लिटर प्रतिसेकेन्ड पानी जम्मा हुने गरेको छ। सुक्खायाममा करिब २५ सय लिटर प्रतिसेकेन्ड पानी जम्मा हुने बताइएको छ। यस्तो छ अघिल्लो प्रतिवेदनको निष्कर्ष जलग्रहणको माथिल्लो भागमा ग्लेसियर ताल छन्। १० हिमनदी ताल र दुई सक्रिय हिमनदी छन्। तिनीहरू मेलम्ची नदीको पानी डाइभर्सन उपयोजनाका लागि खतरा हुन सक्छन्। भेम्राथान तलछट (फोहोर) निक्षेप क्षय जारी रहनेछ। र, धेरै वर्षसम्म तलछटको स्रोत हुनेछ। क्याचमेन्ट क्षेत्रमा पहिरो जानु सामान्य भएको र यसलाई नोक्सान गर्ने काम भएको छ। भविष्यमा पहिरोको संवेदनशीलता कस्तो छ भनेर हेर्नेका लागि विभिन्न विधिहरूद्वारा अनुसन्धान गरिएको छ। ती अनुसन्धानले भविष्यमा पहिरोको संवेदनशीलता सामान्यतया धेरै उच्च रहेको देखाएको छ। १५ महत्त्वपूर्ण पहिरो स्थल पहिचान गरिएको छ, जसमध्ये दुई पहिरोलाई बढी प्राथमिकतामा राखिएको छ। किनभने हेडवर्क्सनजिकै हुनु र त्यसको क्षेत्र तथा आकारले बढी जोखिमयुक्त पहिरोको रूपमा हेरिएको छ। ती हुन्ः हेडवर्क्स क्षेत्रको बायाँ किनारमा पहिरो र मेलम्ची ग्याङमा पहिरो। माथिल्लो भागमा १० हिमनदी ताल र दुई सक्रिय हिमनदी छन्। तिनीहरू मेलम्ची नदीको पानी डाइभर्सन उपयोजनाका लागि खतरा हुन सक्छन्। स्लोप स्टेबिलिटी मोडलिङका आधारमा आगामी मनसुनमा हेडवर्क्स बायाँ किनारमा पहिरोे थप जोखिम उच्च छ। एडीबीको नेतृत्वमा सुरु भएको उक्त अध्ययन चरण एक मूल्यांकन १८ नोभेम्बर २०२१ मा सुरु भएको हो। र, यस चरणका लागि दृष्टिकोण र कार्य योजनाको विवरण दिने एक प्रारम्भिक प्रतिवेदन डिसेम्बर २०२१ मा पेस गरिएको थियो। पछि सञ्चालन गरिएका विभिन्न क्षेत्र सर्वेक्षण र अध्ययनहरूको नतिजाको आधारमा, हालको प्रतिवेदनले विपत्तिका कारणहरूको निदान गरेको छ। उक्त मस्यौदा प्रतिवेदन अप्रिल २०२२ मा बुझाइएको थियो। दोस्रो चरणअन्तर्गतको क्यानेडियन टोलीको पूर्ण प्रतिवेदन आगामी मार्चमा तयार हुने बताइएको छ। मेलम्ची खोलादेखि काठमाडौंको घरको धारासम्म पानी ल्याउनका लागि ३५ वर्षमा ७० अर्ब रुपैयाँभन्दा बढी खर्च भइसकेको छ। ७० अर्बमा ६० अर्ब खर्च भइसकेको हो भने करिब १० अर्ब दोस्रो चरणको काम सुरु गर्नका लागि विनियोजित रकम हो। मेलम्ची आयोजनालाई दुुई भागमा बाँडिएको छ। अम्बाथानदेखि सुुन्दरीजलसम्म पानी ल्याउने एउटा र अर्को सुन्दरीजलदेखि काठमाडौंवासीको घरको धारासम्म पानी पुर्याउने। अम्बाथानबाट २७५ किलोमिटर सुरुङमार्ग हुँदै सुन्दरीजलसम्म पानी ल्याउन ३० अर्ब १५ करोड रुपैयाँ खर्च भएको छ। आयोजनास्थलको मुुख्य खर्चमा सुरुङ मार्गका लागि करिब १० अर्ब ४० करोड र हेडवर्क्स बनाउन अनुमानित १ अर्ब रुपैयाँ खर्च भएको देखिन्छ। बाढी आउनुअघि हेडवर्क्स बनाउन हालसम्म करिब ८० करोड रुपैयाँ खर्च भइसकेको छ।"
एकीकरणको मुहानले बिर्सिएको छैन पृथ्वीनारायणको योगदान,"देवीघाट: नुवाकोटबाट बृहत नेपालको एकीकरण थालनी गरेका पृथ्वीनारायण शाहलाई बुधवार नुवाकोटबासीले सम्झिए। नुवाकोटमा राष्ट्रिय एकता दिवसप्रति सबै समुदायको सक्रियता बढेको छ। पृथ्वीनारायण शाहको ३०१ औं पृथ्वी जयन्तीका अवसरमा सरकारले सार्वजनिक बिदा दिएकोमा उनीहरुले खुसीसमेत व्यक्त गरे। अब यस अवसरमा निरन्तर बिदा दिइनु पर्ने उनीहरुको माग छ। नुवाकोटमा मंगलवार ३०१ औं पृथ्वी जयन्ती नुवाकोटको साततले दरवार राष्ट्रिय संग्रहालय क्षेत्र, पृथ्वी स्मारक देवीघाट र विदुरलगायतका स्थानमा विभिन्न कार्यक्रम गरी मनाइएको छ। नुवाकोटबाटै एकीकरणको पाइला चालेका र नुवाकोटको देवीघाटमा आफ्नो जीवनको अन्तिम क्षण बिताएका पृथ्वीनारायण शाहको एकीकरणको योगदानलाई कुनै पनि परिवर्तनको वहानामा भुल्न नहुने सहभागीले बताएका छन् । पृथ्वीनारायण शाहले गत १८०१ साल असोज १५ गते नेपाल एकीकरणको विजयी सुरुवात गरेका नुवाकोटको साततले दरवार राष्ट्रिय संग्रहालय र पृथ्वीनारायणले देह त्याग गरेको देवीघाटस्थित उनको पुर्ण कदको शालिक स्थापित देवीघाटमा राष्ट्रिय एकता दिवस मनाइएको हो।"
प्रधानमन्त्री प्रचण्डलाई ओलीको प्रश्न कांग्रेसले किन दियो विश्वासको मत?,"काठमाडौं : प्रधानमन्त्री पुष्पकमल दाहाल प्रचण्ड र नेकपा एमालेका अध्यक्ष केपी शर्मा ओलीबीच भेटवार्ता भएको छ। गोरखाबाट फर्किएलगत्तै प्रचण्ड ओली निवास बालकोट पुगेर छलफल गरेका हुन्। मन्त्रिपरिषद् विस्तार र न्यूनतम साझा कार्यक्रममा समेटिएका एजेण्डाहरू कार्यान्वयनका विषयमा उनीहरूबीच छलफल भएको हो। स्रोतका अनुसार एमाले अध्यक्ष ओलीले नेपाली कांग्रेसले विश्वासको मत दिएकोबारे संशय व्यक्त गरे। उनले प्रधानमन्त्री प्रचण्डलाई यसबारे प्रश्नसमेत गरेको स्रोतको भनाइ छ। 'कांग्रेसले यो सरकारलाई किन दियो विश्वासको मत?,' ओलीको प्रश्नमा प्रधानमन्त्रीले भने, 'मैले स्थायित्वका निम्ति विश्वासको मत मागेको थिएँ। प्रधानमन्त्रीले प्रतिपक्षी दलको नेतासँग विश्वासको मत माग्ने परम्परा पनि छ। मैले त्यही गरेको हुँ।' ओलीले एमाले नेतृत्वको गठबन्धनसँग स्पष्ट बहुमत रहेको भन्दै जनताका आकांक्षाअनुरुप सरकारले कामकारबाही अगाडि बढाउनुपर्ने बताएका थिए। त्यसका लागि सत्तारुढ दलहरूबीच सहमति गरेर छिट्टै मन्त्रिपरिषद् विस्तार गर्नुपर्नेमा दुबै जनाको जोड थियो। मंगलबार संसदमा प्रधानमन्त्रीले विश्वासको मत मागेका थिए। जसमा प्रचण्डको पक्षमा २६८ मत खसेको थियो। विपक्षमा भने दुई मत खसेको थियो। विश्वासको मतका लागि प्रचण्डले गत सोमबार धुम्बाराही पुगेर कांग्रेस सभापति शेरबहादुर देउवासँग विश्वासको मत मागेका थिए।"
"मन्त्रिपरिषद् विस्तारबारे सत्तारुढ दल सघन छलफलमा, बालकोटमा प्रधानमन्त्री, गृहमन्त्री र लिङ्देनसँग ओलीको सम्बाद","काठमाडौं : सरकारले विश्वासको मत पाएसँगै सत्तारुढ दलहरूबीच मन्त्रिपरिषद् विस्तार गर्ने विषयमा छलफल सुरु भएको छ। बुधबार प्रधानमन्त्री पुष्पकमल दाहाल प्रचण्ड र नेकपा एमाले अध्यक्ष केपी शर्मा ओलीबीच पनि न्यूनतम साझा कार्यक्रमका एजेण्डाहरू कार्यान्वय गर्ने र मन्त्रिपरिषद् विस्तार गरेर छिट्टै सरकारलाई पूर्णता दिने विषयमा छलफल भएको छ। ओली निवास बालकोटमा भएको छलफल सरकारको भागबण्डाका विषयमा छलफल भएको स्रोतको भनाइ छ। सरकारमा धेरै दलहरूको सहभागिता रहेकाले मन्त्रालय भागबण्डामा प्रचण्ड र ओलीलाई हम्मेहम्मे परेको छ। मन्त्रालय भागबण्डासँगै सभामुख, उपसभामुख र राष्ट्रपति, उपराष्ट्रपतिको निर्वाचनका विषयमा पनि छलफल भएको स्रोतको भनाइ छ। यही सन्दर्भमा एमाले अध्यक्ष ओलीले कांग्रेसले विश्वासको मत दिनुको कारणबारे प्रधानमन्त्री प्रचण्डसँग बुझेका थिए। 'उहाँहरूबीच मन्त्रालय भागबण्डासँगै सभामुख र राष्ट्रपतिको निर्वाचनलगायतका विषयमा पनि छलफल भयो। कांग्रेसले विश्वासको मत किन दिएको भन्दै ओलीले प्रधानमन्त्रीसँग कारणसमेत सोधेका थिए,' स्रोतले भन्यो। गठबन्धनको बैठक बसेर छिट्टै सरकारलाई पूर्णता दिने विषयमा दुई नेता एकमत भएका थिए। प्रधानमन्त्री प्रचण्ड बालकोटबाट निस्किएलगत्तै गृहमन्त्री रवि लामिछाने र राष्ट्रिय प्रजातन्त्र पार्टीका अध्यक्ष राजेद्र लिङ्देन बालकोट पुगेका थिए। मन्त्रालय भागण्डाकै विषयमा उनीहरूबीच छलफल भएको स्रोतको भनाइ छ। गठबन्धनमा धेरै दल सहभागी भएको भन्दै राष्ट्रिय स्वतन्त्र पार्टीलाई तीन मन्त्रालय र राप्रपालाई समेत तीन मन्त्रालय दिने तयारी गरिएको छ। तर लामिछानेले आफ्नो दललाई चार मन्त्रालयसहित उपसभामुख पाउनुपर्ने दाबी गर्दै आएका छन्। यता राप्रपा अध्यक्ष लिङ्देनले बागमती प्रदेशमा मुख्यमन्त्री नपाएको भन्दै सरकारमा चार मन्त्रालय दाबी गर्दै आएको छ। यही विषयमा उनीहरूबीच गम्भीर छलफल भएको स्रोतको भनाइ छ। सम्भवतः भोलि नै गठबन्धनको बैठक बसेर यस विषयमा अन्तिम निर्णय गरिने बताइएको छ।"
पृथ्वीनारायणको योगदानप्रति विवाद गर्नु आवश्यक छैन,"काठमाडौं: उपप्रधानमन्त्री एवं भौतिक पूर्वाधार तथा यातायातमन्त्री नारायणकाजी श्रेष्ठले राष्ट्रनिर्माण पृथ्वीनारायण शाहबाट भएको भूमिका बारेमा कसैले विवाद गर्नुपर्ने अवस्था नरहेको बताएका छन्। तीन सय एकऔँ पृथ्वीजयन्तीका अवसरमा राष्ट्रिय प्रजातन्त्र पार्टी (राप्रपा)ले आज आयोजना गरेको चियापानमा मन्त्री श्रेष्ठले राज्य विस्तारकै क्रममा वस्तुगत तहमा नेपालको भूभागको पुनः एकीकरण पृथ्वीनारायण शाहबाट भएको उल्लेख गरे। नेकपा (एकीकृत समाजवादी)का अध्यक्ष माधवकुमार नेपालले पृथ्वीनारायणको योगदानका विषयमा कुनै विवाद नै नरहेको टिप्पणी गरे। उनले भने, 'आफूले पहिलेदेखि भन्दै आएको विषय हो, नयाँ मान्यता बोकिएको होइन, राष्ट्रका विभूतिमध्ये उहाँ एक हुनुहुन्छ । जसले विदेशीसँग लडेर आफनो भूमि रक्षा गर्यो, आधुनिक नेपाल निर्माणमा भूमिका खेल्यो, त्यसको योगदान बिर्सने कुरै आउन्न, उहाँको शालिक तोडफोड हुँदा त्यस बेला विरोध गर्ने मै हुँ ।' नेपाली कांग्रेसका वरिष्ठ नेता रामचन्द्र पौडेलले राष्ट्र बनाउन र बचाउन राष्ट्रिय एकताको आवश्यकता रहेको आफूले भन्दै आएकामा अहिले त्यो अभ्यासमा मुलुक रहेको बताए। उनले भने, 'मुलुकलाई एकीकरण गरेर नेपाली भन्न राष्ट्रनिर्माता पृथ्वीनारायण जन्मजयन्ती मनाउनु हाम्रा लागि खुसी र गौरवको विषय हो । औपचारिकता पूरा गर्न मात्र यो दिवस मनाउने होइन, साँच्चिकै राष्ट्रलाई एकताबद्ध बनाएर मुलुक निर्माण गर्नुछ ।' मुलुकमा अति दलबन्दी भएको उल्लेख गर्दै नेता पौडेलले भने, 'निमुखाले न्याय, विपन्नले आय पाउन सक्ने स्थिति भएको छैन, त्यसका लागि अहिले राष्ट्रिय एकताको खाँचो छ, पृथ्वीनारायणको मुख्य कुरा घुस लिने र दिने सबै राज्यका शत्रु हुन भन्ने छ, त्यसैले सबै मिल्ने हो भने सुशासन हुन्छ ।'"
कर्णालीमा माओवादी केन्द्र र एमालेले मुख्यमन्त्रीमा आलोपालो गर्ने,सुर्खेत: कर्णाली प्रदेशको मुख्यमन्त्रीमा नेकपा एमाले र नेकपा माओवादी केन्द्रले आलोपालो गर्ने भएका छन्। मुख्यमन्त्रीमा दाबी पेश गर्न केही घण्टा मात्रै बाँकी रहँदा मुख्यमन्त्री आलोपालो बन्न दुई दलबीच समझदारी भएको छ। केन्द्रमा पाँचै वर्ष माओवादीले सरकारको नेतृत्व गर्ने भनेर सहमति भए पनि कर्णाली प्रदेशमा दुई दलको बैठकले आलोपालो नेतृत्व गर्ने समझदारी गरेको हो। अब कर्णालीमा सुरुमा नेकपा माओवादीका संसदीय दलका नेता राजकुमार शर्मा साढे दुइ वर्षका लागि मुख्यमन्त्री बन्नेछन्। त्यसपछिको साढे दुई वर्ष नेकपा एमाले संसदीय दलका नेता यामलाल कंडेलले नेतृत्व गर्नेछन् । यो सहमति सँगै दुवै दलका नेताहरु प्रदेश प्रमुखको कार्यालयमा जाने तयारीमा लागेका छन् । आजै प्रदेश प्रमुख सामु शर्माले मुख्यमन्त्री दाबी पेश गर्दैछन ।
विश्वासको मत दिएपछि सत्तापक्ष नै हुने भन्ने गलत व्याख्या गरियो :माधव नेपाल,"काठमाडौं : नेकपा एकीकृत समाजवादीका अध्यक्ष माधव कुमार नेपालले संसदमा आफूहरुको भूमिका रचनात्मक प्रतिपक्षीकै हुने स्पष्ट पारेका छन्। बुधबार पार्टी निकट अनेरास्ववियू केन्द्रीय कमिटीले आयोजना गरेको सम्मान कार्यक्रममा अध्यक्ष नेपालले संविधानको कार्यान्वयनका साथै मुलुकको विकास र सुशासनका लागि आफूहरुले प्रधानमन्त्री प्रचण्डलाई विश्वासको मत दिएको भएपनि आफूहरुको भूमिका संसदमा चनात्मक प्रतिपक्षीकै हुने स्पष्ट पारे। विश्वासको मत दिएपछि सत्तापक्ष नै हुने भन्ने गलत व्याख्या भएको भन्दै अध्यक्ष नेपालले विश्वासको मत दिएर प्रतिपक्षीमा बसेको अनुभव २०५१ सालमा नै रहेको जिकिर गरे। त्यस्तै उनले संसद विघटनको चर्चा संसदमा पनि सुनिन थालेको र यसले जनतामा पुन:आशंका जन्माएकाले यस बारेमा आफूले प्रधानमन्त्री प्रचण्डसँग प्रश्न गरेको बताए । अध्यक्ष नेपालले देश सञ्चालनको नेतृत्वमा बसेका व्यक्तिहरुले आफ्नो जिम्मेवारी पूरा गर्नुपर्ने ,संविधान,राष्ट्रियताको रक्षा गर्नुपर्ने र देशलाई विदेशीको क्रिडास्थल बनाउनबाट रोक्नुपर्ने भन्दै आफूहरुले पनि सरकारलाई सही बाटो देखाउने धारणा राखे। कार्यक्रममा नेकपा एकीकृत समाजवादीका तर्फबाट प्रतिनिधिसभा र प्रदेशसभामा निर्वाचित भएका नेताहरुलाई सम्मान गरिएको थियो ।"
सभामुख चुनावअघि मिलिजुली सरकारको तयारी : मोहनबहादुर बस्नेत (भिडियो वार्ता),"काठमाडौं: नेपाली कांग्रेसका केन्द्रीय सदस्य एवं सिन्धुपाल्चोकबाट निर्वाचित प्रतिनिधिसभा सदस्य मोहनबहादुर बस्नेतले मिलिजुली सरकारको तयारी भएको खुलासा गरेका छन्। अन्नपूर्ण पोष्टको कार्यक्रम 'द न्यूज मेकर'मा भूपाल लुइटेलसँग कुराकानी गर्दै बस्नेतले प्रधानमन्त्री प्रचण्डलाई विश्वासको मत दिनुको अर्थ कांग्रेस पनि सत्ताको रेसमा रहेको अर्थमा बुझ्नुपर्ने बताए। 'मुलुकलाई निकास दिने मामिलामा हामी पनि तयार छौँ', बस्नेतले भने,'अब अहिलेको गतिरोध अन्त्य गर्न सबै राजनीतिक दल मिलेर अघि बढ्नुपर्छ। मिलिजुली सरकार बन्ने अवस्था आए कांग्रेस पनि तयार छ। प्रचण्ड नेतृत्वकै सरकारलाई मिलिजुली सरकार बनाउन सकिन्छ। बाँकी पद भने दलीय हैसियत अनुसारको हुनुपर्छ।' प्रचण्डलाई विश्वासको मत दिनअघि तारन्तार माओवादी नेताहरूसँग संवादमा सक्रिय भएका नेता बस्नेतले मुलुकलाई साढे २ वर्षपछि 'एमालेकरण' हुने गरी एमालेमाओवादीबीच भएको भनिएको सहमतिबारे सघन ढंगले छलफल भएको पनि खुलाए। प्रचण्डलाई विश्वासको मत दिनअघि एमालेसँग भएको भनिएको उनीहरूको सहमति पनि सम्झाउँदै हामीले भनेका छौँ,'साढे २ वर्षपछि राष्ट्रपति, प्रधानमन्त्री र सभामुख एमालेलाई दिँदा लगत्तै शुरूवात हुने ओलीको अधिनायकत्ववाद खेप्न तपाइँहरू तयार हो भनेर सोध्दा माओवादी नेता गम्भीर भएको पाएका छौँ।' माघ ९ सम्म राजनीतिक दाउपेच अझ उत्कर्षमा पुग्ने खतरा भएकाले कांग्रेसले सांसदहरूलाई ह्विप जारी गरेको पनि उनले बताए।"
राष्ट्रपति भण्डारीले गरिन् पृथ्वीनारायण शाहको सालिकमा माल्यार्पण,"काठमाडौं : राष्ट्रपति विद्यादेवी भण्डारीले पृथ्वी जयन्ती तथा राष्ट्रिय एकता दिवसका अवसरमा पृथ्वीनारायण शाहको सालिकमा माल्यार्पण गरेकी छन्। पृथ्वीनारायण शाहको ३०१ औँ जन्मजयन्तीका अवसरमा सिंहदरबारको पश्चिम मूलढोकाअघि रहेको सालिकमा राष्ट्रपतिले माल्यार्पण गरेकी हुन्। कार्यक्रममा विभिन्न राजनीतिक दलका नेता,कार्यकर्ता,नागरिक समाजलगायतको सहभागिता छ । राष्ट्रिय प्रजातन्त्र पार्टीले पनि यस अवसरमा भृकुटीमण्डपबाट सिंहदरबार पश्चिम मूलढोकासम्म र्याली निकालेको छ ।राप्रपाका अध्यक्ष राजेन्द्र लिङ्देन,राप्रपा नेपालका अध्यक्ष कमल थापा लगायत राजसंस्था शुभेच्छुक तथा सर्वसाधारणले पृथ्वीनारायण शाहको सालिकमा माल्यार्पण गरेका थिए । प्रत्येक वर्ष पुस २७ गते राष्ट्रनिर्माता पृथ्वीनारायण शाहको जन्मजयन्ती विविध कार्यक्रम आयोजना गरी देशभर मनाइने गरिन्छ । विसं १७७९ पुस २७ गते गोरखामा राजा नरभूपाल शाह र रानी कौशल्यावतीका कोखबाट पृथ्वीनारायण शाहको जन्म भएको थियो । विसं १७९९ चैत २५ गते पृथ्वीनारायण शाह तत्कालीन गोरखा राज्यको राजा भएका थिए। त्यसअघि नेपाल ५२ राज्यमा विभाजित थियो । पृथ्वीनारायण राजा भएपछि पूर्वमा टिस्टादेखि पश्चिममा चेपे नदीसम्म नेपालको सीमा विस्तार गर्न उनी सफल भएका थिए। पृथ्वीनारायणको शेषपछि उनका उत्तराधिकारीले पश्चिममा किल्ला काँगडासम्म नेपाल राज्यलाई विस्तार गरेको इतिहास छ । पृथ्वी जयन्तीका अवसरमा सरकारले बुधबार सार्वजनिक विदा पनि दिएको छ ।"
पृथ्वीनारायण शाहको शालिकमा माल्यार्पण (फोटोफिचर),"काठमाडौं :प्रत्येक वर्ष पुस २७ गते मनाइने राष्ट्रनिर्माता पृथ्वीनारायण शाहको ३०१ औं जन्मजयन्ती तथा राष्ट्रिय एकता दिवस बुधबार विभिन्न कार्यक्रम गरि मनाइएको छ । यस अवसरमा राष्ट्रपति विद्यादेवी भण्डारीले सिंहदरबार अगाडि रहेको पृथ्वीनारायण शाहको सालिकमा माल्यार्पण गरिन्। त्यस्तै राप्रपाका अध्यक्ष राजेन्द्र लिङ्देन,राप्रपा नेपालका अध्यक्ष कमल थापालगायत राजसंस्था शुभेच्छुक तथा सर्वसाधारणले पृथ्वीनारायण शाहको सालिकमा माल्यार्पण गरेका थिए । त्यस्तै सोही अवसरमा विभिन्न संघ संस्थाहरुको अगुवाइमा र्याली समेत निकालिएको थियो। विसं १७७९ पुस २७ गते गोरखामा राजा नरभूपाल शाह र रानी कौशल्यावतीका कोखबाट पृथ्वीनारायण शाह जन्म भएको थियो। विसं १७९९ चैत २५ गते पृथ्वीनारायण शाह राजा भएका थिए। पृथ्वी जयन्तीका अवसरमा सरकारले आज सार्वजनिक विदा पनि दिएको छ ।"
मुख्यमन्त्री कार्कीले पुस २९ गते विश्वासको मत लिने,"विराटनगर: प्रदेश १ का मुख्यमन्त्री हिक्मतकुमार कार्कीले पुस २९ गते विश्वासको मत लिने भएका छन्। नेपालको संविधान २०७२ को धारा १६८ (४) तथा प्रदेश सभा नियमावली १२८ (१) बमोजिम मुख्यमन्त्री कार्कीले विश्वासको मत लिने भएका हुन्। मुख्यमन्त्रीले पुस २९ गते ११ बजे विश्वासको मत लिने तयारी रहेको प्रदेश सभा सचिवालयले जनाएको छ। संविधानको धारा १६८ (२) बमोजिम पुस २४ गते एमाले संसदीय दलका नेता कार्की प्रदेश सरकारको मुख्यमन्त्री नियुक्त भएका थिए। नेकपा एमाले, माओवादी केन्द्र, जनता समाजवादी पार्टी, राष्ट्रिय प्रजातन्त्र पार्टीका ६० जना सांसदको समर्थनमा उनी प्रदेश १ को मुख्यमन्त्री बनेका थिए। ९३ सदस्यीय प्रदेशसभामा एमालेको ४०, माओवादीको १३, राप्रपाको ६ र जसपाको १ सहित कार्कीलाई ६० सांसदको समर्थन छ।"
सुदूरपश्चिमको सभामुखमा भण्डारी र रावलले गराए मनोनयन दर्ता,"धनगढी :सुदूरपश्चिम प्रदेशको सभामुख पदका लागि दुईजनाको मनोनयन दर्ता भएको छ। सभामुखमा माओवादी केन्द्रका भीम भण्डारी र नेपाली कांग्रेसका मानबहादुर रावलले मनोनयन दर्ता गराएको प्रदेशसभा सचिवालयले जनाएको छ। सभामुखमा मनोनयन दर्ता गराएका भण्डारी बझाङबाट र रावल अछामबाट निर्वाचित सांसद हुन्। सुदूरपश्चिम प्रदेशको सभामुखमा नेकपा एमाले र नेकपा माओवादी केन्द्रको गठबन्धन छ। सुदूरपश्चिम प्रदेशसभामा दोस्रो ठूलो दल रहेको माओवादी केन्द्रका ११ र एमालेका १०,नागरिक उन्मुक्ति पार्टीका सात र राप्रपाका एकजना प्रदेशसभा सदस्य छन्। ५३ सदस्यीय प्रदेश सभामा सभामुख निर्वाचित हुनका लागि २७ जना प्रदेश सभा सदस्यको समर्थन चाहिन्छ। सभामुख चयनका लागि भोलि मतदान हुनेछ।"
गोरखा पुगेर प्रचण्डले भनेऐतिहासिक अवसरलाई पूरा गर्न तपाईंहरुको साथमा छु,"गोरखा : प्रधानमन्त्री पुष्पकमल दाहाल 'प्रचण्ड'ले निर्वाचनका क्रममा मतदातासमक्ष गरेका प्रतिबद्धता पूरा गर्न आफू कटिबद्ध हुने बताएका छन्। गोरखा महोत्सवको उद्घाटन गर्दै प्रधानमन्त्री प्रचण्डले आफ्ना मतदातालाई धोका नदिने बताए। संसदमा सबै दलबाट विश्वासको मत पाउँदा गोरखाबासीलाई सम्झेको बताए। 'सबै दलबाट प्रधानमन्त्रीमा विश्वासको मत पाउँदा तपाईंहरुलाई सम्झेँ। हामी तपाईंहरुको अगाडि गरेका प्रतिबद्धता पूरा गर्न निरन्तर अगाडि बढ्नेछौं,'सम्बोधनका क्रममा उनले भने। पृथ्वी जयन्तीका अवसरमा उद्योग वाणिज्य संघले आयोजना गरेको गोरखा महोत्सव उद्घाटन गर्न प्रचण्ड आएका हुन्। प्रचण्डले सबै राजनीतिक दलहरुको सहमतिबाट आफूले प्रधानमन्त्रीमा विश्वासको मत पाएकाले अवसरलाई नगुमाउने उनले बचन दिए। उनले भने,'सबै राजनीतिक दलको सहमतिबाट मैले प्रधानमन्त्रीको रुपमा विश्वासको मत लिएँ। यो जिम्मेवारी, यो ऐतिहासिक अवसरलाई पूरा गर्न म तपाईंहरुको साथमा रहनेछु।' गोरखाबासीका समस्या समाधान गर्न आफू नेतृत्वको सरकारको साथ रहने उनले बताए। आजै बिहान गण्डकी मुख्यमन्त्री खगराज अधिकारी र प्रधानमन्त्री प्रचण्डबीच गोरखा विकासका बारेमा छलफल भएको थियो। प्रचण्ड चितवन छाडेर मंसिर ४ मा सम्पन्न निर्वाचनमा प्रतिनिधिसभामा गोरखा २ बाट चुनाव लडेका थिए। तेस्रो पटक प्रधानन्त्री भएपछि प्रचण्ड पहिलो पटक गोरखा आएका हुन्। प्रचण्डले मंगलबार मात्रै संसदमा विश्वासको मत लिएका हुन्।"
लुम्बिनी प्रदेशको मुख्यमन्त्रीमा लिला गिरी नियुक्त,"बुटवल : लुम्बिनी प्रदेशको मुख्यमन्त्रीमा एमालेका नेता लिला गिरी नियुक्त भएका छन् । गिरीले दिउँसो मुख्यमन्त्रीमा दाबी पेश गरेका थिए । प्रदेश प्रमुख अमिक शेरचनले नेकपा एमाले संसदीय दलका नेता गिरीलाई मुख्यमन्त्री नियुक्त गरेका हुन् । गिरीले ५८ जना प्रदेश सभा सदस्यको हस्ताक्षरसहित मुख्यमन्त्री नियुक्तिका लागि दाबी पेश गरेका थिए । गिरीलाई नेकपा एमालेका २९,नेकपा माओवादी केन्द्रका १०, राष्ट्रिय प्रजातन्त्र पार्टीका ४, नागरिक उन्मुक्ति पार्टीका ४, जनता समाजवादी पार्टीका ३, जनमत पार्टीका ३ जना, लोकतान्त्रिक समाजवादी पार्टीका ३ जना र स्वतन्त्र २ जना गरी ५८ सांसदको समर्थन छ। को हुन् गिरी ?नवनियूक्त मुख्यमन्त्री गिरीको पुख्र्यौली घर गुल्मीको रुरुक्षेत्र गाउँपालिका ५ बम्घा हो। हाल उनी रुपन्देहीको तिलोत्तमा नगरपालिका १ स्थित शंकरनगरमा बसोबास गर्छन्। नेकपा एमालेका पोलिटब्यूरो सदस्य एवं प्रदेश सहइन्चार्ज गिरी यसअघि प्रदेशको उद्योग, पर्यटन वन तथा वातावरण मन्त्री थिए। गिरी पूर्व शिक्षक पनि हुन्। ०२२ सालमा १२ वर्षको उमेरमै गुल्मीमा तत्कालिन पञ्चहरुको विरुद्ध अगुवा शिक्षक सिद्धिनाथ ज्ञवालीहरुसँगै आन्दोलनमा सहभागी गिरी गुल्मीबाट ०३४ सालमा रुपन्देही बसाइसरेका हुन्। उनी बहुदलीय व्यवस्थाको पहिलो गाविस अध्यक्ष समेत हुन्। शंकरनगर गाउँ विकास समितिमा गिरी पहिलो जननर्वाचित अध्यक्ष हुन्। उनले शहीद गंगालाल पुस्तकालयको महासचिव, क्रान्तिकारी बुद्धिजीवी संघ, शिक्षक संगठन, युवा सक्रिय दल, दक्षिण एशियामै ऐतिहासिक मानिने सोह्रछत्तीस कुला मौजाको नेतृत्व सम्हालेका छन्। ०६१ माघ १९ मा तत्कालिन राजा ज्ञानेन्द्रको शाही कु को विरोध गर्दा जेल पनि परेका थिए। ०४६ सालमा नेकपा मालेको जिल्ला कमिटी सदस्य, सोही समयमै जिल्ला वाममोर्चाको सदस्य, २०४७ सालमा पार्टी एकीकरण भएपछि बनेको नेकपा एमालेको जिल्ला कमिटी सदस्य, ०५६ मा जिल्ला कमिटी रुपन्देहीको उपसचिव भएर काम गरेका छन्। उनी रुपन्देही क्षेत्र नं २ (१) बाट निर्वाचित सांसद् हुन्।"
एमाले सांसद् महतोलाई पक्राउ गर्न गृहमन्त्रीको निर्देशन,"काठमाडौंः गृहमन्त्री रवि लामिछानेले नेकपा एमालेका सांसद् लक्ष्मी महतो कुइरीलाई पक्राउ गर्न निर्देशन दिएका छन्। लामिछानेले एमालेबाट निर्वाचित फौजदारी मुद्दाका आरोपी सांसद महतोलाई पक्राउ गर्न प्रहरीलाई निर्देशन दिएको बताएका छन्। राष्ट्रिय प्रजातन्त्र पार्टीले भृकुटीमण्डपमा आयोजना गरेको चियापानमा पत्रकारहरुसँग संक्षिप्त कुरा गर्दै गृहमन्त्री लामिछानेले महतोलाई पक्राउ गर्न निर्देशन दिएको बताए। प्रधानमन्त्रीलाई विश्वासको मत दिन सांसद महतो संसदमा आएको बताउँदै उनीमाथिको आरोपको विषय के हुन्छ भन्ने प्रश्न गर्दा गृहमन्त्री लामिछानेले भने, 'मैले संसदमा देखिँन। पछि जानकारी पाएँ। जानकारी पाए लगत्तै मैले आईजीपीलाई फोन गरेर पक्राउ गर्न निर्देशन दिइसकेको छु। महतो एमालेबाट निर्वाचित सांसद् हुन्। उनले महोत्तरी क्षेत्र नम्बर १ बाट चुनाव जितेका थिए । उनले प्रधानमन्त्री पुष्पकमल दाहाल प्रचण्डलाई मंगलबार विश्वासको मत दिएका थिए।"
कर्णाली प्रदेशको मुख्यमन्त्रीमा राजकुमार शर्मा नियुक्त,"सुर्खेत :कर्णाली प्रदेशको मुख्यमन्त्रीमा नेकपा माओवादी केन्द्रका संसदीय दलका नेता राजकुमार शर्मा नियुक्त भएका छन् । बुधबार माओवादी,नेकपा एमाले, राप्रपा र समाजवादीका २५ सांसदको समर्थनमा शर्माले प्रदेश प्रमुख तिलक परियालसामु मुख्यमन्त्रीमा दाबी पेश गरेका थिए। प्रदेश प्रमुख परियारले संसदको दोस्रो कार्यकालको मुख्यमन्त्रीमा शर्मालाई नियुक्त गरेका हुन् । आजै नेकपा माओवादी र नेकपा एमालेबीच ढाईढाई वर्ष सरकारको नेतृत्व आलोपालो गर्ने सहमति गरेर एमालेले माओवादीलाई समर्थन गरेको थियो । अब कर्णालीमा सुरुमा नेकपा माओवादीका संसदीय दलका नेता शर्मा साढे दुई वर्षका लागि मुख्यमन्त्री बनेका हुन् भने त्यसपछिको साढे दुई वर्ष एमाले संसदीय दलका नेता यामलाल कंडेलले नेतृत्व गर्नेछन् ।"
विकृत शासकीय प्रणालीमा सुधार आवश्यकः उपेन्द्र यादव,"काठमाडौं: जनता समाजवादी पार्टी नेपालका अध्यक्ष उपेन्द्र यादवले विकृत शासकीय प्रणालीमा सुधार आवश्यक रहेको बताएका छन्। उनले भने, 'विकृत शासकीय प्रणालीमा सुधार नल्याउने हो भने न राजनीतिक स्थिरता, न विकास न संघीय प्रणालीलाई सुदृढ गर्न सकिन्छ।' फरक प्रसंगमा अध्यक्ष यादवले संसद तमासामा चलेको बताए। संसदमा तमासा हुन केही बाँकी नरहेको उनको टिप्पणी छ। उनले भने, '९० सिट ल्याउने पार्टी बाहिर छ। ३२ सिट ल्याउने पार्टी सरकारको नेतृत्वमा छ। यो भन्दा शासकीय प्रणालीको विकृत रुप अरु के हुन सक्छ?'"
भ्रष्टाचारीलाई कारवाही गर्छुः मुख्यमन्त्री यादव,जनकपुरधाम: मधेस प्रदेशका नवनियुक्त मुख्यमन्त्री सरोजकुमार यादवले भ्रष्टाचारीलाई कारवाही गर्ने बताएका छन्। मुख्यमन्त्रीमा नियुक्त भएपछि सञ्चारकर्मीलाई प्रतिक्रिया दिदै उनले सबै चुनौतीको समाधान गरी भ्रष्टाचार निवारणमा आवश्यक पहल गर्दै भ्रष्टाचारीलाई कारवाही गर्ने बताए। मन्त्रिमण्डल विस्तार शपथ ग्रहणपछि हुने उनले बताए। अहिलेको १० वटा मन्त्रालयलाई यथावत राखेर मन्त्रिमण्डल बनाइने यादवको भनाइ छ। नवनियुक्त मुख्यमन्त्री यादवको सपथ ग्रहण शुक्रबारलाई तय भएको छ। यादव जसपासहित ७ दल र दुई स्वतन्त्र सांसदको समर्थनमा मधेस प्रदेशको मुख्यमन्त्रीमा नियुक्त भएका हुन्। १०७ सदस्य रहेको मधेस प्रदेशमा ६३ प्रदेश सभा सदस्यको समर्थनमा यादव मुख्यमन्त्री बनेका हुन्।
वाम एकता : माओवादीको पहिलो प्राथमिकता बाबुरामसँगै माधव नेपाल पनि,"काठमाडौं : नेकपा माओवादी केन्द्रले वाम एकता अभियानअन्तर्गत बाबुराम भट्टराईसँगै माधव कुमार नेपालसँग पनि सम्बाद गर्ने भएको छ। वाम एकता अपरिहार्य रहेको भन्दै माओवादीले नेकपा एकीकृत समाजवादीसँग पनि पार्टी एकता लागि सम्बाद गर्ने भएको हो। माओवादीका उपमहासचिव एवं कार्यदल सदस्य गिरिराजमणि पोखरेलले माधव नेपालसँग अनौपचारिक छलफल सुरु भएको बताए। उनले माओवादी र एकीकृत समाजवादीका नेताहरूबीच अनौपचारिक सम्बाद भइरहेको पुष्टि गरे। 'पार्टीले कार्यदल बनाए पनि सत्ता समीकरणको व्यस्तताले कार्यदलको बैठक बस्न सकेको छैन। तर कार्यदलका भएका साथीहरूले बाबुराम भट्टराई र माधव कुमार नेपालसँग अनौपचारिक सम्बाद गरिरहनु भएको छ,' पोखरेलले अन्नपूर्णसँग भने। उनले चुनावअघि वाम शक्तिहरूबीच ध्रुवीकरण भएको भन्दै स्थायित्वका निम्ति वाम एकता अपरिहार्य रहेको बताए। 'वाम एकताका लागि एउटा प्रयोग सुरु गरिसकेका छौं। वाम शक्तिहरू एकअर्कासँग नमिलिकन अगाडि बढ्ने स्थिति छैन,' उनले भने। उनले नेकपा एमालेसँग भने तत्काल पार्टी एकता सम्बन्धमा सम्बाद नहुने प्रस्ट पारे। सम्बादका लागि नेकपा विभाजन र विगतका राजनीतिक घटनाहरूबारे गम्भीर छलफल हुनुपर्ने उनले बताए। 'सबैसँग गर्ने भनिए पनि एमाले तयार नभइकन सम्बाद र छलफल गर्दैनौं। नेकपा विभाजको समीक्षा र विगतका राजनीतिक घटनाका विषयमा छलफल नगरी एमालेसँग एकता प्रारम्भ हुँदैन,' उनले भने। उनले निर्वाचनपछि नयाँ राजनीति क्रम विकास भएको बताए। 'फुटेर चुनावमा पुग्दा कसैले बहुमत ल्याउन सकेन। यसबीचमा नेपाली समाजका कतिपय गम्भीर खालका परिवर्तनहरू देखा परिरहेका छन्। सबैले समाजवादमा जाने भनेका छन्। समाजवादका ठोस र मूर्त रूप के हो भन्ने विषयमा सबैको आआफ्नो छलफल छ। त्यसलाई साझा छलफल बनाउन जरुरी छ। हिजोको बुझाइले मात्र अहिले पुग्ने देखिँदैन,' उनले भने। पछिल्लो समय समाजको वर्ग विश्लेषण नभएको भन्दै उनले विश्लेषण हुन जरुरी रहेको बताए। '२०७२ को संविधान आइसकेपछि त्यसको उपलब्धिलाई रक्षा गर्दै पुरानो माइन्डसेट भत्काउनुपर्छ। कोसँग मिल्ने, कोसँग नमिल्ने भन्ने प्रश्नलाई चिर्नका लागि वर्ग विश्लेषण हुन आवश्यक छ,' उनले भने। माओवादीले वाम एकता अभियानका लागि उपाध्यक्ष कृष्णबहादुर महराको नेतृत्वमा कार्यदल बनाएको छ।"
प्रधानमन्त्री प्रचण्डले गरे गोरखा महोत्सवको उद्घाटन,गोरखा :प्रधानमन्त्री पुष्पकमल दाहाल 'प्रचण्ड'ले गोर्खा महोत्सवको उद्घाटन गरेका छन्। महोत्सवको उद्घाटन गर्न प्रचण्ड बुधबार गोरखा आएका थिए। पृथ्वी जयन्तीको अवसर पारेर गोरखा उद्योग वाणिज्य संघले महोत्सवको आयोजना गरेको हो। प्रचण्डसँगै उपप्रधानमन्त्री नारायणकाजी श्रेष्ठलगायतका नेता तथा कार्यकर्ताहरु गोरखा आएका छन्। तेस्रो पटक प्रधानमन्त्री बनेपछि पहिलो पटक प्रचण्ड गोरखा आएका हुन्। प्रचण्डले मंगलबार मात्रै संसदमा विश्वासको मत लिएका थिए।
मधेश प्रदेशको मुख्यमन्त्रीमा सरोजकुमार यादव नियुक्त,"जनकपुरधाम : जनता समाजवादी पार्टी नेपालका नेता सरोज कुमार यादव मुख्यमन्त्री नियुक्त भएका छन् ।प्रदेश प्रमुख हरिशंकर मिश्रले यादवलाई मुख्यमन्त्रीमा नियुक्त गरेका हुन्। प्रदेश प्रमुख मिश्रले नेपालको संविधानको धारा १६८ को उपधारा २ बमोजिम मुख्यमन्त्रीमा यादवलाई नियुक्त गरेका हुन्। प्रदेश प्रमुख मिश्रले आह्वान गरेको समय सीमाभन्दा पहिला जसपाका नेता यादवले मुख्यमन्त्रीका लागि दाबी पेश गरेका थिए। प्रदेश प्रमुख हरिशंकर मिश्रले पुस २८ गते ४ बजेभित्र सरकारको नेतृत्वमा दाबी पेश गर्न आह्वान गरेका थिए । यादवलाई नेकपा एमाले,माओवादी केन्द्र, जनमत,राप्रपा,नेपाल संघीय समाजवादी पार्टीका प्रदेशसभा सदस्यहरुको समर्थनसहित दाबी पेश गरेका हुन् । यसका अतिरिक्त स्वतन्त्र प्रदेससभा सदस्यहरु सुरिता साह र अनिरुद्द सिंहको समेत यादवलाइ समर्थन रह्यो । सरकार गठनका लागि मधेश प्रदेशमा १६ जना प्रदेशसभा सदस्यसहित तेस्रो वरियतामा रहेको जसपालाई नेकपा एमालेको २३,जनमत पार्टीको १३,माओवादी केन्द्रको ७,राष्ट्रिय प्रजातन्त्र पार्टी र नेपाल संघीय समाजवादी पार्टीको ११ तथा स्वतन्त्र प्रदेशसभा सदस्यहरुसहित कुल ६३ जना प्रदेशसभा सदस्यहरुको समर्थन रहेको छ ।"
"अन्ततः सुदूरपश्चिममा गठबन्धनलाई नागरिक उन्मुक्तिको समर्थन, महिना दिनभित्र रेशम चौधरीको रिहाइ गर्ने प्रधानमन्त्रीको प्रतिवद्धता","काठमाडौं : नागरिक उन्मुक्ति पार्टीले सुदूरपश्चिम प्रदेशमा गठबन्धनलाई सरकारलाई समर्थन गर्ने भएको छ। प्रधानमन्त्री पुष्पकमल दाहाल प्रचण्ड र नेकपा एमाले अध्यक्ष केपी शर्मा ओलीले महिना दिनभित्र रेशम चौधरीसहित टीकापुरका घटनाका राजबन्दीहरूलाई रिहाइ गर्ने आश्वासन दिएपछि गठबन्धन सरकारलाई समर्थन गरेको नागरिक उन्मुक्ति पार्टीकी अध्यक्ष रञ्जिता श्रेष्ठले जानकारी दिए। उनका अनुसार प्रधानमन्त्री प्रचण्ड र एमाले अध्यक्ष ओलीलाई थारूहरूलाई माघीको उपहारस्वरुप रेशम चौधरी र टीकापुर घटनाका राजबन्दीहरूलाई माघ महिनाभित्रै रिहाइ गर्ने आश्वान दिएका छन्। सुदूरपश्चि प्रदेशमा निर्णायक रहेको नागरिक उन्मुक्तिले रेशम चौधरीको रिहाइ नगरेसम्म गठबन्धन सरकारलाई समर्थन नगर्ने जनाएको थियो। अध्यक्ष चौधरीले सरकारलाई समर्थन गरे पनि नागरिक उन्मुक्ति प्रतिपक्षीमा बस्ने बताइन्। 'सरकारका तर्फबाट माघ महिनाभित्रै रेशम चौधरीसहित टीकापुर घटनाका राजबन्दीहरूको रिहाइ गर्ने प्रतिबद्धता जनाउनुभएको छ। सोहीअनुसार हामीले समर्थन गरेका हौं। तर हामी प्रतिपक्षीमै बस्छौं। उहाँहरूले प्रतिबद्धता निभाउनुभएन भने सुदूरपश्चिम सरकारलाई विश्वासको मत दिन्नौं,' अन्नपूर्णसँग उनले भनिन्। यससँगै सुदूरपश्चिम प्रदेशमा नेकपा एमालेका तर्फबाट राजेन्द्र सिंह रावल केही बेरमै मुख्यमन्त्रीमा दाबी पेस गर्दैछन्। उनले माओवादी, नागरिक उन्मुक्ति र राप्रपाको समर्थनमा मुख्यमन्त्रीको दाबी पेस गर्न लागेका हुन्। नागरिक उन्मुक्ति पार्टीले संघमा पनि प्रचण्ड नेतृत्वको सरकारलाई शर्तसहित समर्थन गरेको छ। रेशमको रिहाइ नभएसम्म सरकारमा सहभागी नहुने उद्घोष पनि गरेको छ।"
अर्थतन्त्रको विकासमा निजी क्षेत्रको योगदान महत्वपूर्ण छ : प्रधानमन्त्री प्रचण्ड,"गोरखा : प्रधानमन्त्री पुष्पकमल दाहाल प्रचण्डले अर्थतन्त्रमा देखिएको चुनौती हल गर्न नीजि क्षेत्रको योगदान महत्वपूर्ण हुने बताएका छन्। नेपाल उद्योग वाणिज्य संघ गोरखाले आयोजना गरेक गोरखा महोत्सवमा सम्बोधन गर्दै प्रधानमन्त्री प्रचण्डले अर्थतन्त्रलाई गति दिन सार्वजनिकनीजि क्षेत्रको सहकार्य अनिवार्य रहेकोमा जोड दिए। प्रधानमन्त्री भएपछि क्याबिनेटको पहिलो बैठकबाट नै अर्थतन्त्रमा सुधारका निम्ति लिनुपर्ने नीति र उपायका बारेमा गम्भीर छलफल भएको बताउँदै प्रचण्डले अर्थतन्त्रको विकासका लागि नीजि क्षेत्रको प्रगति र योगदान आवश्यक भएको बताए। आर्थिक विकासका चुनौती हल गर्दै सामाजिक न्यायको प्रत्याभूति,सुशासन र समृद्धि हासिल गर्न सम्मानित संसदमा समेत प्रतिबद्धता व्यक्त गरेको उनले स्मरण गरे। गोरखाका जनताले दिएको मतले प्रधानमन्त्री बन्न सफल भएकोमा आभार व्यक्त गर्दै प्रधानमन्त्री प्रचण्डले चुनावी प्रतिबद्धताअनुरूप जिल्लाको विकासका लागि प्रतिबद्ध रहनेसमेत बताए। कृषिको आधुनिकीकरण,भौतिक पूर्वाधारको विकास,पर्यटन,कला संस्कृतिको संरक्षण,साना घरेलु उद्योगको प्रवद्र्धन र ठूला उद्योग निर्माण र बुढीगण्डकी जलविद्युत आयोजना,बेनीघाटआरुघाटलार्के सडक,पालुङटार विमानस्थललगायतका ठूला आयोजना अघि बढाउँदै रोजगारी सिर्जनामार्फत गोरखा जिल्लालाई सिंगो देशको समृद्धिका लागि नमुना जिल्ला बनाउने प्रतिबद्धता पूरा गर्न आफू लागिपर्ने उनको भनाइ थियो। सिंगो संसदको विश्वास पाएर प्रधानमन्त्री बन्न सफल भएको बताउँदै उनले संसदमा प्राप्त विश्वासले नेपाल राष्ट्रको नेपाली जनताको र गोर्खाली जनताको समेत सम्मान भएको उल्लेख गरे।"
सुदूरपश्चिममा एमाले नेता राजेन्द्र रावललाई २९ सांसदको समर्थन,"धनगढी : सुदूरपश्चिम प्रदेशमा नेकपा एमालेका तर्फबाट राजेन्द्र रावलले मुख्यमन्त्रीमा दाबी पेस गर्दैछन्। निर्णायक मानिएको नागरिक उन्मुक्ति पार्टीले अन्तिम समयमा समर्थन जनाएपछि रावलले प्रदेश प्रमुख देवराज जोशीसमक्ष मुख्यमन्त्रीमा दाबी पेस गर्न लागेका हुन्। उनले २९ सांसदको समर्थन लिएर मुख्यमन्त्री बन्दैछन्। कूल ५३ सिट रहेको सुदूरपश्चिममा गठबन्धनका तर्फबाट २९ सांसदले समर्थन जनाएका हुन्। जसमा नेकपा माओवादी केन्द्रका ११ सांसद, नेकपा एमालेका १० सांसद, नागरिक उन्मुक्तिका ७ सांसद र राप्रपाका एक सांसद रहेका छन्। यसअघि नागरिक उन्मुक्तिले शर्त राखेपछि सरकार गठन अन्योल बनेको थियो। प्रधानमन्त्री पुष्पकमल दाहाल प्रचण्ड र नेकपा एमाले अध्यक्ष केपी शर्मा ओलीले माघ महिनाभित्रै रेशम चौधरीसहित टीकापुर घटनाका राजबन्दीहरूको रिहाइ गर्ने प्रतिवद्धता जनाएपछि सरकारलाई समर्थन गरेको नागरिक उन्मुक्ति पार्टीकी अध्यक्ष रञ्जिता श्रेष्ठले जानकारी दिए। उनले सरकारको समर्थन गरे पनि नागरिक उन्मुक्ति प्रतिपक्षमा बस्ने बताइन्। रेशम चौधरीको रिहाइ नभएसम्म विश्वासको मत भने नदिने अध्यक्ष चौधरीको भनाइ छ।"
अब संसद्मा को बन्ला विपक्षी दलको नेता?,"काठमाडौंः प्रधानमन्त्रीमा पुष्पकमल दाहाल प्रचण्डलाई २६८ सांसद्ले विश्वासको मत दिएपछि विपक्षी दलको नेता को? भन्ने प्रश्न उब्जिएको छ। कुल २७५ सांसद्मध्ये २६८ सांसद्लेनै प्रधानमन्त्रीलाई विश्वासको मत दिएपछि संसद्मा विपक्षी दलको नेता को भन्ने प्रश्न उब्जिएको हो। राष्ट्रिय जनमोर्चाका १, नेमकिपाका १ जना सांसद्ले विश्वासको मतको विपक्षीमा मतदान गरे। कांग्रेसका ३ जना सांसद् किशोरसिंह राठौर, अम्बिका बस्नेत, मनोरमा शेरचन अनुपस्थित हुँदा मतदानमा सहभागी भएनन्। कांग्रेसका टेकबहादुर गुरुङ निलम्बित भएकाले मत दिन पाएनन्। यस्तै, राप्रपाका पशुपति शमशेर राणा संसद्को ज्येष्ठ सदस्य भएर सभामुखको भूमिकामा रहँदा मतदानमा सहभागी भएनन्। संसद्मा प्रतिनिधित्व गर्ने सबै दलले प्रधानमन्त्रीलाई विश्वासको मत दिएपछि अब को विपक्षी दलको नेता भन्ने प्रश्न खडा भएको छ। संसदीय प्रणालीमा प्रमुख विपक्षी दलको भुमिका महत्वपूर्ण मानिन्छ। सरकारले गरेका हरेक गतिविधिमा खवरदारी गर्ने र नागरिकप्रति जवाफदेही बनाउन विपक्षी दलको महत्वपूर्ण निर्णायक हुन्छ। यस्तै, संवैधानिक परिषद्को सदस्य विपक्षी दलको नेता हुने संवैधानिक व्यवस्था छ। यो भनेको संवैधानिक अंगहरूको नियुक्तिमा विपक्षी दलको भुमिका निर्णायक मानिनु हो। तर, नेपाली कांग्रेसले अन्तिम समयमा सरकारलाई विश्वासको मत दिएसँगै संसद् विपक्षी दल बिहीन भएको भन्दै प्रश्न उठ्न थालेको छ। सरकारलाई विश्वासको मत दिएपनि प्रतिपक्षीमा नेपाली कांग्रेसका नेताहरूले बताएका छन्। कानूनी परिभाषा भने फरक छ। सांसद् प्रदीप पौडेल संसद्मा प्रधानमन्त्रीलाई विश्वासको मत दिएपनि प्रतिपक्षीमै बस्ने बताए। नागरिक उन्मुक्ति पार्टीकी अध्यक्ष रञ्जीता श्रेष्ठ चौधरीले विश्वासको मत दिएपनि प्रतिपक्षकै बेञ्चमा बस्ने बताइन्। चौधरीले भनिन्, हामीले प्रधानमन्त्रीलाई विश्वासको मत दिएका मात्रै हौं। जबसम्म हाम्रा माग पूरा हुँदैनन्, तबसम्म प्रतिपक्षमै बस्छौं। के भन्छन् विश्लेषक? कांग्रेस नेताले भनेको जस्तो संवैधानिक अवस्था छैन। प्रतिपक्षी दल बनेर सशक्त भूमिका निर्वाह गर्नुपर्ने नैतिक जिम्मेवारी कांग्रेसले नष्ट गरेको संविधानविद् भीमार्जुन आचार्यले बताएका छन्। उनले सामाजिक सञ्जालमार्फत भनेका छन्, 'संसदीय शासन प्रणालीमा प्रमूख प्रतिपक्षी दलले परेको बेला वैकल्पिक सरकार दिन सक्ने र सरकारलाई संसद्प्रति जवाफदेही बनाउन सक्ने सामर्थ्य राखेको हुन्छ। विश्वासको मतको सरकारी लाईनमा उभिनु उसको संवैधानिक धर्म होइन। कांग्रेसले प्रमूख प्रतिपक्षी दलका सबै राजनीतिक, संवैधानिक र नैतिक मूल्य नष्ट गर्यो।' संविधानका मूल्य मान्यता हुन्छन्। संविधानले बलियो प्रतिपक्षीको कल्पना गरेको छ। सबैले सरकारलाई समर्थनको कल्पना गरेको छैन, आचार्यले अन्नपूर्णसँग भने, संसदीय प्रणालीमा सरकारजत्तिकै महत्वपूर्ण प्रतिपक्ष हुन्छ। मनपरि भएको छ। सयौं वर्षमा यस्तो परिकल्पना नै गरिँदैन। यस्तो अवस्थामा भताभुंग हुने संभावना देख्छन् उनी। यी सबै भताभुंग हुने खतरा मैले देखेको छु। हाम्रो संविधान र व्यवस्थामा यसलाई राम्रो मानिँदैन्, उनले भने। राजनीतिक विश्लेषक लोकराज बराल यो विकृत संसदीय व्यवस्था भएको टिप्पणी गर्छन्। प्रतिपक्ष बिनाको व्यवस्था हुनु गलत भएको उनी बताउँछन्। कांग्रेससँग प्रतिपक्षमा रहने नैतिक अधिकार नभएको बरालको भनाइ छ। प्रतिपक्षबिनाको कस्तो व्यवस्था ? भोट हाल्ने बेलामा उसैलाई हाल्ने कांग्रेसलाई प्रतिपक्ष बस्ने नैतिक अधिकार पनि छैन, बराल भन्छन्, यो भाडभैलो हो। नेपाली राजनीतिमा अवसरवादिता बढी छ। त्यही अवसरको आशामा यस्ता कामहरू हुन्छन्। राजनीतिक विश्लेषक ध्रुवहरि अधिकारीले सरकारलाई समर्थन गर्ने कुनै पनि दललाई प्रतिपक्षी भन्न नमिल्ने बताए। अधिकारीले अन्नपूर्णसँग भने, 'सत्तापक्षलाई विश्वासको मत दिएपछि प्रतिपक्षी भन्न मिल्दैन । अब दुई जना सांसद् (चित्रबहादुर केसी र प्रेम सुवाल)ले प्रतिपक्षीको भूमिका निभाउनुपर्छ। संसद् सचिवालयका एक अधिकारीले ऐन अनुसार संसद् सचिवालय अघि बढ्ने बताए। उनले अन्नपूर्णसँग भने, संसद् सचिवालयले अझै परामर्श गरिसकेको छैन। तर, हामी ऐनमा जे छ त्यसैलाई टेकेर अघि बढ्छौं। ऐनमा के छ व्यवस्था ?संघीय संसद्का पदाधिकारी तथा सदस्यहरूको पारिश्रमिक र सुविधा सम्बन्धी ऐन, २०७३ अनुसार विपक्षी दल भन्नाले मन्त्रिपरिषद् गठन गर्ने वा मन्त्रिपरिषद् गठन गर्न समर्थन गर्ने दलबाहेक प्रतिनिधि सभा वा राष्ट्रिय सभामा १० प्रतिशत वा सो भन्दा बढी सदस्यहरू भएको दलमध्ये सबै भन्दा बढी सदस्य भएको दल हो। यो व्यवस्था अनुसार संसद्मा प्रतिनिधित्व गर्ने राष्ट्रिय जनमोर्चा र नेमकिपा बाहेक सबै राजनीतिक दलहरूले प्रधानमन्त्रीलाई विश्वासको मत दिएका छन्। राष्ट्रिय जनमोर्चा र नेमकिपाले थ्रेसहोल्ड कटाउन सकेनन्। ऐनको दफा २ को उपदफा ङ को उपखण्ड २ मा भनिएको छ, प्रतिनिधि सभा वा राष्ट्रिय सभामा १० प्रतिशत वा सो भन्दा बढी सदस्यहरू भएका एक भन्दा बढी दलहरूको बराबर सदस्य भएमा ती दलहरूले पारस्परिक सहमतिको आधारमा आफूमध्येबाट मान्यता दिएको कुनै एक दललाई विपक्षि दल सम्झनुपर्छ। त्यो अवस्था पनि अहिले छैन। उपखण्ड (३) बमोजिम लिखित मञ्जुरी नभएमा वा मन्त्रिपरिषद् गठन गर्ने वा मन्त्रिपरिषद् गठन गर्न समर्थन गर्ने दल बाहेकका प्रतिनिधि सभा वा राष्ट्रिय सभामा १० प्रतिशत वा सो भन्दा बढी सदस्यहरू भएको कुनै पनि दल नभएमा प्रतिनिधि सभा वा राष्ट्रिय सभाको लागि सभामुख वा अध्यक्षले तोकिदिएको दललाई विपक्षी दल मानिएको छ। यो व्यवस्था अनुसार सभामुखले तोकेमा राष्ट्रिय जनमोर्चाका अध्यक्ष चित्रबहादुर केसी र नेपाल मजदुर किसान पार्टीका सांसद प्रेम सुवालमध्ये एक जना प्रमुख प्रतिपक्षी दलको नेता बन्न सक्ने अवस्था आउँछ। सभामुखले दुवै जनालाई आलोपालो रुपमा विपक्षी दलको नेता पनि तोक्न सक्ने अधिकार छ।"
नेपाल प्रहरीको पाठ्यक्रम परिमार्जन हुने,"काठमाडौं : नेपाल प्रहरीमा खुल्ला प्रतियोगिताद्वारा समावेशी प्रावधानबमोजिम तथा प्राविधिक विषयमा पदपूर्ति गरिने विभिन्न पदहरूको पाठ्यक्रम परिमार्जन गर्न लागिएको छ। प्रहरी प्रधान कार्यालयमा मङ्गलबार पाठ्यक्रम निर्माण तथा परिमार्जनसम्बन्धी छलफल भएको हो। जनपद तथा प्राविधिक प्रहरी समूहतर्फका विभिन्न पदहरूको पाठ्यक्रम निर्माण तथा परिमार्जन सम्बन्धमा छलफल भएको र वर्तमान आवश्यकतानुसारको पाठ्यक्रम परिमार्जन गरिने प्रहरीले जनाएको छ। पदपूर्ति समितिमा पाठ्यक्रम समयानुसार परिवर्तनका लागि अध्ययन गरी सुझाव दिन बनेको समितिले आफ्नो प्रतिवेदनसमेत बुझाएको समितिका सदस्य प्रहरी नायब महानिरीक्षक दीपक थापाले जानकारी दिए। विज्ञसहितको उक्त समितिले छ महिनाभन्दा बढी लगाएर अध्ययन गरी प्रतिवेदन बनाएको हो। प्रहरीको परीक्षामा अङ्ग्रेजीमा ६० र नेपालीमा ४० प्रतिशत अङ्क दिने व्यवस्था रहेको तर अन्य सुरक्षा निकायमा ५०५० प्रतिशतको व्यवस्था भएकाले त्यसलाई समेत एकरुपता दिने गरी प्रतिवेदन पेस भएको छ। मुख्यगरी प्राविधिक पदमा सेवा, संविधान तथा कानुनका पाठ्यक्रम बढी रहेकाले प्राविधिक क्षेत्रका र विषयविज्ञ अपुग हुने अवस्था आएकाले त्यसलाई सम्बोधन हुने गरी र प्राविधिक विषय बढी राख्ने गरी प्रतिवेदन तयार भएको जनाइएको छ। यस्तै प्रहरीको परीक्षामा अङ्ग्रेजीमा ६० र नेपालीमा ४० प्रतिशत अङ्क दिने व्यवस्था रहेको तर अन्य सुरक्षा निकायमा ५०५० प्रतिशतको व्यवस्था भएकाले त्यसलाई समेत एकरुपता दिने गरी प्रतिवेदन पेस भएको छ। पाठ्यक्रमको अध्ययन गरी परिमार्जनको लिखित प्रतिवेदनसहित सुझाव दिने गरी लोकसेवा आयोगका विज्ञ डा खगेन्द्रप्रसाद सुवेदीको संयोजकत्वमा ११ सदस्यीय समिति गठन भएको थियो। छलफलमा लोकसेवा आयोगका सदस्य माधव बेल्वासे, गृहसचिव विनोदप्रकाश सिंह, प्रहरी महानिरीक्षक धीरजप्रताप सिंह, प्रहरी अतिरिक्त महानिरीक्षक, लोकसेवा आयोगका सहसचिव, प्रहरी नायब महानिरीक्षकलगायतको सहभागिता रहेको थियो। बैठकमा प्रहरी नायब महानिरीक्षक थापाले पाठ्यक्रम निर्माण तथा परिमार्जन समिति गठन, पाठ्यक्रम परिमार्जनसम्बन्धी कानुनी प्रावधान, नेपाल प्रहरीमा जनपद तथा प्राविधिक प्रहरी समूहतर्फ विभिन्न पदहरूको पाठ्यक्रमसम्बन्धी सङ्ख्यात्मक विवरण, मौजुदा पाठ्यक्रममा भएका र परिमार्जन गरिएका व्यवस्थालगायतका विषयमा जानकारी गराए। उनले लोकसेवा आयोगको सुरक्षा निकाय, अन्य सङ्घीय सरकारी र सङ्गठित संस्थाका पदपूर्तिका लागि दिइने परीक्षाको पाठ्यक्रमसम्बन्धी मापदण्ड, २०७९ मा व्यवस्था भएबमोजिम सबै पदहरूको पाठ्यक्रमको ढाँचालाई एकरूपता कायम गरिएको बताए। अहिले नेपाल प्रहरीमा नयाँ भर्नाका लागि प्राविधिकसहित ८० पद रहेका छन्। रासस"
कनकाई र कचनकबलले बनाए राष्ट्रनिर्माता पृथ्वीनारायणको सालिक,"झापा : झापाको कनकाई नगरपालिका कार्यालय प्रवेश गर्दै हुनुहुन्छ भने सबैभन्दा पहिला मेरा साना दुःखले आज्र्याको मुलुक होइन भन्ने दिव्योपदेश दिने राष्ट्रनिर्माता पृथ्वीनारायण शाहको सालिकले तपाईँको ध्यान आकर्षित गर्नेछ। कनकाई१ स्थित पूर्वपश्चिम राजमार्गबाट सय मिटर दक्षिणतिर प्रवेशद्वारमा स्थापित पूर्णकदको पृथ्वीनारायणको सालिकले नागरिकलाई एकीकरणकर्ताको योगदानहरूको सुखद् स्मरण गराउने राष्ट्रिय प्रजातन्त्र पार्टी झापाका अध्यक्ष केशव ओझा बताउँछन्। कनकाई नगरपालिकामा धेरैपटक पुगेको छु, मलाई ढोकैमा नेपालको एकीकरणकर्ता पृथ्वीनारायणको सालिक देख्न पाउँदा गौरवबोध हुन्छ, बिर्तामोडको हिमाली माध्यमिक विद्यालयको पूर्वप्रधानाध्यापकसमेत भएका ओझा भन्छन्, सङ्घीय सरकारले भर्खर राष्ट्रिय बिदा दिनुपर्ने जनस्तरको मागलाई स्वीकार गर्दैछ। तर कनकाई नगरले आफ्नै विवेकले राष्ट्रनिर्माताको पहिल्यै यथोचित सम्मान गर्यो। कनकाई नगरपालिकाका प्रमुख राजेन्द्र पोखरेलले राष्ट्रनिर्माता पृथ्वीनारायणलाई राजमार्गमा हिँड्ने हरेक यात्रीले देखुन् र सम्मान अर्पण गर्न सकुन् भनेर नगरपालिका जाने प्रवेशद्वारमै सालिक स्थापना गरिएको बताए। कम्युनिष्ट आस्था बोकेका मेयरले किन राजाको सालिक ठड्याएको होला भनेर कतिपयले मलाई ठट्टामा उडाउन खोजे, सालिक स्थापना गर्दाको कथा सुनाउँदै नगरप्रमुख पोखरेल भन्छन्, दलीय आस्था हरेक व्यक्तिको फरक हुनसक्छ, तर यो देशको एकीकरणको नेतृत्व गर्ने महान् व्यक्तित्व पृथ्वीनारायण शाह सबै नेपालीका लागि उत्तिकै सम्मानित हुनुहुन्छ। पुस २७ गते राष्ट्रनिर्माता पृथ्वीनारायण शाहको जयन्ती पर्दछ भने सो दिनलाई राष्ट्रिय एकता दिवसका रूपमा मनाउने गरिन्छ। गत वर्ष यही दिवस पारेर कनकाई नगरपालिकाले सालिकको अनावरण गरेको थियो। नगरपालिकाको बोर्ड बैठकमा नगरप्रमुख पोखरेलले सालिक निर्माणको प्रस्ताव विसं २०७७ मै लगे। उनी यसपटक दोस्रो कार्यकालका लागि नगरप्रमुख निर्वाचित भएका हुन्। मैले पृथ्वीनारायण शाहले नेपालको एकीकरण गर्नुभएको हुँदा उहाँको सम्मानमा एउटा सालिक बनाउनुपर्छ भनेर नगर बोर्डमा प्रस्ताव लैजाँदा सबैले समर्थन गर्नुभयो, उनले भने, बोर्डका साथीहरूसँग बाहेक जनजाति सङ्गठन र नगरभित्रका राजनीतिक दलहरूसँग पनि सल्लाह गरेका थियौँ, सबै सकारात्मक हुनुभयो। नगरपालिकाले पृथ्वीनारायण शाहको सालिक निर्माणका लागि रु सात लाख बजेट विनियोजन गरेको थियो। झापाका मूर्तिकार हिम्मत नेम्वाङले मोरङको मिक्लाजुङबाट ल्याइएको एउटै ढुङ्गामा पृथ्वीनारायण शाहको उक्त सालिक कुँद्नुभएको हो। नगरको यो सालिक अहिले पर्यटकीय आकर्षणको केन्द्र बनेको छ। नजिकैको जामुनखाडी, हेप्पील्यान्ड, धनुषकोटीधाम, कोटीहोम र दोमुखामा घुमघामका लागि आउने आन्तरिक पर्यटक सालिकमा रोकिएर सेल्फी फोटो खिचाउने गर्छन्। यसपालि कनकाई नगरपालिकाले पृथ्वीनारायण शाह र आधुनिक नेपाल विषयक वक्तृत्वकला प्रतियोगिताको आयोजना गरेको नगरका प्रमुख प्रशासकीय अधिकृत मोहनकुमार न्यौपानेले जानकारी दिए। नगरभित्रका विद्यालय प्रतियोगितामा सहभागी थिए। आफ्नै बजेटमा पृथ्वीनारायण शाहको सालिक बनाउने कनकाई नगरपालिका नेपालकै पहिलो पालिका भएको उनले दाबी गरे। झापाको कचनकबल गाउँपालिकाले समेत वडा नं ५ पाठामारीमा पृथ्वीनारायण शाहको पूर्णकदको सालिक निर्माण गरेको छ। पूर्वअध्यक्ष अन्जार आलमले वडा कार्यालयले जग्गाको व्यवस्था मिलाएपछि पालिकको रु छ लाख बजेटबाट सालिक निर्माण गरिएको जानकारी दिए। राष्ट्रिय प्रजातन्त्र पार्टीबाट निर्वाचित पूर्वअध्यक्ष आलमले पार्टीले नै पृथ्वीनारायण शाहलाई राष्ट्रिय एकताको प्रतीक र राष्ट्र निर्माताको रूपमा सम्मान गर्ने नीति लिएको हुँदा सालिक बनाइएको बताए। आदिवासी राजवंशी र मुस्लिम धर्मावलम्बीको बाहुल्य रहेको कचनकबलमा निर्मित पृथ्वीनारायण शाहको सालिकमा हरेक वर्ष पुस २७ गते विशेष कार्यक्रमको आयोजना हुने गरेको छ। झापाको अर्को गाउँपालिका हल्दिबारीले नेपाल एकीकरणकर्ता पृथ्वीनारायण शाहको योगदानको सम्मानमा बर्सेनि स्थानीय बिदा दिँदै आएको छ। मुलुक सङ्घीयतामा प्रवेश गरेपछि नेपालमै पहिलोपटक हल्दिबारीले पृथ्वी जयन्तीमा बिदा दिने परम्पराको थालनी गरेको पालिकाका अध्यक्ष रवीन्द्र लिङ्देनले बताए। विगत वर्षदेखिको यो बिदाको परम्परा यसपालि पनि कार्यान्वयन भइरहेको छ। पालिकाका अध्यक्ष लिङ्देनले आफ्नो कार्यकक्षमा विगत पाँच वर्ष अघिदेखि नै पृथ्वीनारायण शाहको तस्वीर राख्दै आएका छन्। पुस २७ गते स्थानीय बिदा दिने निर्णय उनले सुरुआत गरेपछि झापाको कचनकबल र गौरीगञ्जमा समेत स्थानीय बिदा दिने गरिएको थियो। कार्यकक्षमा राष्ट्रनिर्माताको फोटो राख्ने हल्दिबारी गाउँपालिकाका अध्यक्ष रवीन्द्र लिङ्देन यसअघि र अहिले पनि राष्ट्रिय प्रजातन्त्र पार्टीको तर्फबाट निर्वाचित जनप्रतिनिधि छन्। नगरपालिकाको प्रवेशद्वारमा सालिक राख्ने कनकाई नगरपालिकाका प्रमुख राजेन्द्र पोखरेल पनि दुवै कार्यकाल नेकपा (एमाले)बाट निर्वाचित जनप्रतिनिधि हुन्। रासस"
प्रधानमन्त्रीमाथि प्रचण्ड विश्वास,"काठमाडौं : प्रधानमन्त्री पुष्पकमल दाहाल प्रचण्डले संसद्को प्रचण्ड बहुमत नै पाएका छन्। २ सय ७५ सदस्यीय प्रतिनिधिसभाका २ सय ६८ सदस्यले मंगलबार विश्वासको मत दिएका हुन्। दुई जनाले मात्रै दाहालको प्रस्तावको विपक्षमा मतदान गरेका छन्। मतदानमा २ सय ७० जना उपस्थित थिए। जसमध्ये नेमकिपाका प्रेम सुवाल र राष्ट्रिय जनमोर्चाका चित्रबहादुर केसी विपक्षमा उभिएका हुन्। कांग्रेसका एक सांसद निलम्बित छन्। तीन जना अनुपस्थित भए। ज्येष्ठ सदस्य पशुपतिशमशेर जबरा बैठकको अध्यक्षता गरिरहेकाले मतदानमा सहभागी भएनन्। संसद्को सबैभन्दा ठूलो दल कांग्रेस (८५)ले पनि दाहाललाई मत दिएको छ। जुन दल सत्ता गठबन्धनमा सहभागी छैन। यस्तै सरकारमा नगएका एकीकृत समाजवादी (१०) र लोसपा (४) ले पनि मत दिएका छन्। गठबन्धनमा रहेका एमालेका ७९, माओवादीका ३२, रास्वपाका २०, राप्रपा १३, जसपाका १२, जनमत ६, नाउपा ४ र स्वतन्त्रका ३ सांसद छन्। दाहाल पुस १० गते सात दल र तीन स्वतन्त्र गरी १ सय ६९ सांसदको समर्थनमा प्रधानमन्त्री नियुक्त भएका थिए। संविधानको धारा ७६ (२) बमोजिम प्रधानमन्त्री नियुक्त दाहालले मंगलबार धारा ७६ (४) को व्यवस्थाबमोजिम प्रतिनिधिसभाबाट विश्वासको मत लिएका हुन्। प्रधानमन्त्री दाहालले प्रतिनिधिसभाका प्रायः दल र सांसदको समर्थन पाउँदा आफूमाथि न्याय भएको महसुस गरेको बताए। आफूलाई प्राप्त असाधारण समर्थन र विश्वास ऐतिहासिक भएको दाहालको भनाइ थियो। सबै दलका नेताहरूबाट असाधारण समर्थन र विश्वास व्यक्त भएको छ, यो ऐतिहासिक छ, प्रधानमन्त्रीले भने, यो ऐतिहासिक समर्थनले मलाई निकै ठूलो गर्व र जिम्मेवारी थपिएको महसुस भएको छ। र, मलाई आज न्याय पाएँ कि भन्ने लागेको छ। सांसदहरू किशोरसिंह राठोर, मनोरमा शेरचन र अम्बिका बस्नेत अनुपस्थित भएको संघीय संसद् सचिवालयका सहप्रवक्ता दशरथ धमलाले बताए। प्रतिनिधिसभाका दुई सांसद मात्र यो सरकारको विपक्षमा उभिएका छन्। यससँगै प्रतिपक्षी दल को भन्ने प्रश्न उब्जिएको छ। यसमा संविधानले कल्पना नै नगरेको अवस्था आएको टिप्पणी गर्छन् संविधानविद् भीमार्जुन आचार्य। संविधानका मूल्य मान्यता हुन्छन्। संविधानले बलियो प्रतिपक्षीको कल्पना गरेको छ। सबैले सरकारलाई समर्थनको कल्पना गरेको छैन, आचार्य भन्छन्, संसदीय प्रणालीमा सरकारजत्तिकै महत्वपूर्ण प्रतिपक्ष हुन्छ। मनपरि भएको छ। सयौं वर्षमा यस्तो परिकल्पना नै गरिँदैन। यस्तो अवस्थामा भताभुंग हुने संभावना देख्छन् उनी। यी सबै भताभुंग हुने खतरा मैले देखेको छु। हाम्रो संविधान र व्यवस्थामा यसलाई राम्रो मानिँदैन्, उनी भन्छन्। राजनीतिक विश्लेषक लोकराज बराल यो विकृत संसदीय व्यवस्था भएको टिप्पणी गर्छन्। प्रतिपक्ष बिनाको व्यवस्था हुनु गलत भएको उनी बताउँछन्। कांग्रेससँग प्रतिपक्षमा रहने नैतिक अधिकार नभएको बरालको भनाइ छ। प्रतिपक्षबिनाको कस्तो व्यवस्था ? भोट हाल्ने बेलामा उसैलाई हाल्ने कांग्रेसलाई प्रतिपक्ष बस्ने नैतिक अधिकार पनि छैन, बराल भन्छन्, यो भाडभैलो हो। नेपाली राजनीतिमा अवसरवादिता बढी छ। त्यही अवसरको आशामा यस्ता कामहरू हुन्छन्। कांग्रेस सभापति शेरबहादुर देउवाले विश्वासको मत दिए पनि सरकारमा सहभागी नहुने र संघीय संसद्मा प्रमुख विपक्षी दलका रूपमा भूमिका निर्वाह गर्ने निर्णय पार्टीले गरेको बताए। वर्तमान सरकार र प्रधानमन्त्री दाहाल संविधानका रक्षाको पक्षमा उभिने विश्वाससहित आफ्नो पार्टीले विश्वासको मत दिन लागेको देउवाको भनाइ थियो। संविधानको रक्षाको पक्षमा उहाँ उभिनुहुनेछ भन्ने विश्वासका साथै मुलुकमा विद्यमान चुनौतीको सामाना गर्दै देश र जनताको हितमा काम गर्नु हुनेछ भन्ने विश्वासका साथ तत्कालका लागि उहाँले राख्नु भएको प्रस्तावको पक्षमा नेपाली कांग्रेस मतदान गर्नेछ, देउवाले भनेका थिए। एमाले अध्यक्ष केपी शर्मा ओलीले प्रधानमन्त्रीलाई विश्वासको मत माग्दै अब संसद्मा प्रतिपक्ष नै नरहेको बताए। राप्रपाले पनि सरकारलाई समर्थन गरेको तर सरकारमा सहभागी नभएको उदाहरण दिँदै कांग्रेस पनि सोही हैसियतमा आएको ओलीको भनाइ थियो। ओलीले कांग्रेसले जाल थाप्न खोजेको हो भने जालमा माछा नपर्ने व्यंग्य गरे। यो समर्थन जाल र ढोक्सा होइन भने स्वागतयोग्य छ। ढोक्सा हो भने जाल हो भने भन्न चाहन्छु माछा नभएको खोलामा फालेजस्तै हुन्छ, ओलीले भने, यसभित्र भोलिका निम्ति अरू खालका कुरा सोचिएको छ भने ढोक्सा रित्तै हुन्छ। त्यस खोल्सीबाट ढोक्सा थापेतिर कुनै माछा बग्ने छैन। अब संसद्मा विपक्षी नरहेकाले सरकारका गलत कामको विरोध त सरकारमै सहभागी दलका सांसदहरूले पनि गर्ने उनको भनाइ थियो। ओलीले प्रतिनिधिसभा विघटन गर्ने आफ्नो कदमको बचाउ गरेपछि एकीकृत समाजवादी अध्यक्ष माधवकुमार नेपालले त्यसबारे गठबन्धनको धारणा माग गरेका थिए। यही रोस्टममा मैले सुनेँ संसद् विघटन गर्न पाइन्छ। यो धारणा गठबन्धन दलको हो ? यो मान्यता गठबन्धन दलको हो भने खतरनाक संकेत हो, अध्यक्ष नेपालले भने, पहिले प्रतिनिधिसभालाई बीचैमा विघटन गरियो। नेपालमा रहेको व्यवस्था ब्रिटेन र भारत मात्रै नभएर यसअघिको नेपालमा भएको जस्तो व्यवस्था अहिले नभएको उनको भनाइ थियो। के यो पुरानो नेपाल हो ? यो २०५१ सालको गिरिजाप्रसाद कोइरालाको समय हो ? यो २०५८ सालको शेरबहादुर देउवाको समयको सरकार हो ? होइन ख्याल रहोस् उहिले राणाकालमा संविधान पहिलो पटक बन्यो, उनले भने। जनमोर्चा अध्यक्षसमेत रहेका सांसद केसीले आफू पनि प्रतिपक्षमै बस्ने र दाहाललाई विश्वासको मत नदिने बताएका थिए। नेपालमा आज बिचित्र भयो। भएभरका सबै सरकारमा सामेल हुने। सरकारमा सामेल हुने भनेपछि सरकारमा बस्नेलाई यहाँभन्दा हाइसञ्चो र आनन्द के होला ?, केसीले भने। यो कस्तो समर्थन हो भने बुझ्न नसकेको उनले बताए। बलियो शक्तिशाली प्रतिपक्ष भएन भने त्यो सरकार निरंकुश हुन्छ। यसो गरेर सरकार चल्छ ? देश बन्छ ?, उनले प्रश्न गरे। नेमकिपाका सांसद सुवालले सरकारलाई समर्थन नगर्ने र प्रतिपक्षमा बस्ने बताए। मंगलबारको बैठकमा नागरिकता विधेयक र एमसीसीसहितका मुद्दा खारेज गर्ने कुरा मन्तव्यमा स्पष्ट रूपमा नराखेकाले विश्वासको मत नदिने उनको भनाइ थियो। उनले भ्रष्टाचार, देशद्रोहलगायत गम्भीर अपराधमा संलग्न व्यक्तिलाई संविधान संशोधन गरी मृत्युदण्ड दिने व्यवस्था गर्नुपर्ने माग राखे। भारतीय अतिक्रमण रोक्न पनि उनले माग गरे। कालापानीबाट भारतीय सेना फिर्ता पठाउनुपर्छ। भारतले महाकाली मिचेर दार्चुलामा बनाएको तटबन्ध तत्काल भत्काउन जरुरी छ, उनले भने। ठूला भ्रष्टाचारमा संलग्नहरूलाई मृत्युदण्ड दिने कानुनी व्यवस्था गर्न उनले सरकारसँग माग गरे। चुरे क्षेत्रको ढुंगागिटी भारतलाई खरिदबिक्री गर्ने काम बन्द गर्नुपर्ने सुवालको भनाइ थियो। उनले काठमाडौं उपत्यकाका औद्योगिक क्षेत्रहरू उपत्यका बाहिर सार्ने निर्णय कार्यान्वयन गर्न पनि सरकारले ढिलाइ गर्न नहुने बताए।"
मधेशको मुख्यमन्त्रीमा सरोज कुमार यादवको दाबी पेश,"जनकपुरधाम : जनता समाजवादी पार्टी नेपालका नेता सरोज कुमार यादवले मधेश प्रदेशको मुख्यमन्त्रीका लागि प्रदेश प्रमुखसमक्ष दाबी पेश गरेका छन् । जसपाको मधेश प्रदेश संसदीय दलका नेता समेत रहेका यादव प्रदेश प्रमुख हरिशंकर मिश्रसमक्ष मुख्यमन्त्रीका लागि दाबी पेश गरेका हुन् । प्रदेश प्रमुख हरिशंकर मिश्रले पुस २८ गते ४ बजेभित्र सरकारको नेतृत्वमा दाबी पेश गर्न आह्वान गरेका थिए । यादवलाई नेकपा एमाले,माओवादी केन्द्र, जनमत,राप्रपा,नेपाल संघीय समाजवादी पार्टीका प्रदेशसभा सदस्यहरुको समर्थनसहित दाबी पेश गरेका हुन् । यसका अतिरिक्त स्वतन्त्र प्रदेससभा सांसद सुरिता साह र अनिरुद्द सिंहको समेत यादवलाइ समर्थन रहेको छ । सरकार गठनका लागि मधेश प्रदेशमा १६ जना प्रदेशसभा सदस्यसहित तेस्रो बरियतामा रहेको जसपालाई नेकपा एमालेको २३,जनमत पार्टीको १३,माओवादी केन्द्रको ७,राष्ट्रिय प्रजातन्त्र पार्टी र नेपाल संघीय समाजवादी पार्टीको ११ तथा स्वतन्त्र प्रदेशसभा सदस्यहरुसहित कूल ६३ जना प्रदेशसभा सदस्यको समर्थन रहेको छ । १०७ सदस्यीय मधेस प्रदेश सभामा बहुमतका लागि कम्तिमा ५४ जना प्रदेशसभा सदस्यहरुको समर्थन चाहिन्छ । यता मुख्यमन्त्रीको शपथ ग्रहण पुस २९ गते हुनेछ"
"प्रधानमन्त्री प्रचण्ड र मुख्यमन्त्री अधिकारीबीच भेटवार्ता, गण्डकीको विकासबारे छलफल","काठमाडौं : गण्डकी प्रदेशका मुख्यमन्त्री खगराज अधिकारीले प्रधानमन्त्री पुष्पकमल दाहाल प्रचण्डसँग भेटवार्ता गरेका छन्। एमाले संगठन विभाग प्रमुखसमेत रहेका अधिकारी मुख्यमन्त्री बनेपछि प्रधानमन्त्री प्रचण्डसँग छलफल गर्न बुधबार बिहान बालुवाटार पुगेका हुन्। प्रचण्डले प्रधानमन्त्रीमा विश्वासको मत प्राप्त गरेपछि पहिलो पटक भेट गरेको बताउँदै मुख्यमन्त्री अधिकारीले प्रधानमन्त्रीसँग गण्डकी प्रदेशको समग्र विकासका सम्बन्धमा छलफल गरेको जानकारी दिए। उनीहरुबीच प्रदेशमा मन्त्रिमण्डल विस्तार र समसामयिक राजनीतिक विषयमा छलफल भएको छ। नेकपा माओवादी केन्द्रका अध्यक्षसमेत रहेका प्रचण्ड र अधिकारीबीच भएको भेटमा बधाई एवम् सफल कार्यकालको शुभकामना आदान प्रदानसमेत भएको थियो। अधिकारी पुस २५ गते मुख्यमन्त्रीमा नियुक्त भएका थिए। अधिकारीले एमाले, माओवादी, राप्रपा र एक स्वतन्त्रसहित ३३ सांसदको समर्थनसहित मुख्यमन्त्रीमा दाबी पेस गरेका थि । मुख्यमन्त्री अधिकारीले माओवादी संसदीय दलका नेता हरिबहादुर चुमान, एमाले सांसद सीता सुन्दास र राप्रपा सांसद पञ्चराम गुरुङलाई मन्त्री नियुक्त गरेका हुन्। अधिकारीले पुस २९ गते विश्वासको मत लिँदै छन्।"
शंकास्पद ४५ करोड छानबिनमा डगमगाउँदै सम्पत्ति शुद्धीकरण,"काठमाडौं : जगदम्बा स्टिल्स प्रालिबाट व्यवसायी दीपक भट्टको व्यक्तिगत खातामा पुगेको करोडौं शंकास्पद नगदले छानबिन गर्ने निकायलाई नै हल्लाएको छ। एक वर्ष ६ महिना १५ दिन पहिला सुरु भएर विभिन्न पटक गरी ठूलो परिमाणमा एकतर्फी ट्रान्जेक्सन भएको यो प्रकरण सम्पत्ति शुद्धीकरण अनुसन्धान विभागमा छानबिनमा छ। तर, त्यसलाई सकेसम्म गुपचुप पार्ने दबाबमा जगदम्बा र भट्टका तर्फबाट राजनीतिक शक्तिकेन्द्रहरू लागिपरेका छन्। अन्नपूर्ण पोस्ट्लाई प्राप्त स्टेटमेन्टअनुसार २०२१ जुन २७ मा नेपाल इन्भेस्टमेन्ट बैंक लिमिटेडको ट्रान्जेक्सन रेफर नम्बर ००१०डब्लूएनडी२११७६००१९ बाट भट्टको खातामा जगदम्बा स्टिल्स प्रालिबाट १५ करोड रुपैयाँ भुक्तानी भएको पाइएको छ। भोलिपल्ट जुन २८ मा ट्रान्जेक्सन रेफर नम्बर ००१०डब्लूएसडी २११७९०००३ बाट भट्टको सोही खातामा जम्मा गरिएको जगदम्बाको १४ करोड रुपैयाँ भने तुरुन्त फिर्ता भएको देखिन्छ। (सम्भवतः चेक बाउन्स भयो)। पुनः जुन २९ तारिकमा ट्रान्जेक्सन रेफर नम्बर ००१०डब्लूएसडी२११८०००१८ बाट अर्को कारोबार भयो। अर्थात् जगदम्बा स्टिलको अघिल्लो दिन जम्मा हुन नसकेको १४ करोड रुपैयाँ त्यसदिन भट्टको खातामा दाखिला भएको पाइएको छ। त्यसको भोलिपल्ट जुन ३० मा जगदम्बाबाट भट्टको खातामा १६ करोड रुपैयाँको पुनः कारोबार भयो। नेपाल इन्भेस्टमेन्ट बैंककै ट्रान्जेक्सन रेफर नम्बर ००१०डब्लूएसडी२११८१००३५ थियो त्यसमा। त्यसमध्ये अन्नपूर्ण पोस्ट्लाई ४५ करोड रुपैयाँ कारोबारको स्टेटमेन्ट भने प्राप्त भएको हो। थप ४० करोड त्यसभन्दा पछाडिको हो, विभाग स्रोत भन्छ, त्यो सबै रकम भुक्तानीको औचित्य पुष्टि हुन सकेको छैन। न यसमा कुनै बिल भर्पाइ छ, न त पत्यारिलो आम्दानी देखाइ कर तिरिएको छ। भट्ट राजनीतिक शक्ति अभ्यास गर्ने व्यवसायी हुन्। ठूला राजनीतिक दल, फेरिइरहने प्रधानमन्त्री, अर्थसहित सरोकारवाला मन्त्रीसम्म उनको सहज पहुँच हुन्छ। जगदम्बा स्टिल्स व्यापारिक घराना शंकर ग्रुपबाट सञ्चालित कम्पनी हो। शंकर ग्रुपका अध्यक्ष शंकरलाल अग्रवाल छन्। त्यसका उपाध्यक्षमा सुलभ अग्रवाल र प्रबन्ध निर्देशकमा साहिल अग्रवाल छन्। शंकर ग्रुपले भट्टकै राजनीतिक पहुँच उपयोग गर्दै उक्त शक्ति केन्द्रबाट व्यापारिक लाभ लिने गरेको स्रोतले बतायो। कतिपय कम्पनीमा भट्ट शंकर ग्रुपका अग्रवाल परिवारका साझेदारसमेत हुन्। अन्नपूर्ण पोस्ट्लाई ३ महिनाअघि सम्पत्ति शुद्धीकरण अनुसन्धान विभाग उच्च स्रोतले जानकारी दियो, व्यवसायी भट्टको खातामा जगदम्बा स्टिल्स प्रालिका नामबाट पटकपटक गरी ८५ करोड रुपैयाँ ट्रान्सफर भएको रहेछ। विभागमा त्यसको उजुरी पर्यो र त्यसमाथि छानबिन भइरहेको छ। स्रोतले यो पनि थप्यो, त्यो मुद्दा ढिसमिस गर्न विभागमा सरकारी मात्र होइन, विभिन्न दलका उच्च नेताले दबाब दिइरहेका छन्। विभागलाई त्यसको भार थेग्न गाह्रो भइरहेको छ। हामीले त्यसको तथ्यप्रमाण जुटाउने जमर्को गर्यौं। तर, सहज उपलब्ध भएन। अर्थ मन्त्रालय, सम्बद्ध बैंकदेखि विभागकै अन्य अधिकारीमाझ आग्रह गर्यौं। यो विषयको चुहावट भएको सुईको पाउनासाथ यसका प्रमाणमा थप चुकुल मात्र होइन, चाबी नै लाग्यो। उच्च स्रोतका अनुसार सम्पत्ति शुद्धीकरण अनुसन्धान विभागमै पनि कागजातको सुरक्षामा थप सतर्कता अपनाउन निर्देशन पुग्यो। आन्तरिक ढंगमा यसलाई अझ बलियो पारियो। हामीले खोजपत्रकारिताको चुनौती त्यहीँ देख्यौं मात्र होइन, त्यसैबीचबाट कागजात पाउने अठोट बनायौं। अन्ततः लामो मेहनतपछि विभाग स्रोतबाटै ४५ करोड रुपैयाँको ट्रान्जेक्सन भएको बैंक स्टेटमेन्ट विभाग स्रोतबाटै हिजो मंगलबार पाउन सफल भयौं। २०७८ असार दोस्रो साताबाट लगातार ४ दिनमा उक्त रकम जगदम्बा स्टिल्सबाट दीपक भट्टका नाममा पठाइएको उक्त कागजातले देखाउँछ। निकटस्थ एक स्रोतका अनुसार हिमालयन रिइन्स्योरेन्स कम्पनी निर्माणमा भट्टले मिलाउने काममा भूमिका निर्वाह गरेका थिए। त्यसवापत उनका दुइटा कम्पनी इन्फिनिटी होल्डिङ्स र त्यसअन्तर्गतको एलाइड कन्टिनेन्टलले आकर्षक सेयर पाएका छन्। ती कम्पनीलाई सेयर उपलब्ध गराउन बाँकी सदस्य कम्पनीका सञ्चालक राजी भएका थिए। त्यसबापत उनलाई लगानी गर्ने रकम अन्य घरानाबाट उठाइएको थियो। त्यसको संकलन शंकर ग्रुपले गरेको थियो। त्यही रकम भट्टको खातामा पठाएको हुनुपर्छ भन्ने हामीलाई लागेको छ। त्यही कोणबाट अनुसन्धान पनि भइरहेको छ, विभागका एक अधिकारी भन्छन्, यो गैरकानुनी हर्कत हो। हामी निचोडको नजिक पुगेका छौं। तर, विभागको नेतृत्व छानबिनमा खुट्टा टेकिरहन सक्छ कि सक्दैन, जोखिममै छ। हिमालयन रिइन्स्योरेन्समा शेखर गोल्छा अध्यक्ष छन्। जगदम्बाका साहिल अग्रवाल निर्देशक छन्। अन्य निर्देशकमा अमित मोर, साक्षी गुप्ता र सुवास झुनझुनवाला छन्। संस्था सञ्चालक रहेको यो कम्पनीमा गोल्छा ग्रुप, शंकर ग्रुप, इन्फिनिटी होल्डिङ्स (जसका सञ्चालक हुन् भट्ट), लक्की ग्रुप, रमेश कर्प, शिवशक्ति ग्रुप, हिमालयन इन्फ्रास्टक्चर फन्ड लिमिटेड, सालिमार इन्भेस्टमेन्ट, साफ्रोन सीके इन्भेस्टमेन्टस्, वैशानव इन्टरप्राइजेज छन्। अन्य सञ्चालकमा मुरारका ग्रुप, केएल दुगड ग्रुप, एमभी दुगड ग्रुप, आरएच ग्रुप, एमएस कर्प, आईएमई ग्रुप, प्रेम गुरुङ एन्ड ग्रुप, अश्लेशा इन्टरप्राइजेज, एलाइड कन्टिनेन्टल (भट्टको कम्पनी) र बालाजी मार्बल्र्स छन्। यसको प्रवद्र्धकमा नेपाल सरकारको स्वामित्वमा रहेका शीर्ष वाणिज्य बैंकहरूमध्ये नेपाल बैंक लिमिटेड र राष्ट्रिय वाणिज्य बैंक लिमिटेड छन्। हिमालयन रिमा शाहिलका नामका उज्जीवन मर्चेन्ट प्रालिको नाउँमा १० लाख कित्ता, एकार्ड क्यापफिन प्रालिको नाउँमा १३ लाख ५० हजार कित्ता, कालिका फिनकोर्प प्रालिको नाउँमा १३ लाख ५० हजार कित्ता, जगदम्बा स्टिल प्रालिको नाउँमा २२ लाख कित्ता र जगदम्बा मोटर्स प्रालिको नाउँमा ३२ लाख कित्तासमेत गरी कुल ९१ लाख कित्ता सेयर लगानी छ। यसैगरी सुलभका एमवर प्रोभेप्टमेन्ट प्रालिको नाउँमा ३० लाख ६० हजार कित्ता र कामाख्या फिनकोर्ष प्रालिको नाउँमा ९ लाख कित्तासमेत गरी कुुल ३९ लाख ६० हजार कित्ता सेयर लगानीे छ। भट्टको इन्फिनिटी होल्डिङ प्रालिको नाउँमा पनि ४५ लाख कित्ता संस्थापक सेयर लगानी छ । १ सय ५ व्यक्ति तथा कम्पनीहरूको नाउँमा मात्र हिमालयन रिमा ७ करोड १८ लाख कित्ता संस्थापक सेयर छ। भट्टको कम्पनी एलाइड कन्टिनेन्टलका नाममा भएको सेयर संख्या भने खुल्न सकेन। हिमालयनको २०७८०७९ को चौथो त्रैमासिक प्रतिवेदनअनुसार यसको खुद नाफा २७८ करोड पुगेको छ । कम्पनीको चुक्ता पुँजी ७ अर्ब छ। यसको रिजर्भ र बचत १२५ करोड छ । हिमालयन रि नेपालमा गणतन्त्र स्थापनापछि खुलेको पहिलो निजी पुनर्बिमा कम्पनी हो। यसले देशविदेशका लाइफ र जनरल इन्स्योरेन्स कम्पनीलाई पुनर्बिमा सेवा दिन्छ। अघिल्ला अर्थमन्त्री जनार्दन शर्माका पालामा नायब सुब्बा रघुनाथ घिमिरेको मन्त्रालयमा अनावश्यक प्रवेशमा भट्टकै मुख्य हात रहेको स्रोतले बतायो। घिमिरे हाल पनि भट्टकहाँ काम गर्छन्। भट्टले चाहेबमोजिम शंकरलगायत केही व्यापारिक घरानाका लाभका लागि उनी अर्थमन्त्री शर्मालाई प्रभावित गर्न सक्थे। त्यही कारण बजेट तयारीका क्रममा मध्यराति मन्त्रालयमा छिरेर राजस्व र करका दर उनकै अनुकूल फेरबदल गराएका थिए। मध्यराति बजेट चलाएको प्रकरणमा घिमिरेसँग देखिएर पहिचान नखुलेका अर्का व्यक्ति भट्टकै कम्पनीका सिनियर कर्मचारी रहेको पनि स्रोतले जनायो। ती व्यक्ति भारतीय नागरिक हुन्। भट्ट सरकारी किनमेलका ठूलाठूला ठेक्का हत्याउन माहिर मानिन्छन्। उच्च राजनीतिक पहुँच रहेकाले उनलाई त्यसमा सहजता हुन्छ। स्रोतका अनुसार उनले आफ्ना नजिकका कर्मचारीका नाममा विभिन्न कम्पनी खोलेका छन्। ती कम्पनी ठेक्कापट्टाका प्रतिस्पर्धामा उपयोग गराइन्छन्। भिड्ने कम्पनी सबै भट्टकै हुन्छन्। जुनलाई परे पनि उनकैलाई पर्छ, स्रोतले भन्यो, महँगो मूल्य हालेर सरकारी खरिदका काम कब्जामा लिन उनी सिपालु छन्। इन्फिनिटी स्रोतका अनुसार उनले कर्मचारीहरू उपेन्द्र हिरावत, अभिषेक आनन्द, प्रजुनी बज्राचार्य, दीपक बोहरा, मनोज अग्रवाल, शैलेश अग्रवाल, रचित अग्रवाल, छत्र ओझा, रमण श्रेष्ठ आदिका नाममा विभिन्न कम्पनी बनाएका छन्। ती कम्पनीको काम खरिदमा च्याँखे थाप्नेरहेको उनकै एक कर्मचारीले बताए। भट्ट नेपाल प्रहरीदेखि नेपाली सेनाका सामग्री खरिदसम्बन्धी ठेक्कामा संलग्न हुँदै आएका छन्। नेपाल प्रहरीले भीड नियन्त्रण गर्न प्रयोग गरिरहेको पानीको फोहोरा उनैले थाइल्यान्डबाट खरिद गरेका थिए। नेपाली सेनाको हेलिकप्टर खरिदमा पनि उनी संलग्न थिए। सशस्त्र प्रहरीको ठेक्कामा पनि उनैको हात छ। प्रहरीको हतियार खरिदमा उनले पहुँचवाला बिचौलिया को भूमिका निर्वाह गरेको भिडियो कान्तिपुर टेलिभिजनले सार्वजनिक गरेको थियो। त्यसलाई कान्तिपुर दैनिकले समाचार बनाएको थियो। उक्त भिडियोमा उनले आफूले प्रतिपक्षी पार्टीदेखि संसद्को लेखासमिति तथा राज्य व्यवस्था समिति सबैतिर मिलाउने बताएका थिए। त्यस्तै, उनले परेको खण्डमा चीन र भारतलाई समेत मिलाउने उद्घोष गरेका थिए। त्यस्तै, अघिल्लो सरकारले जाँदाजाँदै बिमा समितिको प्रयोग गराई ७ वटा लघुबिमा कम्पनीलाई बिनाप्रतिस्पर्धा सञ्चालन अनुमति दिएको थियो। मंसिर ११ मा प्राधिकरणले जीवन बिमातर्फ ३ र निर्जीवन बिमातर्फ ४ वटालाई लाइसेन्स दिएको छ। ती सबै लघुबिमा ठूला औद्योगिक घरानाका हुन्। भट्टकै सेटिङमा, उनलै छानेका लघुबिमा सोझै छनोटमा परेका छन्। तत्कालीन अर्थमन्त्री जनार्दन शर्मालाई प्रभावमा पारेर उनले यो निर्णय गराउन सफल भएको स्रोतले जनायो। विदेशी विनिमय सञ्चिति अभाव भई मुलुक आर्थिक रूपमा संकटोन्मुख भइरहेको अवस्थामा ८४ करोड रुपैयाँको हतियार खरिदका पछाडि एक शक्तिशाली बिचौलियाको हात रहेको खुल्न आएको छ। राजनीतिक दलका प्रमुख नेताहरूलाई प्रभावमा पार्दै आएका बिचौलिया छविका दीपक भट्टले हतियार खरिद गर्न सरकारी अधिकारीसमक्ष डिल गरेको भिडियो सार्वजनिक भएको छ। कान्तिपुर टेलिभिजनबाट प्रसारित उक्त भिडियोमा भट्टले हतियार खरिद गराउन सरकार, संसद्, विपक्षी दलका नेता, छिमेकी देश र आवश्यक परे अरू जोकोहीलाई मिलाउने जिम्मा लिएका छन्। मेरो त्यो हैसियत छ, म त्यो गर्न सक्छु, भन्दै उनले हतियार खरिदको प्रक्रिया अघि बढाउन सरकारी अधिकारीसँग लबिइङ गरिरहेको भिडियोमा देखिन्छ। सरकारले अहिले उनकै प्रभावमा इटालीको बेरेटा कम्पनीका एजेन्टमार्फत १ हजार १ सय ५० थान सटगन, हजार थान पेस्तोल, २५ हजार थान ग्यास सेलसहित गोलीगट्ठा किन्ने गृहकार्य अगाडि बढाइरहेको छ। त्यसका निम्ति तत्कालीन अर्थमन्त्री जनार्दन शर्माले ८४ करोड रुपैयाँ बजेट रकमान्तर गरिदिएका थिए। ०७१ सालबाट सुरु भएको हतियार खरिदको उक्त डिल अहिले पुनः ब्युँताइएको छ। भट्टले तत्कालीन समयमा गरेको वार्तालापको भिडियो कान्तिपुर टेलिभिजनमार्फत सार्वजनिक भएको हो। नेपाल प्रहरीका पूर्वएआईजी राजेन्द्रसिंह भण्डारीका अनुसार, बिचौलिया र शक्ति केन्द्रको आर्थिक लाभका निम्ति यो हतियार खरिद प्रक्रिया अघि बढाइएको हो। उनका अनुसार ०७१ सालमा अख्तियारका तत्कालीन प्रमुख आयुक्त लोकमानसिंह कार्की, सरकारका उच्चपदस्थ अधिकारीदेखि एजेन्टसम्मले जसरी पनि डेढ अर्ब रुपैयाँ बराबरका हतियार किन्न जोडबल गरेका थिए। अख्तियारका प्रमुख आयुक्त कार्कीदेखि विदेशी कम्पनीका एजेन्ट दीपक भट्टसम्मले प्रहरीलाई जसरी पनि हतियार भिराउन गरेका षड्यन्त्रको साक्षी म आफैं छु, भण्डारीले भनेका छन्। भण्डारीले किटान गरेका भट्टले नै यो हतियार खरिदका लागि सरकारी अधिकारीसमक्ष डिल गरेको भिडियो सार्वजनिक भएको हो। कुरा त्यतिमा मात्रै सीमित छैन, उनले भिडियोमा पैसा दिनुपर्ने बाहेकका अरू कसैलाई घुमाउन टिकट काट्नुपर्ने, कसैका छोराछोरीको भर्ना गरिदिनुपर्ने भन्दै शक्ति केन्द्रलाई प्रभावमा पार्ने योजनासमेत सुनाएका छन्। निवर्तमान अर्थमन्त्री शर्मासँग निकट सम्पर्कमा रहेका र प्रधानमन्त्री निवास बालुवाटारमा समेत सहज सम्बन्ध बनाएका भट्टकै जोडबलमा अर्को साढे चार अर्ब खर्च गरी दुई हेलिकप्टर खरिद गर्ने प्रयास पनि जारी छ। रूसबाट एमआई१७ भी५का ती दुई हेलिकप्टर किन्न लागिए पनि विरोध भएपछि तत्काललाई रोकिएको छ। राज्य संयन्त्रसँगको मिलेमतोमा ठेक्कापट्टा र राज्य ढुकुटीको दोहनमा भट्टको संलग्नता हेलिकप्टर र हतियार खरिदमा मात्रै सीमित छैन, निवर्तमान अर्थमन्त्री शर्माले निर्माण गरेको बजेटमा समेत भट्टको संलग्नता रहेको सरकारी अधिकारीहरूको दाबी छ। शर्माले जुन कारणले अर्थमन्त्रीबाट राजीनामा दिए, भट्टलाई सेवा गर्नुको परिणाम थियो त्यो, यसबारे जानकार एक मन्त्रीले भने, बजेट निर्माणमा प्रवेश गर्ने अनधिकृत व्यक्ति भट्टले नै पठाएका थिए। ती व्यक्तिको संलग्नतामा करका दरहरू परिवर्तन गरिएको थियो। यही घटना बाहिरिएपछि शर्मा अर्थमन्त्रीबाट राजीनामा दिन बाध्य भएका थिए।(असार ३०, २०७९ मा प्रकाशित)"
"विधान अधिवेशनको तयारीमा जसपा, संगठनको अभिलेख संकलन गर्न जिम्मेवारी बाँडफाँड","काठमाडौं : विधान अधिवेशनको तयारीमा जुटेको जनता समाजवादी पार्टी, नेपालले अभिलेख संकलन थालेको छ। आगामी चैत्रभित्र विधान अधिवेशन गर्ने तयारीका साथ अभिलेख संकलन गर्न जिम्मेवारी तोकिएको जनता समाजवादी पार्टी, नेपालका प्रचार विभाग प्रमुख पूर्ण बस्नेतले जानकारी दिए। विभागले सदस्यहरुलाई जिम्मेवारी तोकेरै काम अगाडि बढाएको छ। उनका अनुसार जसपा नेपालको संगठन विभागले पार्टी समितिमा आवद्ध सदस्यहरु, जनसंगठन र क्रियाशिल सदस्यहरुको अभिलेख माग गर्ने भएको हो । जसपाले जेष्ठमा पार्टीको महाधिवेशन गर्ने पार्टीको तयारी गरेको छ। जसपाले मंसिर ४ को निर्वाचनमा प्रतिनिधि सभामा १२ सिट ल्याएको छ। प्रदेश नं १ खगेन्द्र माखिममधेश प्रदेश कैलाशप्रसाद यादव, अशेश्वर यादव, किरणकुमारी राय र भरतबहादुर खड्काबागमती प्रदेश विद्युत बज्राचार्य गण्डकी प्रदेश धनप्रसाद तामाङलुम्बिनी प्रदेश अशोक कुमार यादव, मञ्जु अन्सारी, बोम दर्लामी मगर राष्टिय समितिहरु लाक्पा शेर्पा, खगेन्द्र माखिम, बोम दर्लामीजनवर्गीय संगठनहरु रञ्जु ठाकुर, भीम राई र अशेश्वर यादवगैर भौगोलिक चन्देश्वर प्रसाद सिंह र मञ्जु अन्सारी प्रवास विशेष प्रदेश समिति रामसहायप्रसाद यादव"
"पृथ्वीनारायण शाहका उपदेश मननीय छन्, वर्तमान उपलब्धि पूर्वजको त्याग र बलिदानले हो : राष्ट्रपति","काठमाडौं : राष्ट्रपति विद्यादेवी भण्डारीले इतिहासका उपलब्धिप्रति कृतज्ञ हुने समाजले मात्र आफू र सन्ततिमाथि न्याय गर्न बताएकी छन्। पृथ्वी जयन्ती तथा राष्ट्रिय एकता दिवसको शुभकामना सन्देश दिँदै उनले वर्तमान समयका उपलब्धिहरूमा पूर्वजहरूले गरेका त्याग र बलिदानप्रति सम्मान व्यक्त गर्नुपर्ने बताएकी हुन्। वर्तमान समयका उपलब्धिहरूमा गौरवबोध गरिरहँदा इतिहासमा हाम्रा पूर्वजहरूले गरेका त्याग र बलिदानप्रति हामीले उत्तिकै सम्मान व्यक्त गर्नु पर्दछ । लामो इतिहासको कालखण्डमा घटेका घटनालाई उही समयको सापेक्षतामा परिशीलन गर्दै तिनका सकारात्मक पक्षबाट आजको पुस्तालाई प्राप्त हुने मार्गदर्शन ग्रहण गर्नु मानव सभ्यताको शाश्वत अभ्यास हो। शुभकामना सन्देशमा भनिएको छ, आफ्नो इतिहासका उपलब्धिप्रति कृतज्ञ हुने समाजले मात्र आफू र आफ्ना सन्ततिमाथि न्याय गर्न सक्दछ भन्ने सत्यलाई हामी सबैले मनन गर्नु पर्दछ । यस दिवसबाट हाम्रो सुदृढ देशभक्तिको भावनामा एउटा बलियो आयाम थप्न योगदान मिल्ने मैले विश्वास लिएको छु । छरिएर रहेका साना राज्यहरूको एकीकरणबाट आधुनिक नेपाल राष्ट्रको निर्माण हुनु हाम्रो इतिहासको विशिष्ट एवं गौरवपूर्ण अध्याय भएको उनको भनाई छ । शुभकामना सन्देशमा भनिएको छ, तत्कालीन गोरखाका राजा पृथ्वीनारायण शाहले सुरु गरेको नेपाल निर्माणको अभियानलाई दशकौंसम्म हाम्रा वीर पुर्खाले अगाडि बढाएकै हुनाले नेपालको स्वतन्त्र र सार्वभौम अस्तित्व कायम रहन सकेको ऐतिहासिक यथार्थ हामी सबैले आत्मसात गर्नु पर्दछ। राष्ट्रपति भण्डारीले एकीकरणले तयार गरेको आधारभूमिमा उभिएर नै सार्वभौम, स्वतन्त्र, समावेशी, लोकतान्त्रिक गणतन्त्र नेपालसम्मको यात्रा तय गर्न सफल भएको उल्लेख गरिन्। तत्कालीन समयमा पृथ्वीनारायण शाहले दिएका उपदेश वर्तमान सन्दर्भमा पनि उत्तिकै मननीय रहेको उनको भनाई छ। उनले भनेकी छन्, स्वावलम्बी र आत्मनिर्भर अर्थतन्त्रको निर्माण गर्न, जनतालाई अधिकारसम्पन्न बनाई राज्यसँग अपनत्वको भाव कायम राख्न तथा कुशल परराष्ट्र सम्बन्ध सञ्चालन गर्न समेतका बहुआयामिक क्षेत्रमा हामीले पृथ्वीनारायण शाहका उपदेशलाई सर्वकालिक सन्दर्भ सामग्रीका रूपमा लिन सक्दछौं । राष्ट्रिय एकता दिवसले हाम्रो मुलुकको स्वतन्त्रता, सार्वभौमिकता, भौगोलिक अखण्डता र राष्ट्रिय एकतालाई अक्षुण्ण राखी जनताको सुख र समृद्धि हासिल गर्न सबैमा प्रेरणा प्रदान गर्ने राष्ट्रपति भण्डारीको विश्वास छ। आज नेपाल एकीकरण अभियानका नेतृत्वकर्ता पृथ्वीनारायण शाहको ३०१ औँ जन्म जयन्ती तथा राष्ट्रिय एकता दिवस हो। सरकारले आज सार्वजनिक बिदा दिएको छ।"
बागमती प्रदेशमा मन्त्रालय घटाइँदै,"हेटौंडा : बागमती प्रदेशका मुख्यमन्त्री शालिकराम जम्कट्टेलले पद तथा गोपनीयताको शपथ लिएका छन्। मंगलबार पदभार ग्रहण गर्दै उनले मन्त्रालयको संख्या घटाउने पहिलो निर्णय गरेका छन्। त्यसका लागि प्रदेश सरकारका मुख्य सचिवको संयोजकत्वमा १५ दिनभित्र प्रतिवेदन बुझाउने गरी पाँच सदस्यीय कार्यदल बनाइएको छ। हाल बागमती प्रदेशमा मन्त्रालयको संख्या १४ छ। मन्त्रालय र मन्त्रीहरूका संख्या घटाएर सरकारको खर्च भार घटाउने र सुशासन र समृद्धिको दिशामा अघि बढ्ने मेरो लक्ष्य छ, मुख्यमन्त्री जम्कट्टेलले भने। मुख्यमन्त्री जम्कट्टेलले पुस मसान्तभित्र संघीय सरकारमा पठाउनुपर्ने विशेष र समपूरक आयोजनाको विवरण पठाउने दोस्रो निर्णय गरेका छन्। पाँच दलको समर्थनमा जम्कट्टेल बागमतीको चौथो मुख्यमन्त्री बनेका हुुन्। उनलाई एमालेका ३७, माओवादीको २१, राप्रपाको १३, एकीकृत समाजवादीको ७ र हाम्रो नेपाली पार्टीका २ जना प्रदेशसभा सदस्यको समर्थन छ। ११० सिट रहेको बागमती प्रदेशमा सरकार बनाउन ५६ सिट आवश्यक पर्छ।"
लप्ची नाका ४ वर्षदेखि बन्द,"दोलखा : दोलखाको बिगु गाउँपालिका१ लप्चीमा रहेको चीनसँगको सीमा नाका चार वर्षदेखि बन्द छ। उक्त नाका बन्द हुँदा स्थानीयलाई किनमेल तथा उत्पादन गरेका सामान बिक्री वितरणमा समस्या हुँदै आएको छ। लप्चीबाट लामाबगर आउन दुई दिन लाग्ने भएकाले सीमा क्षेत्रमा सरकारको उपस्थिति शून्य देखिएको हो। लप्चीमा सुरक्षा पोस्ट राख्ने विषयमा आवश्यक सुझावसहितको पत्र गृह मन्त्रालयमा पठाएको भए पनि जवाफ नआएकोले लामाबगरमै सुरक्षा पोस्ट रहेको सशस्त्र प्रहरी नायब उपरीक्षक सुरज कार्कीले बताए। लप्चीका स्थानीयलाई आफ्नो देशको नजिकको बजार लामाबगर आउनै दुई दिन लाग्ने भएकाले उनीहरूको मुख्य बजार चीनतर्फको सीमा फलाक र कुती हो। तर, चार वर्षदेखि चीनले नाका नखुलाएका कारण दैनिक उपभोग्य सामान किनमेल र आफुूले उत्पादन गरेका कुरा बिक्री गर्न समस्या भइरहेको स्थानीय कर्मा शेर्पा बताउँछन्। नाका नखुलेर लप्चीवासीको मुख्य आम्दानीको स्रोत चौरीको घ्यु, छुर्पीलगायत खाद्यसामग्री फलाक र कुती पुर्याउन समस्या कर्माको भनाइ छ।"
मधेशको मुख्यमन्त्रीमा जसपाका सरोजकुमार यादव दाबी पेश गर्दै,"जनकपुरधाम :जनता समाजवादी पार्टीका सरोज कुमार यादवले आज मधेश प्रदेशको मुख्यमन्त्री पदमा दाबी पेश गर्दैछन् । जनता समाजवादी पार्टीका प्रदेश संसदीय दलका नेता यादवले प्रदेश प्रमुख हरिशंकर मिश्रसमक्ष सरकारको नेतृत्वमा दाबी पेश गर्न लागेका हुन्। दाबी पेश गरेपछि प्रदेश प्रमुख मिश्रले उनलाई मुख्यमन्त्री नियुक्त गर्नेछन्। प्रदेश प्रमुख मिश्र पुस २८ गते ४ बजेभित्र सरकारको नेतृत्वमा दाबी पेश गर्न आह्वान गरेका थिए । तर, त्यसको एक दिन अगाडि नै यादवले नेकपा एमाले, माओवादी केन्द्र,जनमत पार्टीलगायत दलहरुको समर्थनमा सरकारको नेतृत्वमा दाबी प्रस्तुत गर्न लागेको एमाले नेता रामचन्द्र मण्डलले जानकारी दिए। बुधबार सत्तासाझेदार दलहरुको बसेको बैठकले बहुमत सदस्यको हस्ताक्षरसहित मुख्यमन्त्री नियुक्तिको लागि दाबी पेश गर्ने निर्णय भएको नेता मण्डलले बताए। सोही निर्णय अनुसार आजै प्रदेश प्रमुख मिश्रसमक्ष मुख्यमन्त्री नियुक्तिको लागि दाबी पेश गर्न लागेका हुन्। यादव सत्तासाझेदार दलहरु र स्वतन्त्र सांसदसहितको समर्थनमा दाबी पेश गर्न लागेका हुन। सत्ता गठबन्धनका शीर्ष नेताहरुबीच भएको सहमति अनुसार मधेश प्रदेशको नेतृत्व जसपा र जनमत दुवै दलले लिनेछन् । १०७ सदस्यीय मधेश प्रदेश सभामा बहुमतका लागि कम्तिमा ५४ सांसदको समर्थन चाहिन्छ । १०७ सदस्यीय मधेश प्रदेशसभामा नेकपा एमाले २३,नेपाली कांग्रेस २२,जसपा १६,जनमत १३,लोसपा र माओवादी केन्द्र ९९,एकीकृत समाजवादी ७,नागरिक उन्मुक्ति पार्टी,राप्रपा र नेपाल संघीय समाजवादी ११ र पाँच स्वतन्त्र सांसद छन् ।"
"प्रतिपक्षबिनाको संसद्, बलमिच्याइँको डर","नेपालीमा एउटा उखान छ हात्ती लडदा पनि बारीकै नास, हात्ती प्रेम गरे पनि बारीकै नास। यो उखान नेपाली राजनीतिमा ठ्याक्कै मेल खान्छ। दलहरू जतिबेला मिल्छन्, विधिविधान कुल्चने गरिन्छ। दलहरू झगडा गर्दा पनि विधिविधान नै मिच्ने गरिन्छ। यसको पछिल्लो संकेतका रूपमा देखा पर्दैछ प्रतिपक्षबिनाको संसद्। अर्थात्, अब सबै सत्तापक्ष। जनताले कुनै एक दललाई बहुमत नदिएपछि कोही पनि प्रतिपक्षमा बस्न तयार भएनन्। एकएक सिटे नेमकिपा र राष्ट्रिय जनमोर्चाले विपक्षीमा बस्ने निर्णय त गरेका छन्। तर कानुनअनुसार उनीहरूले प्रमुख प्रतिपक्षको हैसियत पाउँदैनन्। प्रमुख प्रतिपक्ष हुन प्रतिनिधिसभामा १० प्रतिशत सांसदहरू हुन जरुरी छ। यसैले संसद् प्रमुख प्रतिपक्ष बिनाको हुने निश्चित छ। प्रतिपक्षको मैदान खालि हुने देखिएको छ। यसैले अब कोही डन्डासहित झन्डा हल्लाउँदै हिँड्लान्। कोही भित्रभित्रै सत्ताको स्वाद लिने होलान्। तर, सबैको एउटै उद्देश्य र लक्ष्य देखियो सरकारभन्दा बाहिर नबस्ने। यसो हुँदा अब जननिर्वाचित थलोमा जनताका पीर, मर्का, दुःख, वेदनाभन्दा सत्ताका गुणगान र स्तुतिमात्रै गाइने हुन् कि ? जनताका आवाज थुनिने, नसुनिने र नबोलिने हुन् कि ? किनकि संसदीय प्रणालीको मान्यता हो बहुमतको सरकार, अल्पमतको प्रतिपक्ष। अर्को पनि मान्यता छ संसद् प्रतिपक्षको। तर, नवनिर्वाचित संसद् प्रतिपक्षबिनाको हुँदा कतै सातो गएको बच्चाजस्तो संसद् हुने त होइन ? तत्कालीन राजाद्वारा २०५८ जेठ ८ गते विघटन गरिएको प्रतिनिधिसभा जनआन्दोलनको बलमा २०६३ वैशाख ११ मा पुनस्र्थापना भयो। प्रतिनिधिसभाले जेठ ४ गते ऐतिहासिक घोषणापत्र जारी गर्यो र सात दलको सहमतिअनुसार अघि बढ्ने संवैधानिक व्यवस्था गर्यो। २०६३ पुस १ गते (अन्तरिम संविधान) जारी नहुँदासम्म घोषणापत्रकै आधारमा मुलुक चल्यो। पुरानो संविधान निलम्बन गरिएको र नयाँ नबनिसकेको झन्डै ७ महिनाको अवधि मुलुक प्रतिनिधिसभा घोषणापत्रअनुसार चल्यो। त्यतिबेला सात दलको सहमतिअनुसार मात्रै सरकार गठन हुने व्यवस्था गरियो। त्यसयता दलहरू मिल्दा बेलाबेला संविधान, कानुन र ऐन मिचिने गरेका छन्। दलहरू नमिल्दा पनि सबैले संविधान, कानुन कुल्चने प्रवृत्ति छ। यसको उदाहरण हो तत्कालीन नेकपाका प्रधानमन्त्री केपी ओलीले दुईदुई पटक संसद् विघटन गर्न गरेको सिफारिस। संसद् सार्वभौमसत्ताको प्रयोग गर्ने उच्चतम थलो हो। जनताले आफ्ना लागि आफू शासित हुन आफ्ना प्रतिनिधि संसद्मा पठाउँछन्। जनताका आवाज प्रतिनिधिमार्फत व्यक्त हुन्छन् भन्ने मान्यता संसदीय व्यवस्थामा राखिन्छ। आफ्ना लागि कस्तो सरकार बनाउने ? को बाट शासित हुने ? कस्तो ऐन कानुन बनाउने भन्ने कुरा जनताले आफ्ना प्रतिनिधिमार्फत व्यक्त गर्छन्। तर जनताले विश्वास गरेका सबै प्रतिनिधिहरू केवल सत्ता र शक्तिका भोका मात्रै भए भने जनतामा निराशा छाउन सक्छ। माओवादी केन्द्रका अध्यक्ष प्रचण्डको एउटै गुनासो हुन्थ्यो मैले एमालेका नेताहरूलाई लाइन लगाएर प्रधानमन्त्री बनाए। तर कसैले पनि मेरो गुन तिरेनन्। हुन पनि २०६४ मा चुनाव हारेपछि माधव नेपाललाई संविधानसभामा ल्याउन प्रचण्डले नै भूमिका खेलेका थिए। जबकि त्यसबेला संसद्मा सबैभन्दा ठूलो दल माओवादी थियो। चुनाव हारेपछि पार्टी महासचिव त्यागेर बसेका नेपाललाई संविधानसभामा (ल्याउन प्रचण्डले नै भूमिका खेलेका थिए। नेपाल संविधानसभा सांसद बने, प्रचण्डको सरकार ढलेपछि प्रधानमन्त्री बने। नेपालपछि एमाले अध्यक्ष झलनाथ खनाल प्रधानमन्त्री बने। खनालका प्रस्तावक प्रचण्ड नै थिए। दोस्रो संविधानसभामा माओवादीको साइज निकै घट्यो, तेस्रो स्थानमा झर्यो। पहिलो र दोस्रो पार्टी कांग्रेस र एमाले मिलेर सरकार बनाए, संविधान बनाउने सर्तमा। कांग्रेसका तत्कालीन सभापति सुशील कोइराला प्रधानमन्त्री बने। दुई दलबीच सहमति थियो संविधान जारी गरेपछि एमाले अध्यक्ष केपी ओलीलाई प्रधानमन्त्री बनाउने। माओवादीसमेतको समर्थनमा २०७२ मा संविधान त जारी भयो, तर कांग्रेस नेतृत्व एमाले अध्यक्ष केपी ओलीलाई प्रधानमन्त्री बनाउन तयार भएन। नयाँ संविधानअनुसार त्यसबेला नयाँ प्रधानमन्त्री चयन गर्नुपर्ने थियो। एमाले अध्यक्ष ओलीलाई प्रधानमन्त्री बनाउन तयार भए, माओवादी अध्यक्ष प्रचण्ड। संसदीय प्रणालीको मान्यता हो बहुमतको सरकार, अल्पमतको प्रतिपक्ष। तर, सबै दल सत्तापक्ष भएकाले संसदमा जनताका आवाज थुनिने, नसुनिने र नबोलिने हुन् कि ? प्रचण्डको प्रस्तावमा ओली प्रधानमन्त्री बने। तर प्रचण्डसँगको सहमतिअनुसार सत्ता छोड्न ओली तयार भएनन्। कांग्रेसको समर्थनमा प्रचण्ड प्रधानमन्त्री बने। प्रचण्डले छोडेपछि कांग्रेस सभापति देउवा प्रधानमन्त्री बने। देउवाका प्रस्तावक पनि ओली नै थिए। देउवा नेतृत्वको सरकारलाई समर्थन गरेकै अवस्थामा प्रचण्डले एमालेसँग २०७४ को आम निर्वाचनमा वाम गठबन्धन गरे। एमाले र माओवादी मिलेर बनेको वाम गठबन्धनलाई झन्डै दुई तिहाइ बहुमत आयो। प्रधानमन्त्रीमा अघि सरे, ओली। ओलीका प्रस्तावक बसे, फेरि पनि प्रचण्ड। लगत्तै पार्टी एकता भयो। ओली र प्रचण्डबीच आलोपालो प्रधानमन्त्री बन्ने सहमति थियो। पार्टी एकतामा दुई अध्यक्षको व्यवस्था गरियो। तर तत्कालीन नेकपामा विवाद चक्र्यो। प्रचण्ड र नेपाल एकातिर, ओली अर्को पक्षमा उभिए। पार्टीभित्र विवाद उत्कर्षमा पुगेकै बेला सहमतिको प्रयास गरियो। प्रचण्डलाई पार्टी सञ्चालनको जिम्मा र ओलीले पाँचै वर्ष सरकारको नेतृत्व गर्ने सहमति बन्यो। उक्त सहमतिपछि ओलीको प्रस्तावमा प्रधानमन्त्री बन्ने प्रचण्डको सपना पूरा भएन। ओलीले पाँच वर्ष एकलौटी सरकारको नेतृत्व गर्ने सहमतिले पनि नेकपाभित्रको विवाद साम्य हुन सकेन। ओलीले प्रचण्डलाई एकलौटी रूपमा पार्टी नेतृत्व दिन नसक्ने अडान राखे। विवादकै बीच ओलीलाई पार्टीबाट हटाउनेसम्मका पहल भए। विवाद चरम उत्कर्षमै पुगेका बेला ओलीले संसद् विघटन गरे। त्यहीबेला सर्वोच्चले एमाले र माओवादी केन्द्रबीचको एकता भंग गरिदियो। एमाले र माओवादी आआफ्नो बाटो लागेपछि प्रचण्ड देउवातिर लागे। देउवालाई प्रधानमन्त्री नियुक्तिको माग गर्दै प्रचण्डहरू सर्वोच्च पुगे। सर्वोच्चको आदेशले देउवा प्रधानमन्त्रीमा नियुक्तिको परमादेश जारी भयो। २०७९ को चुनावपछि देउवाले प्रचण्डलाई प्रधानमन्त्री बनाउने सहमति पालना गरेनन्। जसले पनि सहमति कार्यान्वयन नगर्ने र जसबाट पनि धोखा मात्रै खाएपछि प्रचण्डले यसपटक कांग्रेससँग सर्त राखे नगदमा प्रधानमन्त्री। किनकि प्रचण्डलाई उधारो कारोबार कहिल्यै फापेन। यहीबेला नगदमा प्रधानमन्त्री बनाउन तयार भए, एमाले अध्यक्ष केपी ओली। त्यसैकारण प्रचण्डले चुनावमा भएको गठबन्धन त्यागेर एमालेसँगको सहकार्यको हात अघि बढाए। राष्ट्रपतिबाट प्रधानमन्त्रीमा नियुक्त भए। एमालेसँगको सहकार्यले सबै गुम्ने स्थितिमा पुगेपछि कांग्रेसले पनि प्रचण्डलाई समर्थन जनायो। प्रतिपक्षीविहीन संसद् र संसद्को झन्डै ९८ प्रतिशत विश्वाससहित प्रधानमन्त्री बन्ने सुनौलो अवसर पाए, प्रचण्डले। प्रतिपक्षबिनाको संसद्, प्रचण्डका लागि अवसर र चुनौती दुवै हो। सिंगो संसद्को विश्वास पाएकाले जनताका पक्षमा काम गर्न सरकारलाई कुनै अप्ठ्यारो हुँदैन। किनकि, झिनामसिना वा प्राविधिक कमजोरीलाई देखाएर विपक्षीको धर्म निर्वाह गर्न सायदै कुनै सांसद वा दल तयार होलान्। तर सँगसँगै चुनौतीका चाङ पनि छन्। सबै दलले विश्वासको मत दिएका कारण प्रचण्डलाई राष्ट्रपतिसभामुखलगायतका अन्य राजकीय पद बाँडफाँटमा समस्या आउने निश्चित छ। किनकि कांग्रेस र एकीकृत समाजवादीले प्रचण्डलाई विश्वासको मत दिनुको राजनीतिक अर्थ छ। उनीहरूले प्रचण्डको दया र मायाभन्दा पनि एमालेको बार्गेनिङ पावर कमजोर बनाउने उद्देश्यले प्रचण्डलाई समर्थन दिएका हुन्। यसकारण, एमालेसँग मात्रै गरिएको शक्ति बाँडफाँटको सहमति कार्यान्वयनमा प्रचण्डलाई अप्ठ्यारो आउन सक्छ। राष्ट्रपति र सभामुखमा कुरा नमिले समर्थन फिर्ता लिन्छु भनेर कांग्रेस र एमाले दुवैको धम्की को सामना प्रचण्डले गर्नु पर्ने हुन सक्छ। यो चुनौतीलाई समन्वयकारी भूमिकामार्फत पार लगाउन सके मात्रै प्रचण्डलाई सहज होला।"
प्रतिक्रियावादीको घेराबन्दी तोडेर प्रधानमन्त्री बनेको हुँ : प्रचण्ड,"काठमाडौं : प्रधानमन्त्री पुष्पकमल दाहाल 'प्रचण्ड'ले प्रतिक्रियावादीको घेराबन्दी तोडेर आफू प्रधानमन्त्री बनेको बताएका छन्। बुधबार वाईसियलको केन्द्रीय कमिटी बैठकलाई सम्बोधन गर्दै प्रधानमन्त्री प्रचण्डले आफू सजिलै प्रधानमन्त्री नबनेको बताएका हुन्। 'प्रतिक्रियावादीका धेरै घेराबन्दीहरुलाई तोडेर यहाँ आइपुगेको हो। सजिलैसित आएको होइन,'उनले भने ,'हामीले विगतमा जसरी घेरा तोड्ने र प्रतिरोध गर्ने रणनीतिक बनाउँथ्यौं । आज पनि घेरा तोड्ने र प्रतिरोध गर्ने प्रक्रियाबाटै यो सफलता प्राप्त भएको हो। ' प्रधानमन्त्री प्रचण्डले यो अवसरलाई त्यतिकै खेर जान नदिने बताए। त्यसका लागि सरकार र पार्टीलाई सबैको सहयोग आवश्यक रहेको औंल्याए। यो पटक सरकार सफल हुने र पार्टी सफल हुने कुरा सिंगै राष्ट्र र इतिहासका लागि अविष्मरणी परिघटना हुने उनको भनाइ छ। प्रचण्डले पार्टी र सरकारलाई सफल बनाउन वाईसीएलको संस्थागत पहलकदमी आवश्यक भएको र संगठन विस्तार गरेर पार्टीलाई सुदृढ बनाउन कार्यकर्तालाई निर्देशन दिए। उनले भने,'यो अवसरलाई वाईसियललाई बलियो बनाउने कुरामा सदुपयोग गर्नुछ। सुशासन दिएर भ्रष्टाचार नियन्त्रण गर्ने कुरालाई कठोर रुपमा अगाडि बढाएर सम्बोधन गर्नुछ। ' प्रचण्डले वाईसियल युवापंक्तिलाई आकांक्षसहित अगाडि बढ्न आग्रह गरे। उनले सरकार र पार्टीलाई सफल पार्न सबै एक ढिक्का भएर लाग्नुपर्ने बताए। उनले भने,'पार्टीले गर्नुपर्ने सहयोग र सरकारले गर्ने सहयोग रहन्छ। आकांक्षसहित अगाडी बढ्नु होस । भविष्य उज्ज्वल छ।' उनले यसअघि माओवादी नेतृत्वको सरकारले सुरु गरेका कतिपय राम्रा कार्यक्रमलाई विभिन्न कारणले कार्यान्वयन गर्न नसकिएको भन्दै अब संकल्पका साथ सबै कामलाई पुरा गर्ने दाबी गरे। प्रचण्डले अहिले आर्थिक समृद्धिको यात्राको परिकल्पनालाई सफलतापूर्वक कार्यान्वयन गर्न सके समाजवादतर्फको यात्राको आरम्भ हुनसक्ने र नेपाल नयाँ युगतर्फ जाने जिकिर गरे।"
ड्रागन खेती गरेर बाँझो बारीको सदूपयोग,दोलखा: परम्परागत खेती गर्दै आइरहेका दोलखाका किसान अहिले व्यावसायिक ड्रागन खेतीतर्फ आकर्षित हुँदै आएका छन्। बजारमा बढ्दो माग र जंगली जनावरबाट जोगाउन सकिने भएकाले ड्रागन फलको खेती थालेको बैतेश्वर गाउपालिका वडा नं ६ का मानबहादुर तमाङले बताए। रातोमाटो भएको जग्गामा पानी नहुँदा १० वर्षदेखि बाँझो जमिनमा ड्रागन खेती थालिएको उनले बताए। भर्खरै थालिएको खेतीबाट राम्रो आम्दानी हुने उनको अपेक्षा छ।
थारुहरुले माघीलाई आन्दोलनकै रुपमा मनाउने,"काठमाडौं : थारु समूदायले यस वर्षको माघी पर्वलाई काठमाडौं उपत्यकासहित देशव्यापी रुपमा आन्दोलनका रुपमा मनाउने भएको छ । थारु कल्याणकारिणी सभाको थारु राष्ट्रिय माघी महोत्सव मूल आयोजक समितिले बुधबार पत्रकार सम्मेलन गर्दै थारु समुदाय आफ्नो हक अधिकारको लागि संघर्षरत रहेकाले यस वर्षको माघी पर्वलाई आन्दोलनकै रुपमा मनाउने जानकारी दिएको हो। थरुहट आन्दोलनकर्मीसँग सरकारले पटक पटक गरेको सहमति कार्यान्वयन हुन नसकेको र टीकापुर आन्दोलनका क्रममा थरुहट राजबन्दीहरुलाई सुनियोजित रुपमा झुटा मुद्दा लगाएको फसाइएको भन्दै यस बर्षको माघी पर्वलाई काठमाडौं उपत्यकासहित देशव्यापी रुपमा आन्दोलनका रुपमा मनाउने निर्णय भएको थारु कल्याणकारिणी सभाका सदस्य सचिव कानुलाल चौधरीले जानकारी दिए। माघी पर्वका अवसरमा माघ १ गते काठमाडौंको टुँडिखेलमा विशेष कार्यक्रमको आयोजना गरिने आयोजकले समितिले जनाएको छ । प्रधानमन्त्री पुष्पकमल दाहाल 'प्रचण्ड'ले उद्घाटन गर्ने कार्यक्रममा विविध थारु सांस्कृतिक प्रस्तुति,थारु खानपीन,थारु सीप हस्तकला,पुस्तक प्रदर्शनी लगायतका प्रस्तुति हुनेछन्। त्यसअघि बिहान थारु संस्कृति,भेषभूषा बाजागाजासहित काठमाडौंको बसन्तपुरमा भेलाभई झाँकी र्याली प्रदर्श सहित रत्नपार्क परिक्रमा गर्ने कार्यक्रम रहेको आयोजक समितिले जनाएको छ ।"
मानुङकोटमा दश फिट अग्लो नेपालको झण्डा,"दमौली : तनहुँको व्यास नगरपालिका५ स्थित मानुङकोटमा नेपालको झण्डा राखिएको छ। टिम नेपो तनहुँले ३०१औँ पृथ्वीजयन्तीको अवसरमा मानुङकोटमा दश फिट अग्लो झण्डा राखेको हो। पर्यटकीय गन्तव्यका रूपमा विकास भइरहेको मानुङकोटको पर्यटन प्रवर्द्धन गर्ने उद्देश्यसहित राखिएको झण्डाको आज व्यास नगरपालिकाका प्रमुख बैकुण्ठ न्यौपानेले अनावरण गरे। सो अवसरमा नगरप्रमुख न्यौपानेले पर्यटकीय सम्भावनायुक्त मानुङकोटलाई थप प्रवर्द्धन गर्ने उद्देश्यसहित नेपालको झण्डा राखिएकामा संस्थाको प्रशंसा गरे। स्वास्थ्य, शिक्षा, वातावरण र युवा नेतृत्व विकासको क्षेत्रमा संस्थाले खेल्दै आएको भूमिका सकारात्मक रहेको न्यौपानेको भनाइ थियो। टिम नेपो तनहुँका अध्यक्ष रवि अधिकारीले मानुङकोट पर्यटकीय गन्तव्यका रूपमा विकसित भइरहेको अवस्थामा एउटा इँटा थप्ने उद्देश्यसहित नेपालको झण्डा राखिएको बताए। चिसो मौसम सुरु भएसँगै मानुङकोटमा आन्तरिक पर्यटकको भीड बढ्न थालेको छ। सूर्योदय र कुहिरोको दृश्य हेर्न यहाँ पर्यटक उक्लिने गरेका छन्। अन्य दिनभन्दा शनिबार मानुङकोटमा पर्यटकको चाप बढ्ने गरेको छ । शनिबारको दिन करिब पाँच हजार पर्यटक यहाँ पुग्छन्। मानुङकोटबाट कुहिरो, सूर्योदय र हिमालको मनोरम शृङ्खला देखिने भएकाले पर्यटकको चहलपहल बढेको हो। मानुङकोटबाट धौलागिरि, माछापुच्छ्रे, अन्नपूर्ण, मनास्लु, लमजुङ हिमालको दृश्यावलोकन गर्न सकिन्छ। जाडो मौसम भएको र मानुङकोटमा बिहानै घाम लाग्ने भएकाले पनि आन्तरिक पर्यटक बिहानै यहाँ पुग्ने गरेका छन्। दमौली बजारलाई कुहिरोले ढाक्नुलाई पौराणिक कथासँग पनि जोडिएको छ। परापूर्वकालमा महर्षि वेदव्यासका पिता पराशर ऋषिले सत्यवतीसँग सम्भोग गर्न इच्छा प्रकट गर्दा लोकलाई पत्तो नहोस् भनेर कुहिरो उत्पन्न गराइदिएको धार्मिक किंवदन्ती रहँदै आएको छ।"
जोखिम मोलेर सेती वारपार,"बझाङ: बच्चाको उपचार गरेर रायल प्राथमिक स्वास्थ्य केन्द्र देउराबाट घर फर्किरहेका थलारा ४ ठिङका रामबहादुर बोहरा दम्पत्तिको खुसी कार्तिक १० गते रायलउत्गडी सिमार झोलुङ्गे पुलले नाटकीय ढंगले खोस्यो। बच्चाको उपचार गरेर घर फर्किरहेका रामबहादुर श्रीमती सीतासहित बेलुका सवा ६ बजे रायल पुगेका थिए। ठूलो पानी परिरहेका बेला जोखिम मोलेरै रामबहादुरको परिवार पुल तर्दै थियो। बच्चा बोकेका रामबहादुर अघि र सीता पछि थिए। रामबहादुरलाई छाता ओढाउँदै गरेकी सीता पुलमा चिप्लिएर नदीमा खसिन्। मुसलधारे वर्षा, काखमा बच्चा भएकाले आँखै अगाडी श्रीमती नदीमा बिलिन भएको दृश्य देखेका रामबहादुर श्रीमती बचाउने कुनै उपाय नपाएपछि भारी मन लिएर घर पुगे। यो रामबहादुरको परिवारले भोगेको बज्रपात हो। यस्तै दुखद् यात्रा रायल उत्गडी पुल तर्ने धेरैको छ। कमजोर बनेको पुलका नट बोल्ड पटक पटकको बाढीले बगाएको छ। यसको मर्मतमा सरोकारवाला निकायले ध्यान दिएको छैन। यसको मारमा स्थानीय छन्। पुल जीर्ण भएको एक वर्षभन्दा बढी भए पनि मर्मतमा स्थानीय सरकार, प्रदेश सरकारले चासो नदिएको थलारा २ का देवेन्द्र सायरले बताए। हाल पुलमा काठका फ्ल्याक र ग्यामिन जाली बिच्छयाइएको छ। तर यात्रा झन जोखिमपूर्ण बनेको थलारा ४ डिख्लाका बिर्ख बोहराको भनाइ छ। उनी भन्छन्, हाम्रो सेती नदी तर्ने मुख्य बाटो त्यही हो । बिरामी बोकेर हिँड्न सकिँदैन। अर्कैबाटो जानुपर्ने अवस्था छ। हामीले पनि झुण्डिएर खुट्टा कमाएर हिड्ने गरेका छौं। थलारा २ र ४ का बासिन्दा हिड्ने बाटो बन्द भएपछि वैकल्पिक लामो बाटो हिँड्नुपर्ने बाध्यता छ। पुलबाट थलारा २ का बगडा, कफलकाँडा, दंगार्जी, थापा गाउँ, थलारा ४ का ठिङ, डिख्ला, गढीगाउँ लगायतका बासिन्दा र केदारस्युँ गाउँपालिकाको रायलका बासिन्दा वारपार गर्ने गर्छन्। पुल सदरमुकाम चैनपुर र जिल्ला बाहिर जयपृथ्वी राजमार्ग जोड्ने पुल हो। पुलबारे सर्वत्र गुनासो बढेपछि थलारा गाउँपालिकाले पुल निर्माण गर्ने जनाएको छ। गाउँपालिका उपाध्यक्ष रामबहादुर खातीले चाँडै स्टमेट उठाएर मर्मत गरिने बताए।"
बाबुको आत्मदाहपछि ४ सन्तानको बिचल्ली,"दैलेख :भैरवी गाउँपालिका४ की १८ वर्षीया सुनिता बिकले पुस १९ गते झुन्डिएर आत्महत्या गरिन्। गाउँकै गौरी मावि बाँलेकाँडामा कक्षा ७ मा अध्ययनरत बिकको आत्महत्याको कारणबारे प्रहरीले अनुसन्धान गरिरहेको छ। आत्महत्या गरेको पाँच दिनपछि उनका बुवा ४० वर्षीय नरेश बिकले पनि आत्मदाह गरेका छन्। उनी कात्तिक अन्तिम साता मात्रै रोजगारीको खोजीमा भारत गएका थिए। तर, उनी दुई महिना नबित्दै शनिबार घर आइपुगेका थिए। उनले आफ्नै घरमा आगो लगाएर आत्मदाह गरे। आइतबार बिहान मात्रै घरभित्र जलेको अवस्थामा उनको शव फेला परेको थियो। शनिबार साँझ साढे ७ बजे आफ्नै २ तले ३ कोठा भएको कच्ची घरमा नरेश बिकले आगो लगाएको भन्नेबारे स्थानीयले प्रहरीलाई खबर गरेका थिए। राति साढे ११ बजे स्थानीय बासिन्दाको सहयोगमा आगलागी नियन्त्रणमा ल्याइयो। शनिबार साँझ आफ्नै घरमा आगो लगाएर फरार रहेका भनिएका नरेशको जलेको अवस्थामा शव फेला परेको हो। आइतबार बिहान जलेको घरमा अन्य केही क्षति भएको छ की भनेर खोजतलास गर्दा आधा शरीर घरको छानोले पुरिएको र जलेर मृत अवस्थामा उनको शव फेला परेको प्रहरीले जनाएको छ। प्रहरीको प्रारम्भिक अनुसन्धानले शनिबार दिउँसो ३ बजे घर आइपुगेका नरेशले पत्नी र छोराछोरीलाई घरबाट लखेटेर साँझ साढे सात बजे आफ्नै घरमा आगो लगाएको स्थानीयले बताएका छन्। इलाका प्रहरी कार्यालय दुल्लुका प्रहरी निरीक्षक कृष्ण डाँगी भन्छन्, गाउँमा छिमेकीहरूसँग बुझ्दा मदिरा सेवन गरेका नरेशले पत्नी र छोराछोरीलाई लखेटेर आफू घरभित्र पसेर घरमा आगो लगाएको खुल्न आएको छ। घरमा आगो लगाउनुअघि उनले घर नजिकै रूखमा राखिएको परालमा आगो लगाएका रहेछन्। स्थानीयका अनुसार नरेशको मानसिक अवस्था ठिक नभएको पाइएको छ। प्रहरीले घटनाबारे थप अनुसन्धान थालेको छ। आगलागीबाट अन्नपात, लत्ताकपडा, भाडाकुडासहित ३ लाख बराबर क्षति भएको प्रहरी निरीक्षक डाँगीले बताए। नरेशले आत्मदाहको बाटो रोजेपछि अहिले पत्नीसहित चार सन्तान बिचल्लीमा परेका छन्। पत्नी ४० वर्षीया सोना कामीसहित चार सन्तान बिचल्लीमा परेको स्थानीय कृष्णा सुनारले बताइन्। बस्ने घरमा श्रीमान्ले आगो लगाए, आफूलेसमेत ज्यान फाले, अहिले बस्नलाई घर छैन, घरमा भएको अन्नपात, लत्ताकपडा, भाडाकुडा सबै आगोले सखाप पारेको छ, बालबालिकाहरू बिचल्लीमा परेका छन्, सुनारले भनिन्। छोरीहरू १४ वर्षीया मनिषा, १२ वर्षीया गीता, ९ वर्षीया पार्वती र छोरा पाँच वर्षीय महेश बिकसहित सोना आफन्तको आश्रयमा छन्। मनिषा र गीता कक्षा चार, पार्वती कक्षा २ र महेश कक्षा १ मा अध्ययनरत छन्। भैरवी गाउँपालिका४ का पूर्ववडाध्यक्ष वीरेन्द्रबहादुर शाहीले बाबुले आफ्नै घरमा आगो लगाएर आत्मदाहको बाटो रोजेपछि बालबालिका बिचल्लीमा परेको बताए।"
गजेन्द्र राई बने म्यान अफ द गोरखा,"गोरखा : नेपाली सेनाका गजेन्द्र राई यस वर्षको म्यान अफ द गोरखा घोषित भएका छन्। दौडेर राजा बन्ने परम्पराको सम्झनामा पृथ्वीजयन्तीका दिन गोरखामा आयोजित दौड जितेर राई म्यान अफ द गोरखा बन्न सफल भएका हुन्। द्रव्यशाहले राज्यभिषेक गरेको पस्लाङ चौतारादेखि पृथ्वीनारायण शाहले राज्यभिषेक गरेको गोरखा दरबारसम्मको आठ किलोमिटर दौड ३० मिनेट ६ सेकेण्डमा पूरा गरी राई म्यान अफ द गोरखा बन्न सफल भएका हुन्। उनलाई जिल्ला समन्वय समिति गोरखाका प्रमुख मोहनबहादुर थापाले द्रव्यशाहको पगरीसहित उनको समयको पोशाक पहिर्याएर सम्मान गरिएको थियो। उनलाई द्रव्यशाहको पोशाकमा गोरखा महोत्सव मूल आयोजक समितिले झाँकी, र्यालीसहित बजार परिक्रमा गराउने कार्यक्रम रहेको दौडका आयोजक गोरखा उद्योग वाणिज्य संघका महासचिव प्रकाशचन्द्र श्रेष्ठले जानकारी दिए। त्यस्तै म्यान अफ द गोरखा दौड ३० मिनेट ५७ सेकेण्डमा पूरा गरी नेपाली सेनाकै मोहनदेव जोशी द्वितीय भएका छन्। नेपाली सेनाकै टंक कार्कीले ३१ मिनेट १३ सेकेण्डमा सो दौड पूरा गरी तेस्रो स्थान हासिल गर्न सफल भएका म्यान अफ द गोरखा दौडका संयोजक चन्दनबाबु खत्रीले जानकारी दिए। सशस्त्र प्रहरी क्लवका राजेन्द्र तामाले ३१ मिनेट ३५ सेकेण्डमा र गोरखा नगरपालिकाका नवराज गुरुङले ३३ मिनेटमा दौड पूरा गरी सान्त्वना स्थान हासिल गर्न सफल भएका खत्रीले बताए। दौडमा १६ जना सहभागी थिए। म्यान अफ द गोरखा हुने राईलाई गोरखा महोत्सव मूल समारोहमा प्रधानमन्त्री पुष्पकमल दाहालबाट ३० हजार नगद, मेडल र प्रमाणपत्रसहित पुरस्कृत गरिने उनले बताए। त्यस्तै दोस्रो हुनेलाई नगद २० हजार, मेडल र प्रमाणपत्र, तेस्रो हुनेलाई १० हजार नगद, मेडल र प्रमाणपत्र र सान्त्वनालाई नगद पाँचहजार मेडल र प्रमाणपत्रले पुरस्कृत गरिने उनले बताए।"
चाँगुनारायण नगरपालिकाको सबैभन्दा बढी आम्दानी सिफारिस दस्तुरबाट,"भक्तपुर : भक्तपुरको चाँगुनारायण नगरपालिकाले सबैभन्दा बढी आम्दानी सिफारिस दस्तुरवापतको शुल्क असुलीबाट गरेको छ । पुस २० गतेसम्मको तथ्यांकका आधारमा सिफारिस शुल्क बापत नगरपालिकाले एक करोड ७१ लाख ४२ हजार ६ सय ९५ राजश्व असुली गरेको छ । दोस्रो बढी राजश्व भने ब्यवसाय दर्ताबाट उठेको छ । त्यसबाट एक करोड २० लाख बढी असुली भएको छ । त्यसपछि नक्सा पासको दस्तुरबाट तेस्रो सर्वाधिक आय संकलन भएको छ । नक्सा पास दस्तुरबाट नगरपालिकाले एक करोड ११ लाख ७७ हजार चार सय २४ राजश्व उठाएको हो । नगरपालिकाले चालू आर्थिक वर्षको ६ महिनामा ७२ लाख बढी घरबहाल कर असुली गरेको छ । प्रशासनीक दण्ड जरिवानाबाट पनि नगरपालिकाले यस अवधिमा ९ लाख बढी राजश्व संकलन गरेको तथ्यांकमा उल्लेख छ । नगरपालिकाले नगर सभाको १२ औ अधिवेशनमा बिबिध १३ शीर्षकमा उठाइएका राजस्वको जानकारी प्रस्तुत गरिएको हो । नगरपालिकामा सर्वाधिक राजश्व वडानम्बर २ (दुवाकोट) बाट उठेको छ । त्यहाँबाट ६२ लाख ६२ हजार बढी प्राप्त भएको छ । यस्तै सबैभन्दा कम वडा नम्बर ३ (झौखेल) बाट २० लाख ७० हजार मात्र प्राप्त भएको समेत तथ्यांक छ। चाँगुनारायण नगरपालिकाको नगरसभाको १२ औं अधिवेशनले आर्थिक वर्ष २०७९८० को संशोधिन नीति तथा कार्यक्रमलाई संसोधन गर्दै पारितसमते गरेको छ । साथै,नगरपालिकाको अर्धवार्षिक समिक्षा समेत सर्वसम्मतले पारित गरेको छ । अधिवेशनको अर्को बैठक बिहीबार बस्ने प्रमुख प्रशासकिय अधिकृत हिरामणि सुवेदीले बताए ।"
सर्लाहीमा शितलहरले ६ जनाको मृत्यु,"मलंगवा: सर्लाहीमा शितलहरबाट यो वर्ष ६ जनाको मृत्यु भएको छ। चिसो बढेसँगैको शितलहरले वृद्धवृद्धाको ज्यान गएको हो। अहिले चिसो अत्याधिक बढेसँगै जिल्लाको जनजीवन प्रभावित बन्दै गएको छ। कठ्यांग्रिदो चिसोले सर्वसाधारण घरबाट बाहिर निस्कन सकेको छैनन्। चिसोले सबैभन्दा धेरै बालबालिका र वृद्धवृद्धा प्रभावित भएका छन्। ज्याला मजदुरी गरेर जिबिकोपार्जन गर्ने विपन्न परिवार काम गर्न नसकेर समस्यामा छन्। चिसो बढेपछि मलंगवा, चक्रघट्टालगायतका स्थानीय तहले सामुदायिक विद्यालयमा बिदा दिएको छ। बजार पसलमा चहलपहल पनि घटेको छ। व्यापार व्यवसाय मन्द बनेको व्यापारीले बताएका छन्। चिसोले काम गर्न नसकेको मलंगवा नगरपालिका वडा नं ४ का ४५ वर्षीय तिलाई पासवानले बताए। दैनिक ज्याला मजदुरी गरेर घर परिवारको पालनपोषण गर्दै आएका पासवान अहिले घरबाट बाहिर निस्कन सकेका छैनन्। भवन निर्माणको काम गर्दै आएका उनी चिसोले काम गर्नै नसक्ने अवस्था आएको बताउँछन्। आगो तापेर बसेमात्र दिन कटाउन सकिने उनले बताए। चक्रघट्टा गाउँपालिका वडा नं ७ पटेर्वाका राजकुमार माझीले चिसोका कारण मुसहर समुदाय निकै प्रभावित बनेका छन्। गाउँमा ४ दर्जन भन्दा बढी मुसहर परिवार छ । सबैले दैनिक ज्याला मजदुरी गरेर नै जीवन निर्वाह गर्ने गरेको छ। गाउँका अधिकांश मानिस इटाँ भट्टामा काम गर्छन्। पानी र हिलोको काम चिसोमा गर्नै नसकिने मजदूरले बताएका छन्। चिसो प्रभावितलाई राहत दिनका लागि जिल्ला विपद व्यवस्थापन समितिले केही स्थानमा राहत सामग्री स्वरुप न्यानो कपडा वितरण गरेको सर्लाही जिल्लाका प्रमुख जिल्ला अधिकारी थानेश्वर गौतमले बताए। संघीय सरकार र प्रदेश सरकारबाट आएको रकमलाई मिलाएर राहत बाँडिएको उनले बताए।"
कर्णालीमा प्रभावकारी बन्दै समुदाय प्रहरी साझेदारी,"सुर्खेत: समुदाय प्रहरी साझेदारी कार्यक्रम कर्णालीमा प्रभावकारी बन्दै गएको छ। कर्णाली प्रदेश प्रहरी कार्यालयका प्रवक्ता एसएसपी माधव श्रेष्ठले समुदाय प्रहरी साझेदारी अन्तरगत प्रहरीले विभिन्न सचेतनामूलक कार्यक्रम सञ्चालन गर्न थालेपछि समुदायमा हुने अपराधिक घटना तथा सामाजिक विकृति नियन्त्रणमा स्थानीय नागरिकसमेत अग्रसर हुन थालेको बताए। यो कार्यक्रमबाट बालविवाह, बहुविवाह, घरेलु हिंसा, लागुऔषध दुर्व्यसन, दाईजो प्रथा, छाउपडी प्रथा, जातिय विभेद, आत्महत्या जस्ता सामाजिक विकृति र बिसंगतिहरु न्यूनीकरण गर्न कर्णालीमा निकै प्रभावकारी भएको श्रेष्ठले बताए। कर्णालीका १० जिल्लामा प्रहरीले स्थानीय स्तरसम्मै यो कार्यक्रमबाट सचेतना जोगाउने काम गर्दै आएको छ। प्रहरीले विद्यालयदेखि समुदायसम्म सचेतनामूलक कार्यक्रम गर्दा स्थानीय नागरिकसँग प्रहरीको सम्बन्ध राम्रो भएको उनले बताए। समाजमा प्रहरीसँगको विस्वास बढ्दै गएको पाइएको पनि उनले बताए। कालीकोटमा गाँउ, टोल, समाज, विद्यालय र विद्यार्थी लक्षित सडक सुरक्षा, लागुऔषध दुर्व्यसनी, बालविवाह, बहुविवाहह, घरेलु हिंसा, दाईजो प्रथा, छाउपडी प्रथा, जातिय विभेदविरुद्ध सचेतनामूलक कार्यक्रम सञ्चालन भएका छन्। कालीकोटका प्रमुख जिल्ला अधिकारी रामहरी शर्माले समुदाय प्रहरी साझेदारी कार्यक्रमले समाजमा घरेलु हिंसा, बालविवाह, बहुविवाह, यौन हिंसाजस्ता विषयमा सचेतनामूलक कार्यक्रम प्रभावकारी भएको बताए।"
"पुल बनेन, तोडियो ठेक्का","भोजपुर : संखुवासभासँग भोजपुर जोड्ने अरुण नदीस्थित लम्छुवाघाटमा बन्दै गरेको पक्की पुलको ठेक्का सम्झौता बन्द भएको छ। झण्डै डेढ दशक बितिसक्दासमेत ठेकेदार कम्पनी स्वच्छन्द निर्माण कम्पनीले काम नगरेपछि सडक डिभिजन कार्यालय तुम्लिङटारले ठेक्का तोडेको हो। १२ वर्षदेखि अलपत्र उक्त लम्छुवाघाटमा पक्की पुल निर्माण पुनः अलपत्र पार्ने ठेकेदार कम्पनीसँग ठेक्का तोडिएको सडक डिभिजन कार्यालय तुम्लिङटारले जनाएको छ। डिभिजन कार्यालयका सूचना अधिकारी ईन्जिनियर दिपेन्द्रकुमार शाहले म्याद थप्दासमेत काम सुरु नभएपछि ठेक्का रद्द गरिएको बताए। सूचना अधिकारी शाहका अनुसार २०६७ सालमा स्वच्छन्द निर्माण सेवाले निर्माण कार्य सुरु गरे पनि विभिन्न बहानामा काम अलपत्र पारेको थियो। निर्माण सेवाले म्याद मात्रै थप्ने, काम नगर्ने भएपछि सडक डिभिजन कार्यालयले ठेक्का तोडेको उनले बताए। विभिन्न कारण देखाउँदै स्वच्छन्द निर्माण सेवाले काम छाडेर भागेपछि पुल निर्माण अलपत्र बनेको थियो। २०६७ सालमा सम्झौता भएको पुलको काम २० प्रतिशत मात्र सकिएको छ। निर्माण कम्पनीले गरी २०६७ असार २५ गतेभित्र काम सम्पन्न गर्ने गरी ठेक्का लिएको थियो। १ सय ६७ मिटर लामो उक्त पुल निर्माणको काम २०७२ असोजसम्म सम्पन्न हुनुपर्ने सम्झौता भए पनि अहिलेसम्म ६ वटा पिलर मात्रै उठाइएको छ। जमिनमुनिको पिलर बिल निर्माण गर्ने क्रममा १२ मिटरमै चट्टान भेटिएको भन्दै ठेकेदारले काम छाडेको थियो। निर्माण कम्पनीले पुल निर्माण सम्पन्न गर्न भन्दै पछिल्लोपटक २०७७ पुष १३ गतेसम्म म्याद थप गरेको थियो। १४ करोड ७५ लाख ११ हजार रुपैयाँमा सम्झौता भएको उक्त पक्की पुल निर्माणमा ४ करोड रुपैयाँ बढी खर्च भएको सडक डिभिजन कार्यालय तुम्लिङटारले जनाएको छ। १२ वर्ष बिते पनि निर्माण सम्पन्न नभएपछि जोखिमपूर्ण तवरले नदी तर्नुपर्ने स्थानीयवासीको बाध्यता हटेको छैन। लम्छुवाघाटको पुल नहुँदा ज्यानको जोखिम मोलेर काठको डुंगाबाट अरुण नदी वारपार गर्नुपरेको छ। नाउँबाट विद्यालय आउजाउ गर्नु लम्छुवाघाट बस्तीका बालबालिकाको बाध्यता हो। हिउँद होस् या वर्षा, भोजपुरको उत्तरी भेगका बासिन्दालाई अरुण नदी तर्न समस्या छ। पुल नहुँदा अत्यावश्यक सामान लिन १५ किलोमिटर घुमाउरो बाटो र नाउँको भरमा नदी तर्नुपर्ने बाध्यता रहेको स्थानीय रुद्रबहादुर मगरले बताए। नुनभुटुन लिन पनि संखुवासभाको खाँदबारी नै जानुपर्छ, मगरले भने। तत्कालीन भौतिक योजना तथा निर्माणमन्त्री विजयकुमार गच्छदारले ०६७ सालमा पुल शिलान्यास गरेका थिए। तर, ठेकेदारको लापरबाहीले अलपत्र बन्दा षडानन्द नगरपालिका, साल्पासिलिछो गाउँपालिकालगायत उत्तरी भेगका ७० हजारभन्दा बढी जनसंख्याले कष्टकर यात्रा गरी खाँदबारी आउजाउ गर्छन्। षडानन्दका मेयर सुरेन्द्र उदासले पुल निर्माणमा ठेकेदार कम्पनीको लापारबाहीका कारण नागरिकले सास्ती खेप्नु परिरहेको बताए। भने, हाम्रो क्षेत्रको विकासको मूल ढोका भएको लम्छुवाको पुल निर्माणमा निर्माण व्यवसायीबाटै लापारबाही भयो, जसले जनता कष्टकर यात्रा गर्न बाध्य छन्, पुलको विकल्पमा षडानन्द नगरपालिकाको पहलमा केही दूरीमा रहेको कात्तिकेघाटको पुल निर्माणको काम भने सुरु भएको छ।"
"खाना नपकाएको निहुँमा कुटपिट हुँदा श्रीमतीको मृत्यु, श्रीमान् पक्राउ",झापा : खाना नपकाएको निहुँमा श्रीमानको कुटपिटबाट श्रीमतीको मृत्यु भएको छ । भोजपुर जिल्ला अरुण गाउँपालिका घर भई हाल झापा अर्जुनधारा नगरपालिका९ स्थित खरबानीचोक बस्दै आएका ३५ वर्षीय विश्वराज घिसिङले आफ्नी कान्छी श्रीमती ३६ वर्षीया प्रमीला भुजेल घिसिङलाई कुटपिट गरेका थिए । मादक पदार्थ सेवन गरी मातेका विश्वराजले श्रीमती प्रमीलाको पेट र छातिमा निर्घात कुटपिट गर्दा उनको मृत्यु भएको प्रहरी कार्यालय झापाका डीएसपी वसन्त पाठकले जानकारी दिए । घरमा उपचारका लागि विश्वराजकी आमा आएकी थिइन्। मंगलबार साँझ आमाका लागि मासु किनेर घर जाँदा बिहानेदेखिको भाँडा नमाझेको र बेलुकाको खाना पनि नपकाएको निहुँमा विश्वराजले श्रीमतीमाथि कुटपिट गरेको देखिएको प्रहरीको प्रारम्भिक अनुसन्धानले देखाएको छ। यता घटना भएलगतै इलाका प्रहरी कार्यालय बिर्तामोडको टोलीले विश्वराजलाई पक्राउ गरेको छ । उनलाई आवश्यक कारबाहीका लागि बिर्तामोडमा राखिएको छ । विश्वराजको जेठी श्रीमतीबाट दुई छोराछोरी छन् भने मृतक प्रमीलाको पनि पहिलाको श्रीमानबाट एक छोरा र एक छोरी र अहिलेको श्रीमान्बाट आठ वर्षीय छोरी रहेको प्रहरीले जनाएको छ।
अमलेखगञ्जदेखि झापासम्म पेट्रोलियम पाइपलाइन सम्भाव्यता अध्ययन हुने,"नयाँदिल्ली : नेपालमा विद्युतीय प्रसारण लाइन विस्तार, कृषिमा उन्नत प्रविधिको प्रयोग र पेट्रोलिम पदार्थको पाइपलाइन विस्तारलगायतका क्षेत्रमा भारतीय सहयोगका लागि दुई देशबीच विभिन्न संयन्त्रका माध्यमबाट छलफल भइरहेको छ। भारतका लागि नेपाली राजदूत डा शङ्कर शर्माले नेपालबाट चार सय ५० मेगावाट बिजुली भारतमा निर्यातका लागि आवश्यकपर्ने प्रसारण लाइनको विस्तार गर्न भारत सकारात्मक रहेको र नेपालमा उन्नत (हाइब्रिट) जातका पशु लगेर व्यावसायिक पशुपालन बढाउन छलफल भइरहेको बताए। भारतको ग्रेटर नोइडास्थित गौतमबुद्ध विश्वविद्यालयमा जारी सार्क पत्रकार मञ्च (एसजेएफ) को अन्तर्राष्ट्रिय सम्मेलनमा सहभागी नेपाली पत्रकारको प्रतिनिधिमण्डलसँग नयाँदिल्लीस्थित दूतावासको कार्यालयमा कुराकानी गर्दै राजदूत डा शर्माले अमलेखगञ्जबाट चितवन हुँदै झापासम्म पेट्रोलियम पदार्थको पाइपलाइन विस्तारका लागि सम्भाव्यता अध्ययन हुने जनाए । उनले नेपालले माग गरेअनुसार हवाई रूट थपका लागि दई देशबीचको प्राविधिक समूहको बैठक हुनुपर्ने र लामो समयदेखि थन्किएका मुद्दाको समाधानका लागि उच्चस्तरीय भ्रमणको आदानप्रदान र संवाद हुनुपर्ने बताए । भारतका गृहमन्त्री राजनाथ सिंहसँग हालै एक कार्यक्रमका सन्दर्भमा राजदूत डा शर्माको कुराकानी भएको थियो । सो क्रममा गृहमन्त्री सिंहले नेपालको नयाँ सरकार र पछिल्लो राजनीतिक घटनाक्रमबारे चासो राखेका थिए । सो अवसरमा मञ्चका नेपाल शाखा संयोजक प्रकाश सिलवालले राष्ट्र निर्माणमा पत्रकारको भूमिका विषयक उक्त अन्तर्राष्ट्रिय सम्मेलनका विषयवस्तुबारे अवगत गराए ।"
विवादले शितगंगाको नगरसभा स्थगित,सन्धिखर्क: शितगंगा नगरपालिकाको १२ औ नगरसभा स्थगित भएको छ। बुधबारको मिति तय भएको नगरसभा नगरपालिकाको पुनर्संरचनाको विषयलाई लिएर दुई पक्षबीचको विवाद बढेपछि नगरसभा स्थगित भएको प्रमुख प्रशासकीय अधिकृत झबिन्द्र खनालले बताए। एक पक्षले भुगोल ठूलो भएकोले पालिकालाई दुई पालिकामा पुनर्संरचना गर्ने विषय नगरसभाको पहिलो एजेन्डा बनाउनु पर्ने र अर्को पक्षले पुनर्संरचना भन्दापनि संविधानमा लेखिए अनुसार विशेष क्षेत्र बनाउने एजेन्डा राख्नु पर्नेमा विवाद भएपछि नगरसभा स्थगित भएको हो। जिल्लाको दक्षिणमा क्षेत्रको शितगंगा नगरपालिका ६१०४३ वर्ग किलो मिटर क्षेत्रमा फैलिएको छ।
सगरमाथा क्षेत्र जोडने सडक कालोपत्रेका लागि ६० करोडको टेण्डर आह्वान,सोलुखुम्बु : सोलुखुम्बुको तल्लो क्षेत्रबाट खुम्बु क्षेत्र जोड्ने सडक कालोपत्रेका लागि ६० करोड बराबरको टेण्डर आह्वान भएको छ । जिल्लाको माप्यदुधकोशी गाउँपालिकाबाट खुम्बु पासाङ लहामु गाउँपालिका जोड्ने सडकका लागि निर्वाचन क्षेत्र रणनीतिक सडक कार्यक्रमअन्तरगतको परियोजनाका लागि आज (बुधबार) टेण्डर आह्वान गरिएको हो । जिल्लाको पर्यटन विकासका लागि तल्लो सोलुलाई सगरमाथा क्षेत्रमा पर्ने खुम्बुसम्म सडक सञ्जालले जोड्ने उद्देश्यका साथ तत्कालिन संघीय सांसद हेमकुमार राई शूरवीरले २०७६ साल फाल्गुन २५ गतेको दिन सल्लेरीसिलगुडीडाडाँकाँकुबासाओर्लाङ्गघाटजुभिङखरिखोलालुक्ला चौरीखर्क सडक खण्ड कालोपत्रेलाई निर्वाचन क्षेत्र रणनीतिक सडक कार्यक्रममा समावेश गर्न भौतिक पूर्वाधार मन्त्रालयमा सिफारिस गरेका थिए । सोही सिफारिसको आधारमा छनोट भएको उक्त सडक कालोपत्रेका लागि टेण्डर प्रक्रिया अघिल्लो वर्ष नै अघि बढ्नुपर्ने भएपनि प्राविधिक कारणले रोकिएको थियो । यो टेण्डर आह्वानसँगै लामो समयदेखिको चर्चा हुँदै आएको सो सडक खण्डको कालोपत्रे हुने निश्चित भएको छ ।
आफू जस्तै रोजाइ,"एउटा गाउँमा एक जना किसान बाख्रा, कुखुरा र कुकुर पनि पालेका थिए। उनले घरबाहिर कुकुर बिक्रीको सूचना टाँस गरे। केही दिनसम्म केही मानिस आए। कुकुरका बच्चा हेरे। दाम सोधे तर किनेर लगेनन्। किन्नेभन्दा हेर्ने मानिस धेरै आए। एक सातासम्म मान्छे आइरहँदा पनि कसैले किनेर लगेनन्। एक साँझ कसैले उक्त किसानको घरको ढोका ढक्ढक्यायो। दिक्क भएका किसानले ढोकै खोलेनन्। किशोरले ढक ढक गरिरहे। ढोका खोलिदिन्छु भन्ठानेर किसान उठे। बाहिर हेर्दा दस वर्षको किशोर उभिइरहेका थिए। ती किशोरले भने म एउटा कुकुरको बच्चा किन्न चाहन्छु। किसानलाई लाग्यो, यी किशोरले पनि ओल्टाइ पल्टाइ हेर्छन् र छोडेर जान्छन्। ठीकै छ, तर मैले बेच्न खोजेको कुकुरको बच्चा उन्नत जातको हो। यसको मूल्य पनि बढी पर्छ। किसानले भने। किशोरले गोजीबाट पाँच सय रूपैयाँको नोट निकाले। किसानलाई दिँदै भने के यतिले पुग्छ ? कि अझै महंगो हो। थपौं ? मात्र हुन्छ भने। किसानले पैसा हातमा लिए। सर्लक्क एउटा त्यस्तो कुकुरको बच्चा छाने, जुन किसानले सोचेकै थिएनन्। अरू बच्चाभन्दा कमजोर र खुट्टा पनि राम्ररी चलाउन नसक्नेलाई छाने। त्यही बच्चालाई देखाउँदै किशोरले भने मलाई यही बच्चा दिनुस्। किशोर अगाडि बढे, तब किसानले देखे कि किशोर पनि एउटा खुट्टा खोच्याएर हिँडिरहेका छन्। किशोरले किसानलाई भने केही फरक पर्दैन, यो कुुकुरको बच्चा अपांग भएकाले मलाई यही बच्चा मन पर्यो। किसान निःशब्द टोलाइरहे।"
सुर्खेतमा राष्ट्रिय औद्योगिक महोत्सव हुने,"सुर्खेत :कर्णाली प्रदेशको राजधानी सुर्खेतमा राष्ट्रिय औद्योगिक व्यापार तथा कृषि प्रदर्शनी महोत्सव सञ्चालन हुने भएको छ । आगामी माघ १३ गते देखि २१ गतेसम्म वीरेन्द्रनगरमा राष्ट्रिय औद्योगिक व्यापार तथा कृषि प्रदर्शनी महोत्सव हुने भएको हो । नेपाल घरेलु तथा साना उद्योग महासंघ सुर्खेतको आयोजनामा हुने महोत्सवमा कोभिडको प्रभावले थला परेका लघु उद्यमीहरुलाई जोगाउने र कर्णालीको कला संस्कृतिको प्रर्वद्धन गर्ने आयोजकले जनाएको छ । महोत्सवमा लघु घरेलु साना तथा महिला उद्यमीहरुले उत्पादन गरेका स्तुहरुको बजारीकरण गर्ने,कर्णालीका औद्योगिक वस्तुहरुको राष्ट्रिय तथा अन्तराष्ट्रिय बजारमा पुगाउन पहल गर्ने,उत्कृष्ठ उद्यमी पुरस्कार प्रदान गरिने,सरोकारवाला तथा उद्यमीहरुबीच उद्योग पर्वद्धनका लागी सहयोग आदान प्रदान गर्ने लक्ष्य रहेको नेपाल घरेलु तथा साना उद्योग महासंघ कर्णालीका अध्यक्ष चन्द्रबहादुर बुढाक्षेत्रीले बताए । उनका अनुसार आर्थिक समृद्धिका लागि कर्णालीमा उद्योग खोलौँ,औद्योगिकरणमा जुटौँ भन्ने मुलनाराका साथ सञ्चालन गर्न लागिएको महोत्सवमा कर्णालीका उद्यमीहरुले उत्पादन गरेका मौलिक वस्तुहरु गलैंचा,राडिपाखी,उनका कपाडाहरु,लिउ, फेरुवा लगायतका वस्तुहरुको बजारीकरण गरिनेछ । महोत्सवमा करीब ३ सय स्टलहरु राखिनेछ । प्रत्यक्ष ४ करोड र अप्रत्क्ष ३ करोड गरी ७ करोड भन्दा बढीको कारोबार हुने विश्वास गरिएको आयोजकले जनाएको छ ।"
झापामा मोटरसाइकल दुर्घटनामा चालकको मृत्यु,झापा : झापामा सवारी दुर्घटनामा परी मोटरसाइकल चालकको मृत्यु भएको छ । मृत्यु हुनेमा मेचीनगर नगरपालिका१ निवासी ३३ वर्षीय सुसाहाङ नेम्वाङ रहेको प्रहरी कार्यालय झापाका डीएसपी वसन्त पाठकले जानकारी दिए । प्रहरीका अनुसार मंगलबार साँझ साढे ७ बजेतिर पूर्वपश्चिम राजमार्गअन्तरगत मेचीनगर७ स्थित निन्दा पुलमा पूर्वबाट पश्चिमतर्फ जाँदै गरेको मे २ प ७०९२ नम्बरको मोटरसाइकललाई सोही दिसातर्फ जाँदै गरेको मे ५ प १९४३ नम्बरको मोटरसाइकलले ओभरट्याक गर्ने क्रममा आफै अनियन्त्रित भई पुलको रेलिङमा ठोक्किएको थियो । पुलमा ठोक्किएको मोटरसाइकललाई पछाडिबाट आएको ७०९२ नम्बरको मोटरसाइकलले ठक्कर दिँदा सोही मोटरसाइकलका चालक नेम्वाङ गम्भीर घाइते भएका थिए । टाउकोमा चोट लागेका नेम्वाङलाई उपचारका लागि बिर्तामोडस्थित बीएण्डसी अस्पताल पुर्याएलगत्तै चिकित्सकले मृत घोषित गरेको डीएसपी पाठकले बताए । यता इलाका प्रहरी कार्यालय धुलाबारीले दुवै मोटरसाइकल नियन्त्रणमा लिएको छ ।
