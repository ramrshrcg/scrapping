शीर्षक,विवरण
कुपोषण हटाउन गरिबी घटाऊँ,"सन् २०३० सम्म भोकमरीको अन्त्य र सबै बालबालिकालाई पौष्टिक आहाराको सुनिश्चित गर्ने दिगो विकास लक्ष्यको दोस्रो बुँदा हो। संयुक्त राष्ट्रसंघीय सदस्य र दिगो विकास लक्ष्यको पक्ष राष्ट्र हुनुका नाताले नेपालले पनि कर्तव्य निर्वाह गर्नुपर्छ। तर नेपालमा १८ लाख ४० हजार गर्भवती कुपोषित रहेको तथ्यांक विश्व खाद्य कार्यक्रमले तीन वर्षअघि प्रकाशन गरेको थियो। त्यसयता पनि पोषणको पहुँच वृद्धि भएको छनक छैन। पौष्टिक आहाराको कमीले अझै पनि सुदूर, कर्णाली र मधेसमा कुपोषण घट्नुपर्ने जति घटेको छैन। गर्भवती आमाहरूले नै पौष्टिक आहारा नपाउँदा कम तौलका शिशु जन्मिनेदेखि मृत जन्मिनेसम्मका समस्या छन्। कर्णालीको जाजरकोटमा तीन आवमा ७७ शिशु मृत जन्मिए। सोही अवधिमा सुत्केरी हुन नसकेर आठ गर्भवतीले ज्यान गुमाए। पोषक तत्त्वको मात्रा मिलेको खाना पौष्टिक आहारा हो। थुप्रै नेपाली अझै पोषणभन्दा भोक मेट्न खाना खान्छन्। खानामा पौष्टिक तत्त्वको सन्तुलन उनीहरूको बसको विषय होइन। कतिलाई त थाहा पनि छैन। पौष्टिक आहारा खान सक्ने आर्थिक हैसियत नहुनु तिनको सबैभन्दा ठूलो समस्या हो। पौष्टिक आहारा नभएकैले कुपोषणको सिकार गर्भवती महिला र शिशुहरू हुने गरेका छन्। कुपोषणकै कारण शिशुहरू ख्याउटे हुन्छन्, होचोपुड्को हुन्छन् र कम तौलका हुन्छन्। स्वस्थ हुन नसकेर शिशु अवस्थामै कैयौंले ज्यान गुमाउँछन्। शिशु मृत्युदरको एउटा प्रमुख कारण पौष्टिक आहार, स्याहारसुसारको अभाव हो। नेपालमै २५ प्रतिशत बालबालिकामा पुड्कोपन, ८ प्रतिशतमा ख्याउटेपन र १९ प्रतिशतमा कम तौलको समस्या रहेको नेपाल जनसांखिक स्वास्थ्य सर्वेक्षण २०२२ ले देखाएको छ। कुपोषण र भोकमरी अन्त्यको लक्ष्यसहित सरकारी, गैरसरकारी र अन्तर्राष्ट्रिय गैरसरकारी थुप्रै कार्यक्रम छन्। तर अपेक्षित सफलता मिलेको छैन। भोकमरी, गर्भवतीको अकालमा मृत्यु, मृत शिशुको जन्म र शिशुहरूको कुपोषणलगायत सबैजसो समस्याको जड चेतना र आर्थिक हैसियतको वृद्धि नहुनु नै हो। तसर्थ सबैभन्दा पनि आफ्ना नागरिकलाई आत्मनिर्भर बनाउन लाग्नु राज्यको दायित्व हो। कुपोषण हटाउन सबैभन्दा पहिला गरिबी घटाऊँ।"
कुपोषण हटाउन गरिबी घटाऊँ,"सन् २०३० सम्म भोकमरीको अन्त्य र सबै बालबालिकालाई पौष्टिक आहाराको सुनिश्चित गर्ने दिगो विकास लक्ष्यको दोस्रो बुँदा हो। संयुक्त राष्ट्रसंघीय सदस्य र दिगो विकास लक्ष्यको पक्ष राष्ट्र हुनुका नाताले नेपालले पनि कर्तव्य निर्वाह गर्नुपर्छ। तर नेपालमा १८ लाख ४० हजार गर्भवती कुपोषित रहेको तथ्यांक विश्व खाद्य कार्यक्रमले तीन वर्षअघि प्रकाशन गरेको थियो। त्यसयता पनि पोषणको पहुँच वृद्धि भएको छनक छैन। पौष्टिक आहाराको कमीले अझै पनि सुदूर, कर्णाली र मधेसमा कुपोषण घट्नुपर्ने जति घटेको छैन। गर्भवती आमाहरूले नै पौष्टिक आहारा नपाउँदा कम तौलका शिशु जन्मिनेदेखि मृत जन्मिनेसम्मका समस्या छन्। कर्णालीको जाजरकोटमा तीन आवमा ७७ शिशु मृत जन्मिए। सोही अवधिमा सुत्केरी हुन नसकेर आठ गर्भवतीले ज्यान गुमाए। पोषक तत्त्वको मात्रा मिलेको खाना पौष्टिक आहारा हो। थुप्रै नेपाली अझै पोषणभन्दा भोक मेट्न खाना खान्छन्। खानामा पौष्टिक तत्त्वको सन्तुलन उनीहरूको बसको विषय होइन। कतिलाई त थाहा पनि छैन। पौष्टिक आहारा खान सक्ने आर्थिक हैसियत नहुनु तिनको सबैभन्दा ठूलो समस्या हो। पौष्टिक आहारा नभएकैले कुपोषणको सिकार गर्भवती महिला र शिशुहरू हुने गरेका छन्। कुपोषणकै कारण शिशुहरू ख्याउटे हुन्छन्, होचोपुड्को हुन्छन् र कम तौलका हुन्छन्। स्वस्थ हुन नसकेर शिशु अवस्थामै कैयौंले ज्यान गुमाउँछन्। शिशु मृत्युदरको एउटा प्रमुख कारण पौष्टिक आहार, स्याहारसुसारको अभाव हो। नेपालमै २५ प्रतिशत बालबालिकामा पुड्कोपन, ८ प्रतिशतमा ख्याउटेपन र १९ प्रतिशतमा कम तौलको समस्या रहेको नेपाल जनसांखिक स्वास्थ्य सर्वेक्षण २०२२ ले देखाएको छ। कुपोषण र भोकमरी अन्त्यको लक्ष्यसहित सरकारी, गैरसरकारी र अन्तर्राष्ट्रिय गैरसरकारी थुप्रै कार्यक्रम छन्। तर अपेक्षित सफलता मिलेको छैन। भोकमरी, गर्भवतीको अकालमा मृत्यु, मृत शिशुको जन्म र शिशुहरूको कुपोषणलगायत सबैजसो समस्याको जड चेतना र आर्थिक हैसियतको वृद्धि नहुनु नै हो। तसर्थ सबैभन्दा पनि आफ्ना नागरिकलाई आत्मनिर्भर बनाउन लाग्नु राज्यको दायित्व हो। कुपोषण हटाउन सबैभन्दा पहिला गरिबी घटाऊँ।"
जात व्यवस्थाको अन्तर्विरोध,"जातीय विभेदलाई परम्पराको नाममा कसरी मलजल र स्वार्थ पूरा गर्ने भन्नेमा सत्तासीनको मनोविज्ञान केन्द्रित देखिन्छ। कुनै बेला अमेरिका ब्रिटिस साम्राज्यवादको उपनिवेश थियो। अमेरिका ४ जुलाई १७७६ मा स्वतन्त्र भयो। स्वतन्त्रताको कैयौं दशकसम्म अमेरिकी समाजमा विद्यमान सामाजिक, राजनीतिक, आर्थिक, न्यायिक असमानता व्याप्त रह्यो। अमेरिकी समाजमा रहेको शताब्दियौंदेखिको अमानवीय दासप्रथा सन् १८६५ मा मात्रै राष्ट्रपति अब्राहम लिंकनको नेतृत्वमा उन्मूलनको घोषणा गरियो। तर, उनै अमेरिकी दास स्वतन्त्रताका पिता मानिने अब्राहम लिंकनको सोही वर्ष हत्या गरियो। कानुनी घोषणा र राज्यको व्यवहारबीच अन्तरविरोध बढ्दै जाँदा मुक्त दासहरूले कानुनी रूपमै आफूहरू ठगिएको निष्कर्ष निकाले। असमानता र राज्यको द्वैध व्यवहारका कारण मार्टिन लुथर किङ जुनियरको उदय भयो। विद्यमान सामाजिक, आर्थिक, राजनीतिक असमानताका विरुद्ध सन् १९५० को दशकमा अमेरिकामा मुक्त दासहरूको आत्मसम्मान प्राप्त गर्ने अभियान सुरु भयो। लाखौं दासको सपना बोकेर संघर्षमा ओर्लिएको मार्टिन लुथरको पनि दासहरूको पूर्ण आत्मसम्मानसहितको संघर्षकै क्रममा सन् १९६८ मा हत्या गरियो। त्यसपछि जन्मिएका हजारौं लुथरहरूले त्यहाँका काला जातिहरूको मुक्तिको अभियान निरन्तर जारी राखे। काला जातिहरूले पनि अमेरिकाको नीति निर्माणको तहदेखि शासन व्यवस्थाका सबै क्षेत्रमा गोरा जातिकै हैसियतमा अधिकारको उपयोग गर्न पाउने स्थिति पैदा हुन पुग्यो। अमेरिकी स्वतन्त्रता संग्रामको करिब १ सय ७० वर्षपछि, सन् १९४७ मा भारत ब्रिटिस उपनिवेशबाट स्वतन्त्र भयो। तर भारतीय समाजमा विद्यमान जातीय छुवाछूत, सामाजिक विभेद, आर्थिक, राजनीतिक विभेदमा कुनै बदलाव आउन सकेन। डा भीमराव अम्बेडकरले दलित समुदायको आत्मसम्मानसहितको स्वतन्त्रताको लडाइँ निरन्तर लडिरहे। आरक्षणलगायतका केही अधिकार त्यहाँको संविधानले प्रत्याभूत गरे पनि आजपर्यन्त भारतको दलित मुक्ति आन्दोलनले सार्थकता पाउन सकेको छैन। र, त्यहाँका दलित समुदाय मुक्त हुन सकेका छैन। यद्यपि अहिले पनि भारतमा दलित मुक्ति आन्दोलन संगठित रूपमा आफ्नै सापेक्षतामा अगाडि बढिरहेको छ। भारतमा विकसित भएको छुवाछूत प्रथाको प्रारम्भिककालमा पनि उनीहरूको सामाजिक अवस्था प्राचीन इटली र रोमका थियोडिक र ओस्टोगोथ तथा ग्रिकका हेलोटहरू र अमेरिकाका निग्रोहरू सरहको थिएन (हट्टन, सन् १९५१ ः १९८)। यस अर्थमा भारतीय छुवाछूत प्रथालाई ती देशमा विभेदका नाममा हुने गरेका दमन र हिंसाजन्य अवस्थाको तुलनामा कम मानिँदै आएको छ। अहिलेको अवस्थासम्म आइपुग्दा ती देशहरूमा मानवीय मूल्य र मान्यताको कदर गर्न थालियो। तर, हिन्दू धार्मिक तथा वर्णाश्रममा आधारित जात व्यवस्थामा आधारित समाजमा भने विद्यमान छुवाछूतमा आधारित वर्णाश्रम व्यवस्था तथा विभेदकारी प्रथा यथावत् रहँदै आएको छ। यो समस्या मूलतः दक्षिण एसियाको विशिष्ट र आधारभूत समस्या हो। नेपालले विभिन्न समयमा विश्वव्यापी मानव अधिकार घोषणापत्र, १९४८ का साथै सात ठूला महासन्धि अन्तर्राष्ट्रिय घोषणापत्रहरूमा पक्ष राष्ट्रको हैसियतमा हस्ताक्षर गरिसकेको छ। जातीय विभेदको अन्त्य गर्ने महासन्धि सबै किसिमका जातीय भेदभाव उन्मूलन गर्नेसम्बन्धी अन्तर्राष्ट्रिय महासन्धि, १९६५ लाई २०२७ माघ २७ मा पक्ष राष्ट्रको हैसियतमा नेपालले हस्ताक्षर गरेको छ। उक्त महासन्धिमा जातीय भेदभाव भन्नाले राजनीतिक, आर्थिक, सामाजिक, सांस्कृतिक वा अन्य क्षेत्रमा मानव अधिकार र मौलिक स्वतन्त्रताहरू समान आधारमा मान्यता पाउने, उपभोग गर्ने र अभ्यास गर्ने कुरालाई कमजोर र प्रभावहीन तुल्याउने उद्देश्य राखी जाति, वर्ण, वंश वा राष्ट्रिय वा जातीय उत्पत्तिमा आधारित कुनै पनि प्रकारको भेदभाव, बहिष्कार, नियन्त्रण वा प्राथमिकतालाई सम्झनु पर्छ भनी परिभाषा गरेको छ। सोही महासन्धिको धारा २ मा पक्ष राष्ट्रहरूले सबै प्रकारका जातीय भेदभावको निन्दा गर्छन्। कुनै पनि रूपले जातीय विभेद उन्मूलन गर्ने तथा सबै जातिबीच समझदारी अभिवृद्धि गर्ने नीति अपनाउन सम्पूर्ण समुचित उपायहरू अविलम्ब अपनाउने कुराको प्रतिज्ञा गर्छन् भनिएको छ। पक्ष राष्ट्रले उपयुक्त भएको अवस्थामा एकीकरणवादी बहुजातीय संगठन र आन्दोलनहरू तथा जातिहरूबीच रहेको अवरोधहरू उन्मूलन गर्ने अन्य उपायलाई प्रोत्साहन दिन तथा जातीय विभाजनलाई बलियो बनाउने किसिमको कुनै पनि कुरालाई निरुत्साहित गर्न प्रतिज्ञा गर्छ भनिएको छ। दक्षिण अफ्रिकाको डर्बानमा जातीय भेदभावविरुद्धको महासन्धिमा भएको विश्व सम्मेलनले जातीय विभेद उन्मूलन गर्न, डर्बान घोषणापत्र, २००१ र कार्ययोजना जारी गरेको थियो। सम्मेलनमा सहभागी भई नेपालले प्रतिबद्धता व्यक्त गरेको छ। जसमा फौजदारी न्याय प्रणालीको प्रशासनिक तथा कार्यप्रणालीमा हुने जातीय भेदभावका कारण जातिवाद, विदेशीप्रति घृणा यससँग सम्बन्धित असहिष्णुता, वंशका आधारमा भेदभावमा परेका, समाजबाट सीमान्तकृत आदिवासी, जनजाति तथा मूलवासी समूहमाथि प्रतिकूल प्रभाव पार्न सक्ने विषयमा छलफल गरियो। सम्मेलनले महिला तथा बालबालिका, जात, लिंग तथा उमेरका कारण भेदभावबाट पीडित हुन सक्ने भयो। त्यसैले उनीहरूको अवस्थालाई विशेष ध्यान दिँदै फौजदारी न्यायप्रणालीको प्रशासनिक तथा कार्य प्रणालीमा जातीय भेदभाव रोकथाम हुनुपर्नेतर्फ ध्यानाकर्षण गर्दै, डर्बान घोषणापत्र, २००१ र डर्बान कार्ययोजना जारी गरेको थियो। नेपालले मानवअधिकार र जातीय भेदभावविरुद्धका अन्तर्राष्ट्रिय अभिसन्धि तथा महासन्धिहरूप्रति प्रतिबद्धता जनायो। संविधानमा समेत दलित समुदायमाथि हुने भेदभाव उन्मूलनका लागि केही संवैधानिक तथा कानुनी व्यवस्था गर्यो। तर त्यसको कार्यान्वयन पक्ष असाध्यै फितलो र कमजोर छ। यसरी छुवाछूत र भेदभावलगायत दलित समुदायमाथिको शोषण र उत्पीडनका समस्या झन् जकडिन पुगेका छन्। यसलाई कसरी न्यूनीकरण अर्थात् अन्त्य गर्ने भनेर राज्यपक्षको सक्रियता देखिँदैन। बरु जातीय विभेदलाई परम्पराको नाममा कसरी मलजल गर्ने र आफ्नो निहित स्वार्थ पूरा गर्नेतिर मात्र सत्तासीन वर्गको मनोविज्ञान केन्द्रित देखिन्छ। यसले मुलुकमा सिर्जित जातीय समस्याको समाधान हुन सक्दैन। यसका लागि लुथर र डाक्टर भीमराव अम्बेडकरहरू नेपाली मौलिकतामा जन्मिन जरुरी छ। जसले मात्र पाँच हजार वर्षअगाडि वर्ण व्यवस्थामा आधारित जात व्यवस्थाको समुल नष्ट हुन सक्छ।"
एनसेलले अन्तर्राष्ट्रिय मध्यस्थता गुहार्दा खर्चमाथि खर्च,"सर्वोच्चमाथि ठूला करदाता कार्यालयले कायम गरेको कर र जरिवाना गरी कुल ७५ अर्ब रुपैयाँ करिब ३० अर्ब रुपैयाँ छुट दिएको आरोप छ। काठमाडौं : सरकारले चालू आर्थिक वर्षको यस अवधिसम्म एनसेलविरुद्ध विदेशमा मुद्दा लड्न २ करोड ६० लाख रूपैयाँ निकासा दिइसकेको छ। यसमा अझै धेरै खर्च लाग्ने अवस्था छ। आखिर कस्तो मुद्दा हो त्यो ? कसरी भइरहेको छ यत्रोविधि खर्च ? घटना रोचक छ। एनसेलले पुँजीगत लाभकरसम्बन्धी मध्यस्तता मुद्दामा तत्कालीन प्रधानन्यायाधीश चोलेन्द्रशमशेर राणाले दिएको एक टेलिभिजन अन्तर्वार्तालाई प्रमाणका रूपमा लिँदै अन्तर्राष्ट्रिय मध्यस्थता गुहारेको छ। २०७५ माघ २३ गते सर्वोच्च अदालतले टेलियासोनेराले आजियाटालाई एनसेल बेच्दा पुँजीगत लाभमा कर तिर्नुपर्ने फैसला गरेको थियो। त्यसविरुद्ध अन्तर्राष्ट्रिय मध्यस्तता (आर्बिट्रेसन) गएको एनसेल र आजियाटाले कानुनले नै कर तिर्नुपर्ने नभनेको अवस्थामा एनसेललाई कर तिराएको राणाको भनाइलाई प्रमाण स्वरूप पेस गरेका हुन्। प्राइम टाइम एचडी टेलिभिजनमा २०७८ कात्तिक ११ गते प्रशारित अन्तर्वार्ता (१ घन्टा १३ मिनेट १० सेकेन्ड)मा प्रधानन्यायाधीश राणाले ट्याक्स हेभेन मुलुकमा कम्पनी दर्ता गरेर उतै सेयर बेचबिखन गरी कर छल्ने प्रवृत्तिलाई रोक्न आर्थिक ऐन र आयकरमा पनि नभएको व्यवस्थाअनुसार एनसेललाई कर तिराएको उल्लेख गरेका थिए। फैसला गर्ने न्यायाधीशले नै कानुन नभए पनि कर तिराएर देशको हित गरेको भनेपछि एनसेललाई मुद्दा लड्न बल पुगेको छ। पत्रकार ऋषि धमलाले राणालाई एनसेल प्रकरणमा तपाईंले कर छुट दिनु गल्ती थिएन ? भन्ने प्रश्नको उत्तर दिँदै जबराले भनेका छन्, ऋषीजी, एनसलेलको फैसला राज्यले लाभकर उठाउन आनाकानी गरिरहेको अवस्थामा उठाउनुपर्छ भनेर गरेको होइन र ? पब्लिकको निवेदनबाट पनि त्यो आदेश भएको छ। किनभने नेपाल भर्खर विकासोन्मुख छ। आर्थिक रूपमा हामी सम्पन्न छैनौं। यस्तो गरिब मुलुकमा ट्याक्स हेभन मुलुकमा कम्पनी दर्ता गरेर उतै सेयर बेचबिखन गरेर नेपालमा कर नतिर्ने प्रवृत्तिलाई रोकेर तिर्नुपर्छ भनेर हाम्रो आर्थिक ऐनमा, आयकर ऐनमा नभएको व्यवस्थालाई समेत सुदृढ गरेर गरेको आदेश मेरो नेतृत्वको हो। यस्तोमा एनसेललाई कर छुट दियो भनेर कसरी आरोप लगाएको ? यही भनाइलाई प्रमाण मान्दै एनसेल अन्तर्राष्ट्रिय मध्यस्थतासामु गएपछि सरकारले प्रतिरक्षा गर्नुपर्ने भएको हो। अर्थ मन्त्रालयका अनुसार उक्त रकम अमेरिकास्थित नेपाली राजदुतावासमार्फत खर्च भएको छ। मन्त्रालयले अर्थ विविधबाट रकमान्तर गरेको हो। प्रतिरक्षाका लागि वकिल खर्च, नेपाली प्रतिनिधिको भ्रमण तथा मध्यस्तता शुल्कबापतको रकम थप सेवा शुल्क भुक्तानी गर्न चालू आवमा मात्र यो रकम निकासा गरिएको हो। स्रोतका अनुसार नेपाली प्रतिनिधि चालु आवमा मात्रै ३ पल्ट अमेरिका पुगिसकेका छन्। एनसेलको लाभकर विवादको अन्तिम सुनुवाइ २०७५ असोज १८ देखि चलेको हो। २०७२ पुसमा एनसेलको ८० प्रतिशत सेयर बिक्री गरेको आधारमा ठूला करदाता कार्यालयले २०७३ मंसिरमा ६० अर्ब ७२ करोड रुपैयाँ पुँजीगत लाभकर कायम गरेको थियो। जसमध्ये एनसेलले पहिलो २ किस्तामा साढे २२ अर्ब रुपैयाँ कर तिरिसकेको थियो। बाँकी ३९ करोडमध्ये सर्वोच्चले साढे २३ करोड रुपैयाँमात्र तिराउने निर्णय गरेकामा विरोध भएको थियो। पत्रकार धमलाले सोही प्रश्न गरेका थिए। सर्वोच्चको निर्णयको पालना गर्दै एनसेलले २०७६ चैत मसान्तअघि नै कुल ४५ अर्ब रुपैयाँ बराबरको लाभकर र जरिवाना तिरिसकेको छ। त्यसअघि नै अर्थात् २०७६ जेठ ६ गते एनसेल र आजियाटा विश्व बैंकको इन्टरनेसनल सेन्टर फर द सेटलमेन्ट अफ इन्भेस्टमेन्ट डिस्प्युट (आईसीएसआईडी) मा आर्बिट्रेसनको निवेदन दिएका थिए। आर्बिट्रेसन निवेदनपछि पनि एनसेलले सर्वोच्चमा दिएको पुनरावेदन निवेदन खारेज गरेको थियो। त्यसपछि सरकारले निरन्तर मुद्दाको प्रतिरक्षा गरिरहेको छ। सर्वोच्चमाथि ठूला करदाता कार्यालयले कायम गरेको कर र जरिवाना गरी कुल ७५ अर्ब रुपैयाँ करिब ३० अर्ब रुपैयाँ छुट दिएको आरोप छ। एनसेलले ५ किस्तामा कुल ४४ अर्ब ९८ करोड रुपैयाँ लाभकर तिरेको छ। ठूला करदाता कार्यालयका अनुसार टेलियासोनेराले आजियाटालाई एनसेलको सेयर बेच्दा १ खर्ब ४३ अर्ब ६५ करोड रूपैयाँ पुँजीगत लाभ भएको थियो।"
मिटरब्याजको पीडा अब त अति भो,"सप्तरी, सिरहा, धनुषा, महोत्तरीलगायत जिल्लाबाट आएका करिब सय जना पीडित यसपटक न्याय नपाई नफर्किने बताउँछन्। काठमाडौं : चरचर फुटेको कुर्कुच्चा। पैतालाबाट रगत बग्नै लागेजस्तो देखिन्छ। खुट्टाले चप्पल भेटेकै छैन। जो १२ दिन पैदलै हिँडेर मिटरब्याजीविरुद्ध न्यायको खोजी गर्दै तराईबाट काठमाडौं उक्लिएका छन्। सप्तरी, सिरहा, धनुषा, महोत्तरीलगायत जिल्लाबाट आएका करिब सय जना पीडित यसपटक न्याय नपाई नफर्किने बताउँछन्। सरकारले असोज १ गते गरेको सम्झौता कार्यान्वयन नभएपछि फेरि आन्दोलनमा उत्रिनुपरेको मिटरब्याजपीडित संघर्ष समिति नेपालका अध्यक्ष मनोज पासमानले बताए। उनीहरूका माग छन् सुदखोरलाई गिरफ्तार। तमसुक व्यवस्था खारेज। मिटरब्याजीको सम्पत्ति छानबिन। सुदखोरले हडपेको सम्पत्ति फिर्ता। यौनशोषक मिटरब्याजीलाई कारबाही। हामीले लिएको ऋण ब्याज लगाएर दिन तयार छौं। दिएका पनि छौं। तर, साहुले सारा घरजग्गै लिलाम गराई गरिबलाई जेलमा थुनाएर लुट्न र दुःख दिनुभएन ?, सिरहा गोलबजारकी सुनितादेवी महतोले भनिन्, सहनु पनि कति ? अब त अत्ति भो। माग पूरा नभएसम्म घर फर्किन्नौं। बरु काठमान्डुको सडकमै मर्छु। सुनिताले गाउँकै शारदादेवी साहसँग ५० हजार ऋण लिएर वर्षदिनमा १ लाख ११ हजार तिरिन्। तर, साहुकारले ऋण चुक्ता नगरेको भन्दै अदालतमा मुद्दा हाले। अर्का साहुसँग वीरेन्द्र सिंहसँग जमानत बसेर छिमेकी पुनम सिंहलाई २ लाख ऋण दिलाइन्। उनले अदालतमा मुद्दा हालेर घरघडेरी लिलाममा चढाएका छन्। सुनिता पक्राउ परिएला भनेर आठ महिनादेखि भाग्दै हिँडेकी छन्। साहु शारदाले एकातिर अदालतमा मुद्दा हालेर पक्राउ पुर्जी जारी गराएको छ। पुलिस ८ महिनादेखि घरमै आउँछन्। ज्यान जोगाउन कहिले जंगलमा लुक्नु परेको छ भने कहिले भागेर हिँड्नुपरेको छ, उनले रुँदै भनिन्, जमानी बसेर छिमेकीलाई ऋण दिलाउँदा १ कट्ठा घडेरी र त्यसमा भएको घर साहुले मुद्दा हालेर चढायो। घर खाली गर भन्दै धम्की दिन्छ। अब कहाँ जाऊँ ? अन्नपूर्ण पोस्ट्सँगको कुराकानीमा उनको अनुहार मलिन देखिन्थ्यो। शरीर थकित। हिँडाइले खुट्टा सुनिएका थिए। घरमा छोडेर आएका तीन सन्तान कसरी खाएर बसिरहेका होलान् भन्ने चिन्ता उनले सुनाइन्। हिँडाइले पैतालामा फोका उठेर फुट्यो। हिँड्न निकै कठिन छ। तर, साहुले दिएको पीडाभन्दा कमै छ। उनीसहित पीडित महोत्तरीको बर्दिबासबाट चैत २ गते काठमाडौंतिर हिँडेका थिए। सडक किनारमा बास बस्दै १२ औं दिन काठमाडौं आइपुगेका हुन्। प्रधानमन्त्रीलाई सिंहदरबारमा भेटेर बिन्ति चढाउने आशा सुनिताले राखेकी छन्। मजदुरी गरे मुखमा माड लाग्छ। नभए भोकै हुन्छिन्। जेल जानुपर्ने डरले निदाउन पनि सक्दिनन्। उनका पति १२ वर्षअघि वैदेशिक रोजगारीमा गएका थिए। तर, बाकसमा फर्किएपछि सुनिताको दुःखको दिन सुरु भयो। छोराछोरी पढाउन शारदादेवीसँग पाँच वर्षअघि ५० हजार लिइन्। सबै रकम चुक्ता गर्दा पनि उल्टै अदालतमा मुद्दा हालेर सताइरहेको उनले सुनाइन्। ५० हजार लिँदा डेढ लाखको कपाली कागजमा सहीछाप गरायो। मैले साँवा र ब्याज सबै रकम तिरेँ। तर, उसले कागज च्यातेन, सुनिताले भनिन्, पछि अदालतमा मुद्दा हालेर पक्राउ पुर्जी जारी गरायो। अहिले भागी हिँड्नु परेको छ। काठमाडौं आइपुगेका मिटरब्याजपीडित। तस्बिर: राजकरण महतो छिमेकी पुनम सिंहलाई गर्जो टार्न २ लाख आवश्यक पर्यो। सुनिताले जमानी बसेर गाउँकै साहुकार वीरेन्द्र सिंहबाट ऋण दिलाइन्। समयमै पुनमले ऋण तिरिनन्। साहुले सुनिताविरुद्ध अदालतमा मुद्दा हाल्यो। घर भएको झन्डै एक कट्ठा खडेरी लिलाममा चढेको छ। साहु वीरेन्द्रसँग ४० लाखको जग्गा हालेर पुनमले अढाई लाख लिएकी थिइन्। उनलाई आवश्कता थियो साढे चार लाखको, सुनिताले भनिन्, छिमेकीलाई सहयोग गर्नुपर्छ भनेर मैले जमानी बसेर तीनै साहुसँग पुनमलाई थप दुई लाख दिलाएको थिएँ। गाउँमा बसेर भएको छलफलमा पुनमले आफ्नो ४० लाख पर्ने जग्गाबाट ऋण असुलउपर गर्न साहुसँग आग्रह गरिन्। तर, साहुले सुनितासँग गराएको कपाली कागज अदालतमा पेस गर्दै मुद्दा दियो। सुनिताका सामु दुःखको पहाड छ। उनले त्यसलाई छिचोल्न खोजिरहेकी छन् सरकारको सहारामा। तर, सरकार आश्वासन मात्रै दिन्छ। यसअघि ४७ दिनसम्म माइतीघर मण्डलामा धर्ना दिए। सरकारले मिटरब्याजीलाई कारबाही गर्ने भन्दै पाँचबुँदे सम्झौता गरेको थियो। पीडतहरू गाउँ फर्के। तर, प्रहरी प्रशासनले कानुन अभावमा पीडकमाथि कारबाही गर्न नसकिने जवाफ दियो। सप्तरीको सुरुंगा नगरपालिका६ का ७८ वर्षीय अक्षय राम पनि न्यायको खोजीमा छन्। नातिनीको विवाह गर्न अढाई वर्षअघि साहु भगवती चौधरीसँग अढाई लाख ऋण लिए। ३० लाख पर्ने ९ कट्ठा जग्गा पास गरायो। त्यसपछि ऋण दियो, अक्षयले भने, पटकपटक गरेर १ लाख ब्याज दिएँ। अहिले ९ लाख मागिरहेको छ। कुन दिन साहुले मुद्दा हालेर उठिबास गराउने ठेगान नभएको उनले बताए। उसले ऋण दिँदा कागजमा पनि सहीछाप लिएको थियो, उनले भने, हामी उसको मुनासिब पैसा दिन तयार छौं। तर, उसले जग्गा पचाउन खोजिरहेको छ। साहुले मागेजति पैसा आफूले दिन सक्ने अवस्था नरहेको रामले सुनाए। भने, दुई जना छोरा छन्। एक जना बिरामी छन्। अर्को गाउँमै ज्यालामजदुरी गर्छन्। म काम गर्न सक्दिँन। साहुले मागेको जति पैसा कहाँबाट ल्याएर दिऊँ ? गाउँमा साहुले धेरै गरिबलाई रुवाई सक्यो। रामलाई त्यसको डरले चिन्तित बनाएको छ। ९ कट्ठा धान खेत र फुसको घर छ। साहुले सबै लिलामी गरायो भने कहाँ बस्ने ?, उनले भने। यसअघि के भएको थियो सम्झौता ? यसअघि गृह मन्त्रालय र मिटरब्याज तथा ठगीविरुद्ध किसान मजदुर संघर्ष समितिबीच पाँचबुँदे सहमति भएको थियो। मिटरब्याजी परिवारको सम्पत्ति छानबिनका सम्बन्धमा कार्यदलको सिफारिसबमोजिम गर्ने भनिएको थियो। मिटरब्याजीको निरन्तर मानसिक प्रताडना तथा हिंसाको कारण मृत्यु भएका ऋणीका परिवारलाई राहत तथा क्षतिपूर्ति पीडकबाट भराउन आवश्यक व्यवस्था मिलाउने सम्झौता भएको थियो। साँवा ब्याज पूरै चुक्ता गर्दा पनि जग्गा फिर्ता नगरेको पुष्टि हुन आए उक्त जग्गा जुनसुकै तहसम्म बिक्री गरेको भए पनि साहुले उक्त जग्गा फिर्ता गर्न समन्वय गरी कानुनी व्यवस्था गर्ने सहमति भएको थियो। साहुले ऋणभन्दा बढी २० गुणा बढीसम्म तमसुक गराउँछन्। ऋण तिरेपछि आफ्नो नाममा पास गराएको लाखौंको जग्गा मिटरब्याजीले ऋणीलाई फिर्ता गराउने भन्दै पास गराउँछन्। गरिबले साँवा र ब्याज चुक्ता गर्दा पनि साहुले न जग्गा फर्काउँछ न त कपाली कागज च्यात्छ, पासवानले भने, उल्टै दिएको ऋण चुक्ता नगरेको भन्दै सुदखोरले अदालतमा मुद्दा हालेर सताउँछन्। गरिबको जग्गा पनि अर्कोसँग बिक्री गरेर उठिबास लगाउने गरेको छ। गृह मन्त्रालयका प्रवक्ता जितेन्द्र बस्नेतले सबै जिल्ला प्रशासन कार्यालयलाई मिटरब्याजपीडतको समस्या समाधान गर्न पत्रचार गरिएको बताए। गृहले सूचना जारी गरेर जिल्ला प्रशासन कार्यालयमा पीडितलाई उजुरी दिन लगाएको थियो। ३५ जिल्लाबाट ३ हजार ३ सय ५१ वटा उजुरी परेका थिए। जसमध्ये ३ सय ४६ वटा फछ्र्योट भइसकेको छ। ७ सय ७४ वटा जिल्ला प्रशासनमा अनुसन्धानमै छन्। ५ सय २५ वटाको अनुसन्धान गरी प्रहरीले सरकारी वकिल कार्यालयमार्फत अदालतमा पठाएको छ। ८ सय ५० वटाको अनुसन्धान चलिरहेको छ। १ हजार १ सय ८१ वटा जिल्ला प्रशासनमा थन्केरै बसेका छ। सरकारले एकातिर हामी पीडितसँग न्याय दिलाउने भनेर सम्झौता गर्यो। अर्कोतिर अदालतले मिटरब्याजी पीडितलाई सुदखोरले हालको मुद्दामा निर्णय गरेर गरिबलाई उठिबास लगाउने काम जारी छ, मिटरब्याजी पीडितका न्यायका लागि अभियान चलाइरहेका अभियन्ता संघर्ष बरालले भने, यो त अच्चम लाग्यो कुरो हो। सरकारले गरेको सम्झौता लागू नभएको यसले प्रस्ट भयो।"
भूराजनीतिमा नयाँ राष्ट्रपति,"विदेशीहरू बालुवाटारबाट काम नभए शीतल निवास धाउने बानी परिसकेका छन्। शीतल निवास शत्तिा केन्द्रको रूपमा उदाउनुका कारणमध्ये यो पनि एक हो। तीन वर्षयता नेपालको परराष्ट्र नीति तदर्थवाद र भद्रगोलमा चलिरहेको छ। सन् २०१८ देखि २०२० को डिसेम्बरसम्म तत्कालीन प्रधानमन्त्री केपी शर्मा ओलीको नेतृत्वको सरकारले परराष्ट्र नीति तथा अन्तर्राष्ट्रिय सम्बन्धलाई केही स्पष्टता र गति दिन खोजेको थियो। सोही अवधिमा नेपालले पहिलोपटक परराष्ट्र नीति सार्वजनिक गरेर नेपालको राष्ट्रिय स्वार्थ र प्राथमिकताहरूलाई मुखरित गरेको थियो। ती प्रयास पनि कमी, कमजोरी र आलोचनामुक्त भने हुन सकेनन्। ओलीले संसद् भंग गरेलगत्तै उत्पन्न राजनीतिक संकट र अस्थिरताले विदेश नीति सञ्चालनमा गम्भीर असर गरिरहेको छ। लगत्तै नेपाली कांग्रेस, माओवादी र नेकपा समाजवादीको गठबन्धन सरकार बन्यो। सरकारमै रहेका दलबीच अमेरिका, भारत र चीनसँगको सम्बन्धलाई अगाडि बढाउने सम्बन्धमा दरार देखा पर्यो। अमेरिकी परियोजना एमसीसीका कारण शेरबहादुर देउवा नेतृत्वको सरकार नै भंगको संघारमा पुगे पनि अर्थहीन व्याख्यात्मक टिप्पणी गरेर जोगाइयो। देउवा नेतृत्वको सरकारको पालामा अमेरिकाले दुई मुलुकको सुरक्षा निकायबीच सहकार्य गर्न ल्याएको एसपीपी सम्झौता विवादमा पर्यो। यसबीच भारतको अग्निपथमा पनि कुनै निर्णय भएन। देउवा नेतृत्वको सरकारले शपथ लिएलगत्तै चीनसँगको सीमा विवादको सम्बन्धमा अध्ययन गर्न एक समिति गठन गरेपछि चीन क्रुद्ध भयो। चीनले ग्लोबल सेक्युरिटी इनिसिएटिभ (जीएसआई), ग्लोबल डेभलपमेन्ट इनिसिएटिभ (जीडीआई) लगायत परियोजना अगाडि बढायो। उसले यी परियोजनामा नेपाल सहभागी भइसकेको आशयको सन्देश दिइरह्यो तर नेपाल सरकारले औपचारिक खण्डन गरेन। देउवा नेतृत्वको सरकारले रसियाले युक्रेनमा गरेको आक्रमणको सवालमा लिएको नीतिको तीव्र आलोचना भयो। सरकारमाथि अमेरिकामैत्री नीति लिएको र चीनलाई चिढ्याएको आरोप लाग्यो। हुन पनि तत्कालीन चिनियाँ राजदूत होउ यान्छीले सार्वजनिक रूपमै देउवा नेतृत्वको सरकारका कारण दुईपक्षीय सम्बन्धमा मन्दी आएको र नेपालमा चिनियाँ लगानीकर्ताले समस्या भोगेको अभिव्यक्ति दिइन्। मंसिरको निर्वाचनपछि नयाँ राजनीतिक परिवेश त आयो तर स्थिरता कायम हुन सकेन। निर्वाचनपछि प्रधानमन्त्री पुष्पकमल दाहाल नै प्रधानमन्त्री रहे पनि दुईवटा गठबन्धन बनिसकेको छ। वर्तमान गठबन्धन पनि एकदमै कमजोर धरातलमा निर्माण भएका छन्। अमेरिका, भारत, चीनलगायत मुलुकसँगका केही महŒवपूर्ण विषयमा ठोस निर्णय लिन सक्ने अवस्थामा सरकार अझै पुगेको छैन। चैत्रको दोस्रो सातासम्म नयाँ सरकारको साझा न्यूनतम कार्यक्रम नै बनेको छैन। बने पनि सरकारमा झन्डै १० दल रहेका कारण स्पष्ट भिजन आउँछ भन्ने छैन। परराष्ट्र नीतिमा साना दलहरूको अवस्थाले सरकार सञ्चालनमा त्यति असर नगर्ला। माओवादी, कांग्रेस र नेकपा समाजवादीको बीचमा भने अमेरिका, चीन र भारतलाई हेर्ने सवालमा एक मत छैन। नेपालको राजनीति तरल छ, परराष्ट्र नीति र अन्तर्राष्ट्रिय सम्बन्ध सञ्चालन सरकारको प्राथमिकतामा छैन। तर पनि केही महिनायता विदेशीको ओइरो लागिरहेको छ, काठमाडौंमा। उच्च अमेरिकी अधिकारीहरू तारन्तार काठमाडौं धाइरहेका छन्। सरकारले अमेरिकाबाट हुने केही उच्चस्तरीय भ्रमणलाई त रोकिदिएको छ। साथै, अमेरिकी साझेदार मुलुकका उच्च पाहुना काठमाडौं धाइरहेका छन्। यी भ्रमणको मुख्य गुप्त उद्देश्य विश्वका विभिन्न विषयमा अमेरिका र उसका साझेदार मुलुकले लिएका नीतिको पक्षमा उभिन नेपाललाई सामूहिक दबाब दिनु नै हो। रसियायुक्रेन युद्धको सवालमा नेपाललाई युक्रेनको पक्षमा उभिन सामूहिक दबाब दिइरहेका छन्। हिन्द महासागर रणनीतिमार्फत यो क्षेत्रमा चीनको प्रभाव कम गर्नु अमेरिकाको घोषित नीति हो। तर, अमेरिका एक्लैले मात्र त्यो गर्न सम्भव छैन, त्यसैले उसले साझेदारलाई पनि सँगै अगाडि बढाइरहेको छ। पछिल्ला केही महिना विभिन्न मुलुकका उच्च अधिकारीले स्पष्ट सन्देश दिइरहेछन्। उनीहरूले चीनसँग विशेषत सैन्य, आर्थिक र राजनीतिक सम्बन्धलाई एक तहमा सीमित राख्न दबाब दिएका छन्। नेपालमा बढ्दो पश्चिमा प्रभावलाई भारतले राम्रो मानिरहेको छैन तर नेपालमा चीनको प्रभाव कम गर्ने सवालमा दुवै एकै ठाउँमा छन्। यी भ्रमण यतिमा सीमित छैनन्। रसियायुक्रेनको सवालमा यस क्षेत्रका साना मुलुकले तटस्थ नीति अख्तियार गरेपछि पश्चिमा जगत् झस्केको छ। चिनियाँ राष्ट्रपतिले सेनालाई ताइवान आक्रमणका लागि तयार रहन निर्देशन दिएका छन्। पछिल्ला भ्रमणलाई दुईपक्षीय सम्बन्धसँगै विश्व परिवेशको सन्दर्भमा बुझ्न सकिन्छ। नेपालको सन्दर्भमा चीनको नीति छ अमेरिकी प्रभावलाई सकेसम्म कम गर्ने, काठमाडौंको सत्तालाई अमेरिकाप्रति झुकाव हुन नदिने। यस सवालमा चीन निकै आक्रामक ढंगमा आइरहेको छ जुन एमसीसीमा उसले देखाएको व्यवहारबाट स्पष्ट भएको छ। सी चिनफिङ तेस्रो कार्यकालका लागि निर्वाचितमात्र भएका छैनन्, उनले बढी शक्तिसमेत लिएका छन्। त्यसैले आगामी दिनमा चीन अझै आक्रामक रूपमा आउने देखिन्छ। काठमाडौंको सत्ता एकदमै कमजोर छ। उसका हरेक निर्णय राष्ट्रिय हित र स्वार्थभन्दा सरकार कसरी जोगाउने भन्नेमा छ। सत्ता जोगाउन तत्कालै निर्णय गर्नुपर्ने थुपैै विषयमा अनिर्णयको बन्दी बनेको अवस्था छ। बढ्दो भूराजनीतिक द्वन्द्वलाई अवसरको रूपमा लिएर आर्थिक विकास गर्न सकिने अवस्था छ। दुर्भाग्य, वैदेशिक सहयोग र लगानी दुवैमा ठूलो गिरावट आएको छ। कुनै एक देशको कुनै विषयमा निर्णय गर्दा अर्काे देश रिसाएर आफ्नो सत्ता संकटमा पर्ने त होइन ? यही मनोविज्ञान राजनीतिक दलहरूमा देखिन्छ। चीनको बीआरआई, अमेरिकाको हिन्द महासागर रणनीति र भारतको अग्निपथका सवालमा न दलबीच स्पष्ट र एकरूपताको बुझाइ छ, न कुनै निर्णय नै भएको छ। प्रधानमन्त्री कार्यालय र राष्ट्रपति कार्यालयबीच विमति उत्पन्न भएको पाइन्छ। दुवै कार्यालयले एकअर्कालाई कुनै एक अमुक देशको स्वार्थ पूरा हुने गरी निर्णय लिन दबाबसमेत दिने गरेका छन्। त्यसैले विदेशीहरू बालुवाटारबाट काम नभए शीतल निवास धाउने बानी परिसकेका छन्। शीतल निवास शक्ति केन्द्रको रूपमा उदाउनुका कारणमध्ये यो पनि एक हो। यसर्थ, नयाँ राष्ट्रपति रामचन्द्र पौडेलको काँधमा ठूलो जिम्मेवारी छ विदेश नीति सञ्चालनको सम्पूर्ण जिम्मेवारी बालुवाटार र परराष्ट्र मन्त्रालयको हो। विदेशीले कुनै एजेन्डा उठाए राष्ट्रपतिले स्पष्टरूपमा प्रधानमन्त्री कार्यालय र परराष्ट्र मन्त्रालयसँग कुरा गर्नुस् भन्न सक्नुपर्छ। राष्ट्रपति कार्यालयले थुप्रै पेचिला विषय सामना गर्नुपर्ने हुन्छ, त्यो राष्ट्रपति एक्लैले हेर्न सम्भव छैन। नयाँ राष्ट्रपति पुराना र पाका राजनीतिज्ञ हुन् तर विश्व परिवेशबारे उनको बुझाइ सीमित छ। त्यसका लागि उनले कस्तो समूह बनाउँछन्, त्यो महत्वपूर्ण हुन्छ। यस सवालमा उनको समूहले निकै ठूलो मिहिनेत गर्नुपर्ने देखिन्छ।"
त्यसबेला द्वन्द्व मच्चाउनेहरू अहिले उन्मुक्ति खोजिरहेका छन्,"पुष्पकमल दाहाल प्रचण्डको सिद्धान्त मन पराएर सरकारमा सहभागी भएको होइन। न्यूनतम साझा कार्यक्रम तय गरेका थियौं। प्रचण्डजी बांगों हिँड्न थाल्नु भयो। छेपारोसँग बस्दा खेरी छेपारो भइन्छ भनेर नै मन्त्रीहरूलाई फिर्ता बोलाइएको हो। विगतमा सडकमा आवाज उठाउनु हुन्थ्यो। अहिले सांसदका रुपमा सदनमा पुग्नु भएको छ। सडक र सदनमा आवाज उठाउँदा के फरक हुँदो रहेछ ? सडक र सदनमा बोल्नुमा फरक हुँदो रहेछ। सडकमा बोल्दा कार्यान्वयन हुँदैनथे। सदनमा बोलेका कुराहरू कार्यान्वयन हुन्छन्। यदि सदनमा बोलेका कुराहरूको जवाफ मन्त्रीले दिनु पर्ने हुन्छ। सदनमा उठेका जवाफहरू मन्त्रीले सात दिनभित्र दिनुपर्छ। प्रधानमन्त्रीले हरेक महिनाको पहिलो हप्ता जवाफ दिनुपर्छ। प्रतिनिधिसभामा दर्ता भएको बेपत्ता पारिएका व्यक्तिको छानविन, सत्य निरुपण तथा मेलमिलाप आयोग ऐन, २०७१ लाई संशोधन गर्न बनेको विधेयक विवादित छ। किन ? तत्कालीन अवस्थामा द्वन्द्व मच्चाउनेहरू अहिले उन्मुक्ति खोजिरहेका छन्। पीडितलाई न्याय होइन। अपराधिलाई उन्मुक्ति दिन खोजिएको छ। पीडितलाई न्याय दिने विषय भएको भए कसैको पनि असहमति हुने थिएन। अपराधिहरू कसरी उन्मुक्ति दिने भन्ने विषयलाई अगाडि बढाउन खोजियो। त्यसैले विधेयक विवादित बनेको हो। विधेयक पारित हुन्छ त ? राष्ट्रिय मानव अधिकार आयोगदेखि अन्तर्राष्ट्रिय मानव अधिकार संघ संस्थाहरू विधेयकको विरोधमा छन्। सम्मानित सर्वोच्च अदालतको नजिर विपरित विधेयक छ। नेपालको संविधानको मर्म विपरित छ। कांग्रेस, एमाले र राप्रपा विधेयकको विरोधमा छ। यो विधेयक पारित हुनु हुँदैन। यो विधेयकप्रति असहमति जनाउनु शान्ति प्रक्रियाविरुद्ध हो भन्ने आवाज उठेको छ नि ? फौजदारी कसुर गरेको व्यक्तिलाई पनि कहिँ माफि दिन मिल्छ ? त्यो अपराध होइन र ? निशस्त्र नागरिकको हत्याको कुरा हो। निशस्त्र व्यक्तिलाई मार्ने व्यक्तिलाई कारवाही गर्नुपर्छ भन्दा शान्ति प्रक्रिया अल्झिन्छ रे ! सरकार र विद्रोही दुवै पक्षमा नरहेका निशस्त्र व्यक्तिलाई अनाहकमा हत्या गरिएको छ। त्यस्ता व्यक्तिलाई उन्मुक्ति दिने ? उदाहरणका लागि बाँदरमुडे घटनालाई लिन सकिन्छ। बाँदरमुडेमा प्रचण्डजीको डिजाइनमा बम पड्काइयो। त्यसमा प्रचण्डजीका छोराछोरी परेको भए के हुन्थ्यो ? त्यस्तै, अर्को उदाहरण मैना सुनुवार पनि हो। तत्कालीन नेपाल आर्मीले मार्यो। के मैना सुनुवार माओवादी थिइन ? होइन। विना कसुर सामान्य नागरिकलाई राज्य वा विद्रोही पक्षबाट यातना दिने वा कारवाही गर्नु पर्नेमा विधेयकमा उन्मुक्ति दिने भनिएको छ। निहत्था नागरिकलाई मार्नु जघन्य अपराध होइन ? त्यसैले यो विधेयक पास हुनु हुँदैन। यदि पास गर्नु हो भने संशोधन गर्नु पर्छ। विधेयकमा पीडकलाई उन्मुक्ति दिने केकस्ता प्रावधान समावेश छन् ?विधेयकको दफा ३ को ४ (ञ) मा मानव अधिकारको उल्लंघन भन्नाले सशस्त्र द्वन्द्वको क्रममा निःशस्त्र व्यक्ति वा जनसमुदाय विरुद्ध लक्षित गरी वा योजनाबद्ध रुपमा गरिएको देहायको कुनै कार्य सम्झनु पर्ने उल्लेख छ। त्यसभित्र हत्यादेखि अन्तर्राष्ट्रिय मानव अधिकार वा मानवीय कानुनविपरित गरिएका जुनसुकै अमानवीय कार्य समेटिएको छ। झ्वाट्ट हेर्दा कस्तो राम्रो भन्ने लाग्न पनि सक्छ। तर, विधेयकको पछाडितिर अर्कै छ। दफा २९ (घ) मा सजाय सम्बन्धि व्यवस्था छ। त्यसमा पीडकलाई उन्मुक्ति दिन खोजेको प्रस्ट देखिन्छ। उक्त दफामा प्रचलित कानुनमा जुनसुकै कुरा लेखिएको भएता पनि मानव अधिकारको गम्भीर उल्लंघनमा संलग्न व्यक्तिलाई विशेष अदालतले त्यस्तो घटना हुँदाको परिस्थिति, कारण तथा संक्रमणकालीन न्यायको सिद्धान्तलाई ध्यान दिई प्रचलित कानुन बमोजिमको सजायमा घटाई सजाय निर्धारण गर्नु पर्ने उल्लेख छ। त्यस्तै दफा २९ ख (५)मा छानविन गर्दा मानव अधिकार उल्लंघनको घटनामा यस ऐन बमोजिम पीडक र पीडित पक्षबीच मेलमिलाप गर्न सहमत भएमा वा पीडितले क्षमादान दिन सहमति दिएमा सोही व्यहोरा उल्लेख गरी आयोगले विशेष अदालतमा सक्कल मिसिलसहित प्रतिवेदन पेश गर्ने छ भनिएको छ। यो व्यवस्था त पीडकलाई माफि दिने कुरा हो। निहत्था नागरिकको हत्या गर्ने व्यक्तिलाई माफि दिने कार्य त संसारमा कतै नभएको कुरा हो। तत्कालीन द्वन्द्वरत पक्षहरूको सरकार छ। जवाफदेही हुनुपर्ने होइन ? तत्कालीन प्रधानमन्त्री शेरबहादुर देउवा सरकारको पालामा पुष्पकमल दाहाल प्रचण्डजीको टाउकोको मुल्य तोकिएको थियो। देउवाको आदेशमा विद्रोही भनिएका माओवादी कार्यकर्ता मारिए। त्यस्तै, प्रचण्डको आदेशमै सेना, प्रहरी र निहत्था नागरिक मारिए। आज यी दुईजना शीर्ष नेताहरू एक छन्। एउटै थालमा भात खान्छन्। के आफन्त गुमाएका निहत्था नागरिकहरू दास हुन् ? द्वन्द्वपीडितले न्याय पाउनु पर्दैन ? यसमा नेतृत्व जवाफदेही हुनै पर्छ। १६ वर्ष भइसक्यो। द्वन्द्वपीडितले न्याय नपाउने नै हुन् त ? यो विधेयक द्वन्द्वपीडितलाई न्याय दिनका लागि हुँदै होइन। अपराधलाई उन्मुक्ति दिनको लागि हो। द्वन्द्वपीडितका लागि विधेयक ल्याएको भए त पीडकलाई कानुनी सजाय हुने थियो। विशेष अदालतले अपराध गरेकाहरूलाई हदैसम्मको सजाय गर्ने छ भन्ने लेखिएको भए द्वन्द्वपीडितले न्याय पाउँथे। यो विधेयकले द्वन्द्वको पीडामा परेकाहरूलाई झन् पीडा थप्ने काम गर्यो। यस्तै अवस्था लामो समयसम्म रहे पुनः हतियार नउठ्ला भन्न सकिँदैन। कस्ले र किन उठाउने हतियार ? न्याय नपाएमा द्वन्द्वपीडितले हतियार उठाउन सक्छन्। आँखै अगाडि कसैको बुवा त कसैको छोरा मारिएको छ। ती पीडित त चुप लागेर बस्दैनन नि। त्यसको जिम्मा कसले लिन्छ ? जो पीडक हुन्, तिनीहरूको भोलि हत्या भयो भने त्यसको जिम्मा कसले लिन्छ ? यो विधेयकले द्वन्द्वपीडितको घाउमा खुर्सानी दल्ने काम गरेको छ। हतियार उठाउने भनेको सत्ता र विद्रोहीले मात्र हो भन्ने छ र ? आमनागरिकले हतियार उठाउन नसक्ने हो र ? राष्ट्रपति निर्वाचनमा राजनीतिक समीकरण फेरिनेबित्तिकै सरकारबाट राप्रपा बाहिरियो। सरकारलाई दिएको समर्थन पनि फिर्ता लियो। सरकारमा जानुको खास उद्देश्य के थियो ? पुष्पकमल दाहाल प्रचण्डको सिद्धान्त मन पराएर सरकारमा सहभागी भएको होइन। न्यूनतम साझा कार्यक्रम तय गरेका थियौं। प्रचण्डजी बांगों हिँड्न थाल्नु भयो। छेपारोसँग बस्दा खेरी छेपारो भइन्छ भनेर नै मन्त्रीहरूलाई फिर्ता बोलाइएको हो। सरकारमा हुँदाखेरी नै हाम्रा (राप्रपाका) मन्त्रीले यो मुलुकमा गणतन्त्र र प्रदेश आवश्यक छैन भन्नुभयो। क्याबिनेटमै यसरी बोलेको सम्भवतः पहिलोपटक होला। हाम्रो उद्देश्य पुरा भयो। क्याबिनेटमै मन्त्रीबाट यो अभिव्यक्ति आउनु संविधानको मर्म विपरित भएन र ? यो संविधान कुनै पुराण, गीता, कुरान, बाइबल र त्रिपिटक हो र ? यो मुलुकमा गणतन्त्र चाहिन्छ की चाहिँदैन भनेर छलफल गर्नुपर्दैन ? विदेशीको आडमा राष्ट्रपति चल्ने मुलुक हुनुहुँदैन। गणतन्त्रप्रति किन यस्तो वितृष्णा ?यो मुलुकमा तपाईं हाम्रो जीवन सुरक्षित छ ? कुबेत, साउदी अरबमा नेपालीले कसरी काम गर्नु परेको छ ? आज हरेक दिन सयौं नेपालीहरू विदेशमा गएर काम गर्नु परेको छ। यो पनि कहिँ नेपालको गणतन्त्र हो ? नेपालमा गणतन्त्र ल्याउनुको जड भारत हो। १२ बुँदे सम्झौता नेपालमा भएको होइन। रुख रोपिएको छ भने जरा अनुसारको फल लाग्ने हो। यो विदेशीले ल्याएको गणतन्त्र हो। यो गणतन्त्रमा नेपाली खुशी हुनै सक्दैनन्। विकल्प के त ?विकल्प सजिलो छ। प्रदेश खारेज गरौं। प्रदेश खारेज हुनेबित्तिकै आर्थिक बोझबाट पछाडि हट्छौं। पहिलाको जस्तो पाँच विकास क्षेत्र कायम गरौं। जनताबाट प्रत्यक्ष निर्वाचित कार्यकारी प्रधानमन्त्रीको व्यवस्था गरौं। किनकी आफ्नो कार्यकारीलाई जनताले प्रत्यक्ष चुन्न पाउँछन्। यो नै संसारको सवैभन्दा उत्तम गणतान्त्रिक मूल्य मान्यता हो। हेड अफ द स्टेटका रुपमा राष्ट्रपतिको ठाउँमा राजा राखौं। राजा भएमा सबैको साझा हुन्छ। कुनै दल विशेषको हुँदैन। विदेशीहरूले पनि राजाको अगाडि घुँडा टेक्नैपर्ने हुन्छ। मुलुकको स्वाभिमान बढ्छ। राजाप्रति विभिन्न आरोपहरू लगाइएको छ। तर, मुलुक बनाउने र बचाउने काम राजाबाट नै भयो। राजाको नेतृत्वमा बनेको देश हो यो। विगतमा अंग्रेज र तिब्बतसँगका अनेकौं युद्धमा मुलुकलाई जोगाए। व्यक्ति खराब होलान् त्यसलाई स्वीकार्छु। तर, संस्था खराब होइन। राजतन्त्रमा रामराज्य थियो भन्दिन। तर, अहिलेको जस्तो रावण राज्य पनि थिएन। त्यसो भए राजसंस्था अन्त्य हुनुको पछाडि के कारण छ ? राजसंस्था अन्त्य हुनुको पनि कारण छ। दरबार हत्याकाण्ड विदेशीहरूले गरे। स्वयं प्रचण्डजीहरूको संलग्नतामा भयो भन्ने छ। गणतन्त्र ल्याउनेबित्तिकै दरबार हत्याकाण्डमा संलग्नलाई जेल हाल्छु भनेर प्रचण्डजीले भन्नु भएको थियो। तर, अहिले २० वर्ष भइसक्यो। सरकारको नेतृत्व पटकपटक गर्नु भएको छ। खोइ त जेल हालेको ? विदेशीको षडयन्त्रमा राजदरबार हत्याकाण्ड गरियो। आरोप ज्ञानेन्द्रमाथि लगाइयो। यदि त्यसो हो भने त जेल हाले भइहाल्यो नि। कसले रोकेको छ र ? राजा वीरेन्द्र, मदन भण्डारीका हत्यारालाई जेल हाल्न कसले रोकेको छ ? राष्ट्रपति, प्रधानमन्त्री सवै आफ्नो अनुकूलको हुँदा पनि किन हत्याराको खोजि गरिएन ? किन छानविन गरिएन ? जेल हालिएन ? यसको प्रस्ट जवाफ छ। माओवादीलाई जसले हतियार बेच्थ्यो। उसैले दरबार हत्याकाण्ड गरेको हो। सुदूरको जुम्लाबाट सिंहदरबारमा प्रवेश गर्नु भएको छ। जुम्लामा के के प्राथमिकता तय गर्दै हुनुहुन्छ ? निर्वाचनका बेला ५ वटा कामलाई प्राथमिकता दिने वाचा गरेको थिएँ। त्यो वाचा सधैं याद गरिरहेको हुन्छु। सडक (विमानस्थल), विद्युत्, सञ्चार र स्थानीय वस्तुको बजारीकरण मेरा प्राथमिकता हुन्। यसमध्ये विमानस्थलको सम्बन्धमा संसदमा पनि बोलिसकेको छु। पुरानो डीपीआर कार्यान्वयनको लागि अगाडि बढाउन लागिएको छ। सञ्चारका लागि अप्टिकल फाइबर र फाइबर नेटवर्क जुम्लामा सञ्चालनमा आएको छ। जलविद्युत्का सन्दर्भमा पनि कुराहरू भएका छन्। राष्ट्रिय प्रसारण लाईन सवैतिर पुर्याउने लक्ष्य छ। सिंजामा ११ मेगावाट क्षमताको हाईड्रोपावर बनाउने प्रयत्नमा छौं। आगामी एक वर्षभित्र जुम्लालाई लोडसेडिङ मुक्त बनाउँछौं। वैकल्पिक राजमार्गको निरन्तर अनुगमन गरिरहेको छु। जिल्लाका अलपत्र योजनाको पनि काम सुरु भएको छ। विगतमा जुम्लाका सांसद ५ वर्षसम्म कहाँ हुन्थे। अत्तोपत्तो हुँदैनथ्यो। राष्ट्रिय चर्चाको विषय त धेरै टाढाको कुरा भयो। संसदमा उभिन समेत दिँदनथे। तर, अहिले सदन जुम्लाको सांसदले कब्जा गरेको छ। राज्यले जुम्लालाई पहिला जुन नजरले हेरेको थियो। त्यो हेर्ने नजर परिवर्तन गर्नै पर्छ। कर्णालीको आवाज अब दबाउन दिईंदैन। बजेट बनाउँदा तलमाथि भएमा सडकदेखि संसद घेरिन्छ। मन्त्रालय र मन्त्रीको घर घेरिन्छ। झण्डै डेढ महिना सरकारमा सहभागि राप्रपाका मन्त्रीहरूको अडिट रिपोर्ट कस्तो छ ? राप्रपाका अध्यक्ष राजेन्द्र लिङ्देनले उपप्रधान तथा ऊर्जा, जलस्रोत तथा सिँचाइमन्त्रीका रुपमा ऐतिहासिक काम गर्नुभयो। १५ शय मेगावाट विद्युत्को पीपीए गर्नुभयो। जो १० वर्षदेखि अड्किएको थियो। त्यसले मुलुकलाई झण्डै ४ खर्ब फाइदा भएको छ। सहरी विकासमन्त्री विक्रम पाण्डे हुनुहुन्थ्यो। मुलुकका सहरहरूमा साना ठूला काम भए होलान। तर, मुलुकभरी पहिचान हुने खालका काम हुन सकेनन्। कानुन, न्याय तथा संसदीय व्यवस्थामन्त्री ध्रुवबहादुर प्रधान हुनुहुन्थ्यो। काम देखाउन सक्ने ठाउँमा नभएको अवस्थामा प्रभावकारी नहुन सक्छ। ऊर्जा जलस्रोत तथा सिँचाइ राज्यमन्त्री दीपकबहादुर सिंह हुनुहुन्थ्यो। सबैको भूमिका जनअपेक्षा प्रभावकारी नदेखिएको हुनसक्छ। राप्रपाका शीर्ष नेताहरूको पूर्वराजा ज्ञानेन्द्रसँग पटकपटक भेटवार्ता भइरहेको छ। तपाईंले पनि भेटघाट गर्नु भएको छ ? मेरो पनि तीनचार पटक भेट भएको छ। डिनर पनि सँगै गरेका छौं। तर, पार्टी अध्यक्ष र मैले सामाजिक सञ्जालमा फोटो हाल्दैनौं। नेता र राजामा अकाश पातालको फरक पाएको छुँ। राजाले समग्र मुलुकको चिन्ता गरेको पाएको छुँ। नेताले आफ्नो पार्टी र गुटको मात्र चिन्ता गर्छन्। राप्रपा सरकारमा गएको पूर्वराजाले पनि असन्तुष्टि व्यक्त गरेको चर्चा छ नि ? सरकारमा सहभागि नभई बाहिरै रहेर रचनात्मक भूमिका खेल्न सल्लाह दिनु भएको हो ? त्यस्तो होइन। यो सवै कुनै समूहले गरेको झुटो प्रचार मात्र हो। सरकारमा जाने वा यस्तो गर भनेर सल्लाह सुझाव दिनु भएको होइन। राप्रपा दल हो। हामीले राजतन्त्रप्रति आस्था मानेको हो। अब राप्रपा कसरी अघि बढ्छ ?सरकारलाई रचनात्मक सहयोग गर्छौं। गलत काम गरेमा खबरदारी गर्छौं। प्रस्तुति : दिनेश गौतम"
पाँचथरको हिलिहाङमा बेवारिसे शव भेटियो,फिदिम : पाँचथरको हिलिहाङ गाउँपालिका५ मा बेवारिसे शव भेटिएको छ। सडेको अवस्थामा स्थानीयले पुरुषको शव फेला पारेका हुन्। सोमबार आगेजुङ गुम्बा नजिकैको जंगलमा शव भेटिएको स्थानीयहरूले बताए। उनीहरूले शव भेटिएको जानकारी प्रहरीलाई दिएपछि जिल्ला प्रहरी कार्यालय पाँचथरबाट खटेको प्रहरी टोलीले घटनास्थल पुगेर मुचुल्का उठाएको छ। मृतकको कपडा र हाड उठाएर अनुसन्धानका लागि राखिएको जिल्ला प्रहरी कार्यालय पाँचथरका प्रहरी नायव उपरीक्षक हरि खतिवडाले जानकारी दिए।
ठोरीबाट एक गाडी गहुँ प्रहरी नियन्त्रणमा,वीरगन्ज : पर्साको ठोरीबाट प्रहरीले भारतबाट अवैध रुपमा ल्याएको आशंकामा एक गाडी गहुँ नियन्त्रणमा लिएको छ। ठोरी नाका हुँदै भित्र्याइएको गहुँ चितवन लैजाँदै गरेको सूचनाका आधारमा इलाका प्रहरी कार्यालय ठोरीको टोलीले ठोरी गाउँपालिका२ स्थित हुलाकी सडकखण्डबाट १८५ बोरा गहुँ सहितको गाडी नियन्त्रणमा लिएको हो। चितवन तर्फ जाँदै गरेको ना ५ ख ६३११ नम्बरको पिकअप गाडीलाई रोकेर जाँच गर्दा अनलाइन बिलका लगायतका आवश्यक कागजात नभएको १ सय ८५ बोरा अर्थात ९२ क्वीन्टल ५० केजी गहुँ नियन्त्रणमा लिइएको पर्साका प्रहरी प्रवक्ता प्रहरी नायब उपरीक्षक दिपक गिरिले जानकारी दिए। बरामद गहुँको मुल्य ३ लाख २३ हजार ७५० रुपैयाँ मूल्यांकन गरिएको पनि उनले बताए। बरामद गरिएको गहुँ सहितको गाडी अनुसन्धान तथा कारबाहीका लागि राजश्व अनुसन्धान कार्यालय पथलैया बारामा बुझाइएको उनले जानकारी दिए।
बुधबार देशका तीनवटा प्रदेशमा वर्षा,"काठमाडौं : बुधबार देशका तीनवटा प्रदेशमा वर्षा हुने भएको छ। मौसम पूर्वानुमान महाशाखाका अनुसार देशका पहाडी भूभागका एकदुई स्थानमा मेघ गर्जनचट्याङसहित हल्का वर्षाको सम्भावना रहेको छ। सुदूरपश्चिम प्रदेश लगायत देशका पहाडी भूभागमा आंशिकदेखि सामान्य बदली रही बाँकी भूभागमा आंशिक बदलीदेखि मौसम सामान्यतया सफा रहने महाशाखाले जनाएको छ। यसैगरी बुधबार राति कोशी, बागमती र गण्डकी प्रदेशका पहाडी भूभागका एकदुई स्थानमा मेघ गर्जन चट्याङसहित हल्का वर्षाको सम्भावना रहेको छ।"
किसानलाई बढीमा ७ प्रतिशत ब्याजदरमा ऋण उपलब्ध गराउन पहल,"जनकपुरधाम : मधेस प्रदेश सरकारको भूमि, व्यवस्था, कृषि तथा सहकारी मन्त्रालयले किसानलाई बढीमा ७ प्रतिशत ब्याजदरमा ऋण उपलब्ध गराउने भएको छ। मधेस प्रदेशका भूमि, व्यवस्था, कृषि तथा सहकारी मन्त्री ई वसन्त कुशवाहाले किसानका लागि सस्तो र सहुलियत दरमा ऋण उपलब्ध गराउने बताए। देशमा दिनानुदिन मिटर ब्याजीको समस्या दिनानुदिन विकराल हुँदै गएको र मिटर ब्याजीबाट सबैभन्दा बढी पीडित किसान भएकोले राहतका लागि सस्तो र सुलभ रुपमा ऋण उपलब्ध गराउन लागिएको अन्नपूर्णलाई जानकारी दिए। उनले भने, मधेस प्रदेशको अधिकांश जनता कृषि निर्भर रहेकाले उनीहरूको समस्या सम्बोधनका लागि तथा किसान कार्यका लागि काठमाण्डौंका बैंक व्यवस्थापन पक्षसँग साकारात्मक छलफल भएको छ। बैंकको तर्फबाट पनि सहुलियत दरमा ऋण उपलब्ध गराउन साकारात्मक कुराकानी भएको छ। उनले भूमिहीन किसान देखि निम्न वर्गीय, साना देखि ठुला किसानको कृषि कार्य तथा खाद्य उपजबाट सञ्चालन हुने उद्योग, कृषि, उपजको बजारीकरण र बिउ विजनको खरिद बिक्रीका लागि ऋण उपलब्ध गराउन लागिएको हो। ऋणको सही सदुपयोगका लागि कृषि सेवा केन्द्र, कृषि विज्ञ केन्द्र, कृषि परामर्श सेवा तथा कल सेन्टर समेत सञ्चालन गरी किसानलाई कृषि कार्यमा सहजीकरण हुने मन्त्री कुशवाहाको भनाइ छ। उनले भने, कृषकको हरेक समस्या समाधानका लागि मन्त्रालयले पहल गर्छ। खाद्य मलदेखि बिउ बिजन तथा खाद्य उत्पादनलाई उद्योगमा परिणत गर्नेसम्मको सहयोग किसानलाई मन्त्रालयले गर्छ।"
एक लाख ७५ हजार घुस लिने दुई जना पक्राउ,काठमाडौं : अख्तियार दुरुपयोग अनुसन्धान आयोगले घुस लिएको भन्दै सर्वेक्षकसहित दुई जनालाई पक्राउ गरेको छ। अखित्यारको स्टिङ अपरेशन टोलीले नापी कार्यालय मनमैजुबाट सर्वेक्षक रमेश उपरकोटी र लेखापढी गर्ने अभिषक कार्कीलाई एक लाख ७५ हजार घुससहित मंगलबार पक्राउ गरेको हो। उपरकोटीलाई उनकै कार्यकक्षबाट पक्राउ गरिएको हो भने कार्कीलाई मनमैजुस्थित मुक्तिनाथ कानुनी सेवाबाट पक्राउ गरिएको अखित्यारले जनाएको छ।
बेवारिसे अवस्थामा राखिएको चामल तथा युरिया मल बरामद,कपिलवस्तु : जिल्लाको यशोधरा गाउँपालिका७ नुनुवाबाट मंगलबार बेवारिसे अवस्थामा राखिएको चामल तथा युरिया मल बरामद भएको छ। करिव २ लाख ६७ हजार रुपैयाँ बराबरको ५२ क्विन्टल चामल र साढे ३ क्विन्टल युरिया मल बरामद भएको हो। भारतबाट अवैध रूपले ल्याई बेवारिसे अवस्थामा राखेको उक्त चामल तथा मल सशस्त्र प्रहरी बल नेपाल बीओपी मर्यादापुर र सुठौली भन्सार कार्यालयका कर्मचारीले बरामद गरेको हो । बरामद चामल तथा मल सुठौली भन्सार कार्यालय कपिलवस्तुमा बुझाइएको छ।
सिर्सिया नदी प्रदूषित गर्ने उद्योगहरूलाई १५ लाख जरिवाना,"वीरगन्ज : वीरगन्ज महानगरपालिकाले सिर्सिया नदी प्रदूषित गर्ने वीरगन्जका पाँच वटा उद्योगलाई कारबाही गरी १५ लाख रुपैयाँ जरिवाना गरेको छ। महानगरपालिकाले वीरगन्जपथलैया औद्योगिक कोरिडोरमा रहेका पाँच वटा उद्योगलाई जनही ३३ लाखका दरले जरिवाना गरेको हो। महानगरले वीरगन्ज महानगरपालिका२१ मा अवस्थित ग्लोबल लेदर उद्योग प्रालि, अर्निका प्रोसेसिङ उद्योग प्रालि, श्रीसिधी टेक्सटायल्स प्रालि, मोरियम लेदर उद्योग प्रालि र वडा नम्बर ३२ मा अवस्थित दुर्गा पुल्प एण्ड पेपर प्रालिलाई जरिवाना गरेको हो। नदी प्रदूषित गरेका पाँच वटै उद्योगलाई मंगलबार पत्राचार गर्दै ७ दिनभित्र जरिवानामा तोकिएको रकम महानगरपालिकाको कार्यालयमा बुझाउन निर्देशन दिइएको महानगरका प्रमुख प्रशासकीय अधिकृत लक्ष्मी प्रसाद पौडेलले जानकारी दिए। ७ दिनभित्र जरिवाना बापतको रकम नबुझाएमा प्रचलित कानुन अनुसार ती उद्योगहरू विरुद्ध थप कारबाही प्रक्रिया अगाडि बढाइने महानगरको पत्रमा उल्लेख छ। महानगरपालिकाको वातावरण तथा प्राकृतिक श्रोत संरक्षण ऐन २०७७ को दफा ३७ अनुसार नदी प्रदूषित गर्ने उद्योगहरूलाई कारबाही स्वरुप जरिवाना गरिएको पौडेलले बताए। यसअघि महानगगरले गत फागुन १६ गते उद्योगहरूबाट निस्केको छाई सिर्सिया नदीमा फाल्ने ३ वटा ट्याक्टरलाई पनि नियन्त्रणमा लिएर ११ हजार रुपैया जरिवाना तिराएको थियो। करिब तीन दशकदेखि प्रदूषणको चपेटामा परेको वीरगन्ज सहरको लाइफलाइनकै रुपमा रहेको सिर्सिया नदीलाई प्रदूषणमुक्त बनाउन महानगरपालिकाले विगत दुई महिना यता अभियान चलाइरहेको छ। उक्त अभियान अन्तर्गत नै महानगरले उपमेयरको संयोजकत्वमा गठन गरेको सिर्सिया नदी प्रदूषण नियन्त्रण समितिले पटक पटक अनुगमन गरेको थियो। अनुगमनका क्रममा नदी तटमा रहेका उद्योगहरूले त्यहाँबाट निस्कने फोहोर ( रसायनयुक्त फोहोर पानी, छालाको लेदो, कोइलाको छाई लगायतका वस्तु ) सिधै नदीमा फाल्दै आएको भेटिएको थियो। त्यसपछि फागुन ३ मा बसेको समितिको बैठकले नदी प्रदूषण गर्ने उद्योगहरूलाई कारबाही गर्ने निर्णय गरेको थियो। त्यहि निर्णय अनुसार महानगरले अहिले जरिवानामा परेका तीनै ५ उद्योगलाई पत्र पठाएर नदी प्रदूषण नगर्न चेतावनी पनि दिएको थियो। महानगरले लिखित रुपमै चेतावनी दिँदा समेत अटेरी गरी उद्योगका फोहोर र रसायानयुक्त पानी सिधै नदीमा फाल्ने क्रम नरोकिएपछि पाँच उद्योगलाई जनही ३३ लाख रुपैयाँको दरले जरिवाना गरिएको मेयर राजेशमान सिंहले बताए। उनले भने, सिर्सिया नदी वीरगन्ज सहरकै लाइफ लाइन हो, त्यसका कारण यो नदीलाई प्रदूषित बनाउने जोसुकै होस् उसविरुद्ध महानगरले कारबाही गर्छ, नदीलाई प्रदूषणमुक्त बनाउने अभियान अब रोकिँदैन। उनले अनुगमन जारी रहने र नदीलाई प्रदूषित बनाउने अन्य उद्योग र निकायलाई पनि यस्तै प्रकारको कारबाही गरिने पनि बताए। बाराको सिमराभन्दा पश्चिममा पर्ने रामवनस्थित वनबाट बग्न सुरु गरेको र्सिसिया नदी पर्साको वीरगन्ज सहर हुँदै भारतको रक्सौलसम्म पुगेको छ। औद्योगिक कोरिडोरमा रहेका छाला, डिस्टीलरी, टेक्सटायल, घ्यू, साबुन लगायतका उद्योगबाट निस्कने रसायनयुक्त पानीसँगै जीवजन्तुका सडेगलेका छाला, रौं, खरानी, लेदो लगायतका विकारहरू नदीमा मिसिँदा दुर्गन्धित बनेको हो। नदीको प्रदूषणले बाराको सिमरा, बकुलिया, लोहसन्डा, रमौली, सगरदीना, रामपुर टोकनी, छातापिपरा, नितनपुर, गम्हरगाँवा, बेहरा, बलुवा, पर्साको सिर्सिया, ताजपुर, भलुही, रामगढवा, परवानीपुर र वीरगञ्ज महानगरपालिकाको रामवन, रामगढवा, विन्दवासिनी, रानीघाट, अशोकवाटिका, छपकैया सहित करिब एक दर्जन बढी गाउँ र टोलका बासिन्दा प्रभावित हुँदै आएका छन्। सिर्सिया नदीको प्रदूषित पानीका कारण नदी छेउका बासिन्दा तथा पशु चौपायामा समेत रोगको संक्रमण देखिने गरेको नदी छेउका स्थानीय बताउँछन्। सिर्सिया नदी आसपासका स्थानीयले प्रदूषण रोक्न माग गर्दै घेराउ गरेपछि २०६७ सालमा जिल्ला प्रशासन कार्यालयले नदी अनुगमन समिति गठन गरेको थियो। उक्त समितिले नदीको स्थलगत अनुगमन गरी तयार पारेको प्रतिवेदनमा प्रदूषणको कारक उद्योगहरू नै रहेको उल्लेख थियो। प्रतिवेदनमा नदी प्रदूषण गर्ने र अविलम्ब कारबाही गर्नुपर्ने उद्योगहरूको नामै किटान गरिएको थियो। रितेश त्रिपाठी संयोजकत्वको समितिको प्रतिवेदनमा नदी प्रदूषित बनाउनेमा औद्योगिक करिडोरका ४६ वटा उद्योगहरूको नाम किटान गरिएको थियो। समितिले २०६७ साल मंसिर २२ मा तत्कालीन प्रमुख जिल्ला अधिकारी नागेन्द्र झालाई उक्त प्रतिवेदन बुझाएको थियो। नदीको प्रदूषण रोक्न माग गर्दै एक दशकयता विभिन्न संघसंस्था र अभियन्ताहरूले निरन्तर दवावमूलक कार्यक्रम गर्दै आइरहेका छन्।"
बैतडीमा गौहत्याको आरोपमा एक जना पक्राउ,"मदिरा सेवन गरी सोमबार साँझ आफ्नै घरमा पालेका ३ वटा गाईलाई काठको चिरपटले हानेर मारेको खुलेको प्रहरी निरीक्षक जोशीले बताए। बैतडी : बैतडीमा गौहत्याको अभियोगमा एक जना पक्राउ परेका छन्। दोगडाकेदार गाउँपालिका ३ जड्याखालीका ३६ वर्षीय रमेश भूललाई गाई मारेको अभियोगमा पक्राउ गरिएको जिल्ला प्रहरी कार्यालय बैतडीका सूचना अधिकारी, प्रहरी निरीक्षक लोकराज जोशीले जानकारी दिए। मदिरा सेवन गरी सोमबार साँझ आफ्नै घरमा पालेका ३ वटा गाईलाई काठको चिरपटले हानेर मारेको खुलेको प्रहरी निरीक्षक जोशीले बताए। उनलाई सोमबार राती नै नियन्त्रणमा लिएको प्रहरीले जनाएको छ। घटनाबारे थप अनुसन्धान भइरहेको प्रहरीले जनाएको छ।"
"कोशी प्रदेश नाम खारेजीको माग गर्दै विराटनगरमा प्रदर्शन, प्रहरीद्वारा हवाइ फायर","विराटनगर : कोशी प्रदेश नाम संशोधनको माग गर्दै पहिचानवादीहरुले विराटनगरमा प्रदर्शन गरेका छन्। ऐतिहासिक पृष्ठभुमिको आधारमा नामकरण गर्नुपर्ने माग गर्दै पहिचानवादीहरुले विराटनगरमा प्रदर्शन गरेका हुन्। प्रदर्शनमा उनीहरुले प्रहरीमाथि ढुङ्गामुढा समेत गरेका छन्। विराटनगरस्थित पाञ्चालीमा अहिले कोशी प्रदेश नाम खारेजीको माग गर्दै प्रदर्शन भइरहेको छ। प्रहरीविरुद्ध ढुङ्गामुढा हुन थालेपछि १२ राउण्ड हवाईफायर भएको छ। प्रहरीले अश्रुग्याससमेत प्रहार गरेको छ। उनीहरुले कोशी प्रदेश मान्दैनौं, हत्या हिंसा बन्द गर, लाजेहाङ अमर रहुन्, मुख्यमन्त्री हिक्मत कार्की मुर्दावाद, इन्द्रबहादुर आङबो औंला काट र पहिचानवादी एक हौं लगायतका नारा घन्काइरहेका छन्। प्रदर्शनस्थलमा अहिले ठूलो संख्यामा नेपाल प्रहरी र सशस्त्र प्रहरीको टोली परिचालन गरिएको छ।"
चैती छठ पर्व सम्पन्न,"सत्य र अहिंसाप्रति मानवको रुचि बढाउने तथा सबै जीवप्रति सहानुभूति राख्न अभिप्रेरित गर्नु यस पर्वको विशेषता रहेको छ । सूर्य उपासना परम्पराको मोहक पद्धति मानिएको यस पर्वमा अस्ताउँदो र उदाउँदो सूर्यको पूजा गरिन्छ । महोत्तरी : महोत्तरीलगायत सम्पूर्ण मिथिलाञ्चलमा मंगलबार बिहान उदाउँदो सूर्यलाई अर्घ दिँदै चैती छठ पर्व सम्पन्न भएको छ । चार दिनसम्म विभिन्न विधि गर्दै मनाइने यस पर्वको चौथो दिन आज बिहान तराईको महोत्तरी, धनुषा, सिरहा, सप्तरी, सुनसरी, मोरङ, सर्लाही, रौतहट, बारा, पर्सालगायत मिथिलाञ्चलभरिको जलाशयमा उदाउँदो सूर्यलाई अर्घ अर्पण गर्दै धुमधामका साथ चैती छठ पर्व सम्पन्न भएको छ । छठ पर्व महोत्तरीको जलेश्वर, मटिहानी, सुगा, गौशाला, पिपरा, सम्सी, बर्दिबासलगायत अन्य सहरी एवम् ग्रामीण क्षेत्रमा रहेको विभिन्न पोखरी, तलाउ तथा जिल्लाको प्रसिद्ध नदी बिग्ही, रातो मरहा, जङ्गहा, अङ्कुसी नदी तथा नहरको किनारमा धार्मिक विधिपूर्वक मनाइएको छ । सत्य र अहिंसाप्रति मानवको रुचि बढाउने तथा सबै जीवप्रति सहानुभूति राख्न अभिप्रेरित गर्नु यस पर्वको विशेषता रहेको छ । सूर्य उपासना परम्पराको मोहक पद्धति मानिएको यस पर्वमा अस्ताउँदो र उदाउँदो सूर्यको पूजा गरिन्छ । पारिवारिक सुख, शान्ति, समृद्धि, शारीरिक कल्याण, रोगबाट मुक्ति तथा विभिन्न मनोकाङ्क्षा पूरा होस् भन्ने उद्देश्यले श्रद्धापूर्वक मनाइने छठ पर्वका अवसरमा पोखरी, नदी, तलाउ र जलाशयमा श्रद्धालु भक्तजनको घुइचो लाग्छ । चार दिनसम्म मनाइने यस पर्वको पहिलो दिन शनिबार व्रतीले नहा खा अर्थात् नुहाएर खाने अर्थात् जीउ चोख्याउने काम गरेका थिए । त्यस्तै, पर्वको दोस्रो दिन आइतबार खर्ना मनाएका थिए । खर्नाका दिन व्रतीले दिनभरि उपवास निराहार बसेर राति छठ देवतालाई आगमनको निम्तो दिँदै कूल देवताको पूजा गरेका थिए र राति अरवा अरबाइन (बिना नुन हालेको) खानेकुरा खाएका थिए । त्यस्तै, षष्ठीका दिन अर्थात् सोमबार साँझ गहुँ र चामल ओखल जाँतो वा ढिकीमा कुटानपिसान गरी सोबाट निस्केको पीठोबाट बनाइएका विभिन्न गुलियो खाद्य सामग्री ठकुवा, भुसवा, खजुरिया, पेरुकिया जस्ता पकवान र विभिन्न फलपूल तथा मूला, गाजर, बेसारको गाँहो, भोगटे, ज्यामिरी, नरिवल, सुन्तला, केरा नाङ्लो, कोनिया, सरवा, ढाकन, माटोको हात्ती, ठूलो ढक्कीमा राखी परिवारका सम्पूर्ण सदस्य विभिन्न भक्ति एवम् लोकगीत गाउँदै निर्धारित जलाशय नजिक बनाएको छठ घाटसम्म पुगेका थिए । षष्ठीका सोमबार साँझ व्रतीले सन्ध्याकालीन अर्घका लागि पानीमा पसेर सूर्य अस्ताउन्जेलसम्म अस्ताउँदो सूर्यलाई आराधना गर्दै दुवै हत्केलामा पिठार र सिन्दूर लगाएर अक्षता फूल हालेर अन्य अर्घ सामग्री पालोपालो गरी अस्ताचलगामी सूर्यलाई अघ्र्य अर्पण गरेका थिए । यस्तै छठ पर्वको चौथो दिन अर्थात् आज बिहानै पुनः छठघाटमा पुगी जलाशयमा पसेर अघिल्लो दिन गरेको क्रम दोहोर्याई प्रातः कालीन उदाउँदो सूर्यलाई अर्घ दिई छठ पर्व सम्पन्न गरेका छन् । धार्मीक ग्रन्थ महाभारतका अनुसार द्रोपदीसहित पाण्डव अज्ञातवासमा रहँदा उक्त गुप्तवास सफल होस् भनी सूर्यदेवको आराधना गरेका थिए । उक्त समयमा पाण्डव मिथिलाको किराँत राजाका क्षेत्रमा बास बसेको उल्लेख छ । लोक कथनबमोजिम सोही समयदेखि छठ मनाउने परम्पराको थालनी भएको हो । सूर्य पुराणअनुसार सर्वप्रथम पत्नी अनुसुइयाले छठ व्रत गरेकी थिइन् । फलस्वरुप उनले अटल सौभाग्य र परिप्रेम प्राप्त गरिन् तथा त्यही बेलादेखि छठ गर्ने परम्पराको सुरुआत भएको तथ्य उल्लेख छ । धार्मिक आस्थाका साथसाथै सामाजिक सद्भावका रुपमा समेत विकसित छठ पर्व हिन्दूको सँगसँगै मुस्लिमले पनि मनाउने गर्छन् । यस पर्वमा चढाइने पदार्थको सङ्ख्या ७० पुर्याउनुपर्छ तर चढाउने सामथ्र्य नभएकाहरु गम्हरी धानको चामल मात्र चढाए पनि देउता प्रसन्न हुने जनविश्वास छ । रासस"
"विराटनगरको अवस्था सामान्य बन्दै, झडपमा डीएसपीसहित १५ सुरक्षाकर्मी घाइते","विराटनगर : पहिचान पक्षधरको प्रदर्शनपछि सुरक्षाकर्मीसँग झडप हुँदा तनावग्रस्त बनेको विराटनगरको अवस्था सामान्य बन्दै गएको छ। प्रदर्शनकारीले प्रहार गरेको ढुंगा र इँटाले लागेर नेपाल प्रहरीका डीएसपी (प्रहरी नायव उपरीक्षक)सहित १५ जना सुरक्षाकर्मी घाइते भएका छन्। घाइते हुनेमध्ये १२ जना नेपाल र ३ जना सशस्त्र प्रहरी छन्। नेपाल प्रहरीतर्फ वडा प्रहरी कार्यालय विराटनगरका डीएसपी विजय श्रेष्ठ, जिल्ला प्रहरी कार्यालय मोरङका इन्सपेक्टर (प्रहरी निरीक्षक) रोहित शर्मासहित १२ जना घाइते भएका हुन्। सशस्त्र प्रहरीतर्फ १ जना नायव निरीक्षक र २ जना जवान घाइते भएका छन्। घाइतेको हात, खुट्टा र शरीरका विभिन्न भागमा चोट रहेको मोरङ प्रहरीका प्रवक्ता डीएसपी रञ्जनकुमार दाहालले जानकारी दिए। झडपमा परेर नेपाल र सशस्त्र प्रहरी गरेर १५ जना सुरक्षाकर्मी घाइते भएको उनले बताए। घाइतेमध्ये १ जनाको अवस्था अलि गम्भीर छ। अरुको अवस्था सामान्य छ, उनले भने, घाइते सुरक्षाकर्मीको विराटनगरस्थित कोसी अस्पतालमा उपचार भइरहेको छ। आन्दोलनकारीको ढुंगा लागेर सुरक्षाकर्मी घाइते भएका हुन्। प्रदर्शनका क्रममा उत्तेजित हुँदै आन्दोलनकारी आक्रामक बनेर सुरक्षाकर्मीमाथि जाइलागेको दाहालले बताए। आन्दोलनकारीले ढुंगा र इँटाले प्रहार गरे। तर, सुरक्षाकर्मीबाट लाट्ठी चार्ज भएको छैन, उनले भने, संयमित भएर स्थितिलाई नियन्त्रणमा लिने प्रयास गरियो। उत्तेजित भीडलाई तितरवितर बनाउन भने अश्रुग्यास प्रहार र हवाईफायर गर्नुपर्ने अवस्था आयो। आन्दोलनकारी उत्तेजित भए पनि सुरक्षाकर्मीको संयमताकै कारण ठूलो क्षति हुन नपाएको डीएसपी दाहालको भनाइ छ। उनका अनुसार स्थितिलाई नियन्त्रणमा लिने क्रममा नेपाल प्रहरीबाट १३ सेल अश्रुग्यास र १७ राउण्ड हवाईफायर भएको छ। सशस्त्रले ३१ सेल अश्रुग्यास प्रहार गरेको थियो। लगभग डेढ घण्टाजति प्रदर्शन गरेपछि कोणसभा गरेर आन्दोलनकारी फर्किएका छन्। गाडी चढेर प्रदर्शनका लागि उनीहरु विराटनगर आएका थिए। प्रदर्शन र कोणसभा सकेर आन्दोलनकारी गाडीमै फर्किएपछि विराटनगरको अवस्था सामान्य बन्दै गएको डीएसपी दाहालले बताए। पहिचान पक्षधरले दिउँसो लगभग १ बजेदेखि प्रदेश राजधानी विराटनगरको पाञ्चालीनजिकबाट प्रदर्शन सुरु गरेका थिए। लगत्तै प्रहरीमाथि ढुंगामुडा सुरु भएको थियो। त्यसपछि सुरक्षाकर्मी र आन्दोलनकारीबीच झडप भयो। लगभग डेढ घण्टा त्यो क्रम चल्यो। कोणसभा गरेर पहिचान पक्षधर नेताले आफ्ना कुरा राखिसकेपछि आन्दोलनकारी विराटनगरबाट फर्किएका हुन्। पहिचान पक्षधरले गरेको प्रदर्शन नियन्त्रणमा लिने क्रममा भएको झडपमा परेर आन्दोलनकारीतर्फ कति घाइते भए भन्ने यकिन छैन। तर, कोणसभाका क्रममा नेताहरुले ९ जनाजति प्रदर्शनकारी घाइते भएको बताएका छन्। प्रहरीका अनुसार घाइते भएको भनिएका प्रदर्शनकारी उपचारका लागि अस्पताल पुगेका छैनन्। प्रदेश १ को नाम कोसी राखिएपछि ऐतिहासिक पृष्ठभूमिको आधारमा प्रदेशको नामकरण हुनुपर्ने र कोसी खारेज हुनुपर्ने मागसहित पहिचानवादी आन्दोलित छन्। आन्दोलनकारीले विराटनगरको बिग होटलको कफी सपमा तोडफोडसमेत गरेका छन्। शान्तिपूर्ण भनिएको आन्दोलन हिंसात्मक बनाउन आन्दोलनकारीले नै भूमिका खेलेको प्रहरीका एक अधिकारी बताउँछन्। मुख्यमन्त्री हिक्मतकुमार कार्कीको राजीनामा माग गर्दै प्रदर्शनमा उत्रिएको समूहले प्रहरीमाथि ढुंगामुडा गरेपछि स्थिति तनावग्रस्त बनेको थियो। कोसी नाम खारेज हुनुपर्ने, मुख्यमन्त्रीले राजीनामा दिनुपर्ने, पहिचानवादी एक हुनुपर्ने लगायतका माग पहिचान पक्षधरको छ। स्थितिलाई नियन्त्रणमा लिन प्रदर्शनस्थलमा ठूलो संख्यामा नेपाल प्रहरी र सशस्त्र प्रहरीको परिचालन गरिएको छ। प्रदेश सरकारले गत फागुन १७ गते प्रदेशको नामकरण गरेर कोसी नाम राखेको थियो। नाम खारेजीको माग राख्दै चैत ५ गते विराटनगरमा प्रदर्शन भयो। त्यस क्रममा पहिचान पक्षधर पदम लिम्बू लाजेहाङको मृत्यु भएको थियो। आन्दोलनकारीकै लाट्ठी प्रहारबाट उनको मृत्यु भएको प्रहरीको प्रारम्भिक अनुसन्धानले देखाएको छ। सार्वजनिक भएको एउटा भिडियोमा पनि लिम्बूको टाउकोमा आन्दोलनकारीकै लाट्ठी बज्रिएको देख्न सकिन्छ। तर, पहिचानवादी समूहले भने आन्दोलन चर्काउन, शान्ति सुरक्षाको अवस्था भड्काउन र आन्दोलनरत सबैको सहानुभूति बटुल्न प्रहरीको कुटाइले मृत्यु भएको दाबी गरिरहेको सुरक्षा स्रोतले बतायो। सुरुमा आन्दोलनकारीले घाइते लिम्बूका बारेमा सार्वजनिक गरेका थिएनन्। चैत ८ गते उपचारका लागि धरानस्थित बीपी कोइराला स्वास्थ्य विज्ञान प्रतिष्ठानमा भर्ना गरिएका उनको चैत १० गते बिहान मृत्यु भएको थियो। आन्दोलनरत पक्षले प्रतिष्ठानमै रहेको शव बुझ्न अस्वीकार गरिरहेको छ। माग पूरा नभएसम्म शव नबुझ्ने अडानमा पहिचान पक्षधर छन्। कोसी प्रदेश सरकारले मृतक लिम्बूको परिवारलाई राहत स्वरुप ३ लाख रुपैयाँ दिने निर्णय सोमबार गरिसकेको छ।"
मोटरसाइकल दुर्घटनामा चालकको मृत्यु,धनुसा : धनुषाको मिथिला बिहारी नगरपालिका२ मा सोमबार बेलुकी मोटरसाइकल दुर्घटना हुँदा चालकको मृत्यु भएको छ। पछाडि सवार व्यक्ति भने घाइते भएका छन्। धनुषाकै मिथिला बिहारी नगरपालिका६ सिरसियाका २१ वर्षीय विजय कुमार यादवको मृत्यु भएको हो। उपचारका क्रममा विजय कुमारको काव्य अस्पताल जनकपुरमा राति सवा १२ बजे मृत्यु भएको इलाका प्रहरी कार्यालय तारापट्टीले जनाएको छ। घाइते भएका उनका २५ वर्षीय दाई रितेश यादवको सोही अस्पतालमा उपचार भइरहेको छ। जनकपुरबाट धनुषाधाम तर्फ जाँदै गरेको प्रदेश २०२००२ प ४३ ८० नम्बरको मोटरसाइकल सोमबार बेलुकी सवा ८ बजे अनियन्त्रित भई पल्टिएको थियो।
दमकमा पहिचान पक्षधर र प्रहरीबीच झडप,"आदिवासी जनजाति महासङ्घको अगुवाइमा प्रदेश नम्बर १ पुनः नामाङ्कन सङ्घर्ष समिति गठन गरी आन्दोलित बनेका पहिचान पक्षधरहरूले आफ्नो पूर्वघोषित कार्यक्रममा अनुसार मंगलबार झापा जिल्लाका सबै पालिकाहरूमा विरोध स्वरूप तालाबन्दी, कालोझण्डा गाड्ने, कोसी प्रदेश नाम लेखिएको लेटर प्याड नबनाउन र बनाएको भए मेट्ने जस्ता कार्यक्रम गरिरहेका छन्। झापा : कोसी प्रदेशको नाम खारेजीको माग राख्दै आन्दोलित बनेका पहिचान पक्षधर र प्रहरीबीच झडप भएको छ। मंगलबार बिहान दमक नगरपालिका कार्यालयमा ताला लगाउने क्रममा पहिचान पक्षधर र प्रहरीबीच झडप भएको हो। झडपको क्रममा पहिचान पक्षधरका केही प्रदर्शनकारीहरू सामान्य घाइते भएका छन्। आदिवासी जनजाति महासङ्घको अगुवाइमा प्रदेश नम्बर १ पुनः नामाङ्कन सङ्घर्ष समिति गठन गरी आन्दोलित बनेका पहिचान पक्षधरहरूले आफ्नो पूर्वघोषित कार्यक्रममा अनुसार मंगलबार झापा जिल्लाका सबै पालिकाहरूमा विरोध स्वरूप तालाबन्दी, कालोझण्डा गाड्ने, कोसी प्रदेश नाम लेखिएको लेटर प्याड नबनाउन र बनाएको भए मेट्ने जस्ता कार्यक्रम गरिरहेका छन्। सोही कार्यक्रम अनुसार दमक नगरपालिकामा तालाबन्दी गरी फर्किए लगतै प्रहरीले ताला फुटाएपछि पहिचान पक्षधरहरू पुनः ताला लगाउन नगरपालिका प्रवेश गरेपछि दुवै पक्षबीच विवाद भइ झडप भएको थियो। झडप पश्चात् स्थिति तनावग्रस्त बनेको छ। प्रदर्शनकारीहरूले ढुङ्गा प्रहार गर्दा नगरपालिकाको झ्यालका सिसीहरू फुटेको छ। कार्यालयको दैनिक कामकाज समेत प्रभावित बनेको थियो। अहिले दमक नगरपालिकामा सुरक्षा व्यवस्था कडा पारिएको जिल्ला प्रहरी कार्यालय झापाका डीएसपी खगेन्द्रप्रसाद रिजालले जानकारी दिए। पहिचान पक्षधरले जिल्लाका १५ वटै पालिका र १३१ वडा कार्यालयमा तालाबन्दी लगायतको कार्यक्रम गर्ने भएपछि सबै पालिकाहरूमा व्यापक सुरक्षाकर्मी परिचालन गरिएको डीएसपी रिजालको भनाइ छ। पहिचान पक्षधरहरूले दमक नगरपालिका, दमकै दुई वटा वडा कार्यालय र बुद्धशान्ति गाउँपालिकामा तालाबन्दी गरेका थिए। सबैतिर प्रहरीले ताला फुटाइसकेको बताउँदै उनले भने, अहिले सबै पालिकाहरूमा कामकाज सुचारु छ, नेपाल प्रहरी र सशस्त्र प्रहरी खटाइएको छ। दमकमा ताला फुटाउने क्रममा प्रहरीसँग घम्साघम्सी भएको उनको भनाइ छ।"
न्याय माग्दै काठमाडौं आएका मिटरब्याजी पीडितले माइतीघरमा गरे प्रदर्शन,"प्रधानमन्त्री निवास बालुवाटारमा धर्ना दिन जाने क्रममा टंगालमा रोकिएपछि उनीहरु त्यहाँबाट फर्केर माइतिघरमा धर्नामा बसेका हुन्। काठमाडौं : बर्दिवासदेखि हेटौंडाहुँदै काठमाडौंसम्म पैदलै आएका मिटरब्याज पीडितहरूले मंगलबार काठमाडौंको माइतिघरमा धर्ना दिएका छन् । प्रधानमन्त्री निवास बालुवाटारमा धर्ना दिन जाने क्रममा टंगालमा रोकिएपछि उनीहरु त्यहाँबाट फर्केर माइतिघरमा धर्नामा बसेका हुन्। प्रदर्शनमा सहभागीहरूले मिटर व्याजर विरुद्ध कानुन निर्माण गर, झुटा मुद्धामा गिरफ्तार गरिएका पीडितलाई रिहा गर, मिटर ब्याजविरुद्ध कानुन निर्माण गर,सहुलियत दरमा ऋणको व्यवस्था गर, पीडितलाई न्याय दे लगायतका प्लेकार्ड प्रदर्शन गरेका छन्। मिटरब्याज पीडितहरू माइतिघरमा धर्नामा बस्न सुरु गरेपछि विभिन्न संघ संस्था तथा दलका नेताहरू ऐकवद्धता जनाउन पुगेका छन् । सो क्रममा मिटर ब्याज पीडितहरुको आन्दोलनमा ऐक्यबद्धता जनाउन माइतीघरमा पुगेका राप्रपा सांसद ज्ञानेन्द्र शाहीविरुद्ध नाराबाजी भएको थियो । शाहीले आफूहरु वास्तविक पीडितको पक्षमा भएको भन्दै यसलाई राजनीतिकरण नगर्न आग्रह गरेका थिए। सरकारले मिटरब्याजी पीडितसँग छलफल गर्न वार्ता टोली गठन गरेको छ। प्रधानमन्त्री पुष्पकमल दाहाल प्रचण्डले प्रधानमन्त्री कार्यालय,गृहमन्त्रालय र कानु मन्त्रालयका प्रतिनिधिसहितको वार्ता टोली गठन गरेका हुन्। समितिमा गृहमन्त्रालयका सहसचिव रुद्रादेवी शर्मा,उपसचिव दिलकुमार तामाङ,प्रधाानमन्त्री तथा मन्त्रिपरिषदको कार्यालयका उपसचिव उमाकान्त अधिकारी र कानुन न्याय तथा संसदीय मामिला मन्त्रालयका उपसचिव जंगबहादुर छन्।"
बेनीमा कटान र बाढी नियन्त्रण गर्न आठ आयोजना,"बेनी : म्याग्दीको सदरमुकाम बेनी बजारमा कटान र बाढी नियन्त्रण गर्न आठवटा आयोजना सञ्चालनमा आएका छन्। कालीगण्डकी र म्याग्दी नदीको दोभानमा अवस्थित बेनी बजारमा कटान र बाढी नियन्त्रण गर्न एकै साथ आठ ठाउँमा नियन्त्रणको काम थालिएको हो । बेनीलाई सरकारले नदी कटानका हिसाबले जोखिमयुक्त जिल्ला सदरमुकामको सूचिमा राखेको छ । उर्जा, जलस्रोत तथा सिचाई मन्त्रालबय अन्तरगतको रुपाताल संरक्षण एकीकृत विकास परियोजनाले यसपाली बेनी र आसपासका क्षेत्रमा करिब पचास करोड रुपैयाँ लागतमा नदी नियन्त्रण योजना कार्यान्वयन भएको जनाएको छ । परियोजनाका प्रमुख विदुर श्रेष्ठले नदी कटानको उच्च जोखिममा रहेको बेनी बजार, गलेश्वर क्षेत्र, राममन्दिर र पर्वत बेनी आसपासका बस्तीलाई संरक्षण गर्न आठ प्याकेजमा काम भइरहेको जानकारी दिए । एक वटा गत वर्षको र सात वटा यस वर्षको मध्य छ वटा प्याकेजको ठेक्का सम्झौता भएर काम सुरू भइसकेको छ,उनले भने, म्याग्दी नदी किनारमा तीन र कालीगण्डकीमा पाँच ठाउँमा कटान नियन्त्रण गर्ने संरचना निर्माण गर्न लागिएको हो । नौ करोड ४५ लाख रुपैयाँमा ठेक्का सम्झौता गरेको रौताहबिएनबी कन्ट्रक्सन जेभीले कालीगण्डकी किनारमा १६४ मिटर लामो र ८ मिटर अग्लो काउन्टर फोर्ट प्रविधिको पक्की पर्खाल निर्माण गरिरहेको छ । सो ठेक्कामार्फत गत वर्ष कालीपुलको कालीगण्डकी किनारमा ८० मिटर पक्की र मंगलाघाटको म्याग्दी नदी किनारमा ४६ मिटर कम्पोजित पर्खाल निर्माण भएको थियो । मङ्गलाघाटस्थित म्याग्दी नदीको किनारमा दुईवटा प्याकेजमा २६२ मिटर लामो कम्पोजित प्रविधिको पर्खाल बनाउन पाँच करोड ७७ लाख रुपैयाँमा सुप्रिम कन्ट्रक्सनसँग ठेक्का सम्झौता भएको परियोजनाका ईञ्जिनियर कृष्ण विश्वकर्माले जानकारी दिए । बेनी नगरपालिकाको वडा नम्बर २ स्थित बेनीबागलुङ सडकको भसभसे पहिरो र म्याग्दी नदी कटान नियन्त्रणका लागि ७५ मिटर लामो कम्पोजित पर्खाल बनाउन दुई करोड ३० लाख रुपैयाँमा ठेक्का सम्झौता गरेको हिमालयन कन्ट्रक्सनले तिब्रताका साथ काम गरिहरेको छ । पर्वतको जलजला गाउँपालिका३ वारीबेनी स्थित कालीगण्डकी किनारमा ८० मिटर पर्खाल बनाउन तीन करोड २० लाख रुपैयाँ लागत अनुमान गरिएकोमा ठेक्का सम्झौताको प्रक्रीयामा छ । बेनी नगरपालिका९ स्थित राहुघाट नदी किनारमा ९० मिटर लामो पर्खाल बनाउन भाग्यलक्ष्मी बिआरटिले दुई करोड ६८ लाख रुपैयाँमा ठेक्का लिएको छ । जलजला गाउँपालिकाको बगरफाँटमा कालीगण्डकी किनारमा ८५ मिटर लामो पर्खाल बनाउन तीन करोड २० लाख रुपैयाँमा ठेक्का लिएको माछापुच्छ्रे निर्माण सेवाले पनि काम गरिरहेको छ । कालीगण्डकी र राहुघाट नदीको दोभान स्थित जलजला गाउँपालिका२ को राममन्दिरमा पक्कि पर्खाल बनाउन माछापुच्छ्रे निर्माण सेवाले चार करोड ३२ लाख रुपैयाँमा ठेक्का लिएको छ । मंगलाघाटको ठेकेदार केही दिनमा कार्यक्षेत्रमा आउने तयारी गरेको र अन्य ठाउँको ठेक्का लिएका निर्माण कम्पनीले बर्खा अघिनै सम्पन्न गर्ने लक्ष्य सहित मजदुर र उपकरण परिचालन गरिएको जनाएका छन् । रातीको समयमा पनि काम गरिरहेका छन् । बेनी बजारका बासिन्दा समेत रहेका संविधानसभा सदस्य रेशमबहादुर बानियाले नदी नियन्त्रण आयोजना निर्माणको काम सुस्त भएको गुनासो गर्नुभयो । नदीमा पानीको सतह बढ्न शुरु नहुदै काम सकिनुपर्ने थियो तर गर्मी बढेर नदीमा पानीको सतह बढ्न थालेपछि काम हुन थालेको छ,उनले भने, मजदुर र उपकरणलाई खण्ड खण्ड मा परिचालन गरेर कामलाई तीब्रता नदिने हो भने थप क्षतिको जोखिम देखिन्छ ।"
छुट्टाछुट्टै स्थानबाट लागुऔषधसहित १० जना पक्राउ,"काठमाडौं : प्रहरीले देशका छुट्टाछुट्टै स्थानबाट लागुऔषधसहित १० जना पक्राउ गरेको छ। काठमाडौं,मोरङ,कैलाली र चितवनमा ठूलो परिणामको लागुऔषधसहित १० जना पक्राउ गरेको प्रहरीले जनाएको छ। प्रहरीका अनुसार काठमाडौंको चन्द्रागिरी नगरपालिका२ नागढुङ्गाबाट अवैध लागुऔषध गाँजा १ केजीसहित दुईजनालाई सोमबार दिउँसो प्रहरीले पक्राउ गरेको हो । पक्राउ पर्नेहरूमा धादिङ खनियाबास गाउँपालिका४ बस्ने २४ वर्षीय राजु तामाङ र धादिङ नेत्राबती नगरपालिका१ बस्ने १९ वर्षीय नवराज गुरुङ रहेका छन् । प्रहरी प्रभाग नागढुङ्गाबाट खटिएको प्रहरीले धादिङदेखि काठमाडौंतर्फ आउँदै गरेको लु।२ ख २१४३ नम्बरको बसलाई जाँच गर्ने क्रममा बसमा सवार उनीहरूलाई उक्त लागुऔषधसहित फेला पारी पक्राउ गरेको हो । मोरङको रंगेली नगरपालिका२ चेका खोलास्थित बाँसघारीबाट अवैध लागुऔषध गाँजा करिब १ सय ५० केजीसहित दुईजनालाई सोमबार राति प्रहरीले पक्राउ गरेको छ । पक्राउ पर्नेहरूमा भारत अररिया ठिङ्गापुर पञ्चायत६ कुवाडी बस्ने २९ वर्षीय दिपक झा र भारत अररिया हाँसा पञ्चायत बस्ने ३० वर्षीय सिन्टुक कुमार सिंह रहेका छन् । प्रहरी चौकी अमाहिवरियाती र इलाका प्रहरी कार्यालय रंगेलीबाट खटिएको प्रहरीले उनीहरूलाई उक्त परिमाणको गाँजासहित फेला पारी पक्राउ गरेको हो । साथै थप अनुसन्धानको क्रममा रंगेली नगरपालिका३ रंजनी बस्ने ४६ वर्षीय वीरबहादुर कार्कीको घर नजिक रहेको बाँसघारीमा लुकाई राखेको अवैध लागूऔषध गाँजा करिब ८४ केजी फेला पारी वीरबाहदुर कार्की,भारत कुटहरा बस्ने २४ वर्षीय प्रबिण पासवान र भारत कटापुर बस्ने २४ वर्षीय बिष्णु कान्त मिश्र समेतलाई प्रहरीले पक्राउ गरेको छ । यस्तै कैलालीको भजनी नगरपालिका३ जस बहादुरघाटबाट अवैध लागुऔषध खैरो हेरोइन जस्तो देखिने पदार्थ १ ग्राम ७ मिलिग्रामसहित दुईजनालाई सोमबार दिउँसो प्रहरीले पक्राउ गरेको छ । पक्राउ पर्नेहरूमा टिकापुर नगरपालिका१ बस्ने २४ वर्षीय दिनेश ढुङ्गाना र २४ वर्षीय युवराज थापा रहेका छन् । ईलाका प्रहरी कार्यालय सूर्यपुर भजनीबाट खटिएको प्रहरीले स७ प ३९२५ नम्बरको मोटरसाइकललाई जाँच गर्ने क्रममा मोटरसाइकलमा सवार उनीहरूलाई उक्त पदार्थसहित फेला पारी पक्राउ गरेको हो । चितवन,राप्ती नगरपालिका३ मुडेबास बस्ने २४ वर्षीय ज्ञान बहादुर प्रजालाई अवैध लागुऔषध गाँजा करिब १० केजीसहित सोमबार साँझ प्रहरीले पक्राउ गरेको छ । विशेष सूचनाको आधारमा इलाका प्रहरी कार्यालय भण्डाराबाट खटिएको प्रहरीले उनलाई उक्त गाँजासहित फेला पारी पक्राउ गरेको हो । घटनाबारे थप अनुसन्धान गरिरहेको प्रहरीले जनाएको छ।"
विराटनगरमा मोटरसाइकल दुर्घटनामा दुईजना घाइते,विराटनगर : विराटनगर४ स्थित आयल निगम अगाडि भएको दुर्घटनामा परी मोटरसाइकलमा सवार दुईजना घाइते भएका छन् । आयल निगम पूर्व पेट्रोल पम्पबाट तेल हालेर बाटो काट्दै गरेको टिपरलाई मोटरसाइकलले ठक्कर दिँदा दुईजना घाइते भएका हुन् । बाटो काट्दै गरेको टिपरलाई दक्षिणबाट उत्तरतर्फ आइरहेको को २७ प ६६९ नम्बरको मोटरसाइकलले ठक्कर दिएको हो । ठक्कर दिँदा भएको दुर्घटनामा परी चालक मोरङको विराटनगर५ भृकुटी चोक घर भएका २१ वर्षीय प्रतापबहादुर थापा र मोटरसाइकल सवार बुढीगंगा घर भएकी १९ वर्षीया निशा न्यौपाने रहेकी छन्। घाइते दुवैको हाल विराटनगरको कञ्चनबारीस्थित आर्या न्यूरो अस्पतालमा उपचार भइरहेको छ । घाइते दुवैको स्वास्थ्य अवस्था अहिले सामान्य रहेको जिल्ला ट्राफिक प्रहरी कार्यालय मोरङले जनाएको छ । टिपर चालकलाई ट्राफिक प्रहरीले नियन्त्रणमा लिएको छ । चालकलाई आयल निगमस्थित चौकीमा राखिएको छ ।
सिसाका बोतल नष्ट गर्दै चिमाङ गाउँका महिला,"जोमसोम : मुस्ताङको घरपझोङ गाउँपालिका१ चिमाङका महिलाहरू यतिबेला पेय पदार्थ सिसाका बोतल नष्ट गर्न जुटेका छन्। गाउँलाई प्रदूषण र फोहोर मुक्त बनाउँ उनीहरूले डोकोमै बोकेर सिसाका बोतललाई ट्याक्टरमा लोड गरी गाउँभन्दा तल निश्चित स्थानमा लगेर खाल्डो खनी पुरेका हुन्। समुन्द्री सतहदेखि करिव ३ हजार मिटरको अग्लो उचाइमा रहेको चिमाङ गाउँलाई स्वच्छ र सफा राख्न वडास्तरको समन्वयमा सिसाको बोतल व्यवस्थापन गर्न जुटेका हुन्। एक दर्जन महिलाले श्रमदान गरी सिसाको बोतलहरू खाल्डो खनी नष्ट गरेको वडासदस्य चक्रसिंह थकालीले जानकारी दिए। उनले गाउँभित्र जम्मा भएको एक ट्याक्टर बियरको बोतलहरू खाल्डो खनी पुरिएको बताए। चिमाङ र छैरो गाउँलाई सिसा मुक्त बनाउन गाउँपालिकाले चालु वर्ष ५० हजार विनियोजन गरेको हो। सोही बजेटबाट चिमाङले सिसाका बोतल नष्ट गर्ने अभियान सुरु गरिएको वडासदस्य थकालीले उल्लेख गरे। 'यो सिसाको बोतल नष्ट गर्ने अभियान पालिका स्तरको भएपनि चिमाङबाट सुरु भएको हो, यसपछि छैरो गाउँले पनि गर्छ, वडासदस्य थकालीले भने, गाउँपालिकाले सिसाका बोतलहरू नष्ट गर्न सबै वडालाई ५०५० हजार रुपैयाँ पठाएको छ, अब विस्तारै अरू वडामा पनि सिसा नष्ट गर्ने कार्यक्रम सुरु होला। चिमाङ गाउँ राष्ट्रिय राजमार्गदेखि कालिगण्डकी पारी पूर्वको भिरालो सतहमा अवस्थित छ। त्यहाँ करिब ३५ घरधुरी बस्छन्। गाउँमा एक ग्रामीण होमस्टे र होटल छन्। चिमाङ गाउँ पर्यटकका लागि वैकल्पिक पदमार्गमा पर्छ। पदमार्ग गर्न चाहने विदेशी पर्यटक चिमाङ हुँदै तल झर्छन। मुस्ताङको घरपझोङले पाँचवटै वडाहरूमा बियरको बोतलहरू नष्ट गर्ने अभियान सुरु गरेको हो। गाउँपालिकाले वैशाखदेखि पालिकाभित्र सिसाका बोतल प्रयोग गरिएको सामग्री बिक्री वितरण गर्न नपाइने नीति लिएको गाउँपालिकाका अध्यक्ष मोहनसिंह लालचनले जानकारी दिए। उनले वैशाखदेखि सिसाको बोतल राख्न र बिक्री गर्न प्रतिबन्ध लगाउने निर्णय केही महिनाअघि नै गरी सकेको बताए।"
सरकारी विद्यालयमा पढाउनेलाई निः शुल्क स्वास्थ्य बीमा,"तनहुँ : जिल्लाको आँबुखैरेनी गाउँपालिकाले सरकारी विद्यालयमा छोराछोरी पढाउने परिवारलाई निःशुल्क स्वास्थ्य बीमाको सुविधा प्रदान गर्ने भएको छ। यसअघि गाउँपालिकाले सिफारिस दस्तुरमा ३० प्रतिशत छुट दिँदै आएको थियो। गाउँपालिकाले जनप्रतिनिधिका छोराछोरीलाई अनिवार्य सरकारी विद्यालयमा पठनपाठन गराउने निर्णय गरेको थियो। गाउँपालिकाको वडा नं ४, ५ र ६ का सरकारी विद्यालयमा पढाउने परिवारलाई निःशुल्क स्वास्थ्य बीमाको सुविधा दिन लागिएको गाउँपालिकाका अध्यक्ष शुक्र चुमानले जानकारी दिए। 'पहिलो चरणमा दुर्गम क्षेत्रका बासिन्दालाई प्राथमिकता दिन लागेका हौं', उनले भने, 'स्वास्थ्य बीमा गरेपछि नागरिकले रु एक लाख बराबरको निःशुल्क उपचार सेवा लिन सक्नेछन्।' स्वास्थ्य बीमा गर्दा प्रतिपरिवार तीन हजार पाँच सय शुल्क लाग्ने छ। स्वास्थ्य बीमा गरेपछि साथमा पैसा नहुँदा दुर्गम र गरिब परिवारले सहजरूपमा उपचार पाउने विश्वास गरिएको छ। सामुदायिक विद्यालय सुधार अभियानअन्तर्गत आबुखैरेनीले बाल विकासदेखि कक्षा ५ सम्मका छात्रछात्रालाई निःशुल्क ट्रयाकसुट, झोला, जुत्तामोजा तथा टिसर्टलगायका सामग्री वितरण थालेको अध्यक्ष चुमानले जानकारी दिए। यसैगरी विद्यालय भवनमा गर्नुपर्ने सम्पूर्ण मर्मत, छाना, फ्लोरिङ, रङरोगन, डेस्कबेन्च फेर्नेलगायतका कार्य यसै चैत मसान्तसम्म सम्पन्न गर्ने गरी काम थालिएको छ। कक्षा नर्सरीदेखि कक्षा २ सम्म स्मार्ट टिभी राखी सिकाइ सहजको व्यवस्था मिलाइने, घन्टौँ हिँड्नुपर्ने केही विद्यालयलाई स्कुलबस हस्तान्तरण गरी समस्या समाधान गर्न लागेको प्रमुख प्रशासकीय अधिकृत विष्णुप्रसाद शर्माले जानकारी दिए। त्यसैगरी विषयगत पर्याप्त दरबन्दी पठाउन गाउँपालिकाबाट नै आफ्नै स्रोतमा शिक्षक परिचालनका लागि आबुखैरेनी क्याम्पसका युवा परिचालन गर्ने तयारी थालिएको छ। सामुदायिक विद्यालयको निरन्तर अनुगमन गरी गुणस्तरीय शिक्षामा योगदान गर्ने विद्यालयलाई प्रोत्साहन गर्नेलगायतका कार्यक्रम रहेको उनले बताए। रासस"
अनाथ बालबालिकालाई भत्ता,नुवाकोट : नुवाकोटको पञ्चकन्या गाउँपालिकाले अनाथ बालबालिका संरक्षण कार्यक्रम सञ्चालन गरेको छ। कार्यक्रम अन्तर्गत अनाथ बालबालिकालाई सामाजिक सुरक्षा भत्ता वितरण सुरु गरेको छ। पालिकाले कार्यक्रममा समावेश भएका बालबालिकालाई भत्ता वितरण सुरु गरेको अध्यक्ष तेजबहादुर तामाङ रमेशको भनाइ छ। बागमती प्रदेश सामाजिक विकास मन्त्रालयको सहयोगमा पालिकाको महिला बालबालिका तथा जेष्ठ नागरिक शाखाले भत्ता वितरण गरेको हो। चा गाउँपालिकामा आमाबावु विहीन बालबालिका २२ जना रहेका छन्। त्यसमध्ये बालिका १२ जना र बालक १० जना रहेका छन्। उनीहरुलाई मासिक २ हजार रुपैयाँको दरले सामाजिक सुरक्षा भत्ता वितरण गर्ने गरिएको छ।
"दैलेखमा पाँच हजारले एसईई दिँदै, २४ परीक्षा केन्द्र निर्धारण","दैलेख : चैत्र १७ गते शुक्रबारबाट सञ्चालन हुने माध्यमिक शिक्षा परीक्षा (एसईई) मा दैलेखका पाँच हजार बढी विद्यार्थी सहभागी हुने भएका छन्। शिक्षा विकास तथा समन्वय इकाई दैलेखका अनुसार जिल्लाभर पाँच हजार सात सय ३५ जना विद्यार्थी एसईई परीक्षामा सहभागी हुँदै छन्। परीक्षामा नियमिततर्फ पाँच हजार एक सय ८१, ग्रेडवृद्धितर्फ चार सय १२ र प्राविधिक धारतर्फका एक सय ४२ जना विद्यार्थी सहभागी हुने निमित्त इकाइ प्रमुख रतनबहादुर विस्टले जानकारी दिए। परीक्षाका लागि जिल्लाभर २४ वटा परीक्षा केन्द्र निर्धारण गरिएको छ। त्रिभुवन मावि नयाँ बजार, सरस्वती मावि तर्ताङ्ग, बसन्त मावि किमुगाउँ, रेडक्रस मावि भुर्ती, फूलबारी विद्या मन्दिर, कालिका मावि तिलेपाटालाई परीक्षा केन्द्र निर्धारण गरिएको छ। जनज्योती मावि राकमकर्णालीमा दुई वटा केन्द्र केन्द्र रहनेछ। यस्तै कृष्ण मावि लकान्द्र, जयदेव मावि जम्बुकाँध, चामुण्डा मावि हाडाकोट, भैरब मावि डौंसुर, विजया मावि दुल्लु, नेरा मावि किर्तीखम्ब, सरस्वती मावि विनायक, धुलेश्वर मावि चगत्रा, हिमालय मावि डाँडीमाडीलाई समेत परीक्षा केन्द्र तोकिएको छ। यसै गरी गैडाबाज मावि काँडासिरौला, त्रिवेणाी संगम मावि चुप्रा, भैरब मावि नौमूले, ज्वाला मावि बेस्तडा, सिता जनसहयोग मावि अवलपराजुल, लक्ष्मी मावि रतिखोला र जयजनता मावि जोरेबाँझमा समेत एसईई परीक्षा केन्द्र तोकिएको छ। निमित्त इकाइ प्रमुख विस्टका अनुसार परीक्षा सञ्चालनका लागि सबै तयारी पूरा भइसकेको छ। सबै परीक्षा केन्द्रमा उत्तरपुस्तिका पुगिसकेको छ, परीक्षा केन्द्र नजिकको प्रहरी चौकीमा प्रश्नपत्र पठाइसकेका छौँ, केन्द्राध्यक्ष नियुक्ती गरेर अभिमुखिकरण समेत भइसकेको छ, उनले भने। केन्द्राध्यक्षहरुलाई सोमबार अभिमुखीकरण गरिएको निमित्त इकाइ प्रमुख विस्टले जानकारी दिए। उनका अनुसार एसईई परीक्षा सञ्चालनका लागि निर्धारण भएको २४ वटा केन्द्रमध्ये दुई वटा केन्द्रमा महिला शिक्षक केन्द्राध्यक्ष नियुक्त गरिएको छ। सरस्वती मावि तर्ताङ्ग र सिता जनसहयोग मावि अवलपराजुलमा महिला शिक्षक केन्द्राध्यक्ष रहने विस्टले जानकारी दिए।"
म्याद गुज्रिएका खाद्यवस्तु रिप्याकिङ गर्ने उद्योगमा प्रहरीको छापा,"वीरगन्ज : वीरगन्जमा म्याद गुज्रिएका (डेट एक्सपायर) खाद्यवस्तु रिप्याकिङ गरेर बजारमा बेच्ने दुईवटा उद्योगमा प्रहरीले छापा मारेर सिल गरेको छ। वीरगन्ज महानगरपालिका१३ श्रीपुर स्थित श्रवण रुङगटाको घरमा सञ्चालित फुडको नेपाल प्रालि र स्न्याक एण्ड प्याक इण्डिस्ट्रजमा मंगलबार प्रहरीले छापा मारेर सिल गरेको हो। रुङगटाको घर भाडामा लिएर सन्जय अग्रवाल, विद्या सरावगी र सन्तोष अग्रवालले संयुक्त रुपमा सञ्चालन गरेका दुई उद्योगमा छापा मारेर सिल गरिएको पर्साका प्रहरी प्रवक्ता प्रहरी नायब उपरीक्षक दिपक गिरिले जानकारी दिए। म्याद गुज्रिएर खान अयोग्य भएका खाद्यवस्तुहरू रिलेब्लीङ र रिप्याकिङ गरेर बजारमा बिक्री गर्दै आएको सूचनाका आधारमा मंगलबार उद्योगमा छापा मारिएको उनले बताए। दुवै उद्योगमा गरि करिब ९१ लाख रुपैयाँ मुल्यको म्याद गुज्रिएका ड्राइ फुड्स (लालमोहन, चिप्स, चकलेट, ससेज, जाम, फुरनदाना इत्यादि) बरामद भएको उनले बताए। जिल्ला प्रशासन कार्यालय , जिल्ला प्रहरी कार्यालय र वाणिज्य, आपूर्ति तथा उपभोक्ता संरक्षण कार्यालयबाट खटिएको टोलीले उद्योगमा छापा मारेर खानतलाशी गर्दा म्याद गुज्रिएका ड्राइफुड्सहरू मिति थपेर रिलेबलिङ र रिप्याकिङ गरि बजारमा आपूर्ति गर्दै आएको भेटिएकाले उद्योग र गोदाममा सिल गरिएको गिरिले बताए। प्रहरीले ती दुवै उद्योगमा काम गर्ने तीन जना कर्मचारीलाई नियन्त्रणमा पनि लिएको छ। उद्योगमा काम गरिरहेका वीरगन्ज १३ का मनिष चौधरी, वीरगन्ज७ का आयुष अग्रवाल र वीरगन्ज१४ का हरिनारायण प्रसाद कुर्मीलाई नियन्त्रणमा लिइएको गिरिले जानकारी दिए। उद्योगका सञ्चालकहरू फरार भएकाले उनीहरूको खोजी भइरहेको उनले बताए। बरामद सामानहरूको विवरण संकलन गरी उद्योग र गोदामभित्रै राखेर सिल गरिएको भन्दै उनले उद्योग सञ्चालकहरू विरुद्ध मुलुकी फोजदारी अपराधसंहिता २०७४ को दफा १०७ र १०८ अनुसार कारबाही प्रक्रिया अगाडि बढाइएको गिरीले जानकारी दिए।"
रामेछापमा खुकुरी हानी वृद्धको हत्या,खुकुरी प्रहारबाट घाइते भएका थापामगरलाई उपचारका लागि जिल्ला सदरमुकाम मन्थली ल्याउँदै गर्दा अत्याधिक रक्तस्रावका कारण बाटोमै मृत्यु भएको जिल्ला प्रहरी कार्यालयले जनाएको छ। रामेछाप : रामेछापको गोकुलगङ्गा गाउँपालिका४ बेतालीमा ८२ वर्षीय वृद्धको खुकुरी प्रहार गरी हत्या भएको छ। बेतालीको लिसेखानी टोलमा बस्दै आएका शमशेरबहादुर थापामगरको गए राति हत्या भएको हो। खुकुरी प्रहारबाट घाइते भएका थापामगरलाई उपचारका लागि जिल्ला सदरमुकाम मन्थली ल्याउँदै गर्दा अत्याधिक रक्तस्रावका कारण बाटोमै मृत्यु भएको जिल्ला प्रहरी कार्यालयले जनाएको छ। दुई नातिनीसहित घरमा बसिरहेको अवस्थामा अज्ञात व्यक्तिले थापामगरमाथि खुकुरी प्रहार गरी भागेको गोकुलगङ्गा४ का वडाध्यक्ष रामचन्द्र बस्नेतले जानकारी दिए। खुकुरी प्रहारबाट उनको टाउकोमा गहीरो चोट लागेको थियो। श्रीमती केही दिनअघि बिरामी भएर उपचारका लागि काठमाडौं गएकाले वृद्ध दुई नातिनीका साथ बस्दै आएका थिए। नातिनीहरु घर बाहिर निस्किएको मौका छोपी उनीमाथि खुकुरी प्रहार भएको प्रहरी नायव उपरीक्षक होमबहादुर पराजुलीले जानकारी दिए। घटना रहस्यमय भएकाले बागमती प्रदेश प्रहरी कार्यालय हेटौंडाबाट थप अनुसन्धानका लागि तालिम प्राप्त कुकुर ल्याएको उनले बताए। रासस
"गाँजा तस्करीको अखडा बन्दै खुला सीमा, मोरङबाट ४ भारतीयसहित पाँचजना पक्राउ","विराटनगर : लागुऔषध गाँजा भारततिर तस्करी गर्ने गिरोहलाई प्रहरीले मोरङको रंगेलीबाट पक्राउ गरेको छ । नेपालमा अवैध हिसाबले उत्पादन हुँदै आएको गाँजा सामूहिक रूपमा भारततिर लैजाँदै गर्दा प्रहरीले फेला पारी गिरोहलाई नियन्त्रणमा लिएको हो । मंगलबार बिहान ठूलो परिणामको गाँजासहित ५ जनालाई प्रहरीले पक्राउ गरेको छ । पक्राउ पर्नेमा ४ जना भारतीय र १ जना नेपाली नागरिक छन् । गिरोहलाई नियन्त्रणमा लिएको प्रहरीले २ सय ३४ किलोग्राम गाँजासमेत बरामद गरेको छ । विशेष सूचनाका आधारमा इलाका प्रहरी कार्यालय रंगेली र प्रहरी चौकी अमाहीवरियातीबाट खटिएको टोलीले बिहानका राति १:३० बजेतिर सामूहिक हिसाबले गाँजा ओसारपसार भइरहेको फेला पारेको थियो । मोरङ प्रहरीका प्रवक्ता डीएसपी रञ्जनकुमार दाहालले गहुँ बारी हुँदै भारततिर कटाउँदै गर्दा ठूलो परिणामको गाँजासहित गिरोहलाई नियन्त्रणमा लिन प्रहरी सफल भएको जानकारी दिए । उनका अनुसार पक्राउ पर्नेमा भारत अररियाका ३० वर्षीय सिन्टुककुमार सिंह, २९ वर्षीय दीपक झा, २४ वर्षीय प्रवीण पासवान र विष्णुकान्त मिश्र रहेका छन् । गाँजा ओसारपसारमा संलग्न रंगेली३ का वीरबहादुर कार्कीलाई पनि पक्राउ गरिएको दाहालले बताए । प्रहरीलाई देख्नासाथ गाँजा तस्करीमा संलग्न अन्य व्यक्तिहरु फरार भएको प्रहरीले जनाएको छ । १७ जनाजति व्यक्तिहरु मिलेर गाँजा भारत लैजाँदै गरेको सूचना आएको थियो, डीएसपी दाहालले भने, ५ जनालाई पक्राउ गरिए पनि अन्य फरार भएका छन् । उनका अनुसार प्लाष्टिकले प्याक गरेर बोरामा राखी गहुँ बारीबाट भारत लैजाँदै गर्दा १५ पोका गाँजा बरामद भएको हो । उनका अनुसार १२ वटा पोकामा १२१२ किलो र एउटा पोकामा ६ किलो गाँजा फेला परेको छ । २ वटा पोकाबाट भने ८४ किलो बरामद भएको प्रहरीले जनाएको छ । गाँजाका बोरा मान्छेले बोकेरै खेतको बाटो प्रयोग गरी सीमा कटाउँदा रहेछन्,'दाहाल भन्छन्, प्रहरीले फेला पारेर नियन्त्रणमा लिने क्रममा केही व्यक्तिहरु भाग्न सफल भए । मोरङ प्रहरी प्रमुख एसपी दीपक पोखरेलले फरार रहेका गाँजा तस्करको खोजी तीव्र पार्न र नेपालभारत सीमा क्षेत्रलाई प्रयोग गरेर हुने अवैध धन्दा नियन्त्रणमा लिन मातहतका प्रहरी युनिटलाई निर्देशन दिएका छन् । गाँजासहित पक्राउ परेकाविरुद्ध लागूऔषध ऐनअन्तर्गतको मद्दा चलाउन प्रहरीले मंगलबार अदालतबाट म्याद थप गरेर अनुसन्धानको बाँकी प्रक्रिया अघि बढाएको छ । प्रहरीका अनुसार धनकुटा, भोजपुरलगायत पूर्वी पहाडी जिल्लामा उत्पादन हुने अवैध गाँजा विभिन्न बाटोको प्रयोग गरेर भारततिर तस्करी हुने गरेको छ । नेपालमा भन्दा दोब्बर बढी मूल्य पाइने भएकाले गाँजा भारत कटाउने गरिएको प्रहरीको भनाइ छ ।"
बारामा सिम्रौनगढमा आगलगी : ६ घरगोठ नष्ट,"रामप्रित हाजराको घुरबाट सल्केको आगोले रामसुरत हाजरा, लालबाबु पासवान, राजेश पासवान, रमेश पासवान र गगनदेव पासवानको घरगोठ जलेर नष्ट भएको वडाध्यक्ष अरबिन्द मुखियाले जानकारी दिए। बारा : बाराको सिम्रौनगढमा मंगलबार बिहान भएको आगलागीबाट छ घरगोठ जलेर नष्ट भएका छन् । सिम्रौनगढ नगरपालिका२ रानीवास बजारमा लागेको आगलागीबाट करिब १० लाख बराबरको क्षति भएको इलाका प्रहरी कार्यालय सिम्रौनगढका प्रहरी निरीक्षक सुरेन्द्र साहले जानकारी दिए। रामप्रित हाजराको घुरबाट सल्केको आगोले रामसुरत हाजरा, लालबाबु पासवान, राजेश पासवान, रमेश पासवान र गगनदेव पासवानको घरगोठ जलेर नष्ट भएको वडाध्यक्ष अरबिन्द मुखियाले जानकारी दिए। आगोले नगद, अन्नपात, लत्ताकपडालगायत घरमा रहेका सामग्री पूर्णरूपमा जलेका छन् । बिहान ३ बजेदेखि लागेको आगो एक घण्टापछि प्रहरी र दमकलको सहयोगमा नियन्त्रणमा आएको थियो । रासस"
प्रदेश नामाकरणको विरोधमा गाउँपालिका तालाबन्दी,"फिदिम : पाँचथरको फालेलुङ गाउँपालिकामा आन्दोलनकारीले तालाबन्दी गरेका छन्। कोशी नाम खारेजीको माग गर्दै आन्दोलनमा उत्रिएका पहिचान पक्षधरहरूले तालबन्दी गरेका हुन्। पालिकाका सूचना अधिकारी रणजित आङ्बुहाङका अनुसार कार्यालयका तीनवटा कोठामा आन्दोलनकारीले तालाबन्दी गरेका हुन्। प्रमुख प्रशासकीय अधिकृतको कार्यकक्षसहित लेखा र योजना फाटको कार्यकक्ष बन्द गरिएको हो। फालेलुङका वडा कार्यालयहरूमा पनि तालान्दी गरिएको छ। तत्कालीन १ नं प्रदेशका सम्पूर्ण पालिका बन्द गरिएको आन्दोलनरत पक्षका नेता मधु केरुङले जानकारी दिए। हामी न्यायको लडाइँमा छौँ, केरुङले भने कोशी नाम खारेज गरेर पुनः नामाकरण गर्नुपर्छ भन्ने माग राखेर पालिकाहरूमा कामकाज ठप्प पारेका हौँ। प्रदेश नम्बर १ पुनः नामांकन संयुक्त संघर्ष समितिले मंगलबारदेखि शुक्रबारसम्म स्थानीय सरकारका कार्यालय बन्द गर्न आह्वान गरेको छ। ऐतिहासिक तथा पहिचानका आधारमा प्रदेशको नामाकरण गर्नुपर्ने माग गर्दै पहिचान पक्षधर आन्दोलित बनेका हुन्। कोशी नाम खारेज गरी पुनः नामांकन गर्नुपर्ने संघर्ष समितिका संयोजक काङसोर तुम्बापोको हस्ताक्षरित विज्ञप्तिमा उल्लेख गरिएको छ। आन्दोलनका क्रममा घाइते भएका पदम लिम्बु (लाजेहाङ) को उपचारको क्रममा मृत्यु भएपछि आन्दोलनरत पक्षले थप विरोधका कार्यक्रमहरू ल्याएको हो। लाजेहाङको मृत्युको छानबिन गर्न सरकारले एकतर्फी समिति गठन गरेकोप्रति उनीहरूले आपत्ति जनाएका छन्। कोशी नाम खारेज गरी पहिचानका आधारमा प्रदेशको नामाकरण गर्नुपर्ने, मृतक लाजेहाङलाई सहिद घोषणा गर्नुपर्ने, उनको परिवारलाई क्षतिपूर्ति दिनुपर्ने र दोषीलाई कडा कारबाही गर्नुपर्ने आन्दोलनरत पक्षको माग छ।"
"पहिलेको गाउँ, अहिलेको बजार अक्षते","जिल्ला सदरमुकाम बागलुङ बजारबाट सबैभन्दा नजिकको बजारका रूपमा लिइने अक्षते पछिल्लो एक दशकमा यसको मुहार नै बदलिएको छ। ढोरपाटन : अक्षते पहिलेको गाउँ, अहिलेको बजार। वरपर खेतीयोग्य जमिन। जिल्ला सदरमुकाम बागलुङ बजारबाट सबैभन्दा नजिकको बजारका रूपमा लिइने अक्षते पछिल्लो एक दशकमा यसको मुहार नै बदलिएको छ। राष्ट्रिय गौरवको आयोजना मध्यपहाडी लोकमार्गमा पर्ने अक्षते ग्रामीण क्षेत्रको व्यापारिक केन्द्रजस्तै हो। खासगरी काठेखोला गाउँपालिकाअन्तर्गतका गाउँ यही बजार हुँदै जानु पर्छ। त्यसले गर्दा यहाँ व्यापार व्यवसाय पनि राम्रो हुने गरेको पाइन्छ। विसं २०५४ मा सडकले जोडिएको अक्षते बजारमा लामो समयसम्म बस्ती विस्तार हुनसकेको थिएन। पछिल्लो आधा दशकमा यहाँ घर भवन बन्ने र बजार विस्तार तीव्रगतिमा भएको छ। कुनै बेला दैनिक उपभोग्य सामान किनमेल गर्न टाढाटाढा पुग्ने स्थानीय अहिले घरमै पाउँछन्। अहिले अक्षते बजार काठेखोला गाउँपालिकाको पाला, भीमापोखरा, बिहुँ, तङ्ग्राम, धम्जालगायतका गाउँका स्थानीयको नजिकको बजार बनेको छ। गाउँमा सडक सञ्जाले जोडिन थालेपछि यस ठाउँमा चहलपहल बढ्न थालेको स्थानीय ५६ वर्षीय तोरणध्वज मल्लले बताए। उनले एक दशक अगाडिसम्म अक्षतेमा दुईचारवटा घरमात्रै रहेकामा अहिले दिनप्रतिदिन बढ्दै गएको सुनाए। साढे दुई दशक पहिले यो ठाउँ सडक सञ्जालले जोडिए पनि पूर्वाधारका हिसाबले पछाडि परेको भन्दै अहिले सबै किसिमका सेवासुविधा थपिँदै गएपछि बस्तीसमेत विस्तार हुँदै गएको मल्लको भनाइ छ। उदयमान सहरका रूपमा विकास हुँदै गएको अक्षतेलाई व्यवस्थापन गर्न अहिलेदेखि नै लाग्नुपर्ने बताउँछन्। ढल व्यवस्थापन, नक्सा पासलगायतका कामको सुरुआत गर्नुपर्ने उनको भनाइ छ। अहिले बजार व्यवस्थापनका खाका नकोरे पछि समस्या आउने मल्ल बताउँछन्। खानेपानी, स्वास्थ्य, शिक्षालगायतका क्षेत्रमा पनि सरकारले काम गर्न बाँकी रहेको उनी सुनाउँछन्। अक्षते पहिलेको तुलनामा धेरै परिवर्तन भएको छ, यहाँ सडक आएपछि मात्रै विकासको सुरुआत भएको हो, सडक नआउनुभन्दा पहिले यहाँका मान्छे नुन तेल ल्याउन पर्वतको कार्कीनेट पुग्थे, एक दिनमै गएर आउन गाह्रो पथ्र्यो, बागलुङ बजारमा पनि गाडी आइसकेको थिएन, मल्लले भने, अहिले त पहिलेको जस्तो समस्या छैन, सबै सेवासुविधा घरै अगाडि आएका छन्, यहाँ नपाएको सुविधा आधा घण्टामै बागलुङ बजारमा पुगेर लिन सकिन्छ। स्थानीय तलबहादुर पुनले अक्षतेमा सेवासुविधा बढ्न थालेपछि ग्रामीण क्षेत्रबाट झरेर बसाइँ गर्न थालेको बताए। पहिले यस ठाउँ खेतीयोग्य जमिन रहेको सुनाउँदै अहिले बजारका रूपमा विकास भएको पुनको भनाइ छ। सबैभन्दा पहिले यहाँ एसियाली विकास बैंक (एडिबी)ले सडक खुलाएको भन्दै पछि सरकारले मध्यपहाडी लोकमार्ग बनाएपछि अक्षतेले मुहार फर्दै गएको बताए। उनले भने, अहिले जुन बजार बन्दै गरेको ठाउँ छ, यहाँ खेतीपाती हुन्थ्यो, धान, गहुँ र मकै फल्थ्यो, पछिपछि बस्ती विस्तार हुँदै गएपछि खेतीयोग्य जमिनमा घरभवन बन्न थाले, अहिले धेरै परिवर्तन भएको छ यो ठाउँ, पहिले सडक साँघुरो थियो, अहिले हिलो धुलो भए पनि अलि फराकिलो भएको छ, सडक कालोपत्र गर्ने काम पनि हुँदैछ। काठेखोला गाउँपालिकाका प्रवक्ता टीकासङ्गम विकले गाउँपालिकाले बजार क्षेत्रमा ढल व्यवस्थापनका लागि योजना बनाएको बताए। घर भवन निर्माण लागि मापदण्डसमेत लागू गर्ने तयारीमा रहेको भन्दै जग्गा वर्गीकरण पनि गरिरहेको बताए। पालिकाअन्तर्गत पर्ने बजारमा दीर्घकालीन व्यवस्थापन गर्ने गरी पालिकाले योजनाको सुनाए। गाउँ तथा बजार सबैतिर पालिकाले धेरै काम गर्नुपर्ने छ, अक्षते बजार काठेखोला गाउँपालिकाको मुख्य बजार रहेको हुँदा यहाँको सौन्दर्यकरणदेखि फोहर व्यवस्थापन, ढललगायत अन्य व्यवस्थापकीय पक्षलाई केकसरी सुधार गर्न सकिन्छ र दीर्घकालीन हुनसक्छ भनी अध्ययन गरेका छौँ, उनले भने, अब विस्तारै यहाँको विकास र व्यवस्थापका काम हुँदै जाने छन्।"
सुनको मूल्य घट्यो : कतिमा हुँदैछ कारोबार?,काठमाडौं : सुनचाँदी बजारमा आज मंगलबार छापावाल सुनको मूल्य अघिल्लो कारोबार दिनका तुलनामा प्रतितोला एक हजारले घटेको छ । सोमबार प्रतितोला एक लाख नौ हजारमा कारोबार भएको सुनको मूल्य आज एक लाख आठ हजार तोकिएको छ । नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख सात हजार पाँच सय छ । यसको मूल्य अघिल्लो दिन एक लाख आठ हजार पाँच सय थियो । त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला पाँचले घटेर एक हजार तीन सय ५५मा आएको महासङ्घले जनाएको छ । महासङ्घले अन्तरराष्ट्रिय बजारमा हुने सुन तथा चाँदीको कारोबार मूल्यका आधारमा यहाँ दैनिक सुन तथा चाँदीका मूल्य तोक्दै आएको छ ।
साथीले चलाएको भरुवा बन्दुकको छर्रा लागेर एक जनाको मृत्यु,शिकार खेल्ने क्रममा आफ्नै साथी ५२ वर्षीय वीरबहादुर गुरुङले चलाएको भरुवा बन्दुकको छर्रा लागेर ५८ वर्षीय ललित गुरुङको घटनास्थलमै मृत्यु भएको हो। ताप्लेजुङ : ताप्लेजुङमा शिकार खेल्ने क्रममा एक जनाको मृत्यु भएको छ। आठराई त्रिवेणी गाउँपालिका३ हाङपाङमा शिकार खेल्ने क्रममा आफ्नै साथी ५२ वर्षीय वीरबहादुर गुरुङले चलाएको भरुवा बन्दुकको छर्रा लागेर ५८ वर्षीय ललित गुरुङको घटनास्थलमै मृत्यु भएको जिल्ला प्रहरी कार्यालय ताप्लेजुङका प्रहरी निरीक्षक कुशराम कार्कीले जानकारी दिए। कार्कीका अनुसार सोमबार राति करिब १० बजे कालिदह जंगलमा शिकार खेल्ने क्रममा बन्दुकको छर्रा लागेर गुरुङको मृत्यु भएको हो। घटना लगत्तै हाङपाङ प्रहरी चौकीको टोलिले वीरबहादुरलाई भरुवा बन्दुकसहित नियन्त्रणमा लिएको प्रहरीले जनाएको छ। शवको कानुनी प्रक्रिया पूरा गर्नका लागि दोभान ईलाका प्रहरी कार्यालयको टोली खटिसकेको प्रहरी निरीक्षक कार्कीले बताए। कानुनी प्रक्रिया पूरा गरि शवलाई पोष्टमार्टमको लागि सदरमुकाम ल्याइनेछ। घटनाको विषयमा प्रहरीले थप अनुसन्धान गरिरहेको छ।
प्रधानमन्त्री प्रचण्ड भेट्न बालुवाटार गएका मिटरब्याज पीडित टंगालमै रोकिए,"काठमाडौं : प्रधानमन्त्री पुष्पकमल दाहाल प्रचण्ड भेट्न बालुवाटार हिँडेका मिटरब्याज पीडित बालुवाटार नजिक टंगालमै रोकिएका छन्। तराईबाट १२ दिन पैदलै हिँडेर मिटरब्याजीविरुद्ध न्यायको खोजी गर्दै सोमबार काठमाडौं आइपुगेका उनीहरू आज बालुवाटारमा प्रधानमन्त्री दाहाललाई भेटेर आफ्ना समस्या राख्ने तयारीमा थिए। बालुवाटार निषेधित क्षेत्रमा पर्ने भन्दै प्रहरीले उनीहरूलाई जान नदिएपछि त्यतै रोकिएका हुन्। सप्तरी, सिरहा, धनुषा, महोत्तरीलगायत जिल्लाबाट आएका करिब सय जना पीडित यसपटक न्याय नपाई नफर्किने अडानमा छन्। सोमबार धर्नाका लागि पीडितहरूले खुलामञ्च प्रवेश गर्दा काठमाडौं महानगरपालिकाले रोकेपछि उनीहरूले खुला आकाशमुनि रात बिताउन बाध्य भए। मिटरब्याजीहरूले उठिबास बनाएको भन्दै उनीहरू हिँडेर न्यायका लागि राजधानी आएका हुन्।"
बिपी राजमार्गमा फोहर फ्याँके जरिवाना,"बोमिट ब्याग फ्याँक्नेलाई रु पाँच सय, जङ्कफुडका खोल फ्याँक्नेलाई रु तीन सय ५० र अन्य फोहर फ्याँके रु दुई सय जरिवाना तोकिएको छ। सिन्धुली : बिपी राजमार्गमा फोहर फ्याँक्नेलाई जरिवाना लाग्ने भएको छ। राजमार्गको सुन्दरता कायम राख्न यस्तो व्यवस्था गरिएको हो। सवारी साधनका यात्रुले जथाभावी फोहर फ्याँक्दा राजमार्ग कुरूप र दुर्गन्धित बन्दै गएकाले कमलामाई नगरपालिका (कनपा) भित्र रहेको राजमार्ग क्षेत्रमा फोहर गर्नेलाई कारबाहीस्वरूप जरिवाना तोकिएको नगरका वातावरण शाखा प्रमुख सागरकुमार ढकालले जानकारी दिए। बोमिट ब्यागफ्याँक्नेलाई रु पाँच सय, जङ्कफुडका खोल फ्याँक्नेलाई रु तीन सय ५० र अन्य फोहर फ्याँके रु दुई सय जरिवाना तोकिएको छ, उनले भने। उनका अनुसार प्लास्टिकका बोतल, पराग गुट्खा, जङ्कफुडका खोललगायत अन्य मानवजन्य फोहरका कारण राजमार्गको सुन्दरतामा असर परेको छ। मानवजन्य फोहरको उचित व्यवस्थापन गर्नु आजको चुनौती भएको उनले बताए। कनपाले डिभिजन वन कार्यालय र जिल्ला प्रहरी कार्यालयसँग समन्वय गरेर साप्ताहिकरूपमा नियमित बृहत् सरसफाइको अभियान गत शुक्रबारदेखि सुरु गरेको छ। आफूसँग भएको फोहर समुचित ठाउँमा राखौँ, सभ्य नागरिकको परिचय दिउँ सुन्दर बिपी राजमार्ग सफाइ अभियानमा सहभागी बनौँ भन्ने मुख्य नाराका साथ सुरुआत गरिएको यस अभियानको पहिलो दिन राजमार्गअन्तर्गत रहेको माझिटारदेखि हिरापानीसम्म सरसफाइ गरिएको थियो। जापान सरकारले निर्माण गरिदिएको बिपी राजमार्गमा दैनिक हजारौँ सङ्ख्यामा सवारीसाधन चल्ने गरेका छन्। उक्त सवारीका यात्रुले जथाभावी फोहर फ्याँक्दा राजमार्गको सुन्दरता बिग्रन थालेको छ। दीगोरूपमा राजमार्गलाई सफा र सुन्दर राख्न प्रत्येक सवारी साधनमा अनिवार्य डस्टबिनको व्यवस्था हुनुपर्ने तथा सवारीका यात्रु र स्थानीयवासीमा चेतनाको विकास गर्न आवश्यकता रहेको सम्बन्धित सरोकारवाला बताउँछन्।  रासस"
धनकुटाको जनविश्वास अपसेट प्रेसमा आगलागि,धनकुटा : धनकुटा सदरमुकामस्थित जनविश्वास अपसेट प्रेसमा आगलागि भएको छ। धनकुटा नगरपालिका७ हुलाकटोलस्थित जिल्ला अस्पताल अगाडि रहेको प्रेसमा बिहान करिब ६:३० बजेबाट आगलागि भएको हो। आगलागि भए लगत्तै धनकुटा नगरपालिकाको दमकलको सहयोगमा स्थानीयवासी र प्रहरीले आधा घण्टापछि आगो नियन्त्रणमा लिएका थिए। विद्युत सर्ट भएर आगलागि भएको अनुमान गरिएको छ। बिहान प्रेसमा मान्छे कोही नभएका बेला अचानक आगो लागेको प्रेसका सञ्चालक सञ्जय सन्तोषी राईले बताए। सो प्रेसमा आगलागि हुँदा करिब ५० लाखको क्षति भएको उनले बताए। आगो नियन्त्रण भएपछि प्रहरीले क्षतिको विवरण संकलन गरिरहेको छ। आगोले प्रेसको मेसिनसहित अधिकांश सामान जलेका छन्। सोही प्रेसबाट छापाखानाका कामसँगै जनविश्वास साप्ताहिक र धनकुटा जिल्लाबाट प्रकाशन हुने विभिन्न पत्रपत्रिका मुद्रण हुँदै आइरहेको थियो।
मिटरब्याजको पीडा अब त अति भो,"सप्तरी, सिरहा, धनुषा, महोत्तरीलगायत जिल्लाबाट आएका करिब सय जना पीडित यसपटक न्याय नपाई नफर्किने बताउँछन्। काठमाडौं : चरचर फुटेको कुर्कुच्चा। पैतालाबाट रगत बग्नै लागेजस्तो देखिन्छ। खुट्टाले चप्पल भेटेकै छैन। जो १२ दिन पैदलै हिँडेर मिटरब्याजीविरुद्ध न्यायको खोजी गर्दै तराईबाट काठमाडौं उक्लिएका छन्। सप्तरी, सिरहा, धनुषा, महोत्तरीलगायत जिल्लाबाट आएका करिब सय जना पीडित यसपटक न्याय नपाई नफर्किने बताउँछन्। सरकारले असोज १ गते गरेको सम्झौता कार्यान्वयन नभएपछि फेरि आन्दोलनमा उत्रिनुपरेको मिटरब्याजपीडित संघर्ष समिति नेपालका अध्यक्ष मनोज पासमानले बताए। उनीहरूका माग छन् सुदखोरलाई गिरफ्तार। तमसुक व्यवस्था खारेज। मिटरब्याजीको सम्पत्ति छानबिन। सुदखोरले हडपेको सम्पत्ति फिर्ता। यौनशोषक मिटरब्याजीलाई कारबाही। हामीले लिएको ऋण ब्याज लगाएर दिन तयार छौं। दिएका पनि छौं। तर, साहुले सारा घरजग्गै लिलाम गराई गरिबलाई जेलमा थुनाएर लुट्न र दुःख दिनुभएन ?, सिरहा गोलबजारकी सुनितादेवी महतोले भनिन्, सहनु पनि कति ? अब त अत्ति भो। माग पूरा नभएसम्म घर फर्किन्नौं। बरु काठमान्डुको सडकमै मर्छु। सुनिताले गाउँकै शारदादेवी साहसँग ५० हजार ऋण लिएर वर्षदिनमा १ लाख ११ हजार तिरिन्। तर, साहुकारले ऋण चुक्ता नगरेको भन्दै अदालतमा मुद्दा हाले। अर्का साहुसँग वीरेन्द्र सिंहसँग जमानत बसेर छिमेकी पुनम सिंहलाई २ लाख ऋण दिलाइन्। उनले अदालतमा मुद्दा हालेर घरघडेरी लिलाममा चढाएका छन्। सुनिता पक्राउ परिएला भनेर आठ महिनादेखि भाग्दै हिँडेकी छन्। साहु शारदाले एकातिर अदालतमा मुद्दा हालेर पक्राउ पुर्जी जारी गराएको छ। पुलिस ८ महिनादेखि घरमै आउँछन्। ज्यान जोगाउन कहिले जंगलमा लुक्नु परेको छ भने कहिले भागेर हिँड्नुपरेको छ, उनले रुँदै भनिन्, जमानी बसेर छिमेकीलाई ऋण दिलाउँदा १ कट्ठा घडेरी र त्यसमा भएको घर साहुले मुद्दा हालेर चढायो। घर खाली गर भन्दै धम्की दिन्छ। अब कहाँ जाऊँ ? अन्नपूर्ण पोस्ट्सँगको कुराकानीमा उनको अनुहार मलिन देखिन्थ्यो। शरीर थकित। हिँडाइले खुट्टा सुनिएका थिए। घरमा छोडेर आएका तीन सन्तान कसरी खाएर बसिरहेका होलान् भन्ने चिन्ता उनले सुनाइन्। हिँडाइले पैतालामा फोका उठेर फुट्यो। हिँड्न निकै कठिन छ। तर, साहुले दिएको पीडाभन्दा कमै छ। उनीसहित पीडित महोत्तरीको बर्दिबासबाट चैत २ गते काठमाडौंतिर हिँडेका थिए। सडक किनारमा बास बस्दै १२ औं दिन काठमाडौं आइपुगेका हुन्। प्रधानमन्त्रीलाई सिंहदरबारमा भेटेर बिन्ति चढाउने आशा सुनिताले राखेकी छन्। मजदुरी गरे मुखमा माड लाग्छ। नभए भोकै हुन्छिन्। जेल जानुपर्ने डरले निदाउन पनि सक्दिनन्। उनका पति १२ वर्षअघि वैदेशिक रोजगारीमा गएका थिए। तर, बाकसमा फर्किएपछि सुनिताको दुःखको दिन सुरु भयो। छोराछोरी पढाउन शारदादेवीसँग पाँच वर्षअघि ५० हजार लिइन्। सबै रकम चुक्ता गर्दा पनि उल्टै अदालतमा मुद्दा हालेर सताइरहेको उनले सुनाइन्। ५० हजार लिँदा डेढ लाखको कपाली कागजमा सहीछाप गरायो। मैले साँवा र ब्याज सबै रकम तिरेँ। तर, उसले कागज च्यातेन, सुनिताले भनिन्, पछि अदालतमा मुद्दा हालेर पक्राउ पुर्जी जारी गरायो। अहिले भागी हिँड्नु परेको छ। काठमाडौं आइपुगेका मिटरब्याजपीडित। तस्बिर: राजकरण महतो छिमेकी पुनम सिंहलाई गर्जो टार्न २ लाख आवश्यक पर्यो। सुनिताले जमानी बसेर गाउँकै साहुकार वीरेन्द्र सिंहबाट ऋण दिलाइन्। समयमै पुनमले ऋण तिरिनन्। साहुले सुनिताविरुद्ध अदालतमा मुद्दा हाल्यो। घर भएको झन्डै एक कट्ठा खडेरी लिलाममा चढेको छ। साहु वीरेन्द्रसँग ४० लाखको जग्गा हालेर पुनमले अढाई लाख लिएकी थिइन्। उनलाई आवश्कता थियो साढे चार लाखको, सुनिताले भनिन्, छिमेकीलाई सहयोग गर्नुपर्छ भनेर मैले जमानी बसेर तीनै साहुसँग पुनमलाई थप दुई लाख दिलाएको थिएँ। गाउँमा बसेर भएको छलफलमा पुनमले आफ्नो ४० लाख पर्ने जग्गाबाट ऋण असुलउपर गर्न साहुसँग आग्रह गरिन्। तर, साहुले सुनितासँग गराएको कपाली कागज अदालतमा पेस गर्दै मुद्दा दियो। सुनिताका सामु दुःखको पहाड छ। उनले त्यसलाई छिचोल्न खोजिरहेकी छन् सरकारको सहारामा। तर, सरकार आश्वासन मात्रै दिन्छ। यसअघि ४७ दिनसम्म माइतीघर मण्डलामा धर्ना दिए। सरकारले मिटरब्याजीलाई कारबाही गर्ने भन्दै पाँचबुँदे सम्झौता गरेको थियो। पीडतहरू गाउँ फर्के। तर, प्रहरी प्रशासनले कानुन अभावमा पीडकमाथि कारबाही गर्न नसकिने जवाफ दियो। सप्तरीको सुरुंगा नगरपालिका६ का ७८ वर्षीय अक्षय राम पनि न्यायको खोजीमा छन्। नातिनीको विवाह गर्न अढाई वर्षअघि साहु भगवती चौधरीसँग अढाई लाख ऋण लिए। ३० लाख पर्ने ९ कट्ठा जग्गा पास गरायो। त्यसपछि ऋण दियो, अक्षयले भने, पटकपटक गरेर १ लाख ब्याज दिएँ। अहिले ९ लाख मागिरहेको छ। कुन दिन साहुले मुद्दा हालेर उठिबास गराउने ठेगान नभएको उनले बताए। उसले ऋण दिँदा कागजमा पनि सहीछाप लिएको थियो, उनले भने, हामी उसको मुनासिब पैसा दिन तयार छौं। तर, उसले जग्गा पचाउन खोजिरहेको छ। साहुले मागेजति पैसा आफूले दिन सक्ने अवस्था नरहेको रामले सुनाए। भने, दुई जना छोरा छन्। एक जना बिरामी छन्। अर्को गाउँमै ज्यालामजदुरी गर्छन्। म काम गर्न सक्दिँन। साहुले मागेको जति पैसा कहाँबाट ल्याएर दिऊँ ? गाउँमा साहुले धेरै गरिबलाई रुवाई सक्यो। रामलाई त्यसको डरले चिन्तित बनाएको छ। ९ कट्ठा धान खेत र फुसको घर छ। साहुले सबै लिलामी गरायो भने कहाँ बस्ने ?, उनले भने। यसअघि के भएको थियो सम्झौता ? यसअघि गृह मन्त्रालय र मिटरब्याज तथा ठगीविरुद्ध किसान मजदुर संघर्ष समितिबीच पाँचबुँदे सहमति भएको थियो। मिटरब्याजी परिवारको सम्पत्ति छानबिनका सम्बन्धमा कार्यदलको सिफारिसबमोजिम गर्ने भनिएको थियो। मिटरब्याजीको निरन्तर मानसिक प्रताडना तथा हिंसाको कारण मृत्यु भएका ऋणीका परिवारलाई राहत तथा क्षतिपूर्ति पीडकबाट भराउन आवश्यक व्यवस्था मिलाउने सम्झौता भएको थियो। साँवा ब्याज पूरै चुक्ता गर्दा पनि जग्गा फिर्ता नगरेको पुष्टि हुन आए उक्त जग्गा जुनसुकै तहसम्म बिक्री गरेको भए पनि साहुले उक्त जग्गा फिर्ता गर्न समन्वय गरी कानुनी व्यवस्था गर्ने सहमति भएको थियो। साहुले ऋणभन्दा बढी २० गुणा बढीसम्म तमसुक गराउँछन्। ऋण तिरेपछि आफ्नो नाममा पास गराएको लाखौंको जग्गा मिटरब्याजीले ऋणीलाई फिर्ता गराउने भन्दै पास गराउँछन्। गरिबले साँवा र ब्याज चुक्ता गर्दा पनि साहुले न जग्गा फर्काउँछ न त कपाली कागज च्यात्छ, पासवानले भने, उल्टै दिएको ऋण चुक्ता नगरेको भन्दै सुदखोरले अदालतमा मुद्दा हालेर सताउँछन्। गरिबको जग्गा पनि अर्कोसँग बिक्री गरेर उठिबास लगाउने गरेको छ। गृह मन्त्रालयका प्रवक्ता जितेन्द्र बस्नेतले सबै जिल्ला प्रशासन कार्यालयलाई मिटरब्याजपीडतको समस्या समाधान गर्न पत्रचार गरिएको बताए। गृहले सूचना जारी गरेर जिल्ला प्रशासन कार्यालयमा पीडितलाई उजुरी दिन लगाएको थियो। ३५ जिल्लाबाट ३ हजार ३ सय ५१ वटा उजुरी परेका थिए। जसमध्ये ३ सय ४६ वटा फछ्र्योट भइसकेको छ। ७ सय ७४ वटा जिल्ला प्रशासनमा अनुसन्धानमै छन्। ५ सय २५ वटाको अनुसन्धान गरी प्रहरीले सरकारी वकिल कार्यालयमार्फत अदालतमा पठाएको छ। ८ सय ५० वटाको अनुसन्धान चलिरहेको छ। १ हजार १ सय ८१ वटा जिल्ला प्रशासनमा थन्केरै बसेका छ। सरकारले एकातिर हामी पीडितसँग न्याय दिलाउने भनेर सम्झौता गर्यो। अर्कोतिर अदालतले मिटरब्याजी पीडितलाई सुदखोरले हालको मुद्दामा निर्णय गरेर गरिबलाई उठिबास लगाउने काम जारी छ, मिटरब्याजी पीडितका न्यायका लागि अभियान चलाइरहेका अभियन्ता संघर्ष बरालले भने, यो त अच्चम लाग्यो कुरो हो। सरकारले गरेको सम्झौता लागू नभएको यसले प्रस्ट भयो। यो पनि पढ्नुहोस मिटरब्याजी पीडितको माग सम्बोधन गर्न मेयर बालेनको माग मिटरब्याजी पीडित र नगर प्रहरीबीच घम्साघम्सी (फोटो फिचर) पैदलै काठमाडौंतिर मिटरब्याज पीडित मुलुकभर मिटर ब्याजीको डरलाग्दो जालो : मधेश प्रदेशमा सबैभन्दा बढि उजुरी,काठमाडौंमा समेत बिगबिगी मिटर ब्याजी पीडित किसानका समस्या समाधान गर्न गृहसचिवलाई प्रधानमन्त्रीको निर्देशन न्याय खोज्न हिँडेरै काठमाडौं आउँदैछन् मिटरब्याज पीडित"
