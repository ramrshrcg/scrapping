शीर्षक,विवरण
कोरोना महामारी रोकथामक र नियन्त्रणका लागि प्रधानसेनापतिका १० निर्देशन,"काठमाडौं : विश्वव्यापी महामारीको रुपमा फैलिएको कोरोना (कोभिड१९) भाइरस रोकथाम, प्रतिकार्य र नियन्त्रण गर्ने राष्ट्रिय लडाईंमा सैनिक सहयोगका लागि खटिएको सकलदर्जालाई प्रधान सेनापति पूर्णचन्द्र थापा विभिन्न १० दिर्नेशन दिएका छन्। संकटको घडीमा आफ्नो परिवार, समुदाय र राष्ट्रलाई जोगाउन सबैभन्दा पहिला आफूलाई जोगाउन, आफू जोगिएर र सरसफाइ गरेर अरुसँग १५ मिटरको शारीरिक दूरी कायम गर्न, अस्वस्थ्य भए घर वा ब्यारेकमै बस्न, आधिकारीक सूचनालाई मात्र विश्वास गर्न, सहकर्मीलाई सदैव सहयोगको भावना राख्न, सबै नागरीकप्रति आदरभाव देखाउन, राष्ट्रको सेनाको उपस्थितिले मात्र कतिपय नागरिक आश्वस्त हुन्छन् उनीहरुसँग मानवीय व्यवहार प्रदर्शन गर्न, संयम र धैर्यता देखाउनलगायत उनले विभिन्न १० निर्देशन दिएका हुन्।"
नेपालमा अर्को एकजना कोरोना संक्रमित थपिए,"काठमाडौं : नेपालमा शुक्रबार अर्को एकजना कोरोना (कोभिड१९) भाइरस संक्रमित भेटिएका छन्। संक्रमित व्यक्ति सेती प्रादेशिक अस्पताल धनगढीमा उपचारमा रहेका ३४ वर्षका नेपाली पुरूष भएको स्वास्थ्य मन्त्रालयका प्रवक्ता डा विकास देवकोटाले जानकारी दिए। मन्त्रालयको पत्रकार सम्मेलनमा जानकारी दिँदै देवकोटाले थप एक नेपालीमा संक्रमण भएको पुष्टि भएको बताएका हुन्। दुबईबाट आएका उनी चैत ११ गते सेती प्रादेशिक अस्पतालमा भर्ना भएका थिए। राष्ट्रिय जनस्वास्थ्य प्रयोगशालामा शुक्रबार भएको परीक्षणमा कोरोना संक्रमण भएको पुष्टि भएको देवकोटाले बताए। काठमाडौं बाहिर प्रदेश ७ को धनगढीमासमेत कोरोना संक्रमित भेटिएपछि यसको संक्रमण देशभर हुनसक्ने उनको भनाइ छ। मन्त्रालयका अनुसार कोरोना संक्रमणको आशंकमा काठमाडौंका तीन अस्पतालमा १३ जनाको उपचार भइरहेको छ। कान्ति बाल अस्पतालमा ३, पाटन अस्पतालमा ६ र शुक्रराज ट्रपिकल तथा सरुवा रोग अस्पताल टेकुमा ४ गरेर १३ जनाको आइसोलेसनमा उपचार भइराखेको छ। स्वास्थ्य मन्त्रालयका अनुसार शुक्रबार कान्तिबाट ६ र टेकु अस्पतालबाट पाँचजना गरी ११ जना डिस्चार्ज भएका छन्। कोराना पुष्टि भएका दुई जनाको अझै पनि टेकु अस्पतालको आइसोलेसनमा उपचार भइराखेको छ। उनीहरुको अवस्था सामान्य रहेको पनि मन्त्रालयले जनाएको छ। अहिलेसम्म कोरोना परीक्षण गरिएका आठ सय २ जनामध्ये चार जनामा कोरोना पुष्टि भएको हो। माघ ९ गते पहिलो पटक नेपालमा कोरोना पुष्टि भएका पुरुष भने उपचारपछि स्वस्थ भएका छन्।"
कोरोनासँग जुध्न पार्टी कार्यकर्तालाई ओलीप्रचण्डले दिएको ७ बुँदे निर्देशनमा के छ ?,"काठमाडौं : सत्तारुढ दल नेकपाले कोभिड१९ कोरोना भाइरसको महामारीलाई जित्नका लागि आफ्ना पार्टीका नेता, कार्यकर्तालाई ७ बुँदे निर्देशन दिएको छ। नेकपाका दुबै अध्यक्ष प्रधानमन्त्री केपी ओली र पुष्पकमल दाहाल प्रचण्डले संयुक्त हस्ताक्षर गरी शुक्रबार पार्टी नेताहरुलाई पठाइएको विशेष परिपत्र९ मार्फत ७ बुँदे निर्देशन गरिएको छ। कोरोना भाइरसले सिर्जित विश्वव्यापी संकट र राष्ट्रको सम्मुख बढ्दो खतराको घडीमा आपसी एकतालाई बलियो बनाउँदै यसलाई सामना गर्न सहयोगी हात जुट्नुपर्नेमा संर्किण स्वार्थमा अल्झिएर भ्रम फिजाउने वा सिमित साधान स्रोतका बाबजुद सरकारले गरेको प्रभावकारी कामहरुलाई समेत आलोचना गर्ने जस्ता नकारात्मक प्रवृतिहरु कतैबाट पनि प्रकट हुनु वाच्छनिय नहुने भन्दै राष्ट्रिय एकताका साथ सम्भावित खतराको सामना गर्नुपर्ने ओलीप्रचण्डले पार्टी पङक्तिलाई निर्देशन गरेका हुन्। महामारीको समस्या र यसको प्रकृतिलाई गम्भिरतासाथ लिन र यथेष्ट सर्तकता एवंम सक्रियताका साथ परिचालन हुन पार्टी पङक्तिलाई अध्यक्षद्वयले निर्देशन गरेका छन्। यस्ता छन् ७ बुँदे निर्देशन  अर्को निर्देशन नआएसम्मका लागि पार्टी तथा पार्टी निकटका जनवर्गीय संगठनहरुका तर्फबाट बैठक, भेला, सदस्यता नविकरणलगायतका सबै प्रकारका कार्यक्रमहरु स्थगित गर्ने।  कोरोना भाइरसको संक्रमणबाट जोगिन नेपाल सरकार र सरकारका अधिकारप्राप्त निकायहरुबाट गरिएका लकडाउनलगायतका सम्पूर्ण निर्णय, आव्हान र अपीललाई आफुले पूर्ण रुपमा पालना गर्ने र पालना गर्नका लागि आम जनसमुदायमा सन्देश प्रवाह गर्ने। स्वासथ्यकर्मी, स्वास्थ्य संस्थालगायत राज्यका आधिकारिक निकायहरुसँगको समन्वयमा सचेतना, पूर्व तयारी र सहयोगका लागि स्वयंम्सेवकको भूमिकामा परिचालित हुने।  कोरोना भाइरसको संक्रमणबाट जोगिन आफुले नियमित रुपमा साबुन पानीले हात धुने वा गुणस्तरीय सेनिटाइजरले हात सफा गर्ने, मास्क प्रयोग गर्ने, भीडभाडमा नजाने, खोकी वा हाछ्युँ लागेमा कुइना वा टिसुपेपरले मुख ढाक्ने, अन्य ब्यक्तिसँग कम्तिमा तीन फिट को दुरीमा रहनेलगायतका सर्तकताका तरिकाहरु अपनाउने। परिवार, छरछिमेक तथा आमजनसमुदायलाई पनि तदनुरुप नै सर्तकता अपनाउन प्ररित गर्ने, सघाउने।  हवाईमार्ग वा स्थलमार्गको प्रयोग गरी विदेशवाट आएका कुनै पनि ब्यक्तिलाई १४ दिनसम्म सेल्फ आइसोलेसन वा क्वारेन्टाइनमा रहन सघाउने।  कोरोना भाइरसको लक्षण देखिएको ब्यक्ति वा लक्षण देखिएको ब्यक्तिसँगको सम्पर्कमा आएको ब्यक्तिका बारेमा नजिकको स्वास्थ्य संस्थालाई सूचना दिने। त्यस्ता ब्यक्तिको यात्रा अभिलेख र कन्ट्याक्ट टेसिङ तयार गर्ने र राज्यका अधिकार प्राप्त निकाय वा नजिकको स्वास्थ्य सस्थालाई उपलब्ध गराउने। त्यस्ता ब्यक्तिको स्वास्थ्य परिक्षण र उपचार कार्यमा सघाउने।  सरकारी निकाय, प्रदेश सरकार र स्थानीय तहसँगको समन्वय र सहकार्यमा प्रयोगशाला, अस्थायी उपचार केन्द्र, क्वारेन्टाइनलगायतका पूर्वाधार निर्माण गर्ने र तिनका लागि आवश्यक सामाग्री तथा स्वास्थ्य उपकरण जुटाउन सहयोग गर्ने।  कोरोना भाइरसको भयावह संक्रमणबाट जोगिन नेपाल सरकारले एक हप्तासम्म लक डाउन गर्ने निर्णय गरेको छ। समस्या फैलिन नदिन सरकारले यसलाई अपरिहार्य उपायको रुपमा अवलम्वन गरेको छ। अनेक कठिनाइका बाबजुद सरकारको यो निर्णय तथा आव्हानलाई साथ दिनु र सफल तुल्याउनु प्रत्येक नेपालीको कर्तब्य हुन आएको छ। त्यसर्थ सरकारको यो निर्णयको प्रभावकारी कार्यान्वयनका लागि सक्रिय भूमिका निर्वाह गर्ने।"
"पर्सामा सेना र तस्करबीच गोली हानाहान, एकको मृत्यु","वीरगन्ज : पर्सा राष्ट्रिय निकुन्जमा शुक्रबार निकुञ्जको सुरक्षार्थ खटिएका नेपाली सेना र तस्कर समुहबीच गोली हानाहान हुँदा एक जनाको ज्यान गएको छ। गोली हानाहानमा गोली लागेर सेनाका जमदार मिनबहादुर छन्त्याल घाइते गम्भीर घाइते भएका छन्। मृतक तस्करको भने सनाखत हुन सकेको छैन्। राष्ट्रिय निकुञ्ज तथा वन्यजन्तु संरक्षण विभागका प्रवक्ता विष्णुप्रसाद श्रेष्ठका अनुसार निकुन्जको भित्रि जंगलमा शुक्रबार बिहान साढे ९ बजेतिर बन्दोवस्तीका सामानसहित रहेका वन्यजन्तु चोरी शिकारी गर्ने तस्करहरुको समूह र सेनाबीच गोली हानाहान भएको हो। उनलाई उचारका लागि हेलिकप्टरबाट काठमाडौं पठाइएको निकुन्जका प्रमुख संरक्षण अधिकृत (वार्डेन) अमिर महर्जनले जानकारी दिए। सेनाले एक जना तस्करलाई पक्राउ पनि गरेको छ। पक्राउ पर्नेमा मकवानपुरका मोहनसिंह दोङ रहेका छन्। उनलाई बाराको आधाभारस्थित सेनाको हिरासतमा राखिएको महर्जनले जानकारी दिए। घटनास्थबलाट सेनाले दुई थान बन्दुक, बारुद, धारिलो हतियार लगायतका सामानहरुसमेत बरामद गरेको उनले बताए। शुक्रबार बिहान जंगल भित्रबाट बन्दुकको गोली पड्किएको आवाज आएपछि त्यसतर्फ गस्तीमा गएको सेनाको टोली माथि तस्करहरुले आक्रमण गरेपछि सेनाले पनि जवाफी कारवाहीमा गोली चलाएको श्रेष्ठले बताए।"
डोटी जिल्ला अस्पताल भर्ना गरिएका बिरामीको रिपोर्ट नेगेटिभ,"डोटी : कोरोना भाइरस (कोभिड१९) को संक्रमण भएको आशंकामा डोटी जिल्ला अस्पतालको आइसोलेसन वार्डमा भर्ना गरिएका बिरामीको रिपोर्ट नेगेटिभ आएको छ। उनी गत मंगलबार अस्पतालको आइसोलेसन वार्डमा भर्ना भएका थिए। उनको घाटी र नाकको स्वाब परीक्षणका लागि गत बुधबार काठकाडौंस्थित टेकु अस्पताल पठाइएको थियो। तर उनको उक्त स्वाब परीक्षणको रिपोर्टमा उनलाई कोरोना भाइरस नभएको पुष्टि भएको छ। शुक्रबार रिपोर्ट नेगेटिभ आएको जिल्ला अस्पतालका मेडिकल सुपरिटेन्डेन्ट डाज्योती पाण्डेले जानकारी दिइन् । केही दिनअघि भारतको तेलंगना प्रदेशबाट आएका १९ वर्षीय ती एक युवक मंगलबार अस्पतालको सम्पर्कमा आएका थिए ।'अहिले उनलाई आइसोलेसन वार्डमा राखिएको भएपनि उनको अवस्था भने सामान्य रहेको छ,' डापाण्डेले भनिन्, 'भोलिसम्म उनलाई घर पठाउँछौं ।' डोटीबाट स्वाब परीक्षणका लागि पठाइएको यो पहिलो घटना हो । यसअघि कुनै पनि व्यक्तिको स्वाब परीक्षणका लागि नपठाइएको डापाण्डेले जानकारी दिइन् । केही दिनअघि भारतको तेलंगना प्रदेशबाट आएका ती १९ वर्षीय युवक मंगलबार अस्पतालको सम्पर्कमा आएका थिए ।'अहिले उनलाई आइसोलेसन वार्डमा राखिएको छ। उनको अवस्था सामान्य रहेको छ। डापाण्डेले भोलिसम्म उनलाई घर पठाउने तयारीमा रहेको जानकारी दिइन। डोटीबाट स्वाब परीक्षणका लागि पठाइएको यो पहिलो घटना हो । यसअघि कुनै पनि व्यक्तिको स्वाब परीक्षणका लागि नपठाइएको डापाण्डेले जानकारी दिइन् ।"
कोरोना त्रास : चिकित्सकले छाडे जागिर,डडेल्धुरा : डडेल्धुरा अस्पताल डडेल्धुरामा कार्यरत २ जना चिकित्सकले काम छोडेर गएका छन् । दुवै जना डाक्टरले पारिवारिक समस्या देखाएर काम छोडेको डडेल्धुरा अस्पतालका मे सु डाजगदीश चन्द्र बिष्टले बताए। काठमाडौंबाट आएका दुवै चिकित्सक करारमा काम गर्नका अस्पतालमा पुगेका भए पनि उनीहरु पछिल्लो समयमा कोरोना माहामारीको प्रकोप फैलिरहेको अवस्थामा काम नगर्ने भन्दै गएको अस्पताल स्रोतले जानकारी दियो। डाबिष्टले एक जनाको बुवा बित्नुभएको र अर्कालाई पनि पारिवारिक समस्या भएपछि काम नगर्ने निर्णय बताए उनीहरुले अन्य पारिवारिक समस्या देखाए पनि कोरोना भाइरस कोभिड१९ भाइरसको महामारीमा जोखिम हुने भएकाले पारिवारका सदस्यका दबाबका कारण जागिर छोडेको हुनसक्ने स्रोतले जनाएको छ। उनीहरु डडेल्धुरा अस्पतालमा १० दिनअघि मात्रै आएका थिए। केही दिन अगाडी मात्रै काम गर्ने इच्छा देखाएर आएका चिकित्सकले एकाएक अस्पताल छाडेर जानुका पछाडी कोरोना महामारिको डर नै रहेको आशंका गरिएको छ। डडेल्धुरा अस्पतालमा कोरोनाको उपचारमा खटिने चिकित्सकका लागि अत्यावश्यक सामग्रीको अभाव छ।
प्रधानमन्त्री ओली डिस्चार्ज,"काठमाडौं : गएराति अस्पताल भर्ना भएका प्रधानमन्त्री केपी शर्मालीको डिस्चार्ज भएको छ। महाराजगन्जस्थित मनमोहन सेन्टरको आकस्मिक उपचार कक्षमा करिब २० घण्टाका उपचारपछि ओली शुक्रबार साँझ डिस्चार्ज भएका हुन्। प्रधानमन्त्री ओली पूर्ण स्वास्थ्यलाभ हासिल भएसँगै डिस्चार्ज भएको उनका प्रेस संयोजक सूर्य थापाले जानकारी दिए। अस्पतालबाट डिस्चार्जपश्चात् प्रधानमन्त्री ओली सरकारी निवास बालुवाटार पुगेका छन्। प्रधानमन्त्री ओलीलाई बिहीबार राति ११ : ३० पछि मुटुको धड्कन बढ्ने समस्या भएको कारण अस्पतालमा भर्ना गरिएको थियो। करिब २० घण्टा अस्पतालमा रहेर उहाँले मुटुको धड्कन बढ्नुको कारण खोजेर उपचार गराउनुभएको छ, थापाले भने। प्रधानमन्त्री ओलीको यही फागुन २१ गते त्रिवि शिक्षण अस्पताल महाराजगंजमा दोस्रो पटक मिर्गौला प्रत्यारोपण गरिएको थियो । फागुन ३० गते अस्पतालबाट डिस्चार्ज भएका ओली चिकित्सकको निगरानीमा प्रधानमन्त्री निवास बालुवाटारमै आराम गरिरहेका थिए । यसअघि प्रधानमन्त्रीले भारतको अपोलो अस्पतालमा २०६४ सालमा पहिलो पटक मिर्गौला प्रत्यारोपण गराएका थिए। बीचमा स्वास्थ्यमा समस्या देखिएपछि गत भदौमा स्वास्थ्य उपचारका लागि ओली सिंगापुर पुगेका थिए। उनको त्यहाँ 'प्लाज्माफेरेसिस' गरिएको थियो। सिंगापुरको १५ दिन बसाइपछि स्वेदश फर्केका ओली पछिल्लो समय नियमित डायलासिस गराउँदै आएका थिए। मिर्गौला प्रत्यारोपणको १० दिनपछि प्रधानमन्त्री डिस्चार्ज श्वास प्रश्वासमा समस्या आएपछि प्रधानमन्त्री राति नै अस्पताल भर्ना"
सरकारलाई कांग्रेसका १७ सुझाव : भोलि होइन आजै काम गरौं,"काठमाडौं : कोरोना भाइरस कोभिड१९ को सम्भावित संक्रमण फैलिन नदिन र जोखिम न्यूनिकरणका लागि निरन्तर सरकारलाई खबरदारी गर्दै आएको प्रमुख प्रतिपक्षी नेपाली कांग्रेसले समयमै आवश्यक काम गर्न सरकारको ध्यानाकर्षण गराएको छ। कोरोना भाइरस नियन्त्रणका लागि सरकारलाई आफ्नो पूर्ण साथ र सहयोग रहेको दोहोर्याउँदै कांग्रेसले परिस्थितिलाई गम्भीरतापूर्वक ध्यान दिएर समयमै आवश्यक कदम चाल्न सरकारको ध्यानाकर्षण गराएको हो। कांग्रेसले शुक्रबार उपप्रधान तथा रक्षामन्त्री एवं नोभल कोरोना रोग रोकथाम तथा नियन्त्रण उच्चस्तरीय समन्वय समितिका संयोजक ईश्वर पोखरेललाई १७ बुँदे ज्ञापनपत्र बुझाएको हो। कांग्रेसका प्रमुख सचेतक बालकृष्ण खाणले बुझाएको ज्ञापनपत्रमा समयमै आवश्यक चिकित्सा र स्वास्थ्य उपकरण, परीक्षण किट तथा सामग्रीको व्यवस्था गर्न नसक्नु सरकारको अकर्मण्यता भएको उल्लेख छ। नेपाल सरकारले कोरोना नियन्त्रण सम्बन्धी चिकित्सक, नर्स र स्वास्थ्यकर्मीको लागि आवश्यक पिपिई (पर्सनल प्रोटेक्सन इक्युपमेन्ट) लगायत चिकित्सा र स्वास्थ्य उपकरण, परीक्षण किट तथा अन्य सामग्री विदेशबाट अबिलम्ब आयात गर्न अत्यावश्यक छ, ज्ञापनपत्रमा भनिएको छ, स्वास्थ्य सामग्रीको अहिलेसम्म व्यवस्था गर्न नसक्नु सरकारको अकर्मण्यता हो। यो ज्यादै जोखिमपूर्ण रहेको छ। कांग्रेसले कोरोना महामारी मानव सभ्यताको लागि शताब्दीकै ठूलो चुनौती रहेको उल्लेख गर्दै नियन्त्रणका लागि सरकार गम्भीर, संवेदनशील, दृढ र गतिशील हुनु जरुरी रहेको बताएको छ। त्यस्तै कोरोना नियन्त्रणका लागि सजकता र धैर्यता अपनाउनु आमनागरिकलाई पनि आग्रह गरेको छ। सरकारले कोरोना भाइरस (कोभिड) नियन्त्रण सम्बन्धी कार्य भोली हैन आजै गर्न जरुरी छ। सबै नेपाली जनताले सजकता, धैर्यता र संयमता अपनाउन जरुरी छ, कांग्रेसले भनेको छ, कोरोना महामारी फैलन नदिन लकडाउन (राष्ट्रव्यापी बन्द) अत्यावश्यक कार्य हो। लकडाउनलाई सफल बनाउन सुरक्षा निकाय र प्रशासनलाई सहयोग पुर्याउनु सबै नागरिकहरुको दात्यिव हो। साथै सुरक्षा निकायलाई पनि गुणस्तरीय मास्क र सुरक्षा उपकरणको व्यवस्था गर्न नितान्त जरुरी छ, ज्ञापन पत्रमा उल्लेख छ। महामारीको रुप लिँदै गएको कोरोना नियन्त्रण गर्न केन्द्रीय सरकारले प्रदेश सरकार र स्थानीय निकायहरुलाई समन्वयात्मक रुपमा अझै गतिशिल ढंगले परिचालन गर्नुपर्नेमा कांग्रेसले जोड दिएको छ। सातै प्रदेशमा कोरोना परीक्षण प्रयोगशाला यथाशीघ्र सञ्चालन गर्न जरुरी छ, यसका साथै सबै प्रदेश र स्थानीय तहका स्वास्थ्य संस्थासम्म स्वास्थ्य उपकरण र सामग्रीको तत्काल प्रबन्ध गर्न अत्यावश्यक छ, कांग्रेसले भनेको छ। त्यस्तै लकडाउनका कारणले दैनिक ज्यालादारी गर्दै जीवनयापन गरिरहेका श्रमिक, कृषि मजदुर मारमा परेको भन्दै उनीहरुलाई खाद्यान्नको व्यवस्था गर्न सरकारलाई आग्रह गरेको छ। भारतमा विचल्ली परेका नेपालीहरुको उद्दार र रक्षाका गर्न सरकारको ध्यानाकर्षण गराएको छ भने संसारभर छरिएर रहेका नेपालीहरुको स्वास्थ्य र सुरक्षाको लागिकुटनी तिक निकायहरुले सक्रियता बढाउनुपर्नेमा कांग्रेसले जोड दिएको छ। कांग्रेसले दैनिक उपभोग्य खाद्य पदार्थ आपूर्तिको व्यवस्था गर्न एवं फोहोर व्यवस्थापन गर्न सम्बन्धित सरकारी निकायले सयममा नै ध्यान पुर्याउनुपर्ने आवश्यकता औंल्याएको छ। शुक्रबार नै कांग्रेस सभापति शेरबहादुर देउवाले न्यून आय भएका, ज्यालादारी मजदूर र विद्यार्थीलाई मध्यनजर राहत कार्यक्रम ल्याउन माग गरेका छन्। उनले एक विज्ञप्ति जारी गर्दै राहत कार्यक्रम ल्याउन जोड दिएका हुन्। त्यस्तै सभापति देउवाले लकडाउनका कारण व्यापार व्यवसाय ठप्प भएकाले तीन महिनासम्मको बैंकको ब्यादजर मिनाहा गर्न सरकारसँग माग गरेका हुन्। २० लाखसम्म ऋण लिएका साना व्यवसायीहरुलाई कम्तिमा तीन महिनाको व्याज मिनाहा गर्न र त्यसपछि निश्चित अवधिका लागि व्याजदर घटाउन माग गर्दछु, विज्ञप्तिमा भनिएको छ। उनले ठूला व्यवसायीको तीन महिनाको बैंकका ब्याजदर घटाउन र किस्ता बुझाउने अवधि तीन महिना सार्न पनि आग्रह गरेका छन्। सभापति देउवाले सञ्चारकर्मीहरुका लागि पनि राहत कार्यक्रम ल्याउन आग्रह गरे। कांग्रेसको १७ बुँदे ज्ञापनपत्र १) विश्वमा फैलेको कोरोना महामारी मानव सभ्यताको लागि शताब्दी कै ठूलो चुनौतीको रुपमा आइरहेको छ । यसको नियन्त्रणका लागि सरकार ज्यादै गम्भीर, संवेदनशील, दृढ र गतिशील हुनु जरुरी छ । २) सबै आम नागरिकले कोरोना नियन्त्रणका लागि सजकता र धैर्यता अपनाउनु आवश्यकता छ । ३) कोरोना नियन्त्रणका लागि अग्रपंक्तिमा रहेका चिकित्सक, नर्स, स्वास्थ्यकर्मीप्रति राज्य र आम नागरिकको पूर्ण साथ र सहयोग जरुरी छ । ) नेपाल सरकारले यस सन्दर्भमा आवश्यक चिकित्सा र स्वास्थ्य उपकरण, परीक्षण किट तथा सामग्रीको व्यवस्था गर्न नसक्नु सरकारको अकर्मण्यता हो । यो ज्यादै जोखिमपूर्ण रहेको छ । ५) नेपाल सरकारले कोरोना नियन्त्रण सम्बन्धी चिकित्सक, नर्स र स्वास्थ्यकर्मीको लागि आवश्यक पिपिई (पर्सनल प्रोटेक्सन इक्युपमेन्ट) लगायत चिकित्सा र स्वास्थ्य उपकरण, परीक्षण किट तथा अन्य सामग्री विदेशबाट अबिलम्ब आयात गर्न अत्यावश्यक छ । ६) कोरोना महामारी फैलन नदिन लकडाउन (राष्ट्रव्यापी बन्द) अत्यावश्यक कार्य हो । लकडाउनलाई सफल बनाउन सुरक्षा निकाय र प्रशासनलाई सहयोग पुर्याउनु सबै नागरिकहरुको दात्यिव हो । साथै सुरक्षा निकायलाई पनि गुणस्तरीय मास्क र सुरक्षा उपकरणको व्यवस्था गर्न नितान्त जरुरी छ । ७) यो महामारीलाई नियन्त्रण गर्न केन्द्रीय सरकारले प्रदेश सरकार र स्थानीय निकायहरुलाई समन्वयात्मक रुपमा अझै गतिशिल ढंगले परिचालन गर्न आवश्यक छ । ८) सातै प्रदेशमा कोरोना परीक्षण प्रयोगशाला यथाशीघ्र सञ्चालन गर्न जरुरी छ । यसका साथै सबै प्रदेश र स्थानीय तहका स्वास्थ्य संस्थासम्म स्वास्थ्य उपकरण र सामग्रीको तत्काल प्रबन्ध गर्न अत्यावश्यक छ । ९) कोरोना नियन्त्रणका लागि सामाजिक र निजी संघसंस्थाले चिकित्सा र स्वास्थ्य उपकरण, परीक्षण किट तथा सामग्रीको व्यवस्थाको लागि गरिरहेको पहललाई सकारात्मक रुपमा लिई सरकारले यसका लागि प्रोत्साहन गर्न र सहयोग पुर्याउन आवश्यक छ । १०) लकडाउनका कारणले दैनिक ज्यालादारी गर्दै जीवनयापन गरिरहेका श्रमिक, कृषि मजदुरलाई खाद्यान्नको व्यवस्था गर्न स्थानीय निकाय, व्यवसायीक र सामाजिक संघसंस्था तथा राजनैतिकर्मीहरुले समन्वय गरी गतिशिल भूमिका निर्वाह गर्न अत्यावश्यक भइसकेको छ । ११) छिमेकी मित्रराष्ट्र भारतमा समेत लकडाउन भइरहेको अवस्थामा यात्राको क्रममा भारतमा विचल्लि परेका नेपालीहरुको उद्दार र रक्षाका लागि सरकारी निकाय गम्भीर बन्न जरुरी छ । १२) संसार भरी छरिएर रहेका नेपालीहरुको स्वास्थ्य र सुरक्षाको लागि हाम्रा कुटनीतिक निकायहरुले सक्रियता बढाउनु आवश्यक छ । १३) यो महामारीको नियन्त्रण गर्न रातदिन खटी रहेका चिकित्सक, नर्स र स्वास्थ्यकर्मीहरु धन्यवादका पात्र छन् । उनीहरुको जीवन रक्षा र स्वास्थ्य सुरक्षालाई सरकारले पहिलो प्राथमिकता दिनु पर्दछ । यस्तै अहोरात्र खटिरहेका सुरक्षाकर्मी, प्रशासन र स्थानीय जनप्रतिनिधिहरुको मनोबल बढाउन सरकार र जनस्तरबाट साथ दिन जरुरी छ । १४) कोरोना नियन्त्रणका लागि नेपाल सरकारले सम्पूर्ण शक्ति केन्द्रीकृत गरेर लगाउन र अन्तर्राष्ट्रिय सहयोग तत्काल जुटाउन अपरिहार्य छ । १५) कोरोना महामारी नियन्त्रणका लागि सरकारले नेपाल भरी नै लकडाउन गरिरहेको बेलामा दीर्घ रोगी तथा नियमित रुपमा चिकित्सकको परामर्शमा औषधि सेवन गरिरहेका विरामीहरु तथा अन्य रोगका विरामीहरुलाई उपाचारको आवश्यक प्रबन्ध गर्न जरुरी छ । १६) दैनिक उपभोग्य खाद्य पदार्थ आपूर्तिको व्यवस्था गर्न एवं फोहोर व्यवस्थापन गर्न सम्बन्धित सरकारी निकायले सयममा नै ध्यान पुर्याउनु जरुरी छ । १७) नेपाल सरकारले कोरोना भाइरस (कोभिड) नियन्त्रण सम्बन्धी कार्य भोली हैन आजै गर्न जरुरी छ । सबै नेपाली जनताले सजकता, धैर्यता र सम्यमता अपनाउन जरुरी छ । विश्वमा महामारीको रुपमा फैलिरहेको कोरोना भाईरस नियन्त्रणका लागि नेपाल सरकारलाई हाम्रो पूर्ण साथ एवं सहयोग छ र सरकारले तत्काल उपरोक्त विषयमा गम्भीरतापूर्वक ध्यान दिएर उपयुक्त कदम चाल्नका लागि ध्यानाकर्षण गराउँदछौं ।"
गोली भर्दाभर्दै पड्किएर हवल्दारको ज्यान गयो,स्याङ्जा : स्याङजाको चिसापानी इलाका प्रहरी कार्यालयमा कार्यरत प्रहरी हवल्दार रविन्द्र पौडेलको ज्यान गएको छ। शुक्रबार आफ्नै कार्यालयमा रहेको बन्दुकमा गोली भर्ने क्रममा पड्किँदा उनको ज्यान गएको हो। हरिनास गाउँपालिकामा२ मा रहेको इलाका प्रहरी कार्यालयमा बन्दुकमा गोली भर्ने क्रममा अचानक पड्ँकिदा घाइते भएका उनको उपचारका लागि ल्याउँदै गर्दा मृत्यु भएको प्रमुख जिल्ला अधिकारी रामबहादुर कुरुम्वाङले जानकारी दिए। ३६ वर्षका पौडेलको उपचारका लागि पोखरा लैजाँदै गर्दा बाटोमा नै ज्यान गएको बताइएको छ। पोखरा महानगरपालिका २६ घर भएका पौडेल घटनाबारे अनुसन्धानका लागि प्रहरी उपरीक्षक विमलराज कडेंलसहितको टोली घटनास्थलतर्फ पुगिसकेका छन्।
मुस्ताङमा ६३ पर्यटक अलपत्र,"जोमसोम : विश्वभरी महामारीका रुपमा देखा परेको कोरोना भाइरस (कोभिड१९) नियन्त्रण तथा रोकथामका लागि भन्दै सरकारले गरेको लक डाउनले राउण्ड अन्नपूर्ण पदयात्री समस्यामा परेका छन् । सरकारले दैनिक अतिआवश्यकीय सेवा बाहेक सबै निकाय ठप्प भएपछि राउण्ड गर्ने पदयात्री पर्यटक अलपत्र परेका हुन् । उपप्रधानमन्त्री ईश्वर पोखरेलको संयोजकत्वमा गठन भएको कोरोनो भाइरस नियन्त्रण उच्चस्तरीय समितिले गत सोमबारदेखि मुलुक पुरै लक डाउन छ। मुलुक लक डाउनपछि राउण्ड अन्नपूर्ण पदयात्रा गर्दै मुस्ताङ आउने पर्यटकको संख्या १ सय ८१ जना पुगेको छ । जसमध्ये सम्बन्धित दूतावासको अनुरोधपत्रका आधारमा १ सय १८ जना तेश्रो मुलुकका विदेशी पर्यटकलाई जोमसोमबाट उद्दार गरी पोखरा र काठमान्डौ लगायतमा पठाइएको जिल्ला प्रशासन कार्यालय मुस्ताङले जनाएको छ । पठाइएका यात्रु आजै कतार एयरवेजको जहाज मार्फत संम्वन्धित देशमा फर्किएका छन् । स्थानीय प्रशासनले १ सय १८ जना पर्यटकलाई बसमा चढाएर पोखरा काठमाडौं पठाए पनि बिहीबार राउण्ड अन्नपूर्ण पदमार्गहुँदै आउने थप ६३ पर्यटक मुस्ताङमै रहेको मुस्ताङका सिडिओ वेदप्रकास अर्यालले जानकारी दिए । उनका अनुसार मुक्तिनाथमा २४ ,जोमसोममा २० र अन्य लेते,घासा,मार्फा र टुकुचे लगायतका स्थानमा बसेका छन् ।लक डाउनले मुस्ताङबाट फर्कन सकस परेका पर्यटकमा जर्मनीका १५ जना,अमेरीकाका ९ जना,क्यानाडाका ६ जना , युकेका ४ जना,फ्रान्स ,आयरल्याण्डका ,पोल्याण्ड र स्वीडेनका समान ३ जना ,अर्जेन्टिना,अस्ट्रेलिया र ईटालीका समान २ र विभिन्न १२ देशका समान १२ पर्यटक छन् । बिहीबार राउण्ड गर्दै २२ देशका ६३ पर्यटक मुस्ताङ आएको मुक्तिनाथ एक्याप चेक पोस्टले जनाएको छ । एक्याप चेक पोस्टका पर्यटन सहायक प्रेम बस्नेतले शुक्रबार राउण्ड गर्ने पर्यटक शून्य रहेको जानकारी दिए । उनले मुक्तिनाथमा रहेका २४ पर्यटक मध्ये १८ जना जोमसोम झरेको र अहिले मुक्तिनाथमा ६ जना पर्यटक मात्र रहेको उल्लेख गरे । पछिल्लो लटमा मुस्ताङ झरेका पर्यटकले मुस्ताङ छाड्न नचाहेको पाइएको छ । तेश्रो मुलुकमा कोरोनाको महामारी फैलिएकाले उनीहरु मुस्ताङमै बस्न चाहेको एक पर्यटन व्यवसायीले अन्नपूर्णलाई जानकारी दिए । जिल्ला प्रशासन कार्यालय मुस्ताङले संम्वन्धित दुताबासले संम्वन्धित देश फर्कन विमानको व्यवस्था नगरेसम्म पर्यटक पठाउन समस्या पर्ने जनाएको छ । मुस्ताङमा अलपत्र परेका कतिपय पर्यटकले दुताबासको संम्पर्क गर्ने प्रयास गरेका छन् भने कतिपय पर्यटक सुनसान स्थानमा भुमिगत बस्न रुचाएको जनाइएको छ ।"
फिलिपिन्सका सैन्य प्रमुख कोरोना संक्रमित,मनिला : फिलिपिन्सका सेना प्रमुखलाई पनि कोरोना भाइरसको संक्रमण भएको पुष्टि भएको छ । फिलिपिनो सेना प्रमुख फेलिमन सान्तोसको परीक्षण यही मार्च २३ मा गरिएको थियो । शुक्रबार मात्रै उनलाई कोभिड १९ भएको सैन्य जनसम्पर्क कार्यालयले जानकारी दिएको हो । सेना प्रमुख सान्तोको पोजिटिभ रिपोर्ट आएपछि उनीसँग भेटेका वा नजिक रहेका अन्य सैन्य अधिकारीहरुको पनि कोरोना परीक्षण गरिन थालेको छ । केही उच्च अधिकारीहरु पनि क्वारेन्टाइनमा बस्न थालेका छन् । सान्तोसलाई पोजिटिभ रिपोर्ट आउना साथ शुक्रबारदेखि नै १४ दिनका लागि कडा क्वारेन्टाइनमा राखिएको छ । उनका लागि सैन्य क्याम्पभित्रै क्वारेन्टाइनको व्यवस्था गरिएको बताइएको छ । यस्तै यही शनिबार ७५औं जन्मदिन मनाउन तयार रहेका फिलिपिनो राष्ट्रपति रोड्रिगो दुतेर्ते पनि सेल्फ क्वारेन्टाइनमा बस्न थालेका छन् । राष्ट्रपतिका प्रवक्ता साल्भाडोर पानेलोका अनुसार दुतेर्ते क्वारेन्टाइनबाटै आफ्नो नियमित काम गर्नेछन् ।
आठ तस्बिरमा कोरोना त्रासले फेरिएको दैनिकी,"काठमाडौं : विश्वव्यापी महामारीको रुपमा फैलिएको कोरोना (कोभिड १९) भाइरसको संक्रमण नियन्त्रणका लागि सरकारले चैत ११ गतेदेखि देशभर लकडाउन गरेको छ। सरकारको लकडाउनसँगै सम्पूर्ण नागरिकको दैनिकी फेरिएको छ। अधिकांश मानिस एकान्तबास अर्थात् होम क्वारेन्टाइनमै छन्। किनमेलमा अर्थात् बजार जानु परे मानिसले आफ्नो पुरानो शैली परिवर्तन अनिवार्य भएको छ। अधिकांशले मास्क लगाएका छन्। धेरैले हातमा पञ्जाको प्रयोगसमेत गरेका छन्। व्यापारीले पसलमासमेत ग्राहकका लागि नयाँ नियम बनाएका छन्। निश्चित दूरी कामय गरेर मात्र लाइन बस्न आमसर्वसाधारण बाध्य छन्। सुरक्षाकर्मीलेसमेत आफ्नो दैनिक कामलाई नयाँ ढंगले गर्न थालेका छन्। प्रहरीले काठमाडौंबाट लकडाउन अटेर गर्ने व्यक्तिलाई रेस्क्यू तथा एरेस्टेड उपकरणको प्रयोग गरेर नियन्त्रणमा लिने प्रक्रिया सुरु गरेको छ। कोरोना भाइरस संक्रमण नियन्त्रण गर्न सरकारले गरेको लकडाउन उलंघन गर्नेलाई प्रहरीले शारीरिक दूरी कायम गर्दै यसरी पक्राउ गर्न थालेको हो। प्रहरीले लकडाउनका समयमा पनि अटेर गरेर सडकमा निस्कनेलाई पक्राउ गर्ने नयाँ विधिको प्रयोग शुक्रबारबाट सुरु गरेको हो। यत्तिमात्र होइन किसानले दूध बिक्री गर्न जाँदासमेत लाइन बस्दा दूरी कायम गर्नु पर्ने भएको छ। यो नियम भरतपुर महानगरपालिका१७ वनगाईको जनकल्याण दुग्ध सहकारी संस्थाले लागू गरेको हो। दूध विक्रीका लागि आएका किसानलाई दूरी कायम गरेर गोलो घेराभित्र लाइनमा राख्न थालिएको छ। सरकारले कोरोनाको संक्रमणको जोखिमको सतर्कताका लागि तीन फिटसम्मको दूरीलाई कायम गर्न भनेपछि किसान दूध बोकेर तीन फिटको दूरी कायम गर्दै लाइन बस्न थालेका हुन्। विभिन्न तरकारी पसलेलेसमेत यो नियमलाई कार्यान्वयन गर्न थालेका छन्। स्वास्थ्यकर्मी अस्पतालमा पर्सनल प्रोटेक्टिभ इक्युपमेन्ट लगाएर काम गर्न थालेका छन् । राजधानीमा देखिएका केही नयाँ दृश्यलाई दिपेन श्रेष्ठ, अशोक दुलाल र भरतपुरमा देखिएका दृश्यलाई अनिल ढकालले आफ्नो लेन्समा कैद गरेका छन् ।"
लकडाउनमा निस्किए यसरी परिन्छ प्रहरी फन्दामा,काठमाडौं : काठमाडौको डिल्लीबजारमा लकडाउन अटेर गर्ने व्यक्तिलाई रेस्क्यू तथा एरेस्टेड उपकरणको प्रयोग गरी नियन्त्रणमा लिँदै प्रहरी । कोराना (कोभिड १९) भाइरस संक्रमण नियन्त्रण गर्न सरकारले गरेको लकडाउन उलंघन गर्नेलाई प्रहरीले शारीरिक दूरी कायम गर्दै यसरी पक्राउ गर्न थालेको हो । प्रहरीले लकडाउनका समयमा पनि अटेर गरेर सडकमा निस्कनेलाई पक्राउ गर्ने नयाँ विधिको प्रयोग शुक्रबारबाट सुरु गरेको हो । तस्बिर : दिपेन श्रेष्ठ
निर्माण रोकिएपछि अलपत्र नेपाली कामदारलाई घरघर' पुर्याउन गृहको निर्देशन,"काठमाडौं : गृह मन्त्रालयले देशभरको लकडाउनपछि अलपत्र परेका विभिन्न निर्माण सम्बन्धी कार्यमा सक्रिय कामदारलाई गृह जिल्लासम्म उद्धार गरेर पुर्याउन निर्देशन दिएको छ। शुक्रबार मन्त्रालयले अलपत्र परेका नेपाली नागरिकलाई आआफ्नो जिल्लासम्म उद्धार गरेर पुर्याउन स्थानीय प्रशासन र सुरक्षाकर्मीलाई निर्देशन दिएको हो। विभिन्न निर्माण सम्बन्धी कार्यमा कामदारको रुपमा कार्य गरिरहेका र हाल अलपत्र परेका नेपाली नागरिकहरुलाई आआफ्नो गृह जिल्लासम्म उद्धार गरी पुर्याइदिन स्थानीय प्रशासन र सुरक्षाकर्मीहरुलाई निर्देशन, गृहमन्त्रालयको निर्णयमा भनिएको छ। त्यसैगरी काठमाडौं उपत्यकाको फोहोर बिसर्जन गर्ने व्यवस्था तत्काल सुरु गर्नसमेत निर्देशन दिएको छ। भने अन्य अत्यावश्यक खाद्यवस्तुको आयाता गर्ने सवारी साधनलाई सहज आवागमनको व्यवस्था गर्न निर्देशन दिइएको छ। त्यसैगरी विदेशी पर्यटकको उद्धार गर्नसमेत निर्देशन दिइएको छ। औषधि, खाद्यवस्तु, पानी, दूध, फलफूल, तरकारी, पशुपंक्षी र माछाको दाना, कुखुराको चल्ला ढुवानी गर्ने र फर्केर जाने सवारी साधनको सहज आवागमनको व्यवस्था मिलाउने गृह मन्त्रालयका प्रवक्ता केदारनाथ शर्माले जारी गरेको विज्ञप्तिमा भनिएको छ, अलपत्र विदेशी पर्यटकहरुको उद्दार गर्ने।"
संक्रमितसँग आएका व्यक्ति क्वारेन्टाइनमा,ओखलढुंगा : धादिङका कोभिड१९ कोरोना संक्रमित व्यक्तिसँगै विमानमा आएका ओखलढुंगाको मोलुङ गाउँपालिका१ का एक युवालाई क्वारेन्टाइनमा राखिएको छ। जिल्ला स्तरीय कोरोना संक्रमण नियन्त्रण समतिको निर्देशनमा उनलाई क्वारेन्टाइनमा राखिएको हो। उनलाई मोलुङ गाउँपालिकाको रामपुरस्थित क्वारेन्टाइनमा लगिएको छ। घरमै बसिरहेका त युवालाई कोरोनाको कुनै पनि लक्षण नदेखिए पनि क्वारेन्टाइनमा राखिएको मोलुङ गाउँपालिका१ का वडाध्यक्ष प्रदीपकुमार बानियाँले बताए। क्वारेन्टाइनमा पुगेका युवा १९ मार्च अर्थात् चैत ६ गते नेपाल आएका थिए। उनी गत आइतबार ओखलढुंगा आएका हुन्। यस्तै उनीसहित मोलुङ गाउँपालिकामा वैदेशिक रोजगारीबाट फर्किएका अन्य दुई युवासमेत रामपुर क्वारेन्टाइनमा राखिएको छ। उनीहरु दुबई र कतारबाट आएका हुन्। यस्तै सिद्धिचरण नगरपालिका४ रुम्जाटारमा एक व्यक्तिलाई जिल्ला अस्पतालको क्वारेन्टाइनमा राखिएको छ। योसँगै ओखलढुंगामा कोरोनाको संक्रमण हुनसक्ने आशंकामा ४ जनालाई क्वारेन्टाइनमा राखिएको छ।
प्रहरीले कसरी गर्छ नछोएरै पक्राउ ?,काठमाडौँ : काठमाडौँमा नेपाल प्रहरीले नछोइकन पक्राउ गर्न सकिने डिभाइसको प्रयोग थालेको छ। शुक्रबारबाट सडकमा अनावश्यक रुपमा हिँडेकालाई पक्राउ गर्न काठमाडौँ प्रहरीले उक्त डिभाइसको प्रयोग थालेको हो। शुक्रबारदेखि शुरु भएको उक्त डिभाइसलाई मल्टी फङ्क्सनल एरेस्ट एण्ड रेस्क्यू डिभाइस भनिन्छ। यसले केही मिटरको दूरीबाटै मानिसलाई नियन्त्रणमा लिन सहयोग गर्छ। जसका कारण मानिसलाई छोइरहनु पर्दैन। यसले रोगबाट बच्न सहयोग गर्ने विश्वास गरिएको महानगरीय प्रहरी कार्यालय काठमाडौँका प्रमुख प्रहरी नायब महानिरीक्षक विश्वराज पोखरेलले बताए। शुक्रबार पहिलो दिन ६ वटा डिभाइस प्रयोग गरिएको छ। मानिसहरु सरकारी आदेश नमानी हेल्चेक्र्याइ गरेर सडकमा हिँड्न थालेपछि उनीहरुलाई नियन्त्रणमा लिन यसरी डिभाइसको प्रयोग गरिएको हो। प्रहरी प्रधान कार्यालयमा भएका अन्य डिभाइसलाई समेत प्रयोग गर्ने तयारी नेपाल प्रहरीको छ।
कोभिड१९ महामारी : अख्तियारको हिरासतमा रहेकालाई छाडिने,काठमाडौं : विश्वव्यापी रुपमा फैलिएको कोभिड१९ कोरोना भाइरस संक्रमणपछि अख्तियार दुरुपयोग अनुसन्धान आयोगले आफ्नो हिरासतमा रहेकालाई धरौटीमा छाड्ने निर्णय गरेको छ। शुक्रबार अख्तियारले प्रेस विज्ञप्ति निकाल्दै कसुरको गाम्भिर्यताका आधारमा अख्तियारको हिरासतमा रहेका ८ जनालाई धरौटीमा छाड्ने निर्णय गरेको जानकारी दिएको छ। 'कसूरको गाम्भिर्यता र अनुसन्धानको पूर्णता समेतलाई विचार गरी हुनसक्ने सजाय र हिरासतमा बसेको अवधि समेतलाई मध्यनजर राख्दै आयोगको हिरासतमा रहेका मध्ये हाल आठ जनालाई धरौटी लिएर तारेकमा राख्ने निर्णय भएको छ।' विज्ञप्तिमा भनिएको छ।
गोदावारी भिलेज रिसोर्ट र स्टाफ कलेजमा पनि क्वारेन्टाइन,"ललितपुर : सरकारले जावलाखेलमा रहेको स्टाफ कलेज र गोदावरी नगरपालिकामा रहेको गोदावरी भिलेज रिसोर्टमा पनि क्वारेन्टाइन बनाउने भएको छ। जिल्ला प्रशासन कार्यालय ललितपुरका सहायक प्रमुख जिल्ला अधिकारी खिमराज भुसालले यी दुबै ठाँउमा क्यारेन्टाइन बनाउन लागेको जानकारी दिए। उनका अनुसार स्टाफ कलेजमा सय शैय्याको आइसोलेसन बनाइनेछ। त्यस्तै गोदावरी भिलेज रिसोर्टमा ४० शैय्याको आइसोलेसन बनाउने अनुमती मिलिसकेको छ। हाल पाटन अस्पतालमा ६ शैय्या रहेको र सबैमा बिरामी भरिएको भुसालले जानकारी दिए। बज्रबाराही अस्पतालमा एक युवती आइसोलेसनमा बसिरहेको जनाए। भुसालका अनुसार बिहीबार जिल्ला कमान्ड पोस्ट स्थापना भएको छ। जिल्लाका सुरक्षा समिती, रेडक्रस तथा स्वास्थ्य कार्यालय प्रमुख कमान्ड पोस्टमा रहेको छन्। उनीहरुले जिल्लाको समग्र रिपोर्टिङ केन्द्रमा गर्नेछन्। यतिबेला सबै स्थानीय तहलाई शंकास्पद बिरामीको पहिचान गर्न आदेश दिएको छ। मुख्यत परदेशबाट आएकाको निगरानी राख्न स्थानीय तहलाई सुझाव दिएका छौं, जिल्ला प्रशासनले अनुगमनलाई निरन्तरता दिएको बताउदै भने, भाटभटेनी सेल्सबेरीले घरघरमा सामान पुर्याउछु भनेका छन्।"
कति सुरक्षित छन् सुरक्षाकर्मी ?,"काठमाडौं : भीडभाड होस् या कुनै घटना फ्रन्ट लाइनमा उभिने सुरक्षा निकाय नै हो। विश्वका मानिस कोरोनाको कहरमा रहेको वर्तमान परिस्थितिमा प्रहरीको भूमिका अझै बढ्छ। केही दिनअघि भारतीय सीमा क्षेत्रमा अड्किएका नेपालीले प्रदर्शन नै गरेका थिए। उनीहरुलाई नियन्त्रण गर्न प्रहरीला हम्मेहम्मे भएको थियो। क्वारेन्टाइनमा बसेका नेपालीहरुको भागाभाग हुँदा पनि प्रहरी नै भीड नियन्त्रणमा खटिनुपरेको थियो। यस्तो परिस्थितिमा भीडभाड नियन्त्रणका लागि अग्रपङ्क्तिमा खटिनुपर्ने सुरक्षाकर्मी आफू चाहिँ कति सुरक्षित? मास्क र सामान्य पञ्जाले मात्रै जोखिमबाट सुरक्षित होला? सुरक्षाकर्मी एक जनामा रोग देखियो भने अन्य व्यक्तिमा सर्नसक्ने सम्भावना अधिक हुन्छ। 'हामी जस्तो सुकै परिस्थितिमा पनि नेपाल र नेपालीको सुरक्षामा खटिन्छौँ, हाम्रो प्रण हो, तर मनोबल बढाउने काममा नेतृत्व गम्भीर हुनुपर्छ', काठमाडौँको सडकमा सुरक्षार्थ खटिएका एक प्रहरी जवानले अनुभव सुनाउँदै भने। उनी हातमा पञ्जासमेत नलगाई सुरक्षामा खटिएका थिए। हर मान्छे निस्किन्छन्। समाएरै लैजानुपर्ने बाध्यता हुन्छ। दूरी कायम नगर्दा जोखम बढी हुन्छ। मुलुकभर सुरक्षामा खटिएका नेपाल प्रहरीले आफ्नो सुरक्षाका लागि सेनिटाइजर र मास्क बाहेक अरू स्वास्थ्य सुरक्षामा गम्भीर भएको पाइँदैन। सशस्त्र प्रहरीको पनि अवस्था उस्तै छ। यस्तो परिस्थितिमा मनोबल उच्च बनाउनका लागि पनि प्रोत्साहन भत्ता दिनुपर्ने कतिपयले बताएका छन्। प्रहरी निरीक्षकभन्दा माथिल्लो तहका प्रहरी कर्मचारीलाई भन्दा पनि परिवार नभनी दिनरात सुरक्षामा लागेका तल्लो तहका कर्मचारीको विषयमा सरकारको ध्यान जानुपर्ने कपिपयले गुनासो गरेका छन्। महानगरीय प्रहरी कार्यालय काठमाडौँका प्रमुख प्रहरी नायब महानिरीक्षक विश्वराज पोखरेल उनीहरुको मनोबल नगिरोस् भन्नेमा नेतृत्व सचेत रहेको बताउँछन्। 'सङ्गठनका उच्च तहका अधिकृतहरु सँगसँगै खटिएका छौँ, जुन उहाँहरुको मनोबलमा आँच नआओस् भन्ने नै हो', पोखरेलले भने। 'सबैको भोगाई उस्तै हो, सरकारको आदेश उल्लङ्घन नगर्नुस् भनेर नजिक गएर बोल्नुपर्छ, सामान्य कपडाको मास्क लगाएर दैनिक रुपमा सुरक्षामा खटिनुपर्छ, सबै घरबासमा बसेका बेला रातदिन परिवार नभनी सडकमा खटिनुपर्छ', एक प्रहरी कर्मचारीले गुनासो गर्दै भने 'सुरक्षामा खटिनु हाम्रो कर्तव्य त हो, कसरी हुन्छ अझै उच्च मनोबल बढाउन जरुरी छ।' सरकार र जिल्ला सुरक्षा समितिको निर्देशनअनुसार आवश्यक मात्रामा टोली परिचालन गरिएको सशस्त्र प्रहरी बल नेपालका प्रहरी नाबय महानिरीक्षक प्रविणकुमार श्रेष्ठ बताउछन्। प्रहरीलाई सबैभन्दा जोखिम छ, त्यसैले केही सावधानी अपनाउँदै सानो टोली बनाएर परिचालन हुने, अधिकतम गाडीको प्रयोग गर्ने, मोटरसाइकल प्रयोग गर्ने गरिएको र सूचना लिने काममा बढी सक्रिय भएको उनले जानकारी दिए। उनले प्रहरीको मनोबल उच्च गराउन विश्वमा प्रयोग गरिएको प्रोत्साहन भत्ता पनि आवश्यक रहेको बताए। सुरक्षा निकायका तर्फबाट प्रोत्साहन भत्ताका लागि प्रस्तावसमेत पेश भएको बताइएको छ। अहिले सडकमा आउनु कतिपयको रहर देखिन्छ। प्रहरीको भने कर्तव्यसँगै बाध्यता छ। जोखिमपूर्ण अवस्थामा सुरक्षामा खटिएको प्रहरीको तलब काट्ने कुरा पनि सुनिरहेकाले त्यसरी तलब काट्न असर पर्ने चिन्ता तल्लो तहका प्रहरी कर्मचारीको छ।"
नागरिकका समस्यामा खुकुलो बन्दै सरकार : अत्यावश्यक सामग्रीको उत्पादन र वितरण गर्नू,"काठमाडौं : नोभल कोरोना (कोभिड१९) रोगको सङ्क्रमण, रोकथाम तथा नियन्त्रणसम्बन्धी उपप्रधानमन्त्री तथा रक्षामन्त्री ईश्वर पोखरेलको संयोेजकत्वमा गठित उच्चस्तरीय समन्वय समितिले कोभिड१९ नियन्त्रण नियन्त्रणका लागि हालसम्म गरेको कामको समीक्षा गरेको छ। प्रधानमन्त्री तथा मन्त्रिपरिषद्को कार्यालयमा आज बसेको समन्वय समितिको बैठकमा कोभिड१९ रोकथाम र नियन्त्रण गर्न सरकारले गरेको प्रयासबाट नागरिकलाई परेको प्रभावबारे विभिन्न कोणबाट छलफल गरिएको सरकारका प्रवक्ता एवं सञ्चार तथा सूचना प्रविधिमन्त्री डा युवराज खतिवडाले जानकारी दिए। समितिले मानिसको आवागमनलाई नियन्त्रण गरेर दैनिक उपभोग्य वस्तुको आपूर्तिलाई नियमित गर्नुपर्ने चुनौतीका बीचमा पनि अत्यावश्यक सामग्रीको उत्पादन, ढुवानी र वितरणसँगै ग्राहकको आवागमनलाई नरोक्ने निर्णय गरेको छ। कहीँकतै खाद्य सामग्रीका ढुवानीका साधन रोकिएका रहेछन्, सामान्य किनमेल गर्न जाँदा कोही रोकिएका रहेछन्, अथवा कहीँ भन्सार विन्दुदेखि बजार विन्दुसम्म अवरोध भएको रहेछ भने त्यसलाई सहजीकरण गर्ने निर्णय भएको छ, उनले भने। नागरिकले संयमित भएर, केही दूरी कायम गरेर, भीडभाड नगरी आफ्नो स्वास्थ्य सुरक्षा ख्याल गरेर मात्रै किनमेल गर्न सरकारले सुझाव दिएको छ। कोभिडबाट हुनसक्ने जोखिमलाई ध्यानमा राखेर ठूलो उद्योग र व्यवसाय सञ्चालन हाललाई स्थगित नै राख्नुपर्छ भन्ने समितिको निष्कर्ष छ। मुलुकका विभिन्न स्थानमा रोकिएका विदेशी पर्यटकलाई सडक र हवाई मार्गबाट उद्धार गरेर काठमाडौँ ल्याउने र उनीहरुलाई पर्यटन बोर्डले निगरानीमा राख्ने र सम्बन्धित देश पठाउन प्रयास गर्न निर्देशन दिएको छ। केही श्रमिक उद्योग एवं कारखाना बन्द भएपछि मुलुकभित्रै अप्ठेरोमा परेका श्रमिकलाई सुरक्षित ढङ्गबाट गन्तव्यसम्म पुर्याउने व्यवस्था गर्ने समितिले निर्देशन दिएको छ। निर्माणसम्बन्धी कार्यमा कामदारको रुपमा कार्य गरिरहेका र हाल अलपत्र परेका नेपाली नागरिकहरुलाई आआफ्नो गृह जिल्लासम्म पुर्याइदिन स्थानीय प्रशासन र सुरक्षाकर्मीलाई समितिले निर्देशन दिएको हो। समितिले विदेशमा अध्ययनका लागि गएका र विखर्ची अवस्थामा रहेका विद्यार्थीलाई बाबुआमाले उनीहरुलाई खर्च पठाउन चाहेमा विदेशी मुद्रा सटहीको व्यवस्था गर्न सहजीकरण गर्ने निर्णय भएको छ। आयात हुने सामान कलकत्ता पोर्टबाट हाम्रो भन्सार विन्दुसम्म ठूलो परिमाणमा आएता पनि ढुवानी गर्ने साधन, कामदार, भन्सार एजेन्टस् आवागमन नभएको हुँदा उपकरण छुटाउन पनि अप्ठेरो भएको सन्दर्भमा आफ्ना सामान भन्सार विन्दुबाट छुटाउनका लागि व्यवसायी र निजी क्षेत्रलाई अनुरोध गर्ने निर्णय गरेको छ। भन्सार विन्दुमा उपभोग्य सामान पनि रहेको बताइएको छ। समितिले स्वास्थ्य सामग्री र उपकरणको सहजीकरण गर्ने विषयमा पनि छलफल गरी अध्यावधिक विवरण लिएको छ। सञ्चारकर्मीको एक प्रश्नको जवाफमा उनले भने, स्वास्थ्य उपचारसम्बन्धी सामग्री उपलब्ध छन्, स्वास्थ्यकर्मीले आफ्नो व्यावसायिक धर्म र मूल्य मान्यताका आधारमा बिरामीको उपचारमा लाग्नैपर्छ। पोखरास्थित पश्चिम क्षेत्र अस्पताललाई कोरोना उपचारसम्बन्धी डेडिकेटेड अस्पतालका रुपमा विकास गर्न प्रदेश सरकारले पठाएको अनुरोधलाई बैठकले सिफारिस गरेको छ। कालोबजारी गरेको देखिए ११४९ मा फोन गर्नुहोस् : गृहमन्त्रालय लकडाउन कार्यान्वयन गराउन प्रहरीलाई गृहमन्त्रीको निर्देशन पीपीईलगायतका कोभिड१९ नियन्त्रण तथा रोकथामका लागि उपचारका क्रममा चिकित्सकबाट प्रयोग गरिने निजी क्षेत्रबाट स्वतस्फूर्त ढङ्गबाट उत्पादन गरी उपलब्ध गराउने भनिएका सामग्रीको मापदण्ड स्वास्थ्य सेवा विभागले हेरेर प्रमाणित गरेपछि मात्र प्रयोगमा ल्याइने मन्त्री खतिवडाले जानकारी दिए।रासस"
"भारतबाट आएकाहरु बसेनन् क्वारेन्टाइनमा, जीवन रक्षाको माग गदै कुल देउतालाई बली","जाजरकोट : जाजरकोटको बारेकोट गाउँपालिकामा कोरोना भाइरसबाट बचाइ दिनु भन्दै कुल देवतालाई बली चढाउन थालिएको छ । आआफ्ना कुल देवतालाई महामारीबाट आफू र परिवारका सदस्यलाई जोगाइ दिन भन्दै बली चढाइएको हो। गाउँपालिका अध्यक्ष महेन्द्र शाहले भने, 'तीन दिन यता गाउँपालिका भित्रका विभिन्न गाउँमा १५ बढी बोकाकोबली चढाइएको छ । कतिपय गाउँले मिलेर बली चढाएका छन् भने कतिपयले व्यक्तिगतरुपमा बली चढाएका छन्। देवी देवताप्रति र भगवानप्रतिको विश्वासले गर्दा नै यसो गरिएको हो । यसले सबैको आत्मविश्वास र मनोबल बढाउँछ अध्यक्ष शाहको भनाई छ । सरकारी अस्पताल नाम मात्रका छन् । जहाँ न स्वास्थ्यकर्मी छन् न त आवश्यक उपकरण र औषधि नै छ । संक्रमण फैलिहाले सबै भगवान भरोसामा छन् । स्वास्थ्यकर्मीसँग व्यक्तिगत सुरक्षाका सामग्री समेत नहुँदा चेकजाँच समेत गर्न समस्या भइरहेको उनीहरुको भनाइ छ । स्वास्थ्यकर्मीका लागि व्यक्तिगत सुरक्षा सामग्री नहुँदा स्वास्थ्य सेवा कार्यालयले सूचना जारी गरी अत्यावश्यक बाहेक अस्पताल नआउनु भनेको छ । जाजरकोटमा अझै पनि देवीदेउता र धामीझाँक्रीमा विश्वास गर्ने ठूलो जमात छ।कोरोनाको महामारी गाउँमा आउन नदिन बली चढाएको बारेकोट गाउँपालिका वडा नम्बर २ का वडाध्यक्ष द्धारीका बुढाले बताए । भारतमा कोरोना भाइरसको जोखिम बढेपछि मजदुरीका लागि गएकाहरु धमाधम घर फर्किएका छन् । कतिपय चेकजाँच नगरेर चोरबाटोबाट घर पुगेका छन् । तर उनीहरु आफूलाई केही नभएको भन्दै निर्वाध घरपरिवार र साथीभाइसँग घुलमिल गरिरहेका छन् । संक्रमण भएपनि तत्काल लक्ष्यण नदेखिदा जोखिम बढ्ने स्वास्थ्यकर्मीको भनाई छ । अहिलेसम्म भारतबाट कति मानिस फर्किए भन्ने कसैले तथ्यांक राखेका छैनन् । लकडाउन र होम क्वारेन्टाइन पूर्णरुपमा पालन भएको देखिदैन भेरी नगरपालिका १३ कुदुका बासुदेव शर्माले भने,' मानिसले यस रोगलाई गम्भीर रुपमा लिएका छैनन् ।' ठूलो संख्यामा भारतबाट मजदुरी फर्के पनि आवश्यक पहल र सचेतना नअपनाउँदा उनीहरु क्वारेन्टाइनमा राखिएको छैन ।"
कोरोना कहर : जहाँ अपरिचित व्यक्तिलाई निषेध छ,उदयपुर : अपरिचित व्यक्ति प्रवेश गर्न थालेपछि उदयपुरको कटारी नगरपालिका४ का स्थानीयले कोभिड१९ कोरोना संक्रमणबाट जोगिन आफ्नो टोलमा अपरिचित व्यक्तिहरुलाई प्रवेश निषेध गरेका छन्। टोलबाट आफु पनि घरबाट ननिस्किने र अरुलाई पनि टोलमा प्रवेश गर्न नदिने भन्दै उनीहरुले प्रवेश निषेध गरेका हुन्। स्थानीय दिपक माझीकाअनुसार टोलको प्रवेशद्वार नै बन्द गरिएको हो। टोलबाट मोटरसाईकल तथा अपरिचित व्यक्तिहरुको आउजाउ बढेपछि उनीहरुले हिजोदेखि बाटो बन्द गर्दै प्रवेश निषेध गरेका हुन। टोलमा माक्स लगाएर घरमै बसिरहेका उनीहरुले सरकारको लकडाउन सफल पार्दै संक्रक्रमणबाट बच्न नयाँ मानिसहरुलाई टोलमा प्रवेश नदिने बताएका छन्। उनीहरुले अन्य व्यक्तिहरुलाई पनि जथाभावी बाहिर ननिस्कन पनि आग्रह गरेका छन्।
दुई स्पेनी नागरिक दुई महिनादेखि गोरखाको घ्याच्चोकमा,"गोरखा : कोरोना संक्रमणका कारण अमेरिका, इटलीपछि स्पेन धेरै आक्रान्त छ। त्यहाँका दुई नागरिक अहिले गोरखाको अजीरकोट गाउँपालिका १ घ्याच्चोकमा छन्। पाउला कार्भिलो निटिओ र लुसिया गाजालो रोट्रिगो गत जनवरी २९ देखि घ्याच्चोकस्थित मंगलबहादुर गुरुङको घरमा बस्ने गरेको अजीरकोट गाउँपालिका १ का वडाअध्यक्ष मनु गुरुङले जानकारी दिए । उनीहरु धन्सिरा माविमा अध्ययनरत अनाथ बालबालिकाहरुलाई सहयोग गर्ने र विद्यालयमा स्वयंसेवा गर्ने काम गर्दै आएको गुरुङले जानकारी दिए। उनीहरु त्यहाँ रहेको बारे जानकारी पाएको तर फिर्ता गराउन सम्भव नभएको प्रमुख जिल्ला अधिकारी सुरेन्द्र पौडेलले जानकारी दिए। दुई जना स्पेनी महिला यहाँ रहेको बारे हामीलाई पनि जानकारी भयो। अब यतिबेला फिर्ता गर्न पनि सम्भव भएन। आफू बसेकै घरभित्र सेल्फ क्वारेण्टाइनमा रहन निर्देशन गरेका छौं, प्रजिअ पौडेलले भने। स्पेनमा अहिलेसम्म ५७ हजार बढी कोरोना संक्रमित छन् भने चार हजार बढीको मृत्यु भइसकेको छ।"
घरमै पुगेर बिरामी लैजान सिडिओले दिए पास,सन्धिखर्क : प्रमुख जिल्ला अधिकारी विजयराज पौडेलले पाणिनि गाउँपालिका२ पोखराथोकमा पुगेर विरामी उपचारमा लैजान पास उपलब्ध गराएका छन्। क्वारेन्टाइन कक्ष तथा लकडाउनको अवस्थाको बारेमा बुझ्न अनुगमनमा निस्किएका प्रमुख जिल्ला अधिकारी पौडेलले बिरामी बच्चालाई उपचारका लागि बुटबल लैजान पास उपलब्ध गराएका हुन्। सन्धिखर्कबाट पोखराथोक पुग्न गाडीमा २ घण्टा लाग्छ। सिकिस्त ४५ दिनको बिरामी बच्चालाई उपचारको लागि बुटबल लैजान घरमै पुगेर बच्चाको बुवालाई गाडी पास उपलब्ध गराएपछि बिरामीका आफ्ना खुशी भएका छन्। एम्बुलेन्स अन्य बिरामीको उपचारमा भएपछि उनीहरु गाडी कसरी लैजाने भनेर चिन्तित बनेका थिए। उक्त गाउँपालिकाका विभिन्न वडामा पुगेर प्रजिअ पौडेलले क्वारेन्टाइन कक्षको अनुगमन गरेका हुन्।
कोरोना त्रास : जहाँ साबुन पानीले हात धोए मात्र टोलमा प्रवेश पाइन्छ,"मलंगवा : सर्लाही सदरमुकाम मलंगवा ४ शिवसागर चौकको शान्ति टोलमा साबुन पानीले हात धोएर सेनेटाइजर लगाए मात्र टोलमा प्रवेश गर्न पाइने नियम लागू गरेको छ।टोलको मुख्य प्रवेशद्वारमा ढाट लगाइएको छ । ढाटमा सूचना टाँस गरिएको छ । सूचनामा अतिआवश्यक काम भएको व्यक्ति बाहेक अरुलाई प्रवेश नगर्न लेखिएको छ । अतिआवश्यक काम छ भने भेट गर्ने व्यक्तिलाई फोन गरेर मात्र टोलमा प्रवेश गर्न उल्लेख गरिएको छ । त्यति मात्र नभएर ढाटसँगै राखिएको साबुन पानीले हात धोएर सेनेटाइजर लगाएर मात्र टोलमा प्रवेश पाइन्छ। टोलको मानिसलाई बाहिर जानबाट रोक्न र बाहिरको मानिसलाई टोलमा प्रवेश निषेध गर्नका लागि छेकाबार लगाएको लालबाबु यादवले बताएका छन् । लकडाउनमा घर भित्र बस्नु, अनावश्यक हिडडुल नगर्नु भन्दा पनि मानिस अनावश्यक रुपमा टोलमा आउन थालेपछि बाध्य भएर बाँसको ढाट लगाएर सूचना टाँस गर्नु परेको यादवले बताए। 'अतिआवश्यक काम बाहेक व्यक्तिलाई प्रवेश निषेध गरेका छौं । आवश्यक काम छ भने सम्बन्धित व्यक्तिलाई फोन गरेर प्रवेश गर्नका लागि सूचना समेत टाँस गरेका छौं,'उनले भने। टोलबाट बाहिरनु भन्दा अगाडि र भित्रिनुभन्दा अगाडि साबनु पानीले हात धुने र सेनेटाइजर लगाएर टोलमा प्रवेश गर्नका लागि मुख्यद्वारमा साबुन पानी र सेनेटाइजरको व्यवस्था गरिएको धिरेन्द्र चौधरीले जानकारी दिएका छन् । दूध, तरकारी बेच्न आउनेलाई समेत हात धोएर र सेनेटाइजर लगाएर मात्र प्रबेश गर्न भनेका छौं । अनावश्यक रुपमा ओहोर दोहोर भइरहेको थियो । त्यसलाई रोक्नका लागि टोलबासीले यस्तो व्यवस्था गरेको चौधरीले बताए । अनुरोध गर्दा नमाने पछि मुख्यद्वारमा ढाट लगाउनु परेको हो ।"
खानेपानी आयोजनाका मजदुर अलपत्र,"बागलुङ : कोरोना भाइरसको संक्रमण फैलिन सक्ने आशंकामा सरकारले देश लक डाउन गरेपछि बागलुङ नगर खानेपानीको लिफ्टिङ आयोजनामा काम गर्ने मजदुर सदरमुकाममा अलपत्र परेका छन् । बागलुङ नगरपालिका ३ कैलाम पोखरी रात्माता लिफ्टिङ खानेपानी आयोजनाको जिम्मेवारी लिएको जय मता कन्काइ जेबी निर्माण कम्पनीका निर्माण व्यवसायी जिल्ला छोडेपछि कामका लागि आएका १४ जना मजदुर अलपत्र परेको मजदुर प्रेमबहादुर शाहीले बताए । असोजदेखि काम गराएको अहिलेसम्म १२ लाख रूपैयाँ लिनुपर्ने भएपनि जम्मा दुई लाख ५० हजार मात्रै पाएको शाहीले बताए । 'देश नै पुरै ठप्प छ, अहिले घर जाने अवस्था पनि छैन, 'शाहीले भने, 'अब यहाँ काम ठप्प छ, बिहान बेलुकाको हात मुख कसरी जोर्ने ? साह्रै समस्यमा परेका छौं ।' काम गरेको कम्पनीले पैसा नदिँदा खाना खान समेत समस्या भएको मजदुरको गुनासो छ । यहाँ काम गर्ने अधिकांश श्रमिक मजदुर पूर्वतिरका छन् । दैनिक रोजगारी गरेर खाने मजदुरको यतिबेला काम बन्द भएपछि बिहान बेलुकी खान समेत मुस्किल भएको छ । अहिले लिफ्टिङ खानेपानी योजनामा काम गर्ने मजदुर अलपत्र परेको गुनासो आएको हुँदा निर्माण व्यवसायीसँग सम्पर्क गरेर समस्याको समाधान गर्ने पहल भइरहेको बागलुङ नगर खानेपानी तथा सरसफाइ उपभोक्ता संस्थाका अध्यक्ष हरिप्रसाद श्रेष्ठले बताए । कोरोनाको कारण काम गर्ने वातावरण अनिश्चित भएकाले आफूहरु घर फर्किएको निर्माण कम्पनीले बताएको छ । आफ्नो साइडमा काम गर्ने मजदुरलाई तत्काल खानाको समस्या भए व्यवस्थापन गर्ने जयमाता कन्काइ जेबी निर्माण कम्पनीका गौतम भुसालले बताए । बागलुङ नगरपालिका भित्र खानेपानी अपुग भएको भन्दै बागलुङको काँठेखोलाको पानी कैलाम पोखरीबाट लिफ्टिङ गरेर बजार र त्यस भन्दा माथिको गाउँमा समेत खानेपानी वितरण गर्ने गरि खानेपानी आयोजना निर्माणाधिन अवस्थामा छ।"
चार्टर्ड जहाजमा ५८ पर्यटक पोखराबाट काठमाडौं उडे,"पोखरा : कोरोना भाइरसको महामारी रोक्न लागु गरिएको लकडाउनका कारण अलपत्र परेका ५८ जना पर्यटक शुक्रबार पोखराबाट काठमाडौं उडेका छन्। यति यएयरलाइन्सको चार्टर्ड जहाजबाट शुक्रबार ५ बजेर ४५ मिनेटमा स्वीट्जरल्यान्ड फ्रान्स, जर्मनीसहित विभिन्न देशका पर्यटक काठमाडौं उडेको पोखरा नागरिक उड्डयन कार्यालयका सूचना अधिकारी देवराज सुवेदीले जानकारी दिए । पदयात्राबाट फर्किएका ती पर्यटकका लागि सम्बन्धित देशको दूतावासले जहाज चार्टर्ड गरेको हो। पदयात्राबाट फर्किएका पर्यटकले आफ्नो दूतावासमा सम्पर्क गरी काठमाडौं लगिदिन आग्रह गरेका थिए। पोखरामा रहेका ५८ पर्यटकलाई चार्टर्ड जहाजबाट काठमाडौं ल्याइयो पदयात्राबाट फर्किँदै गरेका अरू थुप्रै पर्यटक पोखरा फर्कने क्रममा छन्। बिहीबार बुद्ध एयरको चार्टर्ड जहाजमार्फत् ५८ जना फ्रान्सेली पर्यटक काठमाडौं गएका थिए।"
कोरोना त्रास : कालिकोटका देवताले लिन मानेन् बली,"कालिकोट : विश्वभरी महामारीका रुपमा फैलिएको कोरोना भाइरस त्रासले कालिकोटका स्थानीय कूलदेवताको शरणमा पुग्न थालेका छन् । कोरोनाको महामारी जिल्लामा नआओस् भनी भाकल गर्दै जिल्लावासी जिल्लाका हरेक बस्तीमा रहेका मष्टोदेवताको थानमा गएर आआफ्नो कूलदेवताको पूजा गर्न थालेका हुन्। जिल्लाको खाँडाचक्र नगरपालिका २ पोरीपाल्नीको बस्तीमा रहेको नैनल देवताको थानमा धामी, झांग्री, स्थानीय भद्रभलादमी र स्थानीयवासी भेला भए। झण्डै २ सय जना जति नागरिकको सहभागीतामा नैनल देवताको पूजा गरी कोरोनाको महामारी भगाउन भाकल गरे । गाउँवासीले प्रत्येक घरबाट एक सय रुपैयाँका दरले रकम जम्मा गरेर १३ हजार जम्मा पारी देवताका लागि बोका पनि किनेर लिएका थिए । स्थानीय चन्द्रजंग मल्लले भने, 'थानमा पूजा गरेर सबैले कोरोना नआहोस भनी भाकल गरे । स्थानीयले पैसा उठाएर खरिद गरी लिएको बोकालाई पानी पाती हाले । तर बोकाले पर्छिदै पर्छिएन् । बिहीबार बिहान ११ बजेबाट बोका पर्छाउन सुरु गरिएको बेलुका ७ बजेसम्म स्थानीय देवताको थानमै भेला भएका थिए । तर बोका पर्छिदै पर्छिएन् । उनले भने, 'सुरुवातमा लिएको बोकामा कुनै समस्या भएर नपर्छिएको होकी भनेर तीनवटा बोका फेरियो । तर कुनै बोकाले पनि पर्छिएन् ।यहाँको परम्परा र हिंदु संस्कार अनुसार देवताको थानमा होस् या घरमा कुनै शुभ कार्यका लागि पशुबली दिँदा पानी पाती(अक्षेत्ता, पानी र पाती) हाल्ने प्रचलन छ। हरेक व्यक्तिले अक्षता पाती सात पटक टाउकोमा मुन्सिएर बोकाको घाँटीमा हाल्दा आफ्नो बिराम पनि काटिने धार्मिक तथा सामाजिक विश्वास छ । तर पानी पाती हाल्दा बोकाले आनन्दले पर्छिन्छ । अर्थात बोकाको घाँटिदेखि शरीरसम्म फालिएको अक्षत्ता र पाती भुइमा फाल्छ । यसरी पुरै शरीर हल्लाएर बोका पर्छिएन भने बली दिन मिल्दैन् । नैनेलदेव देवताको थानमा पनि त्यस्तै भयो । सबैले पानी पाती हालेर पशु बली दिनका लागि देवतालाई चढाए । तर बोकाले पर्छिदै पर्छिएन् । त्यहाँका धामी तथा पूजारीले कोरोनाको महामारी रोक्न नसकिने संकेत गरी बोकाले नपर्छिएको अर्थात देवताले बोका खान नमानेको भनेर साँझ फर्किए । शुक्रबार पनि स्थानीयलाई देवताको थानमा भीड लाग्न नदिएर धामी तथा पूजारीले मात्र बली दिने प्रयास गर्ने मल्लले बताए । यदी यस पटक बली लिन देवताले नमाने जेठ पूर्णिमाको बेला बली दिने गाउँलेले सल्लाह गरेका छन् । कोरोनाको महामारी रोक्न दिन खोजिएको बली देवताले खान नमानेपछि स्थानीय थप त्रसित भएका छन् । उनीहरुले कोरोनाबाट जोगिन उच्च सतर्क रहनुपर्ने बताएका छन् । जिल्लाभरी देउतालाई चढाए १० बली जिल्लामा कोरोना भाइरसको महामारी नओस् भनेर १० वटा बली चढाइसकेका छन् । सबैभन्दा बढी तिलागुफा नगरपालिकामा मात्र ७ वटा बली दिएका छन् । स्थानीय नविन हमालका अनुसार तिलागुफावासीले कोरोनाको महामारी रोकियोस भनी भाकल गर्दै कालिका, मालिका र बाबीराको थानमा ७ वटा बोका काटेका छन् । अझ पूर्णिमाको दिन काट्ने भनेर गाउँ गाउँमा बोका किनेर राखेका छन् । गाउँमा कोरोनाको महामारी नआहोस् भनेर यहाँका स्थानीय नागरिक देवताको शरण परेका छन् । यस्तै बिहीबार खाँडाचक्र नगरपालिका ८ पाखामा पनि स्थानीयले कुलदेवता निंलाशैनीको थानमा बली दिएका छन् । खाँडाचक्र नगरपालिका ८ का वडा अध्यक्ष आदीचन्द चौलागाई, ९ का वडा अध्यक्ष गोबिन्दबहादुर मल्ल, ८ का नेपाली कांग्रेसका वडा सभापती सन्तोस मल्ललगायत स्थानीय नागरिकको सहभागीतामा कोरोनाको महामारी नहोस भनी भाकल गरेर पशुबली चढाए । यस्तै एक हप्ताअगाडि जिल्लाको रास्कोट नगरपालिका ७ पुच्छे गाउँमा कुलदेवता मष्टो धलपुरोको थानमा स्थानीयले पशुबली दिए । जिल्लाको महावै गाउँपालिकामा पनि महाभूको थानमा गएर स्थानीयले बली चढाए । यहाँका स्थानीय नागरिकले हिजो आज दैनिक रुपमा जिल्लाभरी नै आआफ्ना कुलदेवताको थानमा जाने पुजा गर्ने र कोरोनाको महामारी नहोस भन्दै बली दिने गरेका छन् ।"
विद्युतका ३८ लाख ग्राहकलाई महसुलमा २० प्रतिशत छुट,"काठमाडौं : नेपाल विद्युत प्राधिकरणका ३८ लाख ग्राहकले १ सय ५० युनिटसम्म विद्युत प्रयोगमा चैत महिनाभरको महसुलमा २० प्रतिशत छुट पाउने भएका छन्। ऊर्जा, जलश्रोत तथा सिंचाइमन्त्री वर्षमान पुन अनन्तको अध्यक्षतामा शुक्रबार मन्त्रालयमा बसेको नेपाल विद्युत प्राधिकरण सञ्चालक समिति बैठकले मन्त्रिपरिषदसमक्ष महसुल छुटका लागि सिफारिस गर्ने निर्णय गरेको हो। कोरोना भाइरस (कोभिड१९) को महामारी रोकथामका लागि सरकारद्वारा घोषित लकडाउनको समयमा धेरैको रेगजारी गुमेको तथा आर्थिक गतिविधि ठप्प भएको अवस्थालाई मध्यनजर गर्दै ग्राहकलाई राहत दिने तथा एलपी ग्यास विस्थापन गरी इन्डक्सनसहित विद्युतीय चुह्लो प्रयोगमा प्रोत्साहन गर्ने उद्देश्यले त्यस्तो निर्णय गरिएको ऊर्जा, जलश्रोत तथा सिंचाइमन्त्री पुनले बताए। लकडाउनका कारण खाना पकाउने ग्यासको अभाव देखिएकाले त्यसको विकल्पमा इलेक्ट्रिक कुकिङलाई प्रोत्साहन गर्न तथा सरकारले जनतालाई राहत दिनुपर्ने भएकाले विद्युत महसुलमा छुट गर्न लागिएको मन्त्री पुनको भनाइ छ। मन्त्री पुनले ग्यासबाट इलेक्ट्रिक कुकिङमा सिफ्ट गर्ने अवसरका रुपमा महामारीलाई उपयोग गर्न सकिने स्पष्ट पारे। एकातिर विद्युतको माग घटेर गएको छ भने अर्कातिर ग्यासको अभाव देखिएको छ, मन्त्री पुनले भने, यो ग्यासबाट इलेक्ट्रिक कुकिङमा सिफ्ट गर्ने उपयुक्त अवसर हो। ग्यास बाहिरबाट आयात गर्नुपर्ने तर विद्युत नेपालकै उत्पादन भएकाले इलेक्ट्रिक कुकिङ प्रवद्र्धन गर्दा अर्थतन्त्रमै सकारात्मक असर पर्ने विश्वास व्यक्त गरे। नाकाबन्दीका बेला पनि ग्यासको हाहाकार भयो। अहिले पनि अभाव देखिएको छ, उनले भने, बिलुजी जस्तोसुकै संकटमा पनि आउँने भएकाले स्वीच थिचेपछि खाना पाक्छ। सबै उपभोक्ता एकैपटक ग्यासको विकल्पमा इलेक्टिङक कुकिङमा जान असम्भव भए पनि काठमाडौंसहित सहरी क्षेत्रबाट त्यसको सुरुआत गर्न सकिने उनको विश्वास छ। ३८ लाख ग्राहकलाई १ सय ५० युनिटसम्मको खपतमा २० प्रतिशत छुट दिँदा एक महिनामा सरकारी राजश्वमा ५० करोड नोक्सान हुन्छ। गत आर्थिक वर्षमा प्राधिकरणको महसुलबाट ३० अर्ब रुपैयाँ उठेको थियो। उपप्रधान तथा रक्षामन्त्री ईश्वर पोखरेल नेतृत्वको कोरोना भाइरस (कोभिड१९) रोकथाम तथा नियन्त्रण उच्चस्तरीय समन्वय समितिको बुधबारको बैठकले ग्यासको विकल्पमा विद्युतीय चुल्हो प्रवद्र्धन गर्न तथा लकडाउनका समयमा उपभोक्तालाई राहत दिने गरी विद्युत महसुलमा छुट दिने निर्णय गरेको थियो। नेपालमा १ मासिक १ सय ५० युनिटसम्म विद्युत खपत गर्नेको संख्या अधिक छ। कुल ३८ लाख घरासयी ग्राहकमध्ये झण्डै २७ लाखले १ सय ५० मेगावाटभन्दा कम बिजुली प्रयोग गर्दै आएका छन्। लकडाउनका कारण विद्युत खपतमा भारी गिरावट आएको छ। विद्युत बढी खपत हुने उद्योगधन्दा, कलकारखाना, बिजनेस कम्प्लेक्स, होटल, सिनेमा घर, कार्यालयहरु बन्द भएकाले त्यस्तो अवस्था आएको हो।"
कोरोना जोखिम : अलमलमा स्थानीय सरकार,"बेंसीसहर : कोरोना भाइरस (कोभिड१९) को सम्भावित संक्रमण, रोकथाम, नियन्त्रण र सतर्कताका लागि कस्ता कार्यहरु गर्ने भन्नेमा स्थानीय सरकार अलमलमा परेका छन् । रोकथाम तथा नियन्त्रणका लागि प्रतिकार्य योजना बनाउन सकेका छैनन् । विश्वभर संक्रमण फैलिएको लामो समय वित्दापनि पूर्वतयारी नगरी बस्दा यतिबेला स्थानीय सरकारको आलोचना हुन थालेको छ । स्थानीय स्तरमा मास्क, स्यानिटाइजर अभाव छ । आवश्यक सुरक्षाकवज नहुँदा स्वास्थ्यकर्मी र एम्बुलेन्स चालकहरु काममा खटिन गाह्रो मानेका छन् । 'समयमा नै पूर्वतयारी र प्रतिकार्य योजना बनाउन सुझाव दिएका हौं । नमूना प्रतिकार्य योजना पनि पठाएका थियौं', प्रमुख जिल्ला अधिकारी लक्ष्मणबहादुर खड्काले भने, 'समयमा ध्यान नदिँदा अहिले समस्या देखियो ।' तर, स्वयम् प्रजिअको अध्यक्षतामा बस्ने विपद् व्यवस्थापन समितिका बैठकलेपनि पूर्वतयारीका कामहरु गर्न नसकेको सरोकारवालाहरु गुनासो गर्छन् । 'विपद् कोषमा २ करोड भन्दा बढी पैसा छ । तर, यहाँ स्वास्थयकर्मी र एम्बुलेन्स चालकहरु सुरक्षा कवज नपाएर छटपटिएका छन्', सञ्चारकर्मी परमेश्वर अधिकारीले भने, 'कसैलाई रुघाखोकी लाग्दापनि उपचार नपाउने अवस्था आउनुले राम्रो तयारी देखिदैन ।' स्थानीय सरकारहरु यतिबेला कोभिड १९ विपद् कोष स्थापना गर्ने, क्वारेन्टाइन स्थल बनाउने र एम्बुलेन्सको तयारीमा जुटेका छन् । 'विदेशबाट नेपाल आएकाहरुको तथ्याङ्क छैन, वडा वडामा तथ्याङ्क लिन ढिलो भैसकेको छ', लमजुङ उद्योग बाणिज्य संघका अध्यक्ष राजेश थापा भन्छन्, 'केही समयअघि होली मनाउन गरेका भारतीयहरु जिल्ला छिरेका छन्, यही समयमा अन्य मुलुकबाटपनि धेरै घर आएका छन्, यीनिहरुको तथ्याङ्क लिएर क्वारेन्टाइनमा नराख्दासम्म जोखिम रहिरन्छ ।' स्थानीय सरकारको तयारी बेंसीसहर नगरपालिकाले कोभिड १९ रोकथामका लागि १ करोडको अक्षयकोष स्थापना गरेको छ । निःशुल्क एम्बुलेन्स सेवा, थर्मगनका लागि वडामा १ लाख २० हजार विनियोजन गरेको छ । स्वास्थ्यकर्मी, एम्बुलेन्स चालक र कर्मचारीको मृत्यू भएमा वा जोखिममा परी अंगभंग भएमा १० लाख रुपियाँ आर्थिक सहयोग दिने भएकोछ । नगरपालिकाभित्र १ हजार बेडको क्वारेनटाइन बनाउने तयारीमा नगरपालिका रहेको छ । राइनास नगरपालिकाले २५ लाखको कोरोना राहतकोष स्थापना गरेको छ । स्वास्थ्यकर्मी, कर्मचारी, सुरक्षाकर्मी, एम्बुलेन्स चालक, स्वयम्सेवकहरु कोरोनाबाट संक्रमित भै मृत्यु भएमा राहत स्वरुप ११ लाख दिने, एम्बुलेन्स चालकलाई सुरक्षा कबज उपलब्ध गराउने, आवश्यकता अनुसार क्वारेन्टाइन निर्माण गर्ने र वडा अध्यक्षको संयोजकत्वमा स्वयम्सेवक परिचालन कमिटी गठन गरेको छ । मध्यनेपाल नगरपालिकाले नगरक्षेत्रमा खानाको समस्यामा परेका कामदार, मजदुर, गरिब तथा निमुखाका लागि निशुल्क खानाको व्यवस्था गरेको छ । सुन्दरबजार नगरपालिकाले ५० करोडको अक्षयकोष, नमुना अस्पतालमा आइसुलेसन स्थल बनाउने, हरेक वडामा क्वारेन्टाइनस्थल, एम्बुलेन्सको तयारी, स्वास्थ्यकर्मीलाई १० लाख राहतको व्यवस्था गरेको छ । दोर्दी गाउँपालिकाले लकडाउन अवधिभर अपरिचित व्यक्तिहरुलाई गाउँपालिका क्षेत्रभित्र प्रवेश निषेध, गाउँपालिकाका बासिन्दालाई अन्यत्र जान रोक लगाएको छ । विरामीका लागि निशुल्क एम्बुलेन्स सेवा र ज्यालामजदुरी गर्दै आएकालाई खाद्यान्न उपलब्ध गराउने भएको छ । क्व्होलासोथर गाउँपालिकाले पनि बिरामीका लागि निःशुल्क दुईवटा एम्बुलेन्स सञ्चालन गर्ने भएको छ । मस्र्याङ्दी गाउँपालिकाले गाउँपालिका भित्रका स्वास्थ्य चौकी र सामुदायिक सेवा केन्द्रमा स्यानीटाइजर र नियमित औषधि वितरण गरेको छ । दुधपोखरी गाउँपालिकाले माइकिङ, निशुल्क एम्बुलेन्स र क्वारेन्टाइन स्थलको ब्यवस्था गरेको छ । भारतीयमाथि उच्च निगरानी लमजुङमा होली मनाएर फर्किएका भारतीय ब्यवसायी र कामदारमाथि उच्च निगरानी राखिएको छ । होली मनाउन भारत गएका र पुनः जिल्ला फर्किएका नागरिकको निगरानी थालिएको हो । विश्वभर कोरोनाको संक्रमण फैलिएको र भारतमा यसको संक्रमणसंगै मानिसको मृत्यु हुनेको संख्या बढ्न थालेपछि भारतबाट आएकाको निगरानी राख्न थालिएको प्रमुख जिल्ला अधिकारी लक्ष्मणबहादुर खड्काले बताए ।"
भोकै अलपत्र परेका रिक्सा चालकलाई खाद्यान्न बाढ्दै युवा,"वीरगन्ज : 'लक डाउन' पछि घर फर्किन नपाएर वीरगन्जका रिक्सा ग्यारेजमा भोकभोकै अलपत्र परेका रिक्सा चालकहरूलाई शुक्रबार निशुल्क खाद्यान्न सामाग्री वितरण गरिएको छ । 'लक डाउन' पछि भोकभोकै रिक्सा चालक' शीर्षकमा शुक्रबारको अन्नपूर्णपोष्ट दैनिकमा प्रकाशन भएको थियो । अन्नपूर्णपोष्टको समाचार पढेका वीरगन्जका युवाले शुक्रबार दिउँसो पानगल्ली, भिस्वा , बसपार्क र पानीट्यांकीमा रहेका रिक्सा ग्यारेजमा पुगेर रिक्सा चालकलाई चामल, दाल, आलु, प्याज, तेल र साबुन बाडेका हुन् । समाजवादी विधार्थी युनियनका नेता निखिल वर्णवाल, रोहित वर्णवाल, पुरुषोत्तम गुप्ता, राजन कलवार र निरज साह कानुले शुक्रबार ३५ जना रिक्सा चालकलाई एक साताका लागि खान पुग्ने खाद्यान्न सामाग्री बाडेका हुन् । जनही साढे ३ केजी चामल, आधा केजी दाल, आधा लिटर तेल, एक केजी आलु, १ केजी प्याज, १ केजी नुन र एक थान साबुन बाडिएको निखिल वर्णवालले जानकारी दिए । शुक्रबारको अन्नपूर्णपोष्टको समाचार पढेपछि आफुहरुले ग्यारेजमा अलपत्र परेका रिक्सा चालकलाई एक साताका लागि खान पुग्ने खाद्यान्न बाडेको उनले बताए । अन्य ग्यारेजमा पनि अलपत्र परिरहेका बारेमा खोजी गरिरहेको भन्दै उनले ती ग्यारेजमा पनि पुगेर खाद्यान्न बाड्ने बताए । कोरोना संक्रमणबाट जोगिन देशभर मङगलवारदेखि लकडाउन भएपछि वीरगन्जमा झण्डै डेढ सय रिक्सा चालक ग्यारेजमै अलपत्र परेका छन् । ४ दिनदेखि बजारमा रिक्सा लिएर निस्किन नपाएकाले ग्यारेजमै रिक्सा थन्क्याएर बसेका रिक्सा चालकसँगग बिहान बेलुकी खाना खाने पैसा पनि सकिएको छ ।"
भारतबाट पाँचथर पुगेका दुईजना आइसोलेसनमा,"फिदिम : जिल्ला अस्पताल पाँचथरमा दुई बिरामीलाई आइसोलेनमा राखिएको छ। भारतबाट घर आएका दुईजना बिरामी भएर अस्पताल आएपछि शुक्रबारदेखि आइसोलेसनमा राखेको डा विशाल नेपालीले जानकारी दिए। उनीहरुको अवस्था र स्वास्थ्य समस्याबारे भने अस्पतालले केही खुलाएको छैन। अहिले नै यस्तै हो भनेर भन्न मिल्ने अवस्था छैन, नेपालीले भने, सबै कुरा पुष्टि भएपछि भन्नेछौँ। आइसोलेसनमा राखिएका उनीहरु पाँचथरकै नागरिक भएको बताइएको छ। बिरामीको बारेमा चिकित्सकहरुले जानकारी दिन नमिल्ने भनेका छन्। कस्ता बिरामी हुन भन्ने कुरा पुष्टि नभई बोल्न नसकिने स्वास्थ्य कार्यालय पाँचथरका प्रमुख नारद सुवेदीले जानकारी दिए। पुष्टि भएपछि हामी प्रेस विज्ञप्ति जारी गरेर सबै कुरा जानकारी दिनेछौँ, सुवेदीले भने।"
३०७ पर्यटक लिएर फर्कियो कतार एयरलाइन्सको जहाज,काठमाडौं : कतार एयरलाइन्सको जहाजले शुक्रबार ३०७ जना जर्मनी नागरिक लिएर फर्किएको छ। त्रिभुवन अन्तर्राष्ट्रिय विमानस्थलमा शुक्रबार बिहान १० बजे अवतरण गरेको उक्त विमानले ३ बालबालिकासहित ३०७ जर्मन नागरिक लिएर फिर्ता गएको विमानस्थलका महानिर्देशक देवेन्द्र केसीले जानकारी दिए । जर्मन सरकारले चार्टर्ड गरी ल्याएको कतार एयरवेजको ३४६५ विमान बिहान पौने १२ बजे काठमाडौंबाट उडेको हो । नेपालमा अलपत्र परेका आफ्ना नागरिकको उद्दारका लागि जर्मन दूतावासले उडानका लागि नेपाल सरकारसँग विशेष अनुमति लिइ उडान भरेको हो।३०७ जनामा ४५ जनाको भिसा अवधि सकिएकोमा विमानस्थलबाट नै भीसा थपि पठाइको अध्यागमन विभागका प्रवक्ता रामचन्द्र तिवारी बताए । कोभेड १९ को प्रभावलाई रोकथाम गर्नका लागि नेपाल सरकारले चैत्र ११ गतेदेखि १८ गतेसम्म लकडाउन गरेका कारण विदेशी पर्यटक यहाँ नै रोकिए छन्। आफ्ना नागरिकका सम्बन्धमा सम्बन्धित दूतावासले स्वदेश फिर्ता लैजान सुरु गरेका हुन् । शनिबार पनि कतार एयरवेजको विमान नेपाल आएर विदेशी पर्यटक लैजाने तयारी रहेको विमानस्थलले जनाएको छ।
धादिङका ५ सांसदद्वारा कोरोना कोषमा १ महिनाको तलब जम्मा,"धादिङ : संघीय संसद तथा प्रदेश संसदमा धादिङ जिल्लाबाट प्रतिनिधित्व गर्ने ५ सांसदले आफ्नो एक महिनाको तलव सरकारले स्थापना गरेको कोरोना सचेतना कोषमा जम्मा गर्ने घोषणा गरेका छन् । धादिङ जिल्लाबाट प्रदेश सभामा प्रतिनिधित्व गर्ने बागमति प्रदेशका चारै जना प्रदेशसभा सदस्य राजेन्द्र पाण्डे, शालिकराम जम्कटेल, डा रामकुमार अधिकारी र जगत सिंखडा अनि जम्केटल बागमती प्रदेशको आन्तरिक मामिला तथा कानुन मन्त्रीले कोरोना कोषमा आफ्नो एक महिनाको पारिश्रमिक बापतको रकम जम्मा गर्ने घोषणा गरेका हुन् । त्यस्तै धादिङ क्षेत्र नं १ का संघीय सांसद भूमि त्रिपाठीले पनि बिहीबार आफ्नो १ महिनाको तलव कोराना कोषमा जम्मा गर्ने घोषणा गरेका थिए । कोरोना भाइरसको संक्रमण नेपालमा पनि देखिन थालेको अवस्थामा सबै तवरले तयारी रहन र सावधानी अपनाउन सासंदहरूले धादिङका जनतालाई आग्रहसमेत गरेका छन् । उनीहरूले तीनै तहका सरकारले व्यवस्थित र प्रभावकारी काम गरिरहेकाले आतंकित नभइ सेल्फ क्वारेन्टाइनमा बस्न आग्रह गरेका छन् । कोरोना नियन्त्रणका लागि सबै पक्षबाट भएको सहयोगको उच्च प्रशंसा गर्दै सांसदले सहयोग गर्ने स्वास्थ्यकर्मी, सुरक्षाकर्मी लगायत सम्बद्ध सबैलाई धन्यवादसमेत दिएका छन् ।"
कोरोना नियन्त्रणमा खट्ने स्वास्थ्यकर्मी र सुरक्षाकर्मीलाई कर्णालीमा थप सुविधा,"सुर्खेत : कर्णालीमा स्वास्थ्यकर्मी र सुरक्षाकर्मीले थप तलव सुविधा पाउने भएका छन्। कोरोनाको रोकथाममा खटिने स्वास्थ्यकर्मी र सुरक्षाकर्मीलाई प्रदेश सरकारले थप तलव सुविधा उपलब्ध गराउने भएको हो। मुख्यमन्त्री महेन्द्रबहादुर शाहीले शुक्रबार कर्णालीबासीको नाममा सम्बोधन गर्दै यस्तो घोषणा गरेका हुन्। आफ्नो सम्बोधनमार्फत मुख्यमन्त्री शाहीले कोरोनाविरुद्धको अभियानमा खटिने स्वास्थ्यकर्मी र सुरक्षाकर्मीलाई प्रोत्साहन स्वरुप यस्तो सुविधा दिइने बताए। मुख्यमन्त्रीको यो घोषणासँगै अब कर्णालीमा कोरोना रोकथामको क्रममा खटिने चिकित्सक र स्वास्थ्यकर्मीले सुरु तलवको शत प्रतिशत थप तलव सुविधा पाउने छन्। यस्तै सुरक्षाकर्मीले पनि सुरु तलवको ५० प्रतिशत थप तलव सुविधा पाउने भएका हुन्। सम्बोधनका क्रममा मुख्यमन्त्री शाहीले भने,कोरोना रोकथामको कार्यलाई प्रभावकारी बनाउन स्वास्थ्यकर्मी र सुरक्षाकर्मीको भूमिका महत्वपूर्ण छ, यो कार्यलाई थप प्रभावकारी बनाउने प्रोत्साहन भत्ता उपलब्ध गराउने घोषणा गर्दछु। अब कर्णालीमा कोरोनाको रोकथाम, नियन्त्रण र उपचार कार्यमा खटिने स्वास्थ्यकर्मी र चिकित्सकले शतप्रतिशत थप तलव सुविधा पाउने छन्। यस्तै रोकथाम कार्यलाई प्रभावकारी गर्न हेल्थ डेस्क, क्वारेन्टाइन र आइसोलेशनमा खटिने सुरक्षाकर्मीलाई थप तलव सुविधा उपलब्ध गराइने छ। यसले स्वास्थ्यकर्मी र सुरक्षाकर्मीको मनोवल बढ्ने प्रदेश सरकारको दाबी छ। यस्तै मुख्यमन्त्री शाहीले सम्बोधनमार्फत प्रदेश सरकारले स्थापना गरेको विपद् व्यवस्थापन कोषमा सहयोग गर्न जनप्रतिनिधि, कर्मचारी र उद्योगीहरुलाई पनि आग्रह गरे। कर्णालीमा कोरोना भित्रिन नदिन सरकार प्रतिबद्ध रहेको भन्दै उनले चिकित्सक, स्वास्थ्यकर्मी र सुरक्षाकर्मीलाई धैर्य गर्न आग्रह गरे। यस्तै लकडाउन र संकटको अवस्थामा आवश्यक दैनिक उपभोग्य सामग्री सहज रुपमा उपलब्ध गराउने उनले निजी क्षेत्रलाई आग्रह गरे। सम्बोधनकै क्रममा मुख्यमन्त्री शाहीले लकडाउन अवधिभर घरमै बसेर सुरक्षित रहनसमेत कर्णालीबासीलाई आग्रह गरेका छन्।"
"मजदुरलाई खाद्यान्न, प्रहरीलाई मास्क","भोजपुर : कोभिड १९ को संक्रमणको जोखिम बढेपछि सरकारले लगाएको 'लक डाउन' पछि समस्यामा परेका ज्यालादारी मजदुरलाई भोजपुर नगरपालिकाले खाद्यान्न उपलब्ध गराएको छ । दैनिक ज्यालादारीमा काम गरेर परिवारको छाक टार्ने मजदुरीलाई खाद्यान्न संकट नहोस् भन्दै नगरपालिकाले रासन दिएको हो । लक डाउनबाट प्रभावित नगरक्षेत्रका ३ सय २५ जना मजदुरलाई खाद्यान्न संकट कम गर्न नगरपालिकाले सहयोग गरेको हो । नगरपालिकाले जनही एक बोरा चामल, तेल, नुन, दाल जस्ता खाद्यान्न सहयोग गरेको छ । सरकारको लक डाउनले दिनभर मजदुरी गरेर छाक टार्ने मजदुरहरु समस्यामा परेको भन्दै नगरपालिकाले खाद्यान्न वितरण गरेको मेयर कैलाश कुमार आलेले बताए । प्रहरीलाई निःशुल्क मास्क बजारमा मास्क अभाव भइरहेका बेला एक व्यापारीले लक डाउन सुरक्षामा खटिएका प्रहरीलाई निःशुल्क मास्क सहयोग गरेका छन् । भोजपुर सदरमुकामस्थित एक फेन्सी कपडा पसल चलाउने व्यापारी फविन्द्र प्रधानले जिल्ला प्रहरी कार्यालय भोजपुरलाई ३ सय ५० थान माक्स सहयोग गरेका हुन् ।"
लकडाउनमा थप कडाई : बाहिर हिँड्दै हुनुहुन्छ ? पर्नुहोला प्रहरीको फन्दामा,"काठमाडौं : सरकारले घोषणा गरेको लकडाउनको उल्लङ्घन गरेर यदि तपाईं बिना काम बाहिर हिँडिरहनुभएको छ? यदि छ भने तपाईं प्रहरीको फन्दामा पर्न सक्नुहुनेछ। अत्यावश्यक कामबाहेक त्यत्तिकै हिँड्नेलाई प्रहरीले समातेर शुक्रबारदेखि आफैं क्वारेन्टाइनमा राख्ने भएको छ। कोरोना भाइरसको सङ्क्रमण रोकथामका लागि सरकारले गरेको लकडाउनलाई व्यवस्थित गर्न थप कडाइ गरिएको छ। सरकारले सम्भावित सङ्क्रमणबाट बच्नका लागि गरेको बन्दाबन्दीमा मानिस घर बाहिर निस्कन थालेपछि थप कडाइ गरिएको हो। सरकारले शुक्रबार कडाइ गरेपछि मानिस पनि छिटफुट रुपमा हिँडडुल र सवारी साधन पनि कम चलेका देखिन्छन्। एम्बुलेन्स, सुरक्षाकर्मी, सञ्चारमाध्यमलगायत अतिआवश्यक सेवाका सवारीमात्र सडकमा गुडेको देखिन्छ। महानगरीय प्रहरी परिसर काठमाडौँका प्रवक्ता होविन्द्र बोगटीले शुक्रबार लकडाउनको चौथो दिन अन्य दिनको भन्दा हिँडडुलमा कडाइ गरेको बताए। 'लकडाउनलाई उल्लङ्घन गर्न थालेपछि आजदेखि हामीले थप कडाइ गरेका हौँ' उनले भने 'बिना काम बाहिर निस्कनेलाई नियन्त्रणमा लिइनेछ।' उनका अनुसार यसरी मानिस अनावश्यक रुपमा बाहिर निस्केकालाई नियन्त्रण गर्नका लागि परिसरले दुईवटा गाडीमा प्रहरीको विशेष टोली परिचालन गरेको छ। टोलीमा रहेका प्रहरीले आफूसँग भएको उपकरणमार्फत २३ फिट टाढैबाट बाहिर हिँडिरहेका मानिसलाई नियन्त्रणमा लिनेछ। 'ती दुई गाडीमा रहेका प्रहरीको गस्ती सानासाना गल्लीमा पनि जान्छन्। अनावश्यक रुपमा हिँडिरहेकालाई हामीसँग भएको उपकरणले नियन्त्रणमा लिन्छौँ' उनले भने 'यसरी नियन्त्रणमा लिएकालाई प्रहरीको क्वारेन्टाइनमा राखिनेछ।' उनका अनुसार अहिलेसम्म १७ जनालाई नियन्त्रणमा लिइएको छ। उनले कुनै धर्ना, जुलुस नभई महामारी रोक्नका लागि सरकारले चालेको कदमलाई सबैले सहयोग गरेर बाहिर ननिस्कनसमेत आग्रह गरे। यसैगरी अन्य दिनको तुलनामा आज कम सवारी साधन चलेका छन्। महानगरीय ट्राफिक महाशाखाका प्रवक्ता प्रहरी उपरीक्षक जीवनकुमार श्रेष्ठले सरकारले गरेको लकडाउन उल्घङ्घन गर्ने १५८ सवारी साधनलाई नियन्त्रणमा लिएको जानकारी गराए। विश्वव्यापी रूपमा कोरोना भइरसको महामारी बढ्दै गएपछि सरकारले यही चैत ११ गतेबाट लागू हुने गरी लकडाउनको घोषणा हो। सरकारले अत्याश्यक खाद्यपदार्थबाहेक अन्य सवारी साधन चल्न दिएको छैन भने मानिसलाई पनि बाहिर निस्कन भनेको छैन। अहिलेसम्म नेपालमा विदेशबाट आएका तीनजनामा कोभिड१९ सङ्क्रमण देखिएको छ। लकडाउनमा अत्यावश्यकीय पसलबाहेक अरू सबै बन्द छन्। सरकारले दूध, पानी, खाद्यान्न, तरकारीलगायतका पसल खुल्ला राख्न आग्रह गरे पनि त्यस्ता अधिकांश पसल बन्द छन्।"
"२० शैय्याको क्वारेन्टाइन, अलपत्र ११० जना डोल्पा पठाइँदै","डोल्पा : लकडाउनको चौथो दिनमा २० शैयाको क्वारेन्टाइन ४ शैयाको आइसोलेसन कक्ष निर्माण भएको छ । सरकारी कार्यालय र नेपाली सेनाबाट खाट ल्याइएको र पाँच ठुलीभेरी नगरपालिका, पाँच उद्योग बाणिज्य संघ, एक कृषि कार्यालय र अन्य नेपाली सेनामार्फत बेडसिट र बेडिङको व्यवस्थापन गरिएको सहायक प्रमुख जिल्ला अधिकारी लक्ष्मी देवी शर्माले जानकारी दिइन्। शर्माका अनुसार साबुन, चप्पल,बाल्टीन ग्लोबजस्ता कुराहरु हाल उदारोमा व्यवस्थापन गरेको बताइन्। सरकारको रकम नभएर सबै तिरबाट सहयोग मागेर क्वारेन्टाइन निर्माण गरिएको शर्माले जानकारी दिइन्। जिल्ला अस्पतालमा बिरामी राख्न मिल्ने आइसोलेसन बेड तयार गरिएको स्वास्थ्य सेवा प्रमुख डाक्टर सिजन रावलले जानकारी दिए । रावलका अनुसार मापदण्ड त सबै पूरा भएका छैनन तर आपतकालिन आइसोलेशन तयार भएको छ उपकरण अभावका कारण पनि आइसोलेसन बेडहरु मापदण्ड अनुसार नभएको स्वीकार गरे । त्यसैगरी दुनैमा रहेको नन्दबक्स क गुल्मा र इश्वरी बक्स गुल्म शुलिगार्डमा समेत क्वारेन्टाइन तयार गरिएको छ । नेपाली सेनाले सबै तयारी गरेको समेत दावी गरेको हो । २० शैयाको क्वारेन्टाइन तयार भएपनि हालसम्म एकजना पनि क्वारेन्टाइनमा राखिएको भने छैन । प्रदेश सरकारले जिल्लामा दिने ५० लाख रकमको भने हालसम्म कुनै जानकारी नभएको जिल्ला प्रशासन कार्यालय डोल्पाले जानकारी दिएको छ। काईके गाउँपालिकाको सहयोगमा किटनासक औषधि बजारका सार्वजानिक स्थलमा छर्किने प्रमुख प्रशासकीय अधिकृत सम्झना अधिकारीले जानकारी दिइन् । प्रशासन र स्थानीय सरकारसँग सहकार्य नगरी ११० जना डोल्पा ल्याइँदै सरकारले लकडाउन गरेपछि देशका विभिन्न सहरबाट डोल्पा आउने नागरिक अलपत्र परेको भन्दै मन्त्री र सांसदले जिल्ला प्रशासन र स्थानीय सरकारसँग सहकार्य नगरी ११० जना नागरिक नेपालगञ्जबाट डोल्पा पठाएका छन् । नागरिक अलपत्र परेकोले उद्धार गरेको कर्णाली प्रदेश सरकारका सदस्य डोल्पाका माननीय वीरबहादुर शाहीले दाबी गरे । उनले भने,'सहरमा गर्मी बढेको र झनै बिरामी हुने भएको कारण डोल्पा पठाएको हो।' तर यता प्रमुख जिल्ला अधिकारी सुरेस सुनारले भने आफूसँग कुनैपनि छलफल नभएको र जिल्लामा व्यवस्थापन गर्ने कुनैपनि तयारी नभएकाले आफूले अनुमति दिन नसक्ने र सम्पूर्ण जिम्मा जस्ले पठाएको उसैले लिने जिकिर गरेका छन् । एकै पटक बिना तयारी जिल्लामा नागरिक ल्याएको र क्वारेन्टाइन समेत तयार गर्न समय नभएको भन्दै शक्तिको द्रुपयोग गरेको ठुलीभेरी नगरपालिका ९ का अध्यक्ष बिरमलकुमार भण्डारीले आक्रोश व्यक्त गरे । भण्डारीले भने,' नागरिक ल्याउन नहुने भन्ने हैन स्थानीय सरकारसँग सहकार्य गरेर ल्याउनुपर्ने हो। हामी ११० जनाको कारण ४० हजार नागरिक जोखिममा राख्न सक्दैनौं।'"
स्वास्थ्यकर्मीलाई सुरक्षा सामग्री उपलब्ध गराउन सरकारसँग चिकित्सक संघको माग,"काठमाडौं : नेपाल चिकित्सक संघले कोरोना (कोभिड १९) भाइरसको नियन्त्रण र उपचारका लागि स्वास्थ्यकर्मीलाई आवश्यक पर्ने सामग्री उपलब्ध गराउन सरकारसँग माग गरेको छ। शुक्रबार विज्ञप्ति सार्वजनिक गर्दै संघले कोरोना संक्रमितको उपचारमा संलग्न हुने चिकित्सक र स्वास्थ्यकर्मीलाई संक्रमणबाट जोगाउन आवश्यक सामग्री उपलब्ध गराउन सरकारसँग माग गरेको हो। विश्वव्यापी महामारीका रुपमा देखा परेको कोरोना भाइरस बाट संक्रमित भएका बिरामीको उपचारमा संलग्न हुने चिकित्सक तथा स्वास्थ्यकर्मी ठूलो संख्यामा संक्रमणबाट ग्रसित भएका छन्, महासचिव बद्री रिजालले जारी गरेको विज्ञप्तिमा भनिएको छ, नेपाल मेडिकल काउन्सिल तथा स्वास्थ्य मन्त्रालयले विश्व स्वास्थ्य संगठनले सिफारिस गरे बमोजिम अनिवार्य रुपमा उपचार प्रक्रियामा आवश्यक पर्ने आधारभूत सुरक्षाका सामग्रीहरु उपलब्ध गराउन नेपाल चिकित्सक संघ नेपाल सरकार समक्ष जोडदार माग गर्दछ। संवेदनशील विषयमा जिम्मेवार निकायका व्यक्तिले पिपिईका बारेमा हल्का टिका टिप्पणी गरेको भन्दै संघले दुःख व्यक्तसमेत गरेको छ। विज्ञप्तिमा स्वास्थ्यकर्मीको जीवन बिमा, स्वास्थ्य बिमा र विशेष बिमाको व्यवस्था गरेर मनोबल बढाउनसमेत सरकारसँग माग गरेको छ। आपतकालीन अवस्थामा आफ्नो ज्यानको बाजी लगाउँदै अहोरात्र खटिएका चिकित्सक तथा स्वास्थ्यर्कीले सौखिनको रुपमा नभई आधारभूत सामग्रीको माग गर्दासमेत जिम्मेवार निकायका व्यक्तिले पिपिई बारेमा हल्का रुपमा टिका टिप्पणी गरी चिकित्सक तथा स्वास्थ्यकर्मीको मनोबल गिराउने खालको अभिव्यक्ति दिएकोप्रति नेपाल चिकित्स संघ दुःख व्यक्त गर्दछ, विज्ञप्तिमा भनिएको छ।"
विदेशबाट फर्किएका ७ जना क्वारेन्टाइनमा,"राजविराज : सप्तरीको राजविराजस्थित गजेन्द्रनारायण सिंह अस्पतालको फिभर क्लिनिकमा जाँच भएकाहरुमध्ये विदेशबाट आएका सात जनालाई शुक्रबार क्वारेन्टाइनमा पठाएको छ। भारतको मुम्बइबाट गत चैत्र ४ गते घर फर्किएका डाक्नेश्वरी नगरपालिकाका ४ जना, कतारबाट आएका महदेवा गाउँपालिकाका एक जना र कतारबाटै चैत्र ७ गते घर आइपुगेका खडक नगरपालिकाका २ जनालाई क्वारेन्टाइनमा राखिएको हो। उनीहरुलाई फिभर क्लिनिकमा जाँच पश्चात निगरानीमा राख्नका लागि सम्बन्धित स्थानीय तहमा स्थापना गरिएको क्वारेन्टाइनमा पठाइएको गजेन्द्रनारायण सिंह अस्पतालका मेडिकल सुपरिन्टेन्डेन्ट डा चुमनलाल दासले जानकारी दिए। चैत्र ९ गतेदेखि सञ्चालन गरिएको फिभर क्लिनिकमा हालसम्म ८६ जनाको जाँच गरिएको छ। यता स्वास्थ्य कार्यालयको तथ्यांकनुसार विभिन्न क्वारेन्टाइनमा हालसम्म ७ महिला र ९४ जना पुरुष सहित १०१ जनालाई क्वारेन्टाइनमा राखिएको छ ।"
मुस्ताङका पाँचवटै पालिकामा क्वारेन्टाइन,"जोमसोम : विश्वव्यापी महामारीको रुपमा फैलिदै गएको कोभिड१९ कोरोना भाइरसको संक्रमण नियन्त्रण गर्ने उद्देश्यले मुस्ताङका ५ वटै स्थानीय तहले उच्चसजगता अपनाउन थालेका छन् । जिल्ला क्वारेन्टाइन व्यवस्थापन समितिका संयोजक सिडिओ वेदप्रकास अर्यालले कोरोना नियन्त्रण गर्न जिल्लाका ५ वटै पालिकामा क्वारेन्टाइन स्थापना गर्ने कार्य भएको जानकारी दिए । तल्लो मुस्ताङदेखि उपल्लो मुस्ताङसम्मका ५ वटै पालिका गरी करिब ६० बेडको क्वारेन्टाइन स्थापना भएको उनले बताए । क्वारेन्टाइन व्यवस्थापन संयोजक अर्यालका अनुसार थासाङ गाउँपालिका४ को घासामा जनता आधारभूत विद्यालयमा १० बेड ,घरपझोङ गाउँपालिका४ जोमसोमको जनहित माविमा २० बेड ,वारागुङ मुक्तिक्षेत्र गाउपालिकाको कागबेनी र मुक्तिनाथमा ६ बेड , लोघेकर दामोदरकुण्ड गाउपालिका चराङको युवा क्लव भवनमा ८ बेड र लोमान्थाङ गाउपालिकाको लोमान्थाङमा वडाअध्यक्षको निजी घरमा १४ बेड क्षमताको क्वारेन्टाईन स्थापना भएको हो । मुलुक लक डाउन भएपछि मुस्ताङका ५ वटै पालिकामा कोरोना संक्रमण त्रास बढेको छ । स्थानीयले स्वदेश तथा विदेशबाट गाउ फर्किनेलाई सिधै गाउमा आउजाउ गर्न नपाईने भन्दै पालिकाहरुले क्वारेन्टाइन स्थापनामा जोड दिएको लोघेक दामोदरकुण्ड गाउँपालिकाका अध्यक्ष लोप्साङ छोम्फेल बिष्टले जानकारी दिए । उनले यतिबेला कोरोना भाईरसको बिषम अवस्था आइपुरेकाले को आफ्नो र को अरुको नभनी नया अनुहारलाई क्वारेन्टाइनमा राख्न आवश्यक भएको उल्लेख गरे । लोमान्थाङमा स्वास्थ्य चौकीमा हेल्थ राखिएको छ भने लोघेक दामोदरकुण्डको सुर्खाङ,घमी र चराङ स्वास्थ्य चौकीमा स्वास्थ्यकर्मी सहितको आईसोलेन कक्ष राखिएको प्रमुख प्रशासकीय अधिकृत मनोहर ढुङ्गानाले जानकारी दिए । उनका अनुसार अन्य वडामा पनि स्वास्थ्य इकाई गठन भएको बताए । लोघेकरमा जिग्मे फाउन्डेसनले कोरोना नियन्त्रणका लागि पहल गरेको छ । संस्थाले अलग्गै स्वास्थ्यकर्मी र औषधि उपलब्ध गराएको छ । लोमान्थाङ ,लोघेकर ,वारागुङ मुत्तिक्षेत्र गाउपालिकाले क्वारेन्टाईनलाई चाहिने सामाग्री स्थानीय स्तरबाटै जुटाएको वारागुङ मुक्तिक्षेत्रका अध्यक्ष फेञ्चोक छेप्तेन गुरुङले बताए । उनले वारागुङमा प्रसिद्ध धार्मिक स्थल मुक्तिनाथको भारतीय दुताबासले बनाएको धर्मशाला र कागबेनी धर्मशालालाई क्वारेन्टाईन बनाईएको जानकारी दिए । वारागुङको क्वारेन्टाइनलाई झारकोटका स्थानीय पाल्गेन गुरुङले ईमजेन्सी ब्ल्याङ्केट उपलब्ध गराएका छन् । घरपझोङले पनि क्वारेन्टाइनलाई चाहिने सामाग्री खरिद गरेको स्वास्थ्य संयोजक कर्ण थकालीले बताए । क्वारेन्टाइन व्यवस्थापन गर्न नेपाली सेनाले सहयोग गरेको उनले खुलाए । म्याग्दी र मुस्ताङ सिमानामा लक डाउन भएपनि सोर्सफोर्सका आधारमा नया अनुहार भित्रिने गरेकाले यसमा पालिका र स्थानीयले पनि थप निगरानी गर्ने अध्यक्ष बुद्धिप्रसाद शेरचनले बताए । उनले नया अनुहारलाई सिधै जिल्ला पस्न नदिने बताए ।"
गाउँका सडकमा नागरिकको ढाट,"इलाम ताप्लेजुङ : इलाम र ताप्लेजुङका स्थानीयले ग्रामीण सडकमा लकडाउनका समयमा पनि सवारी गुड्न नरोकिएपछि ग्रामीण सडकमा ढाट राखेर बाटो बन्द गर्न सुरु गरेका छन्। विदेशबाट आएका नागरिकको गाउँमा चहलपहल बढेपछि स्थानीयले गाउँमा ढाट लगाएर आवतजावत रोकेका हुन्। कोभिड १९ संक्रमित फ्रान्सबाट फर्किएकी किशोरीसँगै आएका इलाम नगरपालिका ४ मलातेका एक युवा घरमै क्वारेन्टाइनमा बस्न थालेका छन्। अस्पतालले स्वास्थ्य अवस्था सामान्य भनेपछि उनी घरमै क्वारेन्टाइनमा बसेका हुन्। सन्दकपुर ३ का मलेसियाबाट आएका युवा र उनकी आमालाई इलाम अस्पतालले कोसी अञ्चल अस्पताल रिफर गरेपछि स्थानीय आफैंले ग्रामीण सडकमा निगरानी बढाएका हुन्। लाकडाउनको समयमा दैनिक ६० भन्दा बढी मोटरसाइकल कुद्न थालेपछि इलाम नगरपालिका ८ विभिन्न नाकामा ढाट राखेको स्थानीय रमेश भट्टराईले बताए। इलाममा बिहीबार सम्ममा भारतबाट आएका ६२ जनालाई स्थानीय सरकारले व्यवस्था गरेको क्वारेन्टाइनमा राखिएको छ। ताप्लेजुङको पाथीभरा याङ्वरक गाउँपालिकाले आफ्नो क्षेत्रमा प्रवेश गर्ने सडकमा ढाट लगाएर बाहिरका मानिसलाई रोक लगाएको छ। वडा नं १ को खोक्से, वडा नं ६ को चिउरीगोलाई र वडा नं ५ को चाक्सिबोटेमा ढाट लगाइएको हो। मेची राजमार्ग बन्द भएपछि जिल्लाको पूर्वी भेगमा मान्छेले गाउँको सडक प्रयोग गर्न थाले, गाउँपालिका प्रमुख केशरकुमार सुब्बाले भने, सम्झाउँदा समेत नमानेपछि सडक बन्द गर्न बाध्य भयौं। जनप्रतिनिधि, प्रहरी र स्थानीय मिलेर बाँस र काठको प्रयोग गरी तगारो बनाइएको उनले सुनाए। गाउँका मानिसलाई सम्झाउन निकै कठिन रहेको सुब्बा बताउँछन्। यस्तो अवस्थामा बाहिर नहिँड भन्दा मान्दैनन्, केही हुँदैन भन्दै उल्टै हामीलाई नै सिकाउँछन्, उनले भने। भारतसँग सीमा जोडिएको सिदिङ्वा गाउँपालिकाले पनि प्रवेशद्धारमा ढाट लगाउने भएको छ। सीमाक्षेत्रका वडाध्यक्ष र प्रहरी चौकीको सक्रियतामा नाकामा निगरानी गरिरहेका छौं, गाउँपालिका प्रमुख नरबहादुर कडरियाले भने, चौबिसै घण्टा रुँघेर सम्भव नहुने भयो, बअ बाटै बन्द गर्छौं।"
कोरोनाभन्दा पेटकै चिन्ता,"मलंगवा : कोरोना भाइस (कोभिड१९) संक्रमणबाट बच्नका लागि सबैजना घरभित्र बसेपनि सर्लाही मलंगवाका राजनारायण यादव श्रीमतीसँगै खेतमा मसुरो उखाल्नमा व्यस्त छन् । मसुरो, चना, मटर, केराउ लगायतका दलहनबाली खेतमा सुक्दै गएपछि यादव ४ दिनदेखि श्रीमतीसँगै काम गर्दै आएका छन् । उनीजस्तै अरु किसान अहिले दलहनबाली उखाल्नमा व्यस्त रहेका छन् । अहिले बालीहरु उखाल्न सकिएन भने खेतमै सुकेर जाने चिन्ताले किसानलाई सताउन थालेको छ । बाली सुक्न थालेपछि कोरोनाको प्रवाह नगरी अहिले किसान खेतमा जाने गरेको छ । कोरोनाको डरले मजदुर नपाएपछि आफै बाली उखाल्न लागेको राजनारायणले बताए। रोगको डर लागेपनि मास्क लगाएर खेतमा पनि काम गर्दै आएको उनले बताए । बाली घरमा ल्याएनौं भने वर्षभरी के खाने भन्ने चिन्ता छ । परिवारमा ६ जना छौं । 'खेतकै कमाइले परिवार पाल्दै आएका छु,' राजनारायणले भने, 'बाली खेतमै नष्ट भयो भने वर्षभरी भोकै बस्नु पर्छ ।' ज्यानलाई जोखिममा राखेर भएपनि खेतमा बाली उखाल्न आउनु परेको छ । एकले १४ कट्ठामा दलहन बाली लगाएका छन्। सबै उखालेपछि थ्रेसरमा कटाउनु पर्छ । बाली भित्रियाउने अझै एक हप्ता लाग्छ। मलंगवाकै जलेश्वरी देवी यादवले अहिले किसानलाई एक महिना फुर्सद नहुने बताएकी छिन् । मसुरो, चना, मटर, केराउ लगायतका बाली भित्रियाउने बितिकै गहुँ काट्ने समय आउँछ । त्यसपछि रहर काट्नु पर्ने समय हुन्छ । घरभित्र लकडाउन भएर बस्यो भने बाली पुरै सखाप हुन्छ । दलहन बाली खेतमै झर्ने गरेको छ । 'एक हप्ताभित्र बाली भित्रियाउनुपर्ने हुन्छ, 'जलेश्वरीले भनिन् , 'होइन भने वर्षभरी मुखमा दाल पर्दैन् ।' 'अहिले कोरोनाको चिन्ताभन्दा बढी पेटको चिन्ता छ । दलहन बाली थोरै जमिनमा लगाएको छु । तर, गहुँ धेरै छ । लकडाउन लम्बियो भने कसरी गहुँ काट्ने त्यो चिन्ताले झन सताउन थालेको छ । मजदुर पनि घरबाट निस्कन सकेको छैन्,' दलहनबाली भित्रियाउने समयमा लकडाउन भएपछि खेतमै बाली सुक्न थालेको जलेश्वरीले दुखेसो पोखिन् ।"
'कोरोना उपचारको लागि बिएण्डसी हस्पिटल सरकारलाई दिन तयार छौं',"झापा : झापाको बिएण्डसी टिचिङ अस्पताल कोरोना संक्रमितको उपचारका लागि सरकारलाई दिन तयार रहेको हस्पिटलका सञ्चालक दुर्गा प्रसाईले बताएका छन् । शुक्रबार प्रसाईले प्रेस विज्ञप्ती जारी गर्दै उक्त जानकारी दिएका हुन् । प्रसाईले अस्पतालसँग कोरोना भाइरस जाँचका लागि स्वास्थ्यकर्मीलाई चाहिने आवश्यक किट्स र पिपिइ आफूहरुसँग नभएको बताउँदै राज्यले खर्च व्यहोरेर सञ्चालन गर्छ भने आफू दिन तयार रहेको विज्ञप्तिमा उल्लेख गरेका छन् । हाल उक्त हस्पिटलमा ८ सय नर्मल बेड, १ सय आइसियू,२५ वटा भेन्टिलेटर सहितको आइसियू र १०५ जना डाक्टर अनि नर्ससहित करिब ९ सय कर्मचारी कार्यरत रहेको प्रसाईले बताए । उनले शुक्रबारै जारी गरेको विज्ञप्तिमा भनेका छन्, सरकारले मात्र उपलब्ध गराउन सक्ने किट्स र जाँच उपचारका लागि प्रयोग हुने सुरक्षित उपकरण पीपीई सेट उपलब्ध नभएका कारण हामी यो उपचार गर्न र परीक्षण गर्न सकिरहेका छैनौँ । यदि सरकारले सामान उपलब्ध गराएर हस्पिटल उपयोग गर्न चाहान्छ भने हामी दिन तयार छौँ । उनले सरकारले आफ्ना चिकित्सक सहितको कर्मचारीको टोलिलाई तलब दिएर आवश्यकता भएको दिनसम्म हस्पिटल उपयोग गर्न सक्ने उल्लेख गरेका छन् ।"
वीपी प्रतिष्ठान धरानमा २ सय बेडको आइसोलेसन वार्ड,"धरान : कोभिड १९ नोबेल कोरोना भाइरस सक्रमित बिरामीको उपचार गर्न धरानस्थित वीपी कोइराला स्वास्थ्य विज्ञान प्रतिष्ठानमा २ सय बेडको आइसोलेसन कक्ष स्थापना गरिने भएको छ। कोरोना सक्रमित बिरामीको उपचारलाई मध्यनजर गर्दै प्रतिस्ठानले आइसोलेसन बेड्को बिस्तार गर्न लागेको अस्पतालका निर्देशक डाक्टर गौरीशंकर साहले जानकारी दिए। प्रदेश  का सामाजिक विकास मन्त्री जीवन घिमिरेको निर्देशन प्रतिस्ठानले बेड बढाउन लागेको हो । हाल २० मात्र आइसोलेसन बेड रहेको प्रतिस्ठानमा बेड थप हुने भएपछि उपचारमा सहज हुने भएको छ । प्रतिस्ठानको आँखा, छाला र हाड्जोर्नी वार्डमा आइसोलेसन बेड तयार गर्न लागिएको अस्पालका सहायक प्रवक्ता डाक्टर अशोक ऐरले बताए । स्वाब परीक्षणको रिपोर्ट आएन वीपी प्रतिस्ठानमा भर्ना भएका १६ जना बिरामीको स्वाब परीक्षणको रिपोर्ट आउन ढिलाई भएको छ । प्रतिस्ठानको आइसोलेसन बेडमा रहेका ७ र अन्य ९ जनाको स्वाब परीक्षण गर्न राष्ट्रिय जनवास्थ्य प्रयोगशाला टेकुमा पठाइएको छ तर प्रयोगशालाले रिपोर्ट दिन ढिला गरेका कारण बिरामीको अवस्थाका बारेमा बताउन समस्या भएको प्रतिस्ठानका चिकित्सकले गुनासो गरेका छ। सरकारले प्रतिस्ठानलाई कोरोनाको परीक्षण गर्न अनुमति दिएको भए पनि आवश्यक उपकरण अभावका कारण परीक्षण सुरु हुन सकेको छैन्।"
बिरामी बोक्ने एम्बुलेन्समा यात्रु सरर,"गोरखा : लकडाउनका कारण सवारी साधन ठप्प छ। पैदल हिड्नसमेत कडाइ गरिएको छ। तर मौकाको फाइदा उठाउँदै यहाँका एम्बुलेन्सले विगत तीनदिनदेखि चर्को भाडामा यात्रुहरु ओसारिरहेका छन्। बिरामी तथा घाइतेलाई सहज रुपमा गन्तव्यमा पुर्याउन राजस्व छुट सुविधामा सञ्चालित एम्बुलेन्सले लकडाउनको मौका छोपी चर्को भाडा असुलेर सर्वसाधारण यात्रु ओसारेका हुन्। अन्य सवारीसाधन ठप्प भएपछि बुधबार गोरखाको सडकमा ५० पटकभन्दा धेरै एम्बुलेन्स आवत जावत गरेको स्थानीयबासी बताउँछन्। गोरखा अस्पताल, विभिन्न स्वास्थ्य चौकी र गैरसकारी संघ संस्थाहरुको गरी गोरखामा ३५ भन्दाबढी एम्बुलेन्स संचालनमा छन्। रिफर भएका बिरामी यसअघि एम्बुलेन्स नपाएर ट्याक्सी र निजी सवारी साधनमा चितवन, काठमाडौ जाने गर्थे तर सरकारले लकडाउन गरेको समयमा भने महंगो भाडामा सडकभरी एम्बुलेन्स हुइँकिरहेका छन्। दिनभर सडकमा निरन्तर एम्बुलेन्स हुइँकिएको देख्दा गोरखामा कोरोनाका कारण धेरै मानिस बिरामी परेको स्थानीयबासीले अनुमान गरेका थिए। तर गोरखा अस्पतालले भने जम्मा एकजना मात्र उपचार गराउन आएको जनाएको छ। एउटा एम्बुलेन्सले एकजना ९४ वर्षका वृद्धलाई उपचार गराउन लिएर आएको थियो, गोरखा अस्पतालका सूचना अधिकारी कृष्ण ढकालले भने, यहाँबाट कसैलाई रिफर गरेर कतै पठाएका पनि छैनौं। कसैलाई डिस्चार्ज गरेर पनि पठाएका छैनौं। निजीस्तरबाट गोरखामा आमा बा अस्पताल, एपोलो अस्पताल र बरदान अस्पताल सञ्चालित छन्। उनीहरुमध्य एपोलो अस्पतालमा एक जना बिरामी एम्बुलेन्समा उपचार गराउन पुगेका डाक्टर सन्तोष मास्केले बताए। अन्य कुनै अस्पतालले पनि एम्बुलेन्स चढेर बिरामी उपचार गर्न आएको जनाएका छैनन्। दिनभर कुदिँरहेका एम्बुलेन्सलाई प्रहरी तथा ट्राफिक प्रहरीले पनि निगरानी गरेको थिएन। एम्बुलेन्समा पक्कै पनि बिरामी सवार हुन्छन् भन्ने मान्यताका कारण निगरानी नगरिएको जिल्ला ट्राफिक प्रहरी प्रमुख सुकबहादुर बिक बताउँछन्। बिरामी बोकेको होला भनेर हामीले एम्बुलेन्सलाई चेकजाँच गरेनौँ सई बिकले भने, यात्रु ओसारेको वा बिरामी ओसारेको बारे अब निगरानी बढाउनेछौं। एम्बुलेन्समा अन्य यात्रु ओहोरदोहोर गरेको बारे गुनासो सुन्नमा आइरहेको प्रमुख जिल्ला अधिकारी सुरेन्द्र पौडेलले बताए। एम्बुलेन्समा मानिस ओहोर दोहोर गरेको गुनासो आएको छ प्रजिअ पौडेलले भने हामी अब एम्बुलेन्सलाई पनि निगरानी बढाउँछौं।"
कोरोना रोकथामका लागि पालिकामा आकस्मिक कोष,"बेनी : म्याग्दीको बेनी नगरपालिकाको दैवी प्रकोप उद्दार विशेष कोषमा कोरोना रोकथाम, नियन्त्रण र व्यवस्थापनका लागि पचास लाख रुपैयाँ थप गर्ने निर्णय गरेको छ।शुक्रबार बसेको नगर स्तरीय विपद् व्यवस्थापन समितिको बैठकले रकम थप गर्ने निर्णय गरेको प्रशासकीय अधिकृत हरिप्रसाद शर्माले जानकारी दिए। कोषको रकमबाट बेनी अस्पताललाई क्वारेन्टाइन, आइसोलेसन व्यवस्थान, उपचार र सुरक्षा सामग्रीको लागि पाँच लाख रुपैयाँ उपलब्ध गराएको छ। नगरबासीलाई कोरोनाका कारण उत्पन्न समस्या सम्बोधनका लागि नगरप्रमुख हरिकुमार श्रेष्ठको संयोजकत्वमा क्विक रेस्पोन्स टिम (द्रुत कार्यसम्पादन समिति) गठन भएको छ । समितको सदस्यमा उपप्रमुख सञ्जु बरुवाल, प्रशासकीय अधिकृत शर्मा, कार्यपालिकाका प्रवत्ता रामकृष्ण बराइली र कार्यपालिका सदस्य कृष्णकुमार विश्वकर्मा छन् । कोरोनाका कारणले नगर क्षेत्रका बिरामीले एम्बुलेन्स नपाएको अवस्थामा नगरपालिकाकै गाडीलाई बिरामी बोक्न प्रयोग गर्ने भएको छ । गाउँपालिका अध्यक्षले दिए चार लाख रघुगंगा र मालिका गाउँपालिकाले कोरोना भाइरस रोकथाम, नियन्त्रण र व्यवस्थापनका लागि आकस्मिक कोष स्थापना गरेका छन् । कोषमा रघुगंगाले चौतीस लाख र मालिकाले बीस लाख रुपैयाँ विनियोजन गरेका छन् । रघुगंगाको पालिका स्तरीय विपद् व्यवस्थापन समितिले कोष स्थापना गर्न तीस लाख रुपैयाँ बजेट विनियोजन गरेको छ। कोषमा अध्यक्ष भवबहादुर भण्डारीले व्यक्तिगत रुपमा थप चार लाख रुपैयाँ उपलब्ध गराएका गाउँपालिकाका नायव सुब्बा दयाराम पौडेलले जानकारी दिए । रघुगंगा गाउँपालिकाका ८ वटै वडामा पाँचपाँच बेड क्षमताको क्वारेन्टाइन बनाइएको छ। स्वास्थ्यकर्मीका लागि सबै वडामा पाँचपाँच सेट व्यक्तिगत सुरक्षा सामग्री (पिपिई) उपलब्ध गराइएएको छ । विदेशबाट पछिल्लो एक महिनायता आएकाको विवरण र अवस्था संकलन गर्न शिक्षक, महिला स्वास्थ्य स्वयमसेविका, जनप्रतिनिधि र कर्मचारी परिचालन गरिएको अध्यक्ष भण्डारीले बताए। यसैगरी मालिका गाउँपालिकाको विपद् व्यवस्थापन समितिको बैठकले कोरोना रोकथामका लागि स्थापित आकस्मिक कोषलाई बीस लाख रुपैयाँ विनियोजन गरेको अध्यक्ष श्रीप्रसाद रोकाले बताए। दरवाङको छ्यारछ्यारेस्थित जनप्रिय माविको भवनमा ८ शैय्या क्षमताको आइसोलेसनसहितको अस्थायी अस्पताल बनाइएको छ । विभिन्न वडामा सचेतनामुलक कार्यक्रम, माइकीङ, विदेशबाट पछिल्लो समय घर फर्किएकाको लगत संकलन गरिएको उपाध्यक्ष खरमाया बिटालुले बताइन्। तमानखोलाबाट मालिका गाउँपालिकामा आउने जाने बाटोमा पर्ने सोलेडाडामा अस्थायी चेक पोष्ट स्थापना गरिएको छ । शंकास्पद बिरामीहरुको उपचारका लागि दरवाङ प्राथमिक स्वास्थ्य केन्द्रका चिकित्सकलाई तयारी अवस्थामा राखिएको छ । ८ सेट व्यक्तिगत सुरक्षाका सामग्रीको समेत व्यवस्थापन गरिएको छ। यसअघि धवलागिरी गाउँपालिकाले कोरोना रोकथामका लागि पाँच लाख रुपैयाँको कोष स्थापना गरेको थियो। यसैगरी जिल्ला विपद् व्यवस्थापन समिति म्याग्दीले कोरोना रोकथामको कामलाई थप प्रभावकारी र व्यवस्थित बनाउन पाँच लाख रुपैयाँ विनियोजन गरेको छ । बेनी अस्पताल, कोरोना विशेष अस्थायी अस्पतालका लागि आवश्यक सामग्री खरिद तथा सञ्चालनका लागि समितिको कोषबाट रकम विनियोजन गरेको प्रमुख जिल्ला अधिकारी ज्ञाननाथ ढकालले बताए । २०७२ को भूकम्पका बेला संकलन भएको ११ लाख ३२ हजार रुपैयाँ समितिको कोषमा थियो । समितिले विनियोजन गरेको रकम अपुग भएमा बेनी नगरपालिकाले पाँच लाख र रघुगंगा गाउँपालिकाले दुई लाख पचास हजार रुपैयाँ उपलब्ध गराउने प्रतिबद्धता जनाएका छन् । यसअघि पाँच लाख रुपैयाँ विनियोजन गरेको प्रदेश सरकारले प्रत्येक जिल्लामा थप पाँच लाख पठाउने जनाएको छ। यसैगरी कोरोना रोकथाम, नियन्त्रण र व्यवस्थापनका लागि भएको गतिविधिको दैनिक समिक्षा र रिपोटिङ गर्न प्रजिअकै अध्यक्षतामा कमाण्ड पोष्ट गठन गरिएको छ । पोष्टमा सुरक्षा निकायका प्रमुख, स्थानीय तह, अस्पताल, स्वास्थ्य कार्यालय, उद्योग वाणिज्य संघ, रेडक्रसका प्रतिनिधिलाई राखिएको छ।"
मुख्यमन्त्रीसँग कोरोना नियन्त्रण समितिका संयोजकको भिडियो कन्फेरेन्स,"काठमाडौं : उपप्रधान तथा रक्षामन्त्री ईश्वर पोखरेलले सातै प्रदेशका मुख्यमन्त्रीसँग प्रधानमन्त्री तथा मन्त्रिपरिषद्को कार्यालय सिंहदरबारबाट भिडियो कन्फेरेन्स गरेका छन्। कोरोना रोकथाम तथा र नियन्त्रण उच्चस्तरीय समन्वय समितिका संयोजकसमेत रहेका उपप्रधानमन्त्री पोखरेलले शुक्रबार दिउँसो सातै प्रदेशका मुख्यमन्त्रीसँग भिडियो कन्फेरेन्समार्फत छलफल गरेका हुन्। छलफलमा उच्चस्तरीय समन्वय समितिको निर्णय, नीति तथा कार्यक्रमका बारेमा मुख्यमन्त्रीलाई जानकारी गराएको उपप्रधानमन्त्री पोखरेलका प्रेस संयोजक लोकेन्द्र केसीले जानकारी दिए। छलफलमा मन्त्री पोखरेलले समिति निर्णयको कार्यान्वयनको अवस्थाबारेसमते जानकारी लिएका छन्। उच्चस्तरीय समन्वय समितिको निर्णय, नीति तथा कार्यक्रमका बारेमा माननीय मुख्यमन्त्रीलाई जानकारी गराउने र प्रदेशको अवस्था तथा समस्याका बारेमा जानकारी लिनका लागि छलफल भएको हो, केसीले भने। सरकारले कोरोना संक्रमण नियन्त्रणका लागि देशभर लकडाउन गरेको आज चौथो दिन हो। प्रधानमन्त्रीले राष्ट्रका नाममा सम्बोधन गर्दै चैत सात गते अत्यावश्यकबाहेकका सुविधा बन्द गर्ने घोषणा गरे लगत्तै चैत ११ गतेबाट देशभर लकडाउन सुरु भएको हो। मन्त्री पोखरेल संयोजक रहेको उच्चस्तरीय समन्वय समितिको बैठक शुक्रबार साँझ ५ बजे बस्दै छ। मुख्यमन्त्रीसँगको छलफलपछि बैठक बस्न लागेको हो।"
भारतबाट आएका १६ जना क्वारेन्टाइनमा,सन्धिखर्क : भारतबाट फर्किएका १६ जनालाई क्वारेन्टाइनमा राखिएको छ । रोजगारी गरी भारतबाट फर्किएका १६ जनालाई सन्धिखर्कको हटारीनेटामा निर्माण गरिएको क्वारेन्टाइन कक्षमा राखिएको जिल्ला अस्पताल अर्घाखाँचीका प्रमुख डाक्टर कपिल गौतमले बताए । ९ जना घरमा पुगेर उपचारको लागि आएका र ७ जना घरमै पुग्न नपाएका सीमानामा अलपत्र परेका उद्धार गरी ल्याइएका गरी १६ जनालाई राखिएको उनले बताए । भारतनेपाल नाका कृष्णनगरबाट कपिलवस्तु प्रशासनले पथ्थरकोटसम्म पुर्याएपछि अर्घाखाँची प्रशासनले बिहीबार सन्धिखर्क ल्याएर हटारीनेटाको क्वारेन्टाइनमा राखेको हो । उनीहरुलाई १४ दिनसम्म क्वारेन्टाइनमा राखेर निगरानी गरिने सहायक प्रमुख जिल्ला अधिकारी विष्णुराज बेल्वासेले बताए । रोजगारीका लागि भारत गएका उनीहरु मंगलबार भारतको लुधियानाबाट आएका थिए । सात जनामध्ये ६ जना भुमिकास्थान नगरपालिका र एक जना सन्धिखर्क नगरपालिकाका रहेका छन् । उपचारकालागि जिल्ला अस्पतालमा उपचारकालागि आएका ९ जनालाइ पनि क्वारेन्टाइनमा राखिएको छ । भारतबाट आएका उनीहरु उपचारकालागि भन्दै जिल्ला अस्पतालमा आएका थिए ।रोग नफैलियोस भनेर सजगताका लागि क्वारेन्टाइमा राखिएको डाक्टर गौतमले बताए । शितगंगा नगरपालिकाले हाल बैदेशिक रोजगारबाट फर्किनु भएका ब्यक्तिहरुलाई अनिबार्य क्वारेन्टाइनमा बस्न आग्रह गरेको नगर प्रमुख सुर्य प्रसाद अधिकारीले बताए । कवारेन्टाइनमा बसे नबसेको अनुगमन गर्ने र नियम पालना नगरेको पाइएमा त्यस्ता ब्यक्तिलाई तत्काल नियन्त्रण गरी क्वारेन्टाइनमा राख्ने निर्णय भएको उनले बताए । अर्घाखाँचीको पाणिनी गाउँपालिकामा स्वदेश तथा विदेशबाट सरकारले लकडाउन गर्नु अघि करिब २५ सय मानिस प्रवेश गरेका छन् । पाणिनी गाउँपालिकाका ८ वटा वडाले निकालेको तथ्याङ्क अनुसार गाउँमा आउँनेको संख्या करिब २५ सय रहेको छ । जसमा भारतबाट ३५० बिदेशबाट २८ र बुटवल काठमाडौबाट २१ सय गरि करिब २५ सय नागरिक आएको पाणिनी गाउँपालिका अध्यक्ष अचुत गौतमले जानकारी दिए। जिल्लाको मालारानी गाउँपालिका ४ खनमा मात्रै रोजगारीको शिलशिलामा भारतबाट ९० जना आएको खन स्वास्थ्य चौकीका इन्चार्ज भबिश्वर खनाले जानकारी दिए । जसमा ८४ जना पुरुष र ६ जना महिला रहेको वडा अध्यक्ष बिष्णु पोख्ररेलले बताए। सन्धिखर्क नगरपालिका वडा नम्वर ६ नरपानीमा लकडाउन हुन अघि ३६ जना भारतबाट फर्किएका छन् । वडा कार्यलय नरपानीले संकलन गरेको तथ्यांक अनुसरा ३६ जना भारतबाट घरमा आएका रहेको वडा अध्यक्ष कृष्णबहादुर आचार्यले बताए। सबैलाई सुरक्षित अवस्थामा होम क्वारेन्टाइनमा बस्न आग्रह गरिएको वडा अध्यक्ष आचार्यले बताए ।
"आमा छट्पटाउँदै अस्पतालको प्राङ्गणमा, छोरा रुँदै डाक्टरको ढोकामा","जनकपुरधाम : धनुषाधामको मुलाबारीकी ४५ वर्षीय मरनी देवी सदा शुक्रबार बिहान सिकिस्त बिरामी भइन्। पहिलादेखि नै मुटुरोगी सदालाई ज्वरो आएर स्वास फेर्ने गाह्रो भयो। बिरामी आमालाई छोरा कारी सदाले उपचारका लागि जनकपुरधाम उपमहानगरपालिका८ स्थित गोदावरी मोर्डन अस्पतालमा भर्ना गराए। तर, त्यहाँ चिकित्सकहरुले मरनीलाई डाइगनोशिस गर्दा कोरोना भाइरस कोभिड१९ भनेर लेखिदिए। यस अस्पतालमा उपचार सम्भव नरहेको भन्दै रेफर टु बेटर सेन्टर पूर्जामा लेखेर प्रादेशिक अस्पताल जनकपुर लैजान सुझाए। बिहान १० बजे कारी जेनतेन आमालाई अटोमा राखेर प्रादेशिक अस्पतालमा ल्याए। आइसियुमा भर्ना गराउन गए। तर, चिकित्सहरुले प्राइभेट अस्पतालको पूर्जा हेरेपछि बिरामी मरनीलाई आइसियुको ढोकामा समेत छिर्न दिएनन्। आमाको स्वास्थ्य अवस्था बिग्रिदै गएको देखेपछि छोरा कारी भक्कानिदैं चिकित्सकहरुलाई गुहारे। तर, कसैले छुन समेत मानेन। उनले आमालाई अस्पतालको परिसरमा रहेको सेडमा सुताए र सहायता खोज्न चारैतिर दौडे। सोही बेला प्रादेशिक अस्पतालका मेडिकल सुपरिटेन्डेन्ट डा नागेन्द्र प्रसाद यादव आइपुगे। आमाको अवस्था देखाउँदै कारीले मेसु यादवलाई आइसियुमा भर्ना लिइदिन अनुरोध गरे। तर मेसु यादवले पनि उनलाई क्वारेन्टाइनमा राख्नुपर्छ भन्दै अस्पतालबाट १२ किलोमिटर टाढा नगराइन५ गंगुलीमा हाल निर्माणाधिन क्षेत्रिय क्वारेन्टाइनमा लैजान सुझाव दिए। क्वारेन्टाइनसम्म लैजान एम्बुलेन्स चाहियो भन्दै कारी अस्पताल अगाडी उभिएका एम्बुलेन्स चालकहरु समक्ष पुगे। तर कसैले पनि उनको आमालाई एम्बुलेन्समा बोक्न मानेनन्। उनी रेडक्रसको भवनमा हानिए। तर, त्यहाँका चालकले पनि नगराइनसम्म लैजान मानेनन्। चारैतिरबाट हतास भएर कारी बिरामी छट्पटाउँदै गरेको आमा नजिकै गएर असमर्थ भई रुँदै बसे। एकातर्फ कोरोनाको कुनै पनि लक्षण देखिए अस्पताल जानुस् भन्दै सरकारले आह्वान गरिरहँदा अर्कोतर्फ जनकपुर स्थित प्रादेशिक अस्पतालले रुघाखोकीका बिरामी देख्दा एम्बुलेन्सबाट ओर्लिनसमेत दिएको छैन्। सेफ्टी इक्युपमेन्टनै छैन् चिकित्सकका लागि, मेसु यादव भन्छन्, रुघाखोकी र ज्वरोका बिरामी आएपछि उनीहरुको ट्राभल हिस्ट्र हेरेर भर्ना गर्ने वा नगर्ने निर्णय चिकित्सकहरुले लिइरहेका छन्। कोही यदि भारत वा अन्य देशबाट आएका छन् र कोरोनाको लक्षण देखिरहेका छन् भने त्यस्ता बिरामीलाई सोझै क्वारेन्टाइनमा लैजान भन्छौं। यता प्रदेश२ को गंगुलीमा रहेको क्षेत्रिय क्वारेन्टाइनको अवस्था पनि दयनिय छ। लामो समयदेखि बन्द रहेको मिथिला आर्युवेद कलेजको भवनलाई क्वारेन्टाइनको रुपमा प्रयोग गरिएको छ। कोठाहरुमा एक, दुई वटा बेड बाहेक कुनै मेडिलक उपकरण र चिकित्सक शुक्रबार बिहानसम्म उपलब्ध थिएनन्। प्रदेश२ स्वास्थ्य निर्देशनालयका निर्देशक हरिश्चन्द्र साह भन्छन्, स्रोत साधनको निकै अभाव छ। यहाँ कसैलाई भर्ना गरियो भने उनीहरुको स्वाबको नमूना संकलन गरि टेस्टका लागि काठमाडौं पठाउँनुपर्छ। त्यहाँबाट आएको परिणामले पोजेटिभ देखायो भने उपचारमा लैजाने होइन् भने औषधी दिएर घर फर्काउछौं।"
फोहोरले चरिकोट दुर्गन्धित,"चरिकोट : सरकारले गत मंगलबारदेखि आह्वान गरेको लकडाउनपछि दोलखाको सदरमुकाम चरिकोटमा फोहोर नउठाउँदा दुर्गन्धित हुन पुगेको छ । गत मंगलबार बिहान ५ बजेदेखि 'लकडाउन' भएयता शुक्रबारसम्म ४ दिनदेखि फोहोर नउठ्दा चरिकोट दुर्गन्धित भएको हो । प्रशासनले 'लकडाउन'सँगै अत्यावश्यक सेवा प्रवाहमा छुट दिएको भए पनि फोहोर संकलन गर्ने ठेकेदार कम्पनीको गैरजिम्मेवारीको कारण फोहोर नउठ्दा सदरमुकाम र दोलखाबजार दुर्गन्धित हुन पुगेको हो । भीमेश्वर नगरपालिकाभरको फोहोर संकलन गर्ने ठेकेदार कम्पनी एडीबी फोहोर मैला कवाडी तथा प्रोसोसिङ अर्गानिक मल उत्पादन केन्द्रले ४ दिनदेखि फोहोर नउठाएँदा बजार दुर्गन्ध फैलिएको छ । विशेष गरेर बजारमा घर भएका नागरिक, फिल्डमा खटिएका सुरक्षाकर्मी र सञ्चारकर्मीलाई फोहोरले प्रत्यक्ष असर गरिरहेको छ । घर अगाडि फोहोरको कारण बरण्डामा समेत निस्कन गाह्रो भएको स्थानीय नवराज शिवाकोटीले बताए । सदरमुकाम चरिकोट, दोलखाबजार गरी दैनिक करिब एकटन फोहोर उत्पादन हुने गरेकोमा ४ दिनदेखि फोहोर थुप्रिँदा करिब ४ टन फोहोर ठेकेदारले उठाएका छैनन् । फोहोर उठाउने एडीबी फोहोर मैला कवाडी तथा प्रोसोसिङ अर्गानिक मल उत्पादन केन्द्रका सञ्चालक विनोद तामाङ लकडाउनमा फोहोरहरु निस्किँदैन र त्रासको कारण कर्मचारी नआएकोले फोहोर उठासन नसकिएको बताए । दोलखाका प्रमुख जिल्ला अधिकारी भीमकान्त शर्माले भने, 'तत्काल संकलनको लागि निर्देशन दिन्छु ।' भीमेश्वर नगरपालिकाका कार्यकारी प्रमुख मानबहादुर खड्काले सामान्य अवस्थामा भन्दा केही कम फोहोर उत्पादन हुने भए पनि ठेकेदारले गैरजिम्मेवारीपन देखाएको बताए ।"
कर्मचारीलाई कोरोना कोषमा तलब जम्मा गर्न सरकारको निर्देशन,"काठमाडौं : सरकारले निजामति कर्मचारीलाई कोरोना संक्रमण रोकथाम र उपचारको सहयोगार्थ रकम जम्मा गर्ने निर्णय कार्यान्वन गर्न निर्देशन दिएको छ। मुख्य सचिव लोकदर्शन रेग्मीले राष्ट्रिय वाणिज्य बैंकको कोरोना भाइरस संक्रमण रोकथाम, नियन्त्रण तथा उपचार कोषमा जम्मा गरी सरकारको निर्देशन कार्यान्वन गर्न निर्देशन दिएका हुन्। सरकारले राजपत्रांकित विशिष्ट श्रेणी(सचिव),प्रथम श्रेणी(सहसचिव)ले सुरु तलब स्केलको ७ दिनको तलब जम्मा गर्नुपर्नेछ। त्यस्तै राजपत्रांकित द्वितीय श्रेणी (उपसचिव),तृतीय श्रेणी (शाखा अधिकृत)को ५ दिनको र राजपत्र अनंकित(नासु खरिदार) र श्रेणी विहिन कर्मचारीले ३ दिनको तलब जम्मा गर्नुपर्नेछ। गत चैत्र ९ गते सरकारले निजामति कर्मचारीको तलब कोरोना उपचार कोषमा जम्मा गर्नुपर्ने निर्णय गरेको थियो।सरकारको नाममा सिंहदरबारमा १९६०००००११०१ नम्बर खाता रहेको छ । कोषमा सरकारले ५० करोड राख्ने र मन्त्रीहरूले एक महिनाको तलब योगदान गर्ने निर्णय भएको थियो। कोषमा सहयोगका लागि सरकारले आमनागरिक र देशविदेशबाट कोषमा स्वेच्छिक सहयोग गर्न आह्वान गरेको छ। कोषले कोरोना नियन्त्रणका लागि आवश्यक औषधि, उपकरण खरिददेखि क्वारेन्टाइन व्यवस्थापनको काम गर्नेछ। प्रधानमन्त्रीका ६ सचिवालय सदस्यले कोषमा एक महिनाको तलब दिने कोरोना रोकथाम, नियन्त्रण तथा उपचार कोष : कसको कति सहयोग ? कोरोना जोखिम सामना कोष : प्रतिपक्षी कांग्रेसले दियो ५० लाख सरकारी कोषमा एनसेलको १० करोड"
"सीडीओ भन्छन्,पास मागेरै हैरान बनाए","परासी : सरकारले लकडाउन गरेसँगै सवारीसाधन आवतजावत रोकिएपछि पश्चिम नवलपरासीमा सवारी पास माग्नेको संख्या दिनप्रतिदिन बढ्दै गएको छ । सवारीसाधन सञ्चालनको पास माग्न थालेपछि अहिले जिल्ला प्रशासनलाई हैरानी भएको छ । लकडाउनको चौथो दिनसम्म करिब ४ सय बढीले सवारी पास बनाइदिन भन्दै फोन गरेको प्रमुख जिल्ला अधिकारी बासुदेव दाहालले बताए । अत्यावश्यक काममा आवातजावत गर्ने कर्मचारी र संस्थाका व्यक्तिहरु बाहेक कसैलाई पनि जिल्लाबाट पास उपलब्ध नगराइएको उनले बताए । सबैभन्दा बढी जिल्लाका प्रतिष्ठित व्यक्तिहरूले नै पास मागरे हैरान बनाउने गरेको उनी बताउँछन् । जिल्लाका प्रतिष्ठित व्यक्तिले नै फोन गरेर सहयोग गर्ने प्रतिबद्धता जनाउँछन् । लगत्तै आफ्नो मान्छे बाहिरी जिल्लामा रहेकाले पास बनाइदिन पर्यो भन्छन् । सहयोगका लागि फोन गरेको हो कि पास बनाउन बुझ्नै गाह्रो भो, प्रजिअ दाहालले भने । अधिकांश पास माग्नेमा बाहिर गएका परिवारका सदस्यलाई ल्याउनका लागि फोन गर्ने गरिएको छ । अत्यावश्यकका काममा आउजाउ गर्नेबाहेक कसैको आग्रहमा पास वितरण नगरिएको उनले दाबी गरे । शुक्रबार मध्यान्हसम्म ८० जनालाई पास वितरण गरिएको छ । जसमा अदालत र सरकारी वकिल कार्यालयका कर्मचारी, मेडिकल सञ्चालक, स्थानीय तहका जनप्रतिनिधि छन् । केही काजक्रियाका लागि जानु पर्ने र डाइलोसिसलगायत जटिल प्रकारका बिरामीलाई पनि पास दिएका छौं । त्यसबाहेक कसैलाई दिइएको छैन , प्रजिअ दाहाललले भने । अत्यावश्यकबाहेक कसैलाई पनि पास नदिइने भएकाले कसैले पनि पासका लागि अनुरोध र दबाब नदिन प्रजिअ दाहालले आग्रह गरेका छन् । ३२ जना क्वारेन्टाइनमा पश्चिम नवलपरासीमा ३२ जनालाई क्वारेन्टाइनमा राखेर उपचार गरिएको छ । एकजनालाई आइसोलेसनमा पठाइएको छ । जिल्लामा तीन नगरपालिका र चार गाउँपालिका छन् । सबै स्थानीय तहले क्वारेन्टाइन निर्माण गरेका छन् । जिल्लामा १ सय ८७ क्वारेन्टाइन निर्माण गरिएको स्वास्थ्य कार्यालयका प्रमुख गौरब ढकालले बताए । सबैभन्दा बढी सुनवलमा १२ जनालाई क्वारेन्टाइनमा राखिएको छ । त्यसैगरी बर्दघाट नगरपालिकामा २ जना क्वारेन्टाइनमा छन् । प्रतापपुरमा ७, पाल्हीनन्दनमा ६ र सुस्ता गाउँपालिकामा ५ जनालाई क्वारेन्टाइनमा राखेर उपचार गरिएको स्वास्थ्य प्रमुख ढकालले बताए । क्वारेन्टाइनमा राखिएका अधिकांश भारत र तेस्रो मुलकबाट आएका नेपाली हुन् । केही स्थानीयलाई पनि लक्षण देखिएपछि क्वारेन्टाइनमा राखिएको स्वास्थ्य कार्यालयले जनाएको छ । क्वारेन्टाइनमा रहेका एकजनालाई थप उपचारका लागि प्रादेशिक अस्पताल बुटवलको आइसोलेसनमा पठाइएको छ । जिल्लामा ८ आइसोलेसन निर्माण गरिए पनि प्रयाप्त सामाग्री नहुँदा उपचारमा समस्या भएको छ ।"
पोखरीमा डुबेर दाजुभाइको मृत्यु,कपिलवस्तु : घर नजिकैको पोखरीमा डुबेर कपिलवस्तु नगरपालिका ८ पूर्व वेलहवामा एकै घरका २ नाबालक मृत्यु भएको छ । स्थानीय तबरेज धुनियाका १२ वर्षीय छोरा सलमान धुनिया र उनका भाइ १० वर्षीय अरमान धुनियाको मृत्यु भएको प्रहरीले जनाको छ । विद्यालय किनारमा खेल्न गएका २ भाइ विद्यालय नजिकैको पोखरीको छेउमा खेल्दै गर्दा भाइ अरमान पोखरीमा डुबेको र उनलाई बचाउन खोज्दा दाइ सलमान पनि डुबेको हुनसक्ने प्रारम्भिक अनुमान गरिएको छ । पोखरी किनारमा ब्याक हु लोडरले गहिरो गरी खनेको र सोही गहिरो स्थानमा दुवै भाइको डुबेर मृत्यु भएको स्थानीय युवा शारुल्लाह मुलसमानले बताए । मृतक दुई भाइको शव पोखरी किनारमा भासिएको अवस्थामा थियो । गाउँले सबै आएर पोखरी चारैतर्फ जमिन मुनी खोजेर मात्रै भासिएको अवस्थामा दुवै भाइको शव निकालेका थिए । मृतकको शव पोष्टमार्टमका लागि जिल्ला अस्पताल तौलिहवामा राखिएको छ । गाउँ समाजमा कोरोना भाइरसको त्रासमा रहेका बेला आफ्नो परिवारमाथि ठूलो विपत्ति आइलागेको मृतकका परिवारजनले बताएका छन् ।
वाइड बडी जहाजमा चीनबाट मेडिकल सामग्री ल्याइँदै,"काठमाडौं : राष्ट्रिय ध्वजावाहक नेपाल वायु सेवा निगम (नेपाल एयरलाइन्स) को वाइड बडी जहाजमार्फत चीनबाट मेडिकल सामग्री नेपाल ल्याइने भएको छ। औषधोपचारजन्य सामग्री लिन निगमको वाइड बडी जहाज शनिबार ग्वाङ्जाओ पठाउने तयारी गरिएको निगमले जनाएको छ। निगमका प्रवक्ता अर्चना खड्काले मेडिकल सामग्री लिन वाइड बडी जहाज शनिबार चीन जाने तर त्यसका लागि आवश्यक प्रक्रिया टुङ्गिनसकेको राससलाई जानकारी दिए। हाम्रा वाइड बडी जहाज शनिबार चीन पठाउने तयारी गरिएको हो तर यो प्रक्रियामै छ, ओभर फ्लाइङ पर्मिशनका लागि सम्बन्धित मुलुकसँग पहलकदमी भइरहेको छ। उडान अनुमति पाउनासाथ जहाज पठाइनेछ, उनले भने। वाइड बडी जहाजले कोभिड१९ परीक्षण गर्ने किट र पिपिई लगायतका औषधिजन्य सामग्री ल्याउनेछ। यो चार्टर्ड उडानका लागि सम्बन्धित मुलुकसँग उडान अनुमतिका लागि कूटनीतिक तवरबाट पहल भइरहेको जनाइएको छ। यसअघि कोभिड१९ पहिलोपटक फेला परेको चीनको वुहान प्रान्तमा रहेका नेपालीलाई पनि निगमकै वाइड बडी जहाजले स्वदेश ल्याएको थियो। त्रिभुवन अन्तर्राष्ट्रिय विमानस्थलका महाप्रबन्धक देवेन्द्र केसीले निगमको वाइड बडी जहाज चीन जाने तयारी भइरहेको तर उडान तालिका भने यकिन भइनसकेको जानकारी दिए। शुक्रबार साँझसम्म उडान तालिका बन्ने उनले बताए। सरकारले कोभिड परीक्षण तथा उपचारका लागि अत्यावश्यक सामग्री चीनबाट ल्याउने यसअघि नै निर्णय गरेको थियो।रासस"
लकडाउन : तस्करीको गिरोह सक्रिय,"विराटनगर : विराटनगर महानगरपालिका१७ इश्लामपुरबाट शुक्रबार बिहान मानिसको एउटा हुल भारतको जोगवनी बजारतिर लाग्यो । साइकल र पैदल जोगवनी पुगेको त्यो हुल केही बेरमै बोरा र झोलामा सामान बोकेर फर्कियो । सामान लिनकै लागि हुल बाँधिएरै इश्लामपुर हुँदै जोगवनी जानेको लर्को देखिन्थ्यो । त्यो क्रम बिहानभर जारी रहयो । तर त्यहाँ जोगवनी जानेआउनेलाई रोक्ने काम भने कोही कसैबाट भइरहेको थिएन । इश्लामपुर मात्रै हैन नेपालभारत सीमा क्षेत्रका रघुपति टोल, लाइन क्वार्टर, मटेर्वा, बुधनगरलगायतका दर्जनौं स्थानबाट दैनिक सयौंको संख्यामा जोगवनी आउजाउ भइरहेको छ । विश्वभर फैलिएको 'कोरोना भाइरस' महामारीको असर नियन्त्रण गर्न नेपाल सरकारले 'लकडाउन' गरेको छ । यो अवस्थामा कोही पनि सर्वसाधारणले घर बाहिर निस्कनै मिल्दैन । कोरोना संक्रमण दर उच्च भएको भारतले पनि त्यत्तिकै कडाई गरेको छ । तर लकडाउनको उल्लंघन गरेर सुरक्षाकर्मीलाई छल्दै भारतीय बजार जोगवनी जाने र सामान लिएर आउनेहरुको संख्या भने दिन प्रतिदिन बढिरहेको स्थानीयको भनाइ छ । जसका कारण सीमा क्षेत्रका बासिन्दा त्रसित बनेका छन् ।विराटनगर१७ का स्थानीय शिक्षक भोजकुमार श्रेष्ठ बाहिर निस्कनै नमिल्ने र कोरोना संक्रमणबाट बच्न घर भित्रै बस्नु पर्ने अवस्थामा नेपालभारत आवतजावत कम हुन नसकेको गुनासो गर्छन् । 'सीमा क्षेत्रमा सुरक्षाकर्मीको कम उपस्थिति र कमजोर सुरक्षा अवस्थाको फाइदा उठाउँदै निर्वाध रुपमा हुलका हुल जोगवनी गएर सामान लिएर आउँछन्,' उनले भने, 'स्थानीय सरकार र प्रशासनसँग यस बारेमा जानकारी गराइए पनि आउजाउ नियन्त्रणमा चासो नदिएको पाइयो ।' लकडाउन' उल्लंघन गरेपछि प्रहरीले नियन्त्रणमा लिइएका मोटरसाइकल । तस्बिर : किशोर बुढाथोकी श्रेष्ठले कोरोनालाई लिएर नेपाल र भारत सरकारले कडाई गरे पनि 'सेटिङ'मा सामान वारपार गर्ने क्रम नरोकिएको बताए । नेपालमा तस्करी धन्दा चलाउनेहरुले जोगवनीका व्यापारीसँग 'सेटिङ' मिलाएर सामान नेपाल भित्राउने गरेको उनको भनाइ छ । 'लकडाउन' को अवस्थामा पनि पारी (जोगवनी) जाने, सामान किनेर तस्करी गर्दै ल्याउने र वारी ल्याएर बेच्ने गिरोह सक्रिय रहेको स्थानीयको भनाइ छ । श्रेष्ठले दुईतीन दिनदेखि यो क्रमले तीव्रता पाएको जानकारी दिए । नेपाली सुरक्षाकर्मी र भारतीय भूमिमा परिचालित सीमा सुरक्षा वल (एसएसवी) ले कडाई गरिरहे पनि खुल्ला सीमानाका कारण आउजाउ पूर्ण रुपमा नियन्त्रण सम्भव नभएको बताइएको छ । कतिपय नाकामा सुरक्षाकर्मी नै निस्कृय भए जस्तो देखिने श्रेष्ठले बताए । श्रेष्ठका अनुसार नेपालबाट जानेहरुले जोगवनी पुगेर चामल, दाल, तेल, मसलालगायत दैनिक उपभोग्य वस्तु तस्करी गर्दै ल्याएर नेपालमा महँगोमा बेच्ने गरेको सुनाए । स्थानीय ट्यांकर चालक भानु अधिकारी सीमा क्षेत्रमा 'लकडाउन' उल्लंघन गर्दै तस्करी धन्दा चलाउनेको संख्या ठूलो रहेको सुनाउँछन् । 'लस्करै भारत जान्छन् । न त मास्क लगाउँछन् न त दूरी नै कायम गरेको हुन्छ,' उनले भने, 'त्यसै पनि भारतमा संक्रमण दर उच्च भएर स्थिति भयावह बनेको छ । जसका कारण नेपालमा पनि उतैबाट रोग भित्रने सम्भावना बढेको छ ।' सामान तस्करी गर्ने क्रममा भारतीय नागरिकसँगको सम्पर्क र भेटघाटका कारण सीमा क्षेत्रमा जोखिम बढेको अधिकारीले बताए । 'तस्करी गरेर पैसा कमाउने लोभमा लापरबाहीपूर्ण तरिकाले आउजाउ र भारतीय नागरिकसँग भेटघाट गरेर फर्कदा कोरोना उतैबाट भित्रने त्रास बढेको छ,' उनले भने, 'यो क्रमलाई रोक्न सबै पक्षलाई आग्रह गरिए पनि आउजाउ रोक्ने प्रयास सफल हुन सकेको छैन ।' उनकाअनुसार संक्रमणबाट बच्न घरबाटै निस्कन नहुने अवस्थालाई सर्वसाधारण आफैले बुझ्नु पर्ने भए पनि 'लकडाउन'लाई तस्करी गर्ने र कमाउने अवसरमा रुपमा लिएको पाइयो । शिक्षक श्रेष्ठले कुनै वैकल्पिक व्यवस्था बिनानै गरिएको 'लकडाउन' का कारण दैनिक उपभोग्य वस्तुको अभाव हुन थालेपछि कतिपय सर्वसाधारण आफ्नै प्रयोजनका लागि लुकिछिपी भए पनि सामान खरिद गर्न जोगवनी जानै पर्ने बाध्यतामा रहेको बताए । 'खाद्यान्नको व्यवस्थापन नगरिँदा तस्करी मौलाएको छ । भारतबाट हुने तस्करीले संक्रमण जोखिम धेरै बढेर गयो,' उनले भने, 'यसमा स्थानीय सरकारले पनि ध्यान दिएन । सीमा क्षेत्रमा सबै त्रसित र भयवित भएर बस्नु पर्ने अवस्था छ ।' उनकाअनुसार भारतीयहरु नेपाल नआए पनि नेपालीहरु नै सामान लिन उतै जाने गरेका हुन् । अहिले व्यापारका नाममा कालोबजारी र तस्करी गर्नेहरु सक्रिय रहेको गुनासो सीमा क्षेत्रका बासिन्दाको छ । श्रेष्ठले स्थानीयले बारम्बार विरोध गरिरहे पनि नेपालभारत आउजाउन शून्यमा झार्न नसकिएको गुनासो गरे । 'लकडाउन' मात्रै गर्ने र वैकल्पिक व्यवस्था नगर्ने सरकारको कदम उचित नभएको उनको भनाइ छ । वडा अध्यक्ष समीम कमरले घर बाहिर ननिस्कन सर्वसाधारणलाई आग्रह गरिए पनि कोही कसैले वास्ता नगरेको बताए । 'जनप्रतिनिधि, नेपाल र सशस्त्र प्रहरीले रोक्ने प्रयास गरिरहे पनि लुकिछिपी छलेर गइहाल्छन्,' उनले भने, 'खुल्ला सीमा भएका ठाउँमा सुरक्षाकर्मी पर्याप्त नहुँदा पनि आउजाउ शून्यमा झार्न सकिएको छैन।' कमरले तस्करी धन्दा चलाउनेहरु यो बेला बढी सक्रिय भएकाले सीमा क्षेत्रमा संक्रमण जोखिम उच्च रहेको बताए । विराटनगर महानगरपालिकाका मेयर भीम पराजुलीले 'लकडाउन' मा पनि बजार र सीमा क्षेत्रमा चहलपहल नरोकिनु दुर्भाग्यपूर्ण भएको बताए । 'नियमको अवज्ञा सर्वसाधारणले गरेको देखिन्छ,' उनले भने, 'अझ ठूलो समस्या त भारतीय बजार आउजाउ नरोकिनुले निम्त्याएको छ ।' जसका कारण प्रदेश १ को राजधानी कोरोनाको उच्च जोखिममा रहेको पराजुलीको बुझाइ छ । 'लकडाउन'लाई उल्लंघन गर्ने क्रम नरोकिएकाले 'स्वास्थ्य संकट' घोषणा गरेर सेना परिचालन गर्न आवश्यक रहेको कुरा सरकारलाई लेखेरै पठाइसकिएको जानकारी पराजुलीले दिए । मानिसलाई घरमै बसाउन सफल भएमा कोरोना नियन्त्रण पनि सफल हुने उनको बुझाइ छ । मोरङ प्रहरी प्रमुख एसपी विश्व अधिकारीले नेपालभारत आउजाउमा सशस्त्र प्रहरीसँग समन्वय गरेर कडाई गरिए पनि शून्यमा झार्न नसक्नुमा मानिस सचेत नभएको प्रष्ट हुने बताए । 'सबैतिर भयावह अवस्था छ । यो बेला एकअर्कासँग भेटघाट नगरिकन मान्छे सचेत भएर घरमै बस्नु पर्ने हो,' उनले भने, 'तर बुझेर पनि नबुझे जस्तो गरेको पाइयो । प्रहरी पुग्दा भागे जस्तो गरे पनि फेरी जम्मा भएर आउजाउ गरिहाल्छन् ।' खुल्ला सीमाना कारण सीमा क्षेत्रमा संक्रमण जोखिम धेरै रहने भएकाले थप कडाई गर्ने तयारी थालिएको उनको भनाइ छ । एसपी अधिकारीले हिँडडुल गर्ने र सवारी साधन कुदाउनेलाई पनि अब पक्राउ गरेर कारबाहीको दायरामा ल्याइने जानकारी दिए । 'लकडाउन' यता मोरङ प्रहरीले नियम उल्लंघन गर्ने मोटरसाइकल, सिटी सफारी, टेम्पो, साइकल लगायत गरेर तीन सय बढी साधन नियन्त्रणमा लिएको जानकारी उनले दिए ।"
बिग्रिएर थन्किएका छन् अस्पतालका एम्बुलेन्स,"बर्दिबास : कोरोना भाइरससँग सामना गर्न अस्पताल, स्वाथ्यकर्मी र एम्बुलेन्स अतिआवश्यक छन् । तर, महोत्तरीमा सरकारी अस्पताल तथा स्वास्थ्य चौकीको एम्बुलेन्स बिग्रिएर थन्किएको छ । बिरामीलाई बोक्ने एम्बुलेन्स मर्मतको अभावमा आफैं बिरामी भएको छ । बर्दिबास सरकारी अस्पतालमा दुई एम्बुलेन्स छन् । तर, दुवै बिग्रिएर अस्पतालमा थन्किएको छ । बिजलपुरा स्वास्थ्य चौकीको एम्बुलेन्स पनि दुर्घटनामा परेर थन्किएको छ । एम्बुलेन्सको हालको अवस्थाको बारेमा कुरा गर्दा बर्दिबास नगरपालिकाका मेयर विदुरकुमार कार्कीले तुरुन्त एम्बुलेन्स बनाउने बताए । अप्ठ्यारो परिस्थितिमा मेरो अहिलेको कार्यभार नै नागरिकको जनस्वास्थ्य बनेको छ, उनले भने । भंगहा नगरपालिकामा रहेको एम्बुलेन्स पनि बिग्रेरै बसिरहेको छ । भंगहा र हरिणमरी स्वास्थ्य चौकीको एम्बुलेन्स थन्केर बसेको हो ।मर्मत गर्न लाग्ने रकमले नयाँ एम्बुलेन्स आउँछ । दुई नयाँ एम्बुलेन्स खरिद गर्न टेण्डर गरेका छौं, भंगहा नगरपालिका मेयर संजिवकुमार साहले भने । प्राथमिक स्वास्थ्य केन्द्र रामगोपालपुरको नयाँ एम्बुलेन्स बिग्रिएपछि वीरगञ्जगजमा मर्मतको लागि पठाइएको छ । अर्को पुरानो एम्बुलेन्स तयारी अवस्थामा छ । कोरोना भाइरसका बिरामीलाई क्वाइरेन्टानसम्म पुर्याउन स्वास्थ्य संस्थाको उपकरण, स्वास्थ्यकर्मी र सवारी साधन तयारी अवस्थामा राख्नु पर्ने हुन्छ । तुरुन्तै हाम्रो अस्पतालका एम्बुलेन्स तयारी अवस्थामा राख्नुको विकल्प छैन,बर्दिबास सरकारी अस्पतालका डाअनिल फुयाँलले भने ।"
कोरोना कहर : नेपालगन्जका मुस्लिमको नमाज घरघरमा,"नेपालगन्ज : नेपालगन्जमा बसोवास गर्ने मुस्लिम समुदायले इदगाहमा सामूहिक रुपमा पढ्ने नमाज अब घरघरमा पढ्ने भएका छन्। दारुल उलुम फैजुन्नबी, जामा मस्जिद ईदगाह सन्चालक समितिले बिहीबार एक अपिल जारी गर्दै सबै मुस्लिमलाई घर घरमा नमाज पढेर सहयोग गर्न आग्रह गरेको हो। समितिका महासचिव मोइरफान सिद्धिकीद्वारा जारी गरिएको अपिलमा भनिएको छ, कोरोना भाइरसलाई मध्य नजर गरी नेपाल सरकारको निर्णय अनुसार भेला र भीडभाड गर्न प्रतिबन्ध गरिएकाले यहाँहरुलाई हार्दिक नम्रता पूर्ण अनुरोध गरिन्छ कि तपाईहरुले आफनो घरमा नमाज पढेर नेपाल सरकारलाई सहयोग गरिदिनका लागि सिफारिसका साथ हार्दिक अनुरोध गदर्छौं। यस अघि नेपालगन्जको सुर्खेत रोडमा रहेको बीपी चोकस्थित इदगाहमा एकैै पटक सयौंको संख्यामा मुस्लिमले सामुहिक नमाज पढ्ने गरेका थिए।"
कालिकोटमा ५४ जना क्वालेन्टाइनमा,"कालिकोट : जिल्लामा भारतबाट फर्केका ५४ जनालाई क्वारेन्टाइनमा राखिएको छ । कोरोना भाइरसको महामारी भएको देश भारतबाट फर्किएका व्यक्तिबाट गाउँमा कोरोनाको संक्रमण नहोस् भन्ने उद्देश्यले जिल्लाका ३ वटा स्थानीय तहले ५४ जनालाई क्वारेन्टाइनमा राखेको हो जिल्ला स्वास्थ्य सेवा कार्यालयका सूचना अधिकारी कटकबहादुर महतका अनुसार सान्नीत्रिवेणी गाउँपालिकामा ३८ जना, रास्कोट नगरपालिकामा ९ जना र पचालझरना गाउँपालिकामा ७ जना गरी ५४ जना विदेशबार फर्किएका व्यक्तिलाई क्वोन्टाइनमा राखिएको छ । उनले भने, 'जसमा पचालझरना गाउँपालिका ७ नुवाघरमा ७ जनालाई होम क्वारेन्टाइनमा राखिएको छ । अन्य दुई स्थानीय तहले विद्यालय र पालिकाको कार्यालयमा व्यवस्था गरेको क्वारेन्टाइनमा राखेका छन् । उनका अनुसार जिल्लाका ९ वटै स्थानीय तहमा ६ सय १९ बेडको क्वारेन्टाइनको व्यवस्था गरेका छन् । जिल्लाको रास्बाटमा ४८ जना नागरिक गाउँ फर्किएका छन् । त्यसमध्ये ३८ जना क्वारेन्टाइनमा राखिएका छन् । यस्तै नरहरीनाथ गाउँपालिकामा ५० बेडको क्वारेन्टाइनको व्यवस्था गरिएको छ भने भारतबाट १० जना गाउँ फर्किएका छन् । शुभकालिका गाउँपालिकामा ४० बेडको क्वारेन्टाइनको व्यवस्था गरिएको छ ।उक्त गाउँपालिकामा भारतबाट १३ जना गाउँ फर्किएका छन् । यस्तै महाँवै गाउँपालिकामा ४१ बेडको क्वारेन्टाइनको व्यवस्था गरिएको छ भने त्यहाँ भारतबाट ८६ जना गाउँ फर्किएका छन् । यस्तै तिलागफा नगरपालिकामा २० बेडको क्वारेन्टाइनको व्यवस्था गरिएको छ भने भारतबाट फर्किनेको संख्या २८ छ। जिल्लामा कार्यरत ४ सय ८ जना स्वास्थ्यकर्मीमा ३ सय ८० जना स्वास्थ्यकर्मी कोरोनाविरुद्धको अभियानमा परिचालन गरिएका छन् । गाउँमा परिचालन गरिएका स्वास्थ्यकर्मीसँग सामान्य मास्क पनि छैन् । स्वास्थ्यकर्मी सुरक्षा सामग्री बिना नै गाउँमा स्वास्थ्यकर्मी परिचालन गरिएकाले उनीहरु पनि निकै जोखिममा रहेको जिल्ला स्वास्थ्य सेवा कार्यालय सूचना अधिकारी महतले बताए। उनले भने, 'जिल्लाबाट प्रदेशमा स्वास्थ्यकर्मी सूरक्षा सामग्री माग गरेका छौँ। तर आएका छैनन्। गाउँमा भारतलगायका विदेशी मुलुकबाट आउने हरेक नागरिकको निगरानी राख्न र उनीहरुको स्वास्थ्य अवस्था जाँच गर्न स्वास्थ्यकर्मी सक्रिय छन्"
लक डाउन : ग्यासको आयात घट्यो,"वीरगन्ज : नेपाल र भारतमा लक डाउन भएयता भारतबाट वीरगन्ज नाकाहुँदै ग्याँसको आयातमा कमी आएको छ। कोरोना भाइरस संक्रमण रोकथाम र नियन्त्रणका लागि नेपालमा चैत १० गते देखि सीमा नाका बन्द गरिएको हो भने ११ देखि एक साताका लागि लकडाउन पनि गरिएको छ। भारतमा पनि चैत १२ देखि २१ दिनका लागि लक डाउन गरिएको छ।लक डाउनमा अतिआवश्यक वस्तुको आयात निर्यातमा कुनै अवरोध नहुने दुवै देशका सरकारले जनाएका छन् । तर लक डाउन भएयतादेखि भने भारतबाट ग्याँसको आयातमा कमी आएको छ । नेपाल आयल निगमका अनुसार, सामान्य अवस्थामा भारतबाट वीरगन्ज नाकाहुँदै दैनिक औसतमा ५० देखि ५५ बुलेट एलपी ग्याँस नेपाल भित्रिन्छ । तर, लक डाउन भएको चैत ११ देखि यता भारतबाट वीरगन्ज नाकाहुँदै दैनिक औसतमा २७ बुलेट ग्याँस मात्र भित्रिरहेको छ । चैत ११ देखि शुक्रबार सम्म ४ दिनको अवधीमा भारतबाट वीरगन्ज नाकाहुँदै १ सय ८ बुलेटमा १९ लाख २५ हजार ७ सय केजी मात्रै ग्याँस नेपाल भित्रिएको नेपाल आयल निगम शाखा कार्यालय वीरगन्जका प्रमुख राम कुमार न्यौपानले जानकारी दिए । चैत ११ मा ३१ बुलेट , चैत १२ मा ३५ बुलेट , चैत १३ मा १२ बुलेट र शुक्रबार चैत १४ मा ३० बुलेट ग्याँस वीरगन्ज नाका हुँदै भित्रिएको हो । चैत १० मा ५४ बुलेट ग्याँस भित्रिएकोमा त्यस यता भने लकडाउन भएपछि दैनिक औसतमा २७ बुलेट मात्रै आयात भइरहेको न्यौपानले बताए । नेपाल र भारत दुवै देशमा अचानक लक डाउन भएपछि वीरगन्ज नाका हुदै आयात हुने ग्यासको परिमाणमा केहि कमी आएको उनले बताए । लक डाउनका कारण भारतको बरौनी स्थित आइओसीको रिफाइनरी प्लाण्ट पनि प्रभावित भएकाले नेपालमा ग्याँसको आयातमा असर परेको हुनसक्ने न्यौपानले बताए । वीरगन्ज नाकाहुँदै भित्रिने ग्यास बरौनीको रिफाइनरीबाट बुलेटमा आउँछ, उनले भने, 'भारतमा पनि अचानक जनता कर्फ्यू र लकडाउन भएपछि बरौनीको रिफाइनरीमा उत्पदान र लोडअनलोड दुवै प्रभावित भयो , त्यसैको असर ४ दिन देखि परेको हो । तर आइतबारदेखि भने फेरि साबिककै परिमाणमा ग्यास आयात हुने सम्भावना पनि रहेको न्यौपानेले बताए। नेपाल ग्यास बिक्रेता महासंघका केन्द्रीय अध्यक्ष महेश्वर कुमानर श्रेष्ठले पनि नेपाल र भारत दुवै देश लकडाउन भएकाले त्यसको असर ग्यासको आयातमा पनि परेको बताए । नेपालका लागि ग्यास आयात हुने बरौनीको रिफाइनरी प्लाण्टमा पनि लक डाउनको असर परेकाले नेपालमा ग्यासको आयात प्रभावित भएको उनले बताए । भारतका रिफाइनरी प्लाण्टबाट ग्याँस बोकेर आउने बुलेट बीच बाटोमा पन्चर वा बिग्रियो भने मर्मत गर्ने ग्यारेज सबै बन्द छन्, उनले भने, 'होटल लज पनि बन्द छन्। बुलेटका चालकले खाना पाइरहेका छैनन्। यी कारणले पनि ग्यास आयातमा समस्यमा भइरहेको हो।' उद्योगले ग्यास नपपठाएपछि डिलर बन्द यता ग्यास बोटलिङ उद्योगले बजारमा माग अनुसारको ग्यास नपठाएका कारण वीरगन्जमा रहेका ग्यास उद्योगका केही आधिकारिक बिक्रेता (डिलर) हरुले पसल नै बन्द गरिदिएका छन् । मनोज ग्यास उद्योगको आधिकारीक बिक्रेता मिखा ट्रेडर्सका सन्चालक गणेश श्रेष्ठले उद्योगले माग अनुसारको ग्यास सिलिण्डर पठाउन छाडेपछि ३ दिनदेखि पसल नै बन्द गरेर घरमा बसेको बताए । दैनिक ५ सय ग्राहक खाली सिलण्डर लिएर पसल अगाडि लाइनमा लाग्छन्, उनले भने, 'तर उद्योगले २३ दिन बिराएर ५० वटा मात्र भर्ती सिलण्डर पठाउँछ त्यसैले गाली खानु भन्दा ३ दिनदेखि पसल नै बन्द गरेर घरमा बसेको छु। १ देखि ४ शुक्रबार वीरगन्ज भन्सारको आइसीपी अगाडिको सडकमा रहेका ग्यास बुलेटहरु । तस्बीर :क्रान्ति शाह"
"लकडाउनः कोही एल्बम पल्टाउँदै, कोही दोहोरी गाउँदै","जनकपुरधाम : प्रीय साथीहरु, 'विश्वव्यापी कोरोनाभाइरस महामारीको यस त्रासदीमा म सुरक्षित छु । सरकारले गरेको लकडाउन अवधिसम्म आफ्नो परिवारसहित घरमै बस्नेछु । कलेज लाइफमासँगै बिताएका त्यो सुनहरा क्षणहरु अहिले सम्झिदै छु । आउने दिनमा त्यसरी नै हामी खुब रमाइलो गरौंला भन्ने इच्छा छ । तिमीहरु पनि आआफ्नो घरमा सुरक्षित बसेका छौँ भनेर मैले विश्वास लिएको छु,' जनकपुरधामका समाजिक अभियन्ता सरोज रायले फेसबुकमा स्टाटस लेख्दैं २९ वर्ष अघिको साथीभाइसँगको फोटो पोस्ट गर्दै लेखेका छन् । उनले सबै साथीहरुलाई कोरोना भाइरससँग बच्न घरमै बस्न अनुरोध गरेका छन् । कोरोना भाइरसको महामारीले त्रासदीमा पुरा देश नै लक डाउन छ । यसबेला आफ्नो परिवारका सदस्य, इस्टमित्र, छिमेकी, स्कुलकलेजका साथी, गुरु, शुभाचिन्तक आदि सबैलाई उनले सम्झिँदै एल्बममा संकलन गरेको तस्बिर पोस्ट गर्दै साथीलाई ट्याग गरेका छन् । 'मैले सबै साथीलाई पुरानो फोटो पोस्ट गरेर ट्याग गरेको छु । तपाईंहरु पनि मलाई पनि १४ दिनसम्म पुरानो फोटो पोस्ट गरेर ट्याग गर्नुहोला । यो मेरो कोराना भाइसविरुद्धको च्यालेन्ज हो,' उनले साथी भाइलाई अनुरोध गरेका छन् । व्यापार व्यवसायमा सधैं व्यस्त रहने बर्दिबास उद्योग बाणिज्य संघ बर्दिबासका वरिष्ठ उपाध्यक्ष कृष्णप्रसाद गौतम देश लकडाउन भएपछि उनी सपरिवारका साथमा घरभित्रै छन् । कृष्ण परिवारजनसँग दिनमा दुई पटक दोहोरी गाउँछन् । उनी लोकदोहोरीमा रुची राख्छन् । गलबन्दी च्यातियो तिम्ले तानेर, बोलाउन खोजेको आफ्नै ठानेर भन्ने गायक प्रकाश सपुतको भाकामा उनले करोना विरुद्धको सचेतनामुलक दोहोरी गीत रचेका छन् । लोकदोहोरीमा उनले कोरोनाबाट कसरी बच्ने हार्मुनियमको धुनमा गाउँछन् । उनकी श्रीमती राधा गौतम मादल ठोक्दै कृष्णले गरेको प्रश्नको उत्तर दोहोरीबाटै दिन्छिन् । कृष्णका चार वर्षीय नाती क्रिसब र ७९ वर्षीय आमा टंकमाया दोहोरीमा ताली पिट्दै भाका भन्दै रमाउँछन् । आमा बुवा, हजुरआमाले गाएको दोहोरीको लाइभ कृष्णका छोरो केदारले फेसबुकमा डिजेको काम गर्छन्। यस्तो छ, यी परिवारको दोहोरी गीत कृष्ण : कोरोनाले संसार तर्सेको, काहाँबाट किटानु वर्षेको ? गलबन्दी च्यातियो तिम्ले तानेर, बोलाउन खोजेको आफ्नै ठानेर राधा : किटानुको नक्सा डल्ला छ, चाइनाबाट आएको हल्ला छ । गलबन्दी च्यातियो तिम्ले तानेर। कृष्ण : डर भयो कोरोना आएर, सर्प बिच्छी चमेरा खाएर । गलबन्दी च्यातियो तिम्ले तानेर। राधा : सबैजना कम्मर कसौन, क्वारेन्टान्मा बसौंन । गलबन्दी च्यातियो तिम्ले तानेर। कृष्ण : मरिन्छ कि भनेर सचेत हुने हो, सरकारको आदेश मान्ने हो । गलबन्दी च्यातियो तिम्ले तानेर। राधा : साग खोले खाएर पेट भरौं, जथाभावी हिडडुल नगरौं । गलबन्दी च्यातियो तिम्ले तानेर। राष्ट्रिय लोक तथा दोहोरी गीत प्रतिष्ठान नेपाल प्रदेश२ का संरक्षक रहेको कृष्ण भन्छन्, ' दोहोरीबाट रमाइलो पनि हुन्छ, साथीभाइलाई समाजिक सञ्जालबाट दोहोरी गाएर मनोरञ्जनसँग सचेत पनि गराइरहेका छौं ।' देश लकडाउन भएपछि मानिस सहरबाट घर फर्किएका छन् । कोरोना भाइरसबाट चार दिनदेखि बच्न घरभित्रै छन् । अरु समयमा फुर्सद नपाउने अहिले पुरा तस्बिर खोज्दै एलम्ब पल्टाउँदै छन् । पुरान दिन सम्झिदै रमाइरहेका छन् । कति गीत गाइरहेका छन् । महोत्तरीको भंगहाका समाजिक अगुवा गोपाल प्रसाद बराल चालिस वर्षपछि फिल्म हेर्दै छन् । कोरोना भाइरसबाट उनले आफूलाई घरभित्र लक डाउन गरेपछ उनलाई समय कसरी बिताउने चिन्ता थियो । उनले समय कटाउने उपाय निकाले फिल्म हेर्ने । 'फिल्म हेरेको जुग बितेको थियो । २०३६ सालमा हाइस्कुल छोडेको पछि काम व्यवस्थाले महिले फिल्म हेर्ने फुर्सद भएन, उनले भने, 'कोरोनाको महामारीले गर्दा धेरै वर्षपछि राम्रोसँग घर बस्न पाएको छु । अहिले काम केही छैन, बाहिर कहाँ निस्कुने, निस्किन सकिदैन । सुनेका फिल्म सम्झीसम्झी ल्याप्टपमा डाउन लोड गरेर हेरिरहेको छु ।' उनले पार्टीसन् हिन्दी फिल्म हेरिरहेका छन् । भारतबाट पाकिस्तान विभाजित भएको कहानी देखाइएको छ ।उनले फेसबुकमा लेखेका छन्, 'विद्यार्थी छँदा शनिबार 'कन्सेसन शो' मा केही सिनेमा हेरेको सम्झन्छु । सामान्यतया म सिनेमामा दिलचश्पी भएको प्राणी हैन । अहिले कोरोना सन्त्रासबाट बच्न 'होम क्वारेन्टाइन' मा बस्नु पर्दा समय कटाउन यही सहारा खोजे । यसो मोबाइलमा सर्च गर्दा निर्मल पाण्डेको 'ट्रेन टु पाकिस्तान' मुवी अगाडि परेछ, त्यसैलाई 'क्लिक' गरेर अगाडि बढियो । समाजिक अभियन्ता सरोज रायले फेसबुकमा पोस्ट गरेको साथीभाइसँगको २९ वर्ष अघि तस्बिर ।"
कोरोनाविरुद्ध सार्क राष्ट्रको संयुक्त डोमेन,"काठमाडौं : दक्षिण एसियाली क्षेत्रीय सहयोग संगठन (सार्क) सदस्य राष्ट्रले कोरोना भाइरसबारे संयुक्त जानकारी दिने भएका छन्। उनीहरूले सबै तथ्य एकरुप बनाउन संयुक्त डोमेन तयार गरेका छन्। सार्क राष्ट्रका स्वास्थ्य अधिकारीहरूले कोरोना भाइरसबारे अनुभव तथा जानकारी दिन संयुक्त डोमेन बनाएको परराष्ट्र मन्त्रालयले बिहीबार जानकारी दिएको हो। भारतको अगुवाइमा उक्त कार्य भइरहेको छ। भिडियो कन्फरेन्समार्फत संयुक्त डोमेन बनाउने निर्णय गरेको जानकारी दिइएको छ। सार्क सदस्य राष्ट्रहरूले संयुक्त रूपमा कोरोनासँग जुध्ने तयारी गर्न भारतीय प्रधानमन्त्री नरेन्द्र मोदीले पहल गरेका थिए। त्यही पहलको थालनीअनुरूप संयुक्त डोमेन बनेको हो। यसका साथै, भारतले कोरोनाबारे संयुक्त कोषको घोषणा गरेको छ। एसएएआरसीसीओआईएनडटओआरजी (_) नामको डोमेन अप्रिल १३ तारिखसम्म बन्ने बताइएको छ। यसबाट कोभिड१९ इमर्जेन्सी मेडिकल सेवाबारे अनुभव तथा जानकारी दिने पनि उल्लेख छ। यो एक प्रकारको संयुक्त सहकार्यको पहल हो। यसरी नै सार्कमा सहकार्य आवश्यक रहेको धारणा व्यक्त भएका छन्। सार्कका आठै सदस्य नेपाल, भारत, माल्दिभ्स, बंगलादेश, अफगानिस्तान, पाकिस्तान, श्रीलंका र भुटानका स्वास्थ्य अधिकारी र परराष्ट्र अधिकारीले संयुक्त रूपमा भिडियो कन्फरेन्स गरेका हुन्।"
"निजी अस्पताल बन्द, सरकारीमा न्युन बिरामी","हेटौंडा : बागमती प्रदेशको राजधानी हेटौंडामा आधा दर्जन निजी अस्पतालको कुनै पनि कक्षमा बिरामी छैनन्। आकस्मिक कक्ष खुल्ला गरिए पनि रुघाखोकी र ज्वरोका बिरामीको उपचार गर्न अप्ठ्यारो मान्छन्। हेटौंडाको एकमात्र सरकारी हेटौंडा अस्पतालमा पनि बिरामीको चाप घटेको छ। दैनिक पाँच सयभन्दा बढी बिरामी आउने गरेकोमा हाल दैनिक मुस्किलले एक सय बिरामी आउने गरेको अस्पताल विकास समितिका अध्यक्ष प्रकाश पौडेलले बताए। हामी मूलगेटमा आउने बित्तिाकै ज्वरो नाप्छौं, अन्य स्वास्थ्य सावधानी अपनाएर मात्र अस्पतालमा प्रवेश गराउँदै आएका छौं, उनले भने, अत्यावश्यक सेवा लिनेबाहेक सबै बिरामीलाई अहिलेको समयमा नआउन भनेका छौं। अस्पतालमा १ सय ८ बेड रहेकोमा २२ बेडमा मात्र बिरामी रहेको पौडेलले बताए। मौसम परिवर्तनका अस्पतालमा कारण अघिल्ला वर्षमा यो सिजनमा रुघाखोकी र ज्वरोको अत्याधिक बिरामी आएका थिए। तर यस वर्ष स्वास्थ्य सतर्कताका कारण त्यस्ता बिरामी न्युन आएको उनले बताए। अन्य निजी अस्पताल बन्द हुँदा आकस्मिक कक्षमा भने बिरामीको चाप अन्य समयमा जस्तै रहेको उनको भनाइ छ। सरकारले निजी अस्पताललाई कुनै निर्देशन नदिएकाले बन्द जस्तै हुन पुगेको हेटौंडा ११ स्थित चुरेहिल अस्पतालका अध्यक्ष गोकर्ण पराजुलीले बताए। हामीले आकस्मिक कक्ष खुल्ला राखेका छौं, अरु बिरामी छैनन्, उनले भने, सरकारले भनेको खण्डमा हामीले सक्ने सेवा दिन तयार छौं। हेटौंडामा हेटौंडा सिटी अस्पताल, अर्थोपेटिक अस्पताल, सहकारी अस्पतालले आकस्मिक बाहेकका अन्य सेवा बन्द गरेका छन्। प्रदेश सरकारले भने हेटौंडाको निजी विद्यालय, पार्टी प्यालेस र सरकारी विद्यालय भवनहरुमा क्वारेन्टाइन र आइसोलेसन कक्ष निर्माणको काम अघि बढाएको छ। हेटौंडा ४ स्थित श्रमिक माविमा आइसोलेसन कक्ष निर्माणको काम बुधबारदेखि सुरु भएको छ। हामीले ४० कोठे नयाँ भवन उपलब्ध गराएका छौं, आइसोलेसन निर्माणका लागि आवश्यक सामान ल्याउने काम सुरु भएको छ, विद्यालयका पीटीए अध्यक्ष ईश्वरी कोइरालाले भने। बागमती सरकारले श्रमिक माविको भवनले नपुगे हेटौंडा अस्पतालमा आईसोलेसन कक्ष निर्माण गर्ने जनाएको छ। पहिलो चरणमा श्रमिक मावि हो, त्यसले बिरामीको चाप थेग्न सकेन भने हेटौंडा अस्पताललाई प्रयोग गर्नेछौं, सामाजिक विकासमन्त्री युवराज दुलालले भने। आइसोलेसन कक्षमा हेटौंडा अस्पतालले स्वास्थ्यकर्मीको व्यवस्थापन गर्नेछ। हेटौंडा एकेडेमीमा क्वारेन्टाइन निर्माण सकिएको दुलालले बताए। धमाधम आईसोलेसन कक्ष निर्माण बागमती प्रदेशका अन्य जिल्लामा पनि आईसोलेन र क्वारेन्टाइन निर्माण गरिएको छ। रसुवामा २० बेड, नुवाकोटमा १० बेड, धादिङमा २० बेड आईसोलेसन कक्ष निर्माण गरिएको सामाजिक विकास मन्त्रालयले जनाएको छ। धादिङमा ८० बेडको क्वारेन्टाइन निर्माण गरिएको छ। चितवनको भरतपुरमा ७० बेडको आईसोलेसन, १० बेडको आईसीयु र रत्ननगरमा २० बेडको आईसोलेसन कक्ष निर्माण गरिएको दुलालले जानकारी दिए। त्यस्तै सिन्धुलीमा ५ बेड आईसोलेसन, ५० बेडको क्वारेन्टाइन, रामेछापमा ३३ बेडका आईसोलेन, ३५ बेडको क्वारेन्टाइन, दोलखाको जिरीमा २ बेडको आइसोलेन र चौतारामा १९ बेडको आईसोलेन कक्ष निर्माण गरिएको उनले बताए। सिन्धुपाल्चोकमा ६ बेडको आईसोलेसन, काभ्रेको धुलिखेल अस्पतालमा २० बेडको आईसोलेसन कक्ष निर्माण भइरहेको छ। भत्तापुरमा २१ बेडको आईसोलेसन कक्ष निर्माण गरिएको छ। भक्तपुरमा ६ जना आईसोलेसन कक्षमा राखिएको र ४ जनाको रिपोर्ट नेगेटिभ आएको मन्त्री दुलालले बताए। स्थानीय तहहरुले पनि क्वारेन्टाइन र आईसोेलेसन कक्ष निर्माण गरिरहेका छन्। काठमाडौं र ललितपुरमा भने संघीय सरकारको व्यवस्थाअनुसार हुने मन्त्रालयले जनाएको छ।"
कोरोना जोखिममा सुरक्षाकर्मीको हैरानी,"जनकपुरधाम ः तपाईहरु घरमा बस्नुभयो भने हामी सडकमा हुनेहरु सुरक्षित रहन्छौं, धनुषाका सशस्त्र प्रहरी उपरीक्षक राजेश उप्रेतीले लकडाउनका बेला सडकमा ओहोरदोहोर गर्नेहरुलाई सम्झाउँदै भने। यो लकडाउन प्रहरीका लागि नभई तपाई हामी सबैको सुरक्षाको लागि हो। कोभिड१९ को जोखिम व्यवस्थापन गर्न सरकारले देशैभरि लकडाउन गरिएको छ। तर, घरमा नबसी लापरवाही तरिकाले सडकमा हिड्ने सर्वसाधारणको बानीले प्रहरीलाई हैरान बनाएको छ। भारतसँग सीमा जोडिएका प्रदेश २ का आठ जिल्लामा कोरोना संक्रमणको जोखिमबढि छ। यस्तोमा सर्वसाधारणबीच सामाजिक दुरी कायम गराउन प्रहरीलाई हम्मेहम्मे परेको छ। मानिसहरु विभिन्न बहाना बनाएर बाहिर निस्कनछन्, प्रदेश २ प्रहरी कार्यालय जनकपुरका प्रहरी प्रवक्ता जयराज सापकोटाले भने, कोही खेल्ने निहुँमा त कोही सरसामान किन्ने बहानामा सडकमा आउन खोज्छन् यसले कोरोनाको जोखिम अझ बढाउँछ। सम्झाई बुझाई गर्दा नमानेपछि कुनैबेला सामान्य बल प्रयोग गर्नुपर्ने बाध्यता रहेको सपकोटाले बताए। प्रदेश भरी लकडाउन सफल बनाउन सुरक्षा व्यवस्थापनका लागि ६ हजार भन्दा बढि नेपाल प्रहरी खटिएको प्रवक्ता सापकोटाले जानकारी दिए। हाम्रो लागि निकै जोखिम छ, उनले थपे, जो कोहीको सम्पर्कमा हामी आउनु पर्नेहुन्छ यस्तोमा हाम्रो सुरक्षाका लागि भएपनि जनताहरु घरमै बसुन भन्ने आग्रह छ। सडकमा खटिएका प्रहरीहरुलाई अनुशिक्षण दिएर आफ्नो सुरक्षा कसरी गर्ने बारे सिकाइएको उनले बताए। आफैंले बनाएको मास्क वितरण गरेर हातमा पञ्जा लगाई सुरक्षित रन निर्देशन दिइएको छ, उनले भने। प्रहरी प्रधान कार्यालयबाट हाल २५ वटा टेन्ट उपलब्ध गराइएको र ती टेन्टको प्रयोग गरी प्रत्येक जिल्लामा प्रहरीका लागि आइसोलेसन वार्ड बनाइएको छ। मास्क र सेनिटाइजरको भरमा हामी फ्रन्टलाइनमा खटिएका छौं, प्रदेश २ सशस्त्र प्रहरी कार्यालयका प्रमुख डिआइजी राजु अर्यालले भने, हाम्रो जिम्मेवारी सुरक्षा प्रदान गर्नु हो तर, सीमा नाकामा खटिएका प्रहरीहरु फ्रन्टलाइनमा भएकै कारण बढी जोखिममा छन्। अहिले प्रदेशभरि ३५ सयको संख्यामा सशस्त्र प्रहरी लकडाउन व्यवस्थापन गर्न लागिपरेको अर्यालले जानकारी दिए। हामीसँग म्यानपावरको अभाव छैन् तर, साधनस्रोतको अभाव छ भन्ने कुरा जनताले बुझ्नु पर्यो, डिआईजी अर्यालले भने, घर बाहिर नहिड्न भन्यो भने प्रहरीको लागि भन्या होइन कि आफ्नै लागि भन्या हो भनेर जनताले बुझिदिनु पर्यो। हामी सबैको सहयोगमा सक्ने जति जोखिम व्यवस्थापनमा लागेका छौं, नेपाली सेनाका पृतनापती सुरेश कुमार कार्कीले भने, जनताले पहिलो चरणमै कुरा बुझ्दैनन् तर, हामी निरन्तर बुझाउने प्रयास गरिराखेका छौं। नेपाली सेनाले तीन चरणमा कोरोना महामारीविरुद्ध लड्ने तयारी गरेको उनले बताए। पहिलो चरणमा सेफ क्वारेन्टाइनको व्यवस्थापन त्यसपछि कोरोनाको उपचार र तेस्रो ट्रान्जिशनल ट्रिटमेन्टको उपाय अपनाइने तयारी रहेको कार्कीले जानकारी गराए।"
क्वारेन्टाइनमा बस्दा जीवित प्रणालीसँग सम्पर्क गर्न नपाउने,"काठमाडौं : क्वारेन्टाइनमा राखिएका मानिसले जीवित प्रणालीसँग सम्पक गर्न नपाउने भएका छन् ।कोरोना भाइरस सम्बन्धी क्वारेन्टाइन सञ्चालन तथा व्यवस्थापन गर्न जारी मापदण्डमा संक्रमणबाट लाग्न सक्ने रोगकोबाट नागरिकलाई सुरक्षित राख्न यस्तो व्यवस्था गरिएको हो। स्वास्थ्यकर्मी लगायत अन्य व्यक्तिले क्वारेन्टाइनमा राखेका व्यक्तिसँग अनावश्यक भेट्न नपाउने व्यवस्था गरिएको छ । भेटघाट गर्नु परेमा स्वास्थ्यकर्मीको प्रत्यक्ष निगरानीमा सुरक्षाको सम्पूर्ण व्यवस्था मिलाएर मात्र भेट्न पाउने छन् । क्वारेन्टाइनमा रहँदा बाहिर परिवार वा मिडियासँग अनावश्यक टिकाटिप्पणी गर्न र अफवाह फैलाउन पाउने छैनन् । क्वारेन्टाइनमा रहनेको खाना खाने समय खानाको समय पनि मापदणडमा तोकिएको छ । चिया,खाजा साढे ७८ बजेसम्म, दिवा खाना ११:३०१२:०० बजेसम्म, खाजा साढे २३ बजेसम्म र रात्री खाना साढे ७८ बजेसम्म तोकिएको छ । क्वारेन्टाइनमा बस्ने व्यक्तिलाई प्रति दिन प्रति व्यक्ति नेपाल प्रहरीलाई दिने बराबरको हुनेछ ।"
कोरोनासँग लड्ने प्रणाली र संयन्त्र,"जगत्मुखी सोच, जीवनमुखी संयन्त्र र सेवामुखी धारा विकसित गर्न सकिएन भने विधाताले पनि हामीलाई बचाउन सक्ने छैनन् यीे पंक्ति लेखिँदासम्म आधिकारिक तवरमा नेपालमा कोभिड १९ संक्रमित संख्या दुई अर्थात एकाइमा सीमित छ, जुन सन्तोषको कुरा हो। तर हजारको संख्यामा पनि परीक्षण नभएकाले अनेकौं आशंका विद्यमान छन्। त्यसैले हुनुपर्छ, ज्यादाभन्दा ज्यादा परीक्षणमा अन्तर्राष्ट्रिय संस्थाहरूले जोड दिएका छन्। धनी हुन् वा गरिब राष्ट्र, अहिले सर्वत्र लकडाउन, सटडाउन जस्ता कठोर उपाय अवलम्बन भइरहेको छ र महामारीबाट जोगिने हो भने आइसोलेसन (अलगथलग) मा बस्नु आवश्यक छ। त्यसका लागि हामी सबैले केही साता सम्भव भएसम्मको संसर्गलाई कटडाउन (कटौती) गर्नैपर्छ र यो नै कोरोना संक्रमणलाई ब्रेक डाउन अर्थात् ध्वस्त पार्ने बलियो उपाय हो। यदि कसैले हेलचेक्रयाइँ गर्छ भने उसले आफ्नो जीवन मात्र होइन प्रियजनको जीवनसँग पनि खेलबाड गरिरहेको छ। कतिपय मामलामा केही निकाय गैरजिम्मेवार देखिन सक्छन् तर नागरिक जिम्मेवार छन् भन्ने मान्यता प्रस्तुत गर्ने बेला हो यो। सरकारका कमीकमजोरी हुन सक्छन् तर नागरिक कमजोर छैनन् भन्नका लागि उदाहरण प्रस्तुत गर्ने बेला हो यो। त्यस्तो उदाहरण भनेको कोभिड१९ संक्रमण रोकथामन्यूनीकरणनियन्त्रणका लागि राज्यसरकारसँगै हातेमालो गर्दै सहयोग गर्नु हो। नर्बिसौं, नागरिक जति लापरबाह हुँदै जान्छन् कोभिड१९ त्यति सक्रिय हँुदै जान्छ। तीन महिनापहिले चीनको वुहानमा कोभिड१९ चियाउँदै गर्दा कतिपयलाई लाग्यो होला चीनको सीमा नाघेर नोबेल कोरोना युरोप र अमेरिका प्रवेश गर्न सक्दैन। बढी तापक्रममा कोरोना भाइरस बाँच्न सक्दैन भन्ने केहीको विश्वास थियो त गर्मी बढेपछि कोरोना स्वतः समाप्त हुने कतिपयको आशा थियो। तर युरोपको चिस्यानदेखि एसियाको गर्मी छिचोल्दै कोरोनाले निरन्तर साम्राज्य विस्तार गरिरहेको छ। यस क्रममा एउटा अचम्मको संयोग देखापरेको छ जलवायु परिवर्तन (जप)विश्वव्यापी उष्णता (विउ) र कोरोनाबीच अन्तरसम्बन्धको। जप र विउको एउटा प्रमुख कारण हरितगृृह ग्यासको वृद्धि हो। कार्बनडाइअक्साइड जस्ता हरितगृह ग्याँसको बढ्दो उत्सर्जनका कारण पृथ्वीको नजिकको हावाको सतह र महासागरमा हालका दशकमा सरदर तापक्रममा वृद्धि भइरहेको छ। तापक्रममा भएको यस्तो वृद्धिले समुद्री सतह बढ्ने, कृषि क्षेत्रमा प्रतिकूल प्रभाव पर्ने, हिमनदी पग्लने, कतिपय जीव लोप हुने र रोगको संख्यामा वृद्धि हुनेजस्ता प्रतिकूल प्रभाव देखिएको छ। कोरोना परिवारको कान्छो सदस्यको रूपमा कमजोर ठानिए पनि हाहाकार मच्चाउन यथेष्ट कोरोना भाइरसको अभ्युदय त्यसैको परिणाम हुनसक्छ। वर्तमान विश्वमा सबैभन्दा बढी कार्बनडाइअक्साइड उत्सर्जन गर्ने राष्ट्र चीन हो। संयोग, कोभिड१९ अभ्युदय चीनबाटै भयो। सबैभन्दा बढी कार्बन उत्सर्जन गर्ने दोस्रो राष्ट्र अमेरिका हो। कोरोना संक्रमण संख्याका हिसाबले अमेरिका अहिले तेस्रो भए पनि इटालीलाई उछिन्ने (सम्भवतः चीनलाई पनि ) रफ्तारमा अमेरिकामा संक्रमण फैलिइरहेको छ। निरन्तर खट्ने स्वास्थ्यकर्मी, सुरक्षाकर्मीको सहयोगीको रूपमा स्वयंसेवी परिचालन गर्न सकियो भने अग्रपंक्तिमा क्रियाशील जनशक्तिमा परेको चाप, भार र थकानलाई कम गर्न सकिन्छ। कार्बन उत्सर्जनका हिसाबले छैठौंमा रहेको जर्मनी कोरोना संक्रमणमा पाँचांैमा छ भने कार्बन उत्सर्जनमा सातांै स्थानमा रहेको दक्षिण कोरिया, कोरोना संक्रमणमा नवौं र कार्बन उत्सर्जनमा आठौंमा रहेको इरान कोरोना संक्रमणमा छैठौं स्थानमा देखिएको छ। समग्र युरोपियन युनियनलाई एक एकाइ मान्ने हो भने कार्बन उत्सर्जनका हिसाबले ईयू तेस्रो स्थानमा पर्छ। नभन्दै इटली, स्पेन, जर्मनी, फ्रान्स कोरोना संक्रमणका हिसाबले दोस्रो, चौथो, पाँचौं र सातौं स्थानमा छन्। भारतमा पनि तीव्र गतिमा कोभिड१९ संक्रमण फैलने अनुमान विज्ञहरूको छ। सायद कार्बन उत्सर्जनका हिसाबले भारत तेस्रो स्थानमा रहेको र विशाल जनसंख्या भएका कारण यो मत प्रवल भएको हुनसक्छ। यद्यपि यो पंक्ति लेखुञ्जेल भारतमा संक्रमितको संख्या सैकडामा सीमित छ तर कथंकदाचित महामारी फैलियो भने नियन्त्रण बाहिर जान सक्ने सम्भावनाका कारण तीन हप्ताका लागि सिंगो भारतमा लकडाउन भइसकेको छ। आशा गरौं कोरोना निदानका लागि चाँडै औषधी बन्नेछ र उपलब्ध हुनेछ तर एउटा छिमेकी चीनबाट पाठ नसिकेका हामीले अर्को छिमेकी भारतबाट पाठ सिक्न ढिलो गर्नु हुँदैन। हरेक रोगका लगभग औषधी उपचार उपलब्ध भएको र नागरिकका लागि गुणस्तरीय स्वास्थ्य सेवा प्रदान गर्दै आएको अमेरिका जस्ता धनाढ्य र शक्तिशाली राष्ट्रसमेत कोरोना प्रकोपका कारण निरिह भइरहेको बेला नेपालमा यो महामारी फैलियो भने हाम्रो अवस्था कस्तो होला ? सबैले गहिरो संयम धारण गरी सिफारिस गरिएका उपाय अवलम्बन गर्नु नितान्त आवश्यक छ। कस्तो प्रणाली, कस्तो संयन्त्र ? २०६२६३ को जनआन्दोलनको सफलतापछि शान्ति प्रक्रिया सुरु भयो। संविधानसभा निर्वाचन र संविधान लेखनसहित अनेकांै महत्वपूर्ण कार्य सुरु भए। त्यही बेला अर्थात् २०६३ देखि हामीले जलवायु परिवर्तन र विश्वव्यापी उष्णताबारे सचेतना अभियान तीव्र बनाएका थियौं। नेपालको संविधानको प्रस्तावनामा नै जीवनचक्र परिस्थिति सन्तुलन अर्थात इकोलोजिकल व्यालेन्सलाई सम्बोधन गर्नुपर्छ र सोहीअनुरूप संयन्त्र (ढाँचा) निर्माण र परिमार्जन गर्नुपर्छ भन्ने हाम्रो (शान्ति समाज) को माग थियो। कहिले जिन्दावादमा रमाएका र कहिले मुर्दावादमा हराएका राजनीतिज्ञले हाम्रो प्रस्तावलाई खारेज मात्र गरेनन्, असान्दर्भिक समेत ठहर गरिदिए। दोस्रो प्रमुख आग्रह थियो, प्राकृतिक वा अन्य विपत्ति (महामारी लगायत) बाट सुरक्षाका लागि उद्धार राहत र पुनर्वास हेतु सेना, सशस्त्र र प्रहरी सम्मिलित ५० औं हजारको प्रभावकारी एवं बलियो स्थायी संयन्त्र निर्माण। त्यस्तो संयन्त्र भूकम्प, बाढी, रोगब्याधी होस् वा महामारी विपत्ति आउनासाथ उद्धार राहत र पुनर्वासका लागि तत्काल सक्रिय होस्। मर्दा पर्दा राज्य छ भन्ने अनुभूति नागरिकमा होस् भन्ने चाहना थियो। त्यो प्रस्तावलाई पनि भुँडी बढेका र विवेक मरेका नेताहरूले लत्याइदिए। यस्तै महामारीका बेला अलगथलग पाल टाँगेर होस् वा टहरा हालेर, नागरिकलाई राख्नुपयो भने खुला चौर चाहिन्छ, संरक्षण गर्नुपर्छ भनेर हामी कराइरह्यांै। त्यस्ता चौर राजनीतिज्ञको मिलेमतोमा कतै भूमाफियाले हत्याए कतै उच्च पदस्थ नेताहरूलाई टहलिन चाहिन्छ भनेर कब्जा गरे। केही साता अगाडिसम्म हिमालय बचाउँ नदी जोगाउँ भन्ने अभियान लिएर हामी पूर्वाञ्चलका जिल्लाहरूमा नागरिकसभा आयोजना गरिरहेका थियौं। हामीले चर्चा गरेको एउटा महत्वपूर्ण विषय थियो, नयाँ उत्पन्न हुने रोगब्याधीको। जलवायु परिवर्तन र विश्वव्यापी उष्णताका कारण रोगको संख्यामा वृद्धि भएको लगायत प्रतिकूल प्रभावबारे अवधारणापत्रमा चर्चा गरी सजगता अपनाउन र सफाइ आन्दोलनलमा हामी जोड दिइरहेका थियांै। अन्य अभियानको तुलनामा प्रेसले न्यून महत्व दिएको त्यो कार्यक्रमअभियान अत्यधिक महत्वको थियो। सोही कार्यक्रमका दौरान प्रस्तुत अवधारणापत्रमा जलवायु परिवर्तन र विश्वव्यापी उष्णताको दुष्प्रभाव र हिमालय क्षेत्रको विनासका कारण हुनसक्ने विस्थापनलाई रोक्न बेला छँदै गम्भीर भई आवश्यक कदम चाल्नुपर्छ भन्नेमा जोड दिइएको थियो। कोरोना भाइरसको उत्पत्ति र तीव्र संक्रमण जप र विउको दुष्प्रभावको एउटा उदाहरण हो। यो दुष्चक्रको शृंखलामा नयाँ नयाँ जिवाणु विषाणु उत्पन्न हुनसक्छ र नयाँ रोग देखिँदैफैलिँदै जानसक्छ। त्यसको सामना गर्न पनि अहिलेको घटनाबाट पाठ सिक्नुपर्छ। जगतमुखी सोच, जीवनमुखी संयन्त्र र सेवामुखी धारा विकसित गर्न सकिएन भने विधाताले पनि हामीलाई बचाउन सक्ने छैनन्। हामी अर्थात नागरिकको संरक्षणका लागि हाम्रो प्रणाली कस्तो हुने संयन्त्र कस्तो बनाउने र कस्तो नीति लागू गर्ने भन्नेबारे बाटो पहिल्याउन सकेनौ भने भविष्यमा हामी हाहाकारमै अलमलिने छौं र अध्यारोमै हराइरहने छौं। अहिले लय बिग्रिएको छ तर समात्न सकिन्छ। भय छ, मेटाउन सकिन्छ, बेला छँदै आवश्यक मापदण्ड तय गरी लागू गर्न सकियो भने आशाका हजारौं किरण छन्। स्वंयसेवी परिचालन गर्न आह्वान हरेक कालो बादलमा चाँदीको घेरा हुन्छ। संकटको बेला संयम गुमाउनु हँुदैन भनेर हामी विगतमा पनि अभियानरत रह्यौं। संकट समाधानका लागि सहकार्य गर्ने बेला हो यो। यस्तो बेला नागरिकको हित र संरक्षणका लागि राज्यसरकारसमाज छ भन्ने अनुभूति सदासर्वदा नागरिकलाई गराइरहनुपर्छ। सहज कालमा सहज ढंगले कार्य गर्ने संयन्त्र हुन्छन् तर असहज परिस्थितिमा पनि निरन्तर कार्य गर्ने संस्था संयन्त्रको उपस्थिति बोध नागरिकलाई हुनुपर्छ। यस्तो बेला स्वयंसेवी परिचालनका लागि राज्यसरकारले आह्वान गर्नुपर्छ। तर त्यस्तो स्वयंसेवा स्वेच्छिक हुनुपर्छ र कसैमाथि पनि लाद्ने प्रयत्न गर्नु हुँदैन। निरन्तर खट्ने स्वास्थ्यकर्मी, सुरक्षाकर्मीको सहयोगीको रूपमा स्वयंसेवी परिचालन गर्न सकियो भने अग्रपंक्तिमा क्रियाशील जनशक्तिमा परेको चाप, भार र थकानलाई कम गर्न सकिन्छ। त्यस्ता स्वयंसेवीको आवासको व्यवस्था आइसोलेसनको मापदण्डअनुरूप सरकारले तोकेको व्यवस्था गरेको ठाउँमा गर्नुपर्छ। यसै पनि दुई सातापछि स्वयंसेवीको पहिलो पंक्ति स्वतः क्वारेन्टाइनआइसोलेसनमा जाने छ। तिनको स्थान दोस्रो पंक्तिले लिनेछ। यसरी विना कुनै रिक्तता निरन्तर स्वयंसेवीको एउटा धारा प्रवाह हुनेछ। त्यस्तो स्वयंसेवी धारा संक्रमणको जोखिम मोलेर भए पनि संक्रमितको सेवा गर्नेछ, स्वास्थ्यकर्मीलाई सघाउनेछ र निरन्तर मैदानमा खट्नेछ, जसले आम नागरिकलाई सदैव भरोसा प्रदान गर्नेछ। त्यस्तै स्वयंसेवीका रूपमा कार्य गर्ने मेरो र शान्ति समाजका केही साथीको इच्छा थियो। १३ जिल्लामा प्रमुख जिल्ला अधिकारीमार्फत् ज्ञापनपत्र बुझाउँदै शान्ति समाजका दर्जन शाखाले स्वयंसेवी उपलब्ध गराउने प्रतिवद्धतासहित सरकारलाई आग्रह गरेका थिए। स्थिति भयावह हँुदै गयो भने राज्यले स्वयंसेवीलाई मैदानमा उतार्न ढिलो गर्नु हुँदैन। यस्तो बेला सबैका लागि आफ्नो सुरक्षा पहिलो प्राथमिकता हो तर एकथरी यस्ता पनि मान्छे हुन्छन् जो आफ्नो सुरक्षालाई तिलाञ्जली दिएर जगत् र जीवनको सेवा गर्ने चाहना राख्छन्। त्यो पंक्तिलाई राज्यसरकारकै समन्वयमा परिचालन गर्नुपर्छ। हामी अझै पनि राज्यसरकारको आह्वानको प्रतिक्षामा छौं।"
मजदुरलाई खाद्यान्न वितरण गर्दै नगरपालिका,"डडेल्धुरा : अमरगढी नगरपालिकाले दैनिक मजदुरी गरी घर गुजारा गर्ने मजदुर परिवारलाई खाद्यान्न वितरण सुरु गरेको छ। उनीहरुलाई खाद्यान्न अभाव हुन थालेपछि डडेल्धुरा अमरगढी नगरपालिका ३ का वडाअध्यक्षले वडामा रहेका ज्यालादारी मजदुरलाई खाद्यान्न वितरण गर्न सुरु गरेका हुन् । लकडाउनका कारण दैनिक ज्यालादारी गर्न नपाएपछि छाक टार्न समस्या भएपछि वडाले वितरण गरेको खाद्यान्न लगेर गुजारा गरिरहेका वडा नं ३ का मजदुर प्रमिला सार्कीले बताइन् । 'लकडाउन नहुँदा दैनिक मजदुरी गरी खाद्यान्न ल्याएर परिवारको गुजारा गर्थे,अहिले काम पनि बन्द भयो,उनले भनिन्, ' छाकटार्न समस्या भएपछि वडाले दिएको राहत बुझेकी हुँ।' प्रमिलाजस्तै डडेल्धुरामा दैनिक ज्यालादारी गरी परिवारको हातमुख जोड्नेको संख्या पनि धेरै छ । दैनिक ज्यालादारिबाट पाँच सयदेखि ८ सयसम्म कमाउने महिला अहिले घरमै थन्किनुपर्दा चिन्तामा छन्। उनीहरुलाई काम गर्ने सहज वतावरण नहुन्जेलसम्म ज्यालादारी गरी परिवारको हातमुख जोड्ने मजदुर परिवारलाई अमरगढी नगरपालिकाले खाद्यान्न वितरण गरेको हो। अमरगढी ३ का अध्यक्ष गोविन्द राज बोहराले वडामा रहेका पाँचदेखि सात परिवारका मानिसलाई खाद्यान्न वितरण गरेको बताए। ज्यालादारीको पहिचान गरेर लकडाउन अवधिभरका लागि आवश्यक पर्ने चामल, दाल, तेल, नुन दिएको वडा अध्यक्ष बोहराले बताए । अध्यक्ष बोहराले भने,'लकडाउनका कारण ज्यालादारीका काम बन्द छन्, ज्यालादारी गर्ने मानिसको चुलो बल्नै छोडेपछि वडा कार्यालयले राहत प्याकेज बनाई खाद्यान्न वितरण गरेको हो ।' पहिलो दिन एक परिवारलाई २५ किलो चामल, एक किलो दाल, एक लिटर तेल, एक किलो नुन दिइएको वडा कार्यालयले जनाएको छ । वडा भरीमा करिब एक दर्जन जति ज्यालादारी मदजुर रहेको अनुमान गरिएको भएपनि एकिन तथ्याङ्क आएपछि मात्रै थाहा हुने अध्यक्ष बोहराले बताए । वडा कार्यालयको सिफारीसमा गाउँमा रहेका केही निश्चित पसलबाट खाद्यान्न लग्न सकिने व्यवस्थापन गरिएको छ । त्यस्तै अजयमेरु गाउँपालिकाले पनि मजदुरी गर्ने र विपन्न परिवारलाई खाद्यान्नको व्यवस्था गर्ने जनाएको छ। खाद्यका लागि समस्या भए सम्बन्धित वडा कार्यालयमा सम्पर्क गरी लैजान सर्वसधारणलाई सूचित गरिएको गाउँपालिका अधक्ष उमेशप्रसाद भट्ट विकासले बताए । कोरोना भाइरस आशंकामा बिरामीलाई क्वारेन्टाइनमा राख्ने व्यवस्था गरी उनीहरुलाई खानको समेत बन्दोबस्त गरिएको अजयमेरु १ का वार्ड अध्यक्ष दत्तिसिहं भण्डारीले बताए । गाउँगाउँमा रहेका विद्यालयमा बाहिरबाट आएका व्यक्तिलाई बस्न र खानका लागि छुट्टै व्यवस्था गरिएको भएपनि कोही पनि बस्न नमानेको र उनीहरुले आफ्नै घरमा छुट्टै बस्दै आएको अध्यक्षको भनाई छ । अजयमेरु गाउँपालिकामा १५५ जना भारतबाट भित्रिएका छन् । ती सबै होम क्वारेन्टाइनमा बसेको जनाइएको छ । डडेल्धुरामा करिब पाँच हजार जना भारतबाट फर्किएका छन् । परशुराम नगरपालिकाले त्रिवेणी बहुमुखी क्याम्पसमा बनाएको क्वारेन्टन्टाइनबाहेक अन्य स्थानमा मानिस बस्न मानिरहेका छैनन्।"
क्वारेन्टाइनबाट सीधै दर्शकसँग,"काठमाडौं : विश्वव्यापी रूपमा फैलिएको कोरोना महामारीका कारण मनोरञ्जनका क्षेत्र ठप्प प्रायः छन्। नेपालमा पनि फिल्म हलदेखि थिएटर, डान्स क्लब, होटल, रेस्टुरेन्ट, सांगीतिक कार्यक्रम सबै बन्द छन्। मनमगन, सानी, मारुनी, वरपर, ऋतु, काली काली हिस्सी परेकीलगायत गीतका गायक दीपक वजाचार्य यतिबेला सेल्फ क्वारेन्टाइनमा छन्। उनीलगायत ६ जनाको टोली आठ दिनअघि अस्ट्रेलियाबाट नेपाल फर्केको थियो। उनले आफ्ना दर्शक तथा फ्यानलाई मनोरञ्जन गराउन फेसबुक तथा युट्युब च्यानलमार्फत लाइभ प्रस्तुति दिएका छन्। आफ्ना पुराना तथा नयाँ गीत गाउँदै उनले कोरोना सचेतना सन्देश पनि प्रवाह गरेका छन्। १४ दिने क्वारेन्टाइन बसाइमा उनले बुधबाट लकडाउन बोलको नयाँ गीत पनि लाइभ प्रस्तुत गरे। सोमबारदेखि उनले लाइभ प्रस्तुति सुरु गरेका हुन्। रिदम नामक ब्यान्डमा आबद्ध दीपक ब्यान्डका भोकलिस्ट हुन्। ब्यान्डमा ड्रमर रिक्की शाक्य, गितारिस्ट रोजन कायस्थ, लाखे डान्सर राजीव वज्राचार्य, लिजेन्द्र महर्जन झाँक्री डान्सर, आबद्ध छन्। भैंसेपाटीस्थित मेरो घर नामक होमस्टेमा रहेका उनीहरू होमस्टेबाटै हरेक दिन ४ बजे लाइभमा आउँछन्। अस्ट्रेलिया र फिनल्यान्डका विभिन्न १३ सहरमा प्रस्तुति दिन विदेश गएका उनीहरू तीन ठाउँमा मात्रै प्रस्तुति दिएर नेपाल फर्किएका थिए। नेपाल फर्किनासाथ उनीहरू विमानस्थलबाट सीधै क्वारेन्टाइनमा गएका थिए। दीपकका अनुसार सरकारले विदेशबाट आउनेलाई १४ दिन क्वारेन्टाइनमा बस्न गरेको अनुरोध गर्दै केही समस्या नदेखिए पनि संक्रमणको जोखिम भएकाले घर जान नचाहेको बताए। दीपकले आफूहरूलाई फलो गर्ने, लाइभमा जोडिने लाखौं दर्शकलाई पनि कोरोनाबाट बच्न घरभित्रै बस्न अनुरोध गरेका छन्। परिवारबाट टाढा बस्न केही असहज भए पनि परिवार र छर छिमेकको सुरक्षाका लागि क्वारेन्टाइनमा बसेको जानकारी उनले दिए। उनी भन्छन्, विश्वव्यापी फैलिएको कोभिड भाइरसबाट बच्न सबैभन्दा उत्तम उपाय नै सचेत बन्ने र सम्भावित जोखिमबाट टाढा बस्नु हो। तपाईं हामी सबैले आफ्नै लागि केही समय लकडाउनलाई पूर्णतया पालना गरांै। विदेशबाट आउनेहरू अनिवार्य सेल्फ क्वारेन्टाइममा बसौं। उनले आफ्नो लाइभ प्रस्तुति हेर्न एकैपटक लाखौं दर्शक अनलाइनमा आउने बताउँदै उनीहरूले कोरोनासम्बन्धी सचेतना र सूचना पनि प्रदान गर्ने गरेको बताए। लाइभमार्फत आफूहरूले घरमा बसेका लाखौं दर्शकलाई मनोरञ्जन दिएको र दर्शकको आग्रहअनुसारको गीत गाउने गरेको जानकारी दिए।"
लकडाउन मा भर्चुअल नाटक उत्सव,"काठमाडौं : लकडाउन को गम्भीर समयलाई मध्यनजर गर्दै विश्व रंगमञ्च दिवसको अवसर पारेर चैत १४ देखि भर्चुअल रंगमञ्च महोत्सव हुने भएको छ। थिएटर मलकीर्तिपुर र थिएटर सेन्टर फर चिल्ड्रेन (टीसीसी नेपाल) ले संयुक्त रूपमा महोत्सव आयोजना गर्न लागेका हुन्। कोभिड१९ को महामारीले पैदा गरेको संकटको समयमा रंगमञ्चका दर्शकसँग निरन्तर सम्बन्धमा रहन फेस्टिभल गर्ने सोच बनाइएको महोत्सव निर्देशक केदार श्रेष्ठले बताए। तर यो महोत्सव भर्चुअल हुनेछ। हरेक दिन फेसबुक पेजबाट नाटक लाइभ स्ट्रिमिङ हुनेछ। घरमै बसेर नाटक हेर्न सकिनेछ, प्रतिक्रिया दिन सकिनेछ, उनले भने। हरेक साँझ ठिक ५ बजे थिएटर मलको अफिसियल पेज फेसबुक डटकम स्ल्यास थिएटर मल ९ बाट एउटा नाटक देखाइनेछ। थिएटर मलका अध्यक्षसमेत रहेका श्रेष्ठ भन्छन्, सेल्फ क्वारेन्टाइनमा बसिरहँदा पनि रंगमञ्चबाट टाढा हुन नपरोस् भन्ने हाम्रो ध्येय हो। यसले रंगमञ्चका कलाकार र दर्शकबीच अन्तरक्रियाको अवसर पनि सिर्जना गर्छ। महोत्सवको पहिलो दिन विश्व रंगमञ्च दिवसको सन्देश वाचन गरिने र सम्भव भएसम्म अग्रजहरूको रेकर्डेड शुभकामना सन्देश पनि नाटकअघि देखाइने उनले जानकारी दिए। यस्तो विपद्, दुःख र भिन्न वातावरणमा नेपाली रंगमञ्चले पनि खास केही गर्न सक्ने अवस्था छैन। रंगमञ्च आफंैमा त्यस्तो जटिल माध्यम हो जसले दर्शक र जनतासँग नाटकमार्फत प्रत्यक्षमात्र सञ्चार र संवाद गर्न सक्छ। त्यसकारण रंगमञ्चले यो बेला नाटकघरमा वा कुनै पनि मञ्चमा नाटक मञ्चन गरेर सञ्चार र संवाद गर्न सक्दैन, उनी भन्छन्, तर पनि यस्तो संकटपूर्ण र जटिल अवस्थामा दर्शक र रंगप्रेमीहरूलाई दैनिक जीवनयापन सहज बनाउन र मानसिक रूपमा साथ दिन भर्चुअल माध्यम प्रयोग गर्दै नाटकको भिडियो फेसबुकको भित्तामा प्रस्तुत गर्दैछौं। यसबाट थिएटरको वास्तविक आनन्द, अनुभूति र अनुभव लिन नसकिए पनि क्वारेन्टाइन अवधिलाई रंगमञ्चसँग जोडिरहन मद्दत गर्छ भन्ने विश्वास छ। उनले क्वारेन्टाइन अभियान नाट्य उत्सव मा आफ्ना नाटकको भिडियोसहित सहभागी हुन सबै रंगकर्मीलाई आग्रह पनि गरेका छन्। महोत्सवलाई क्वारेन्टाइन अभियान नाट्य उत्सव२०७६ अर्थात् क्वारेन्टाइन क्याम्पेनिङ थिएटर फेस्टिभल २०२० नाम दिइएको छ। महोत्सवको पहिलो चरण सात दिनसम्म चल्नेछ। महोत्सवको स्लोगन क्वारेन्टाइन, इट्स योर टाइम तय भएको छ भने सब स्लोगन फाइभ पिएम, इट्स थिएटर टाइम रहनेछ। लाइभ स्ट्रिमिङमा विभिन्न समय र स्थानमा मञ्चन भएका नाटक प्रस्तुत गरिनेछ। थिएटर मलकै नाटकबाट सुरु गरेर अरू इच्छुक थिएटरहरूका नाटक पनि पालैपालो प्रस्तुत गर्दै जाने योजना रहेको फेस्टिभल प्रस्तुति संयोजक प्रशुन सिन्धुलियाले जानकारी दिए। उनले भने, लाइभ स्ट्रिमिङ थियटर टाइम जस्तै ठिक समयमा हुनेछ र थियटरकै नियमहरू लागू हुनेछ। उनले लाइभ स्ट्रिमिङपछि नाटक पुनः हेर्न नपाइने भएकाले दर्शकलाई समय छुट्ट्याउनसमेत आग्रह गरे। फेस्टिभल संयोजक सञ्जिता पराजुलीका अनुसार लाइभ स्ट्रिमिङ भएका नाटकको भिडियो डाउनलोड गर्न र मोबाइल वा क्यामेराले खिच्न निषेध छ। त्यसो गरिएको पाइएमा सर्वाधिकार र साइबर कानुन लागू हुने उनले बताइन्। उनी भन्छिन्, हामीलाई थाहा छ, हामीले यो समयमा जे काम गर्दैछौं, रंगमञ्चका दर्शकको मनोभावना बुझरै गर्दैछौं। उहाँहरू जिम्मेवार हुनुहुन्छ भन्ने विश्वास छ। सिर्जनामाथिको सर्वाधिकारलाई उहाँहरूले सम्मान गर्नुभएको छ र गर्नु हुने नै छ। फेस्टिभलको लाइभ स्ट्रिमिङ संयोजन रमेश भट्टराईले गर्दैछन्। अन्य बेलाको महोत्सवमा जस्तै यसमा पनि नाटक सुरु हुनुअघि उद्घोषण हुने उनले बताए। उनी भन्छन्, त्यस अवधिमा कोरोना (कोभिड १९) बारे सामान्य जानकारी र क्वारेन्टाइन बस्दाका नियमहरू समेत उद्घोषण गरिनेछ। नाटकको समयावधि एक घण्टादेखि दुई घण्टासम्मको हुने र लाइभ स्ट्रिमिङ भिडियो सार्वजनिक रूपमा सेयर गर्न सकिने उनले जानकारी दिए। लाइभ स्ट्रिमिङपछि थिएटर मलकै फेसबुक पेजमा अन्तरक्रिया गर्न सकिनेछ। फेस्टिभलबारे बढीभन्दा बढी रंगमञ्चप्रेमीलाई सूचना पुगोस् भन्ने हेतुले सामाजिक सञ्जालमा राख्न जानकारीमूलक प्रचार सामग्री तयार पारिएको पब्लिसिटी डिजाइन संयोजक सुजिता महर्जनले बताइन्।"
क्यालिफोर्नियाबाट फर्किइन् नितु,"मुम्बई : कोरोना भाइरसको भयावह स्थितिलाई मध्यनजर गर्दै बलिउड अभिनेत्री नितु चन्द्रा क्यालिफोर्नियाबाट भारत फर्केकी छन्। उनी त्यहाँ एक्सन थ्रिलर फिल्मको सुटिङका लागि गएकी थिइन्। कोरोना भाइरसका कारण उनका अभिभावक धेरै चिन्तित भएकाले उनी फर्केकी हुन्। नितुले आफ्नो क्यालिफोर्निया यात्राको अनुभव सार्वजनिक गरेकी छन्। नितुले भनिन्, त्यहाँ बस्न मुस्किल छ, ३५ वर्षकी नितुले भनिन्, त्यहाँ सबै बन्द भइरहेको थियो। रेस्टुराँदेखि बार र कार्यकक्षसमेत बन्द थिए। हामीलाई सीमित खानेकुरा दिइन्थ्यो। थप खाना माग्दा भोलि आउन भनिन्थ्यो। परिवारभन्दा टाढा बसेर बाँच्न मुस्किल छ। मेरा अभिभावकले यहाँ जस्तो अवस्थामा भए पनि फर्कन आग्रह गरे, उनले भनिन्। क्यालिफोर्नियामा रहँदा सथीभाइको असाध्यै चिन्ता लागेको पनि उनले बताइन्। एयरपोर्टमा सबै सन्देहको नजरले हेर्थेे, नितुले भनिन्, इन्डिया फर्कंदा एयरपोर्टमा खासै दुःख त भएन तर यस्तो लागिरहेको थियो कि कुनै फिल्मको दृश्य चलिरहेको छ। यो निकै भयावह थियो। मान्छेहरू मलाई भाइरस बोकेर आएको नजरले हेरिरहेका थिए। देशमा प्रवेश गर्नु पहिले मेरो राम्ररी चेक अप भयो। अहिले म परिवारसँग क्वालिटी टाइम बिताइरहेकी छु।"
कोरोना नियन्त्रणपछि वुहानमा ट्राफिक चाप बढ्दै (फोटोफिचर),वुहान : कोरोना भाइरस (कोभिड१९) को पहिलो मुहान हुबेइ प्रान्तको वुहानका सडकमा सवारी साधनको चाप बढेको छ। बिहीबार अघिल्लो दिनभन्दा १० प्रतिशतले सवारी चाप बढेको चिनियाँ समाचार एजेन्सी सिन्ह्वाले जनाएको छ। दुई महिनाको लकडाउनपछि वुहान बिस्तारै सामान्य अवस्थामा फर्कन लागेको हो। यहाँका कलकारखाना खुल्न थालेपछि कामदार काममा फर्कन थालेका छन्। साथै कयौँ कारखानाले उत्पादन सुरु गरेका छन्। काममा फर्कन लागेका सबैको स्वास्थ्य परीक्षणका लागि सडकको हरेक लेनमा स्वास्थ्यकर्मी खटिएका छन्। उनीहरूले हरेकको तापक्रम परीक्षण गर्ने गरेका छन्। वुहानमा गत डिसेम्बर ३१ मा पहिलोपटक पुष्टि भएको कोरोना भाइरसबाट चीनमा ३ हजार २९१ ले ज्यान गुमाएका छन्। त्यस्तै हुबेइ प्रान्तमा मात्र ३ हजार १६९ ले ज्यान गुमाएका छन्। चीनमा संक्रमित ८१ हजार ७८२ मध्ये ७४ हजार १८१ निको भइसकेका छन्। भाइरस संक्रमणका कारण विश्वभर २४ हजार बढीले ज्यान गुमाइसकेका छन् भने साढे ५ लाख बराबर संक्रमित भइसकेका छन्।
औषधि सकिँदा समस्या,"गुलरिया : तीन दिनदेखि जारी लकडाउनको प्रत्यक्ष मारमा एचआईभीएड्स संक्रमित परेका छन्। उनीहरूले बाँचुन्जेल नियमित खानुपर्ने एन्ट्रिरेट्रो भाइरल (एआरभी) औषधि सकिएर अस्पताल पुग्न नपाएपछि संक्रमितहरू समस्यामा परेका हुन्। संक्रमितका लागि औषधि बर्दिया अस्पतालमा रहेको एन्टिरेट्रो भाइरल थेरापी (एआरटी) सेन्टरबाट निःशुल्क पाइन्छ। कोरोना भाइरस रोक्न लकडाउनका कारण चौतर्फी बन्द भएपछि संक्रमितलाई औषधि प्राप्त गर्न कठिनाइ भएको सहयोगी हात नेपाल बर्दियाका समुदायमा आधारित स्वास्थ्य हेरचाह (सीएचवीसी) कार्यक्रमका मोबिलाइजर डाँसीराम प्रसाद अधिकारीले बताए। बर्दियाको भुरीगाउँ, ढोडरी, ताराताललगायत गुलरियामा बसोवास गर्दै आएका संक्रमितको नियमित सेवन गर्नुपर्ने औषधि सकिएपछि तनाव भएको छ। उनले भने, हिजो मात्र स्वास्थ्यचौकीमार्फत ३ जनाको औषधि पुर्याइएको छ। अझै ४ जनाको औषधि सकिएको खबर आएको छ। आवश्यक परेका साथीहरूलाई औषधि पुर्याउन अस्पतालसँग समन्वय गर्र्दै छाँै। लकडाउनको अवस्था लम्बिए थप समस्या आउने चिन्ता उनको छ। अधिकारी आफू पनि एचआईभी संक्रमित हुन्। बर्दिया एआरटी सेन्टरबाट महिला, पुरुष र बालबालिका गरी ९४ जनाले एआरभी औषधि लिइरहेको एआरटी काउन्सिलर शोभा खड्काले बताइन्। केही स्वास्थ्य चौकीमा एआरभी औषधि पठाए पनि धेरैजसो स्वास्थ्य चौकीमा पठाउन कठिन छ। सार्वजनिक भएका संक्रमितलाई त सजिलो छ। तर, गोपनीयतामा रहेकाहरूलाई धेरै चुनौती छ। अधिकांश संक्रमित सार्वजनिक नभएका कारण ठाकुरद्वारा, भुरीगाउँ, बढैयाताल क्षेत्रमा औषधि पठाउन नसकिएको हो। बिरामीलाई सहयोगी हात नेपालसँग समन्वय गरेर औषधि घरमै पुर्याउने सम्बन्धमा सरसल्लाह भइरहेको छ। संस्थाबाट एक जनालाई प्रशासनमार्फत सवारी अनुमति लिन लगाई औषधि पठाउने तयारी गरिएको छ। उनले एआरभी औषधि स्टक रहेकाले संक्रमितहरू कत्ति पनि आत्तिनु नपर्ने बताइन्। बर्दिया जिल्ला खुला सिमाना भएका कारण प्रवासी कामदार तथा उनका परिवारमा एचआईभी संक्रमणको जोखीम रहेको बताइन्छ। सेभ द चिल्ड्रेनको सहयोगमा राष्ट्रिय एचआईभीएड्स महासंघ नेपाल (एनएपीएन) मार्फत बर्दियामा एचआईभी संक्रमितलाई सहयोगसँगै समुदायमा आधारित हेरचाह र सामुदायिक स्याहार केन्द्र सञ्चालन गरिएको सहयोगी हात नेपाल बर्दियाले जनाएको छ।"
"सहरमा त्रास, गाउँमा अन्योल","ओखलढुंगा : काठमाडौंमा कक्षा १२ पढ्दै गरेका सिद्धिचरण नगरपालिका १२ का अर्जुन शाक्य चैत १० गते राति २ बजे घर आइपुगे। उनी कोरोना संक्रमणबाट जोगिन घर आएका हुन्। परिवारले नआउन भने पनि आएको हुँ, घर आएपछि ढुक्क छु, उनले भने। साथीसंगी भेटघाट र अनेक हल्लाका कारण सहरमा त्रास बढेको उनले बताए। संक्रमण भइहाले गाउँमा उपचार नहुने भए पनि संक्रमणको डर घरगाउँमा नभएको उनको बुझाइ छ। लिखु गाउँपालिका ९ का प्रदिप लामा पाँच दिन पहिले नै गाउँ फर्किए। उनले सहरमा कोरोनाको त्रासले गाउँ रोजेको बताए। घरमा परिवारसँग आरामले बस्ने पाइने र डर त्रास नहुने उनको पनि बुझाइ छ। गाउँमा उपचार नहुने भए पनि संक्रमणको डर कम र दैनिक त्रासदीमा बस्न नपर्ने लामाको भनाइ छ। शाक्य र लामा दुई प्रतिनिधि पात्र मात्रै हुन्। रोजगारी र अध्ययनका लागि सहर पसेका हजारौं व्यत्तिा कोरोनाको त्रासले गाउँ फर्किएका छन्। सहरमा सुविधा सम्पन्न अस्पताल, स्वास्थ्यकर्मी र औषधि उपचार सहज भए पनि उनीहरु त्रासकै कारण गाउँ सुरक्षित ठानेर घर फर्किएको बताउँछन्। औषधि उपचार नहुने ठाउँलाई नै आफन्तको सहाराका लागि मान्छेले सुरक्षित महसुस गरेको सामाजिक अभियान्ता बोधनारायण श्रेष्ठ बताउँछन्। श्रेष्ठले सहर र विदेशबाट फर्किएका व्यत्तिालाई परिवार र समाजको सुरक्षाका लागि पनि स्वास्थ्य परीक्षण आवश्यक रहेको बताए। गाउँलेलाई सहरिया आफन्तको त्रास कोरोनाको संक्रमण देखिएपछि सरकारले देश नै लकडाउन गरे पनि त्यसको प्रभाव न्यून छ। धेरैलाई यसबारे जानकारी नै छैन। गाउँमा कोरोनाबारे जानकारी नहुँदा र सचेतना नपुग्दा गाउँले अन्योलमा रहेको मोलुङ २ का नवराज दाहालले बताए। उनले सहर र विदेशबाट आएका आफन्तलाई संक्रमण छ भने परिवारले शंका गर्ने र छुट्टै व्यवहार गर्ने नसक्ने भएकाले संक्रमणको खतरा बढेको बताए। घर आउनासाथ परिवारका सदस्यलाई उपचार वा परक्षण गरेर मात्र आउन भन्ने अवस्था नरहेकाले शहरिया आफन्तबाटै गाउँले त्रस्त छन्। सिद्धिचरण नगरपालिका १० का कमलप्रसाद धमलाले गाउँमा आएका सहरिया युवादेखि गाउँका सर्वसाधारण त्रसित बन्न थालेको बताए। उनले भने, त्यसै शंका गर्न त भएन, तर परीक्षण नभएकाले स्थानीयलाई घुलमिल हुँदा संक्रमण पो हुन्छ कि भन्ने त्रास हुने रहेछ। सहरमा बस्दा कोरोना संक्रमणको त्रासमा गाउँ आएका आफन्तबाटै परिवारका सदस्य मनोवैज्ञानिक रुपमा त्रासमा परेको स्थानीय रेशम मगरले बताए। आजभोलि कोरोनाको त्रासले गाउँ फर्किएका आफन्तबाटै गाउँले भने त्रसित बन्न थालेका हुन्। उनीहरुमा कतै संक्रमण पो भएको छ कि भनेर परिवार र छरछिमेकमा त्रास हुने गरेको चिशंखुगढी गाउँपालिका ३ का राजन ढुंगाना बताउँछन्। स्थानीय सरकारले यसका लागि कदम चाल्नुपर्ने उनको सुझाव छ। स्थानीय सरकारले सहर वा विदेशबाट घर आउनेलाई क्वारेन्टाइनमा राखेर परीक्षणपछि मात्रै परिवारका सदस्यसँग बसोबास गर्ने व्यवस्था मिलाउनुपर्ने उनको भनाइ छ।"
"कोरोनाबाट कुन देश कति प्रभावित ?, डब्लुएचओको पछिल्लो तथ्यांक","काठमाडौँ : चार महिनादेखि सिंगो मानवजातिलाई नै हैरान बनाएको कोरोना भाइरस कहिले अन्त्य होला भन्ने यकिन अझै हुन सकेको छैन । विज्ञहरु नै यसको आंकलन गर्न सकिरहेका छेनन् । केही त दुई वर्षसम्म पनि यसको असर देखिनसक्ने बताउँछन् । विश्वका १ सय ९९ देशका जनताहरु भने महामारीको असर भोग्न मात्रै बाध्य छन् । कहाँ कति ? विश्व स्वास्थ्य संगठनले हालै सार्वजनिक गरेको तथ्यांक अनुसार शुक्रबारसम्म १ सय ९९ देशका ५ लाख ४२ हजार ५ सय ३३ मानिस संक्रमित छन् । जसमध्ये ३ लाख ९१ हजार ९ सय ७ नयाँ संक्रमित हुन् । २४ हजार ३ सय ६९ को मृत्यु भइसकेको छ । प्रतिशतमा हेर्दा प्रारम्भिक अवस्थामा भन्दा अहिले मृत्युदर बढेको हो । तर अहिलेसम्म १ लाख २६ हजार २ सय ५७ को उपचार भइसकेको छ । संक्रमितमध्ये गम्भीर अवस्थाका बिरामी १९ हजार ९ सय ६९ छन् भने मध्यम अवस्थामा ३ लाख ७१ हजार ९ सय ३८ छन् । कुन देश बढी प्रभावित ? अमेरिका : चीनबाट सुरु भएको कोरोना संक्रमण अमेरिकामा अहिले सबैभन्दा तीव्र गतिमा फैलिएको छ । अमेरिकामा ८५ हजार ७ सय ४९ संक्रमित भइसकेका छन् । जुन विश्वकै सबैभन्दा धेरै संक्रमित संख्या हो । जसमध्ये अमेरिकामा ३ सय १४ नयाँ संक्रमित छन् । १ हजार ३ सय ४ को मृत्यु भइसकेको छ । १ हजार ८ सय ६८को उपचार पनि भएको छ । तर थप २ हजार १ सय २२ संक्रमित गम्भीर अवस्थामा पुगेका छन् । चीन : चीनको वुहानमा मात्रै संक्रमण सिमित हुँदा विश्वकै सबैभन्दा धेरै प्रभावित देश चीन नै थियो । अहिले चीन दोस्रो बढी संक्रमित संख्या भएको देशमा परेको छ । यहाँ ८१ हजार ३ सय ४० संक्रमित छन् । तीमध्ये १ हजार ३४ जना बिरामीको अवस्था गम्भीर छ । चीनमा मृत्युको संख्या भने ३ हजार २ सय ९२ पुगेको छ । तर ७४ हजार ५ सय ८८ को उपचार भइसक्यो । इटाली : इटाली पनि तीव्र रुपमा संक्रमण फैलिएको देशमध्ये एक हो । जहाँ छोटो समयमै सयौंको मृत्यु हुनुका साथै संक्रमित संख्या ८० हजार ५ सय ८९ पुगिसकेको छ । यो तेस्रो ठूलो संक्रमित संख्या हो । हालसम्म ८ हजार २ सय १५ को मृत्यु भइसकेको छ । १ हजार ३ सय ६१ को उपचार भयो भने ३ हजार ६ सय गम्भीर अवस्थामा पुगेका छन् । स्पेन : धेरै संक्रमित हुने देशमा स्पेन चौथो स्थानमा छ । जहाँ केही हप्तामै ५७ हजार ७ सय ८६ संक्रमित भए । ४ हजार ३ सय ६५ को मृत्यु भएको छ । तर ७ हजार जनाको उपचार भइसकेको छ । संक्रमितमध्ये ३ हजार १ सय गम्भीर अवस्थामा छन् । जर्मनी : जर्मनीमा ४७ हजार २ सय ७८ संक्रमित भइसकेका छन् । तीमध्ये ५ हजार ६ सय ७३ को उपचार भइसकेको छ । २ सय ८१ को मृत्यु भइसकेको छ । इरान : कोरोनाबाट अति प्रभावित देश इरान पनि हो । जहाँ ३२ हजार ३ सय ३२ संक्रमित छन् । जसमध्ये ११ हजार १ सय ३३ को उपचार भयो । तर २ हजार ३ सय ७८ को मृत्यु भइसकेको छ । फ्रान्स : फ्रान्समा २९ हजार १ सय ५५ संक्रमित भएका छन् । ४ हजार ९ सय ४८ को उपचार भयो । १ हजार ६ सय ९६ को मृत्यु भइसकेको छ । स्वीट्जरल्याण्ड : स्वीट्जरल्याण्डमा ११ हजार ९ सय ९१ संक्रमित भएका छन् । १ सय ९७ को मृत्यु भयो । ८ सय ९७ को उपचार भयो । युके : बेलायतमा ११ हजार ६ सय ५८ संक्रमित छन् । ५ सय ७८ को मृत्यु भइसकेको छ भने १ सय ३५ को उपचार भयो । बेलायत पनि तीव्र संक्रमण फैलने मुलुकमध्ये एक हो । दक्षिण कोरिया : प्रारम्भिक अवस्थामा ह्वात्तै संक्रमण फैलिए पनि कोरियाले छोटो समयमा नै नियन्त्रण गर्यो । यद्यपि, संक्रमितको संख्या ९ हजार ३३२ पुगेको छ । जसमध्ये ४ हजार ५ सय २८ को उपचार भइसक्यो । १ सय ३९ को मृत्यु भइसकेको छ । नेदरल्याण्ड : नेदरल्याण्डमा ७ हजार ४ सय ३१ संक्रमित भए । ४ सय ३४ को मृत्यु भएको छ । भने ३ जनाको मात्रै उपचार भयो । बेल्जियम : यहाँ ७ हजार २ सय ८४ संक्रमित भइसकेका छन् । २ सय ८९ को मृत्यु भयो । ८८ जनाको उपचार भयो । अस्ट्रिया : यहाँ संक्रमितको संख्या ७ हजार १ सय ९६ पुगेको छ । ५८ जनाको मृत्यु भयो भने २ सय २५ को उपचार भइसकेको छ । क्यानडा : क्यानडामा ४ हजार ४३ संक्रमितमध्ये २ सय २८ जनाको उपचार भइसक्यो । ३९ जनाको मृत्यु भयो । टर्की : टर्कीका भने ३ हजार ६२९ संक्रमितमध्ये अहिलेसम्म २६ जनाको मात्रै उपचार भयो । ७५ जनाको मृत्यु भइसकेको छ । पेर्चुगल : ३ हजार ५ सय ४४ संक्रमित भएको पोर्चुगलमा ६० जनाको मृत्यु भयो । ४३ जना उपचारपछि घर फर्किएका छन् । नर्वे : नर्वे कोरोना प्रभावित देश भए पनि यहाँको सरकारले नियन्त्रण गरिराखेको छ । अहिलेसम्म १५ जनाको मृत्यु भएको छ भने ३ हजार ४ सय २३ संक्रमित छन् । अहिलेसम्म ६ जनाको उपचार भयो । अस्ट्रेलिया : ३ हजार १ सय ६६ संक्रमित भएकोमा १३ जनाको मृत्यु भएको छ । १ सय ७० जना उपचारपछि घर फर्किए । इजरायल : ३ हजार ३५ जना संक्रमित भएकोमा इजरायलमा १० को मृत्यु भयो । ७९ जनाको उपचार सम्भव भयो । ब्राजिल : कडा नियन्त्रण प्रयासका बावजुद यहाँ २ हजार ९ सय ८८ संक्रमित छन् । ७७ जनाको मृत्यु भयो भने ६ को मात्रै उपचार भएको छ । स्वेडेन : स्वेडेनमा २ हजार ८ सय ५८ संक्रमित भएका छन् । तीमध्ये १६ जनाको उपचार भयो भने ७७ को मृत्यु भइसकेको छ । मलेसिया : प्रारम्भिक चरणमै संक्रमण फैलिएको मलेसियामा अहिलेसम्म २ हजार १ सय ६१ संक्रमित भएका छन् । यो युरोपेली देशको तुलनामा नियन्त्रण भएको हो । साथै २६ जनाको मृत्यु भएको छ भने २ सय ५९ को उपचार भयो । जापान : जापान पनि प्रारम्भिक चरणमै संक्रमण फैलने मुलुकमध्ये एक हो । जहाँ १ हजार ३ सय ८७ संक्रमित छन् । ४७ जनाको मृत्यु भयो भने ३ सय ५९ को उपचार भयो । पकिस्तान : पाकिस्तानमा भने १ हजार २ सय ५२ संक्रमित भइसकेका छन् । ९ जनाको मृत्यु भइसक्यो भने २३ जनाको उपचार सम्भव भएको छ । साउदी अरेयिबा : साउदीमा १ हजार १२ जना संक्रमित छन् । ३ जनाको मृत्यु भयो । ३३ जना उपचारपछि घर फर्किएका छन् । भारत : भारतमा ७ सय ७५ जना संक्रमित भेटिएका छन् । यद्यपि यहाँ शंकास्पदमध्ये धेरैको परीक्षण गर्न बाँकी रहेको बताइएको छ । अहिलेसम्म २० जनाको मृत्यु भइसकेको छ भने ७१ जनाको उपचार भइसकेको छ । नेपालमा भने अहिलेसम्म ३ जना मात्रै संक्रमित भेटिएका छन् । तीमध्ये एकजनाको उपचार भइसकेको छ । यद्यपि शंकास्पद सयौंको परीक्षण हुन सकिरहेको छैन । यसवाहेक उत्तर कोरिया, क्युबा लगायत कोरोना महामारी नफैलिएका विश्वभर १० वटा मात्रै देश छन् । बलियो र अत्याधुनिक संरचना भएका देश समेत महामारीबाट मुक्त हुन रातदिन प्रयासरत छन् ।"
लकडाउन प्रभाव : दूध दुहिदै गाईलाई खुवाइँदै,"बुटवल : सैनामैना नगरपालिकाका गाईपालक किसान चन्द्रकान्त पन्थीले दुई दिनदेखि दूध बिक्री गर्न पाएका छैनन् । सहकारीले एक साता दूध नल्याउन भनेपछि उनी निराश छन् । दैनिक २० लिटर दूध के गर्ने भन्ने चिन्ता छ उनलाई । उनले भने,'एक दिनको दूध छरछिमेकीलाई बाढे । बुधबार बिहानको दूध सबै गाईलाई नै खुवाए।' कोरोना भाइरसको संक्रमण हुन नदिन सरकारले लकडाउन गरेको छ । लकडाउनमा अत्यावश्यक वस्तु बिक्री र ओसारपसारमा बन्देज हुँदैन । तर, दूध संकलन गर्ने सहकारीले उठाएका छैनन् । बजारमा डेरी पसल समेत बन्द भएका छन् । बजार व्यवस्थापन नहुदा उपभोक्ताले दूध खान नपाउने र किसानले गाईलाई दूध खुवाउनुपर्ने अवस्था सिर्जना भएको छ । रुपन्देहीकै लुम्बिनी एग्रो प्रोडक्स एण्ड रिसर्च सेन्टरका सञ्चालक शशी पौडेललेको फर्मबाट दैनिक २ हजारदेखि २२ सय लिटर दूध उत्पादन हुन्छ । अहिले दूध बिक्री भएको छैन । उनले पनि दूध दुहिँदै गाईलाई खुवाउँदै आएका छन् । 'त्यति धेरै दूध के गर्नु, उनले भने, 'दुहिन्छु, अनि गाईलाई नै खुवाउछु ।' अत्यावश्यक वस्तु बिक्री वितरण हुने भनिए पनि दूध बिक्री नहुँदा समस्या भएको उनले बताए । मुलुक लकडाउन भएपछि दूधको व्यापार नगन्य छ । दूध खपत हुने होटल, कफी सप, मिष्ठान्न भण्डार बन्द छन् । दैनिक उपभोग गर्ने संख्या समेत सहरी क्षेत्रमा कम छ । दूध खान चाहाने उपभोक्ताले डेरी पसल नखोलिएका कारण खरिद गर्न पाएका छैनन । प्रदेश ५ मा वार्षिक ३७ हजार ५ सय ५२ मेक्ट्रिक्टन दूध उत्पादन हुन्छ । दूधमा आत्मनिर्भर रहेको प्रदेशबाट अन्य प्रदेशमा निर्यात समेत हुदै आएको थियो । प्रदेश भूमि व्यवस्था, कृषि तथा सहकारी मन्त्रालयको पशु सेवा महाशाखा प्रमुख डा प्रदीप शर्माले प्रदेशबाट दैनिक ८० हजारदेखि एक लाख लिटरसम्म दूध प्रदेश बाहिर जाने गरेको बताउँछन् । तर लकडाउन पछि दूध निर्यात भएको छैन । अहिले दूध उत्पादन उच्च हुने समय भएकाले बिक्री नहुँदा किसान मारमा छन् । रुपन्देहीमा मात्रै करिब १ सय ५० सहकारीले दूध संकलन गर्दै आएका थिए । ती संकलन केन्द्रबाट ठूला डेरी र दुग्ध विकास संस्थानले दूध उठाउदै आएका थिए । संस्थानले दूध उठाएको छैन । दूध बिक्री नै नहुने भएपछि संकलन बन्द गरिएको रुपन्देही तिलोत्तमाको कस्तुरी दूध डेरी तथा उत्पादक संस्थाका व्यवस्थापक तेजु भट्टराईले बताए ।' 'हाम्रोमा संकलन भएको दूध नै नउठेपछि किसानलाई नल्याउन भनेका छौं, उनले भने, 'हामीले नकिने पछि किसानको दूध बिक्री हुने कुरै भएन ।'यो सहकारीले दैनिक ८ सय लिटर दूध संकलन गर्दै आएको थियो । प्रदेश ५ मा धुलो दूध बनाउने उद्योग छैन । पोखरा, काठमाडौं र नारायणगढमा रहेका धुलो दूध बनाउने उद्योगले दूध लैजाने गरेका थिए । ती उद्योगमा समेत अहिले दूध जान छाडेको छ । किसानले दूध बिक्री नभए पनि पशुपालन गर्नुपर्ने बाध्यता छ । घास, दानाको लागत उत्तिकै छ । यसको क्षतिपूर्ति सरकारले दिनुपर्ने माग किसानले गरेका छन् । 'प्रदेशको मन्त्रालयले किसानको दूध किनिदिन्छ भनेको थियो, यस्तो समयको दूध पनि खरिद गरिदिनुपर्छ,' लुम्बिनी एग्रो प्रोडक्सका सञ्चालक शशि पौडेलले भने । लकडाउनका कारण दूध बिक्री नहुँदा प्रदेश ५ मा मात्रै दैनिक करिव ६० लाखको दूध नोक्सानी भएको छ । दूधका परिकार बनाउने उद्योग नहुँदाको मार किसानले पाएका छन् । पनिर निर्माण गरेमात्रै पनि दूधलाई केही दिन टिकाउन सकिन्छ । प्रदेशमा ठूला पनिर उद्योग समेत सञ्चालनमा छैनन् । प्रदेशमा रुपन्देही, पाल्पा, बाके, अर्घाखाचीमा दूध उत्पादन बढी रहेको छ । प्रदेश कृषि मन्त्रालयमा किसानका उत्पादन कसरी बजारीकरण गर्ने विषयमा छलफल भएको अधिकारीले बताएका छन् । तर निकास निस्किएको छैन । राहत दिने विषयमा समेत छलफल भएको बताइएको छ । तरकारीमा पनि उस्तै स्थानीय स्तरमै उत्पादन हुने हरियो तरकारीको बजारीकरणमा समेत समस्या भएको छ । बिक्रीका लागि तयार भएका उत्पादनहरु खेतमा सड्ने अवस्थामा पुगेको किसानले बताएका छन् । सहरी क्षेत्रमा फाट्टफुट्ट रुपमा खुलेका पसलमा भने मंहगो मुल्यमा उपभोक्ताले तरकारी किन्नु परेको छ । कोरोना संक्रमण हुन नदिन हाटबजार बन्द गरिएको थियो । लकडाउन पछि साना हाट समेत ठप्प भएका छन् । किसानले निश्चित समय दिएर तरकारी बेच्ने मौका दिनुपर्ने बताएका छन् । 'सुरक्षितरुपमै दुई चार स्थान तोकेर तरकारी बिक्री गर्ने अनुमति भए सजिलो हुन्थ्यो,' किसान रामलाल बन्जाडेले भने । स्थान तोकिए खरिद गर्ने उपभोक्ता पनि सजग भएर आउने र विक्री गर्ने पनि सजग हुने उनले बताए । तरकारी विक्री केन्द्र तत्काल नतोकिए तीन दिनपछि तरकारीको हाहाकार हुने उनी बताउँछन् । रुपन्देहीका सयौं किसानको बारीमा उत्पादन भएका बन्दा, भान्टा, गोलभेडा, सिमी लगायतका तरकारी नोक्सान हुने जोखिम बढेको छ ।"
श्वास प्रश्वासमा समस्या आएपछि प्रधानमन्त्री राति नै अस्पताल भर्ना,काठमाडौं : मिर्गौला प्रत्यारोपण गरी आराम गरिहेका प्रधानमन्त्रीलाई स्वास्थ्य समस्या देखिएपछि बिहीबार राति अस्पताल भर्ना गरिएको छ। उनको श्वास प्रश्वासमा समस्या देखिपछि बिहीबार राति साँढै १० बजेतिर त्रिवि शिक्षण अस्पतालस्थित मनमोहन कार्डियोथोरासिक भास्कुलर तथा ट्रान्सप्लान्ट सेन्टरमा लगिएको अस्पताल स्रोतले जानकारी दिएको छ । स्रोतका अनुसार प्रधानमन्त्रीको स्वास्थ्यमा कुनै गम्भीर समस्या छैन । शुक्रबार नै उनलाई डिस्चार्ज गर्ने तयारी रहेको त्रिवि शिक्षण अस्पताल स्रोतले जनाएको छ । प्रधानमन्त्री ओलीको यही फागुन २१ गते त्रिवि शिक्षण अस्पताल महाराजगंजमा दोस्रो पटक मिर्गौला प्रत्यारोपण गरिएको थियो । फागुन ३० गते अस्पतालबाट डिस्चार्ज भएका ओली चिकित्सकको निगरानीमा प्रधानमन्त्री निवास बालुवाटारमै आराम गरिरहेका छन्।
तेस्रो संक्रमितसँग नेपाल आएका युवा ओखलढुंगामा,ओखलढुंगा : कोरोना संक्रमित धादिङका युवासँगै नेपाल फर्किएका एक व्यक्ति ओखलढुंगाको मोलुङ गाउँपालिका१ मा भेटिएका छन्। युनाइटेड अरब इमिरेट्स (यूएई)बाट एअर अरेबियाको फ्लाइट नम्बर जी ९५३७ विमानमा चैत ६ गते नेपाल फर्किएका घादिङका युवालाई कोरोना संक्रमण भएको पुष्टि भइसकेको छ। सोही विमानमै ओखढुंगाको मोलुङ गाउँपालिकास्थित वडा नं १ का एक युवा पनि नेपाल आएको पाइएको छ। रहेको उनको पारिवारले जानकारी दिएको छ। उनका कागजपत्र हेर्दा उनी चढेको विमान र धादिङका कोरोना संक्रमित युवा चढेको विमानको नम्बर एउटै रहेको पाइएको छ। उनी १९ मार्च अर्थात् चैत ६ गते नेपाल आएका हुन्। मोलुङका ती युवा भिजिट भिसामा २ महिना अघि यूएई गएका थिए। उनी चैत ६ गते नेपाल आएपछि गत आइतबार गाउँ आएका हुन्। ती युवालाई रामपुरमा निर्माण गरिएको क्वारेन्टाइनमा राख्ने प्रयास भइरहेको मोलुङ१ का वडावडाध्यक्ष प्रदीपकुमार बानियाँले बताए। जिल्ला प्रशासन कार्यालयले भने ती युवाको विषयमा जानकारी नभएको बताएको छ। कोको आएका थिए भन्ने विषयमा जानकारी संकलन भइरहेको जिल्ला प्रशासन कार्यालयले जनाएको छ। कोरोना भाइरसको संक्रमण देखिएका धादिङका युवा सवार एयर अरेबियाको विमानमा उनीबाहेक १६९ यात्रु रहेको पाइएको छ। चैत ६ गते एयर अरेबियाको उडान नम्बर जी ९५३७ विमानमा आएका धादिङका ३२ वर्षका पुरुषमा संक्रमण पुष्टि भएको थियो। यस अघि दोस्रो संक्रमित युवतिसँग आएका खिजीदेम्वाका दुई जनालाई काठमाण्डौमा क्वारेन्टाइनमा राखिएको छ। कतारकबाट आएका युवा क्वारेनटाइनमा कतारबाट फर्किएका ओखलढुंगाका एक युवालाई स्वास्थ्यकर्मीको निगरानीमा क्वारेनटाइनमा राखिएको छ । कोरोना भाइरस रहे नरहेको निगरानी गर्न ती युवालाई क्वारेन्टाइनमा राखिएको हो। सिद्धिचरण नगरपालिका४ घर भएका युवा १० दिन पहिले वैदेशिक रोजगारीबाट फर्किएका थिए । उनलाई जिल्ला अस्पताल रुम्जाटारको क्वारेन्टाइनमा राखिएको ओखलढुंगाका प्रमुख जिल्ला अधिकारी गणेश आचार्यले जानकारी दिए । उनलाई हाल कोरोना सम्बन्धी कुनै लक्षण नदेखिए पनि परिवार तथा समुदायमा संक्रमण हुन नदिन क्वारेन्टाइन पठाइएको आचार्यले बताए । ओखलढुंगामा क्वारेन्टाइनमा पठाइएका उनी पहिलो व्यक्ति हुन् ।
लकडाउनमा रेखाको यस्तो आग्रह,"काठमाडौं : कोरोना भाइरसको संक्रमणबाट बच्न सरकारले चैत ११ देखि लकडाउन गरेको छ । यो समयमा सबै सेल्फ क्वारेन्टाइनमा बसिरहेका छन् । सबैलाई घरबाहिर ननिस्कन कलाकारले पनि आग्रह गरिरहेका छन् । अभिनेत्री रेखा थापाले पनि सबैलाई कोरोना भाइरसको संक्रमणबाट जोगिन सुरक्षित भएर दूरी कायम गरेर बस्नुपर्ने सबैको पहिलो कर्तव्य रहेको बताएकी छन्। आफ्नो फेसबुक पेजमा धारणा राख्दै नायिका थापाले इन्टरनेट र सञ्जाल मार्फत् आआफनो टोल समुदायको कार्य समूह बनाएर बस्नुपर्ने बताएकी छन् । १०१५ घरको बीचमा पाँच पाँचजनाको स्वयमसेवक टोली पनि सूचिकृत गरिराखौं, उनले लेखेकी छन्, अप्ठेरोमा परेका परिवारलाई मद्दत गर्ने अनलाइन नेटवर्क बनाइ राखौं । हामी सुरक्षित छौं र हुनेछौं । उनले देशलाई भवितव्य पर्दा सबैको भूमिका के हुन्छ भन्नेबारे सोच्नुपर्ने बताएकी छन् ।"
ट्रमा सेन्टरको नियमित सेवा : घरबाटै पनि सेवा लिन सकिने,"काठमाडौं : राष्ट्रिय ट्रमा सेन्टरले कोरोना भाइरसको सम्भावित जोखिमलाई रोक्न सरकारले लक डाउन गरेका कारण आउन नसक्ने बिरामीका लागि घरबाटै सेवा लिन सक्ने व्यवस्था गरेको छ । राष्ट्रिय ट्रमा सेन्टर प्रमुख मेडिकल सुपरिटेन्डेन्ट सन्तोष पौडेलका अनुसार कोरोना भाइरसको सम्भावित सङ्क्रमणको जोखिम बढेपछि धेरै अन्य अस्पताल बन्द भए पनि सेन्टरले नियमित सेवा दिने र घरमै पनि परामर्श दिने व्यवस्था गरेको बताए। 'नियमित स्वास्थ्य उपचारको व्यवस्था गरेको छ, कोरोना अप्रत्याशित रुपमा आए पनि अस्पतालमा पहिलादेखि नै भर्ना भएका बिरामी र टिकट काटेका बिरामीको उपचार गरिरहेको छ', उनले भने, 'हामी सरकारी निकाय पनि हो, हामीले सेवा दिनुपर्छ भनेर सेवा रोकेका छैनौ।' सेन्टरले चोटपटक लागेका बिरामीको शल्यक्रिया सेवा नियमित सञ्चालन गरिरहेको छ । चोटपटक लागेका १२ जनाको आज शल्यक्रिया गरेको छ । सेन्टरले पहिला शल्यक्रिया गरेका र आउन नसक्ने बिरामीका लागि ०१४२२५२७५ हटलाइन नम्बरमा बिहान १०:०० बजेदेखि अपरान्ह् ४:०० बजेसम्म सम्पर्क गरेर विशेषज्ञ चिकित्सकबाट पराशर्म दिने व्यवस्था गरेको छ ।रासस"
कोभिड१९ जस्तै भाइरस सालकमा भेटियो,"कोरोना भाइरस (कोभिड१९) सँग मिल्दोजुल्दो भाइरस सालकमा भेटिएको पुष्टि भएको छ। हालै नेचर जर्नलमा प्रकाशित एक शोधका अनुसार सालकको जेनेटिक कोरोना भाइरससँग सुहाउँदो रहेको छ। अनुसन्धानकर्ताका अनुसार भविष्यमा यस किसिमको भाइरस फैलिन नदिने हो भने जंगली जनावरको बिक्रीमा पूरै प्रतिबन्ध लगाउनुपर्ने हुन्छ। यसैगरी अहिलेदेखि नै सावधानी अपनाउनु बुद्धिमता हुने उक्त शोधमा भनिएको छ। यस किसिमका जनावरमा अझ सावधानी अपनाउनुपर्छ, शोधमा भनिएको छ, बजारमा यस्ता जनावरको बिक्रीमा कडा प्रतिबन्ध हुन जरुरी छ। शोधकर्ताका अनुसार चीन तथा दक्षिणपूर्वी एसियाको जंगलमा पाइने सालकमाथि यस क्षेत्रका मुलुकहरूको अझ बढी निगरानी हुन जरुरी छ। यस कसिमको निगरानीले भविष्यमा जनावरबाट मानिसमा सर्ने भाइरस नियन्त्रण गर्न सहयोग हुने शोधकर्ताको विश्वास रहेको छ। सालक एक स्तनधारी जनावर हो। विश्वमै लोपोन्मुख यस जनावरको चोरी शिकारी अधिक हुने गरेको छ।"
कहिले अन्त्य होला कोरोना कहर ?,"कोरोना भाइरसको महामारी कहिले शान्त होला ? यो गम्भीर प्रश्न र जिज्ञासा २०२० को सुरुदेखि नै पेचिलो बन्दैगएको छ । समग्र मानवजातिकै लागि चुनौतीको रुपमा फैलिएको कोरोना भाइरस के मानवको नियन्त्रणमै छैन त ? यसैको जवाफ खोजिरहेको छ वर्तमान विश्व । विज्ञ र नेताहरु यसको उपचारका उपाय खोजिरहेका छन् । एलर्जी तथा सरुवा रोग विशेषज्ञहरु यो संक्रमण झन् खराब बन्दैजाने बताउँछन् । विश्व स्वास्थ्य संगठनका सदस्य वाल्टर रिकिआर्दीले अन्तर्राष्ट्रिय मिडियालाई बताए अनुसार यही समर सिजनमा हामीले पहिलेको जस्तै सामान्य दैनिकी फिर्ता पाउनेछौँ । वाल्टरसँगै केही विज्ञहरु यो महामारीलाई दुई दशकअघिको सार्स महामारीसँग तुलना गरेका छन् । जुन महामारी जुन महिनासम्म अन्त्य भइसकेको थियो । कोरोना भाइरसलाई पनि त्यस्तै किसिमका भाइरससँग तुलना गरी गर्मी मौसममा फैलन नसक्ने विज्ञहरुको तर्क छ । सोही अनुरुप एकीकृत रुपमा काम गरेमा यो गर्मी मौसमभरी कोरोना भाइरसको महामारी अन्त्य हुनसक्ने विज्ञहरुको सुझाव छ । तर यी विश्लेषणका पछि खास प्रमाण र वैज्ञानिक आधार भेटिएका छैनन् । युएस एजेन्सी फर इन्टरनेश्नल डेभलपमेन्ट्स ग्लोबल हेल्थ सेक्युरिटी एन्ड डेभलपमेन्ट युनिटका पूर्व निर्देशक तथा अमेरिकी विज्ञ डेनिस कोर्रोल यस्ता टिप्पणीलाई राजनीतिक अभिव्यक्ति मात्रै ठानेका छन् । साथै कोरोना भाइरसको अवधिलाई चीनको वुहानमा कति समयसम्म टिक्छ भन्ने कुराले निर्धारण गर्ने बताउँछन् डेनिस । चीनमा संक्रमणले चरम रुप पार गरिसकेको छ । तर नयाँ संक्रमण पनि देखिने क्रम जारी छ । तै पनि मौसमी गिरावटले मत्थर पार्नेमा विज्ञहरु सहमत छन् । बटलर विश्वविद्यालयका पब्लिक हेल्थ स्पेसलिस्ट तथा सहप्राध्यापक ओग्बोन्नाया ओमेन्काका अनुसार प्रायजसो फ्लू चिसो मौसममा सुरु भएर गर्मी मौसममा अन्त्य हुन्छन् । विज्ञहरु कोरोना भाइरस पनि यही नियम अनुसार चल्नेछ भन्नेमा आशावादी छन् । अष्ट्रेलिया भने गर्मी मौसमका बावजुद कोरोना भाइरसको सामना गरिरहेको छ । यसवाहेक अफ्रिकी मुलुकमा समेत संक्रमण देखिन थालेको छ । फिजिसियन तथा अमेरिकी प्राध्यापक मेलिस्सा नोलनले पनि रिकिआर्दीको विश्लेषणमा सहमति देखाउँछिन् । अर्थात्, अप्रिलको अन्त्य र मेको सुरुसम्ममा संक्रमणले चरम रुप लिइसक्ने उनकोा भनाइ छ । साथै विभिन्न मुलुकले चालेका कडा कदमले न्युनिकरण हुनेमा उनको विश्वास छ । तर कोरोना संक्रमण कहिलेसम्म फैलिरहनेछ भन्ने कुरालाई दैनिक व्यवहार र आनिवानीले निर्धारण गर्नेमा अधिकांश विज्ञहरु सहमत छन् । उनीहरु भन्छन्, यस्तो अवस्थामा आम मानिसको व्यवहार र चलाखीले पनि संक्रमणको आयु घटाउनसक्छ । बेलायती प्रधानमन्त्री बोरिस जोन्सनले कोरोना भाइरसको प्रभावलाई १२ हप्ताभित्र बदल्नसक्ने प्रतिक्रिया दिएको पनि दुई हप्ता भयो । जो आफैँ अहिले कोरोना संक्रमित भएर सेल्फ आइसोलेसनमा बस्न बाध्य छन् । बिबिसीका स्वास्थ्य तथा विज्ञान संवाददाता जेम्स ग्यालागरले आफ्नो रिपोर्टमा भनेका छन्, आगामी तीन महिनामा संक्रमणको संख्यामा कमी आउने थाले पनि त्यसको अन्त्यभन्दा निकै टाढा हुनेछौँ । यसको प्रभाव अन्त्य हुन निकै समय लाग्न सक्छ । सम्भवतः वर्षौँ लाग्नसक्छ । जेम्सका अनुसार हाल अपनाइएको प्रतिबन्धहरुको रणनीति दिगो हुन नसक्ने र यसले सामाजिक र आर्थिक क्षति डरलाग्दो हुनेछ । कोरोना भाइरसबाट निकासको खोजी विश्वभर भए पनि उपाय निस्किसकेको भने छैन । साथै यो नष्ट हुने कुनै लक्षण पनि देखिएका छैनन् । तत्कालका लागि केही निकासका उपाय भेटिए पनि दिगो समाधान नै होला कि नहोला भन्ने पनि यकिन छैन । युनिभर्सिटी अफ एडिनबरा सरुवा रोगका प्राध्यापक मार्क वुलहाउसले बिबिसीका लागि भनेका छन्, यो विषय युकेमा मात्रै हैन, कुनै पनि देशसँग योजना छैन । यो ठूलो वैज्ञानिक र सामाजिक चुनौती हो । कोरोनाबाट निकासका लागि विज्ञहरुले खासगरी तीन उपाय सुझाएका छन्, खोपको विकास गर्नु, रोग प्रतिरोधी क्षमता बढाउनु र दैनिक व्यवहार र आनीबानी बदल्नु । तर यी तीनै सुझाव तत्कालका लागि पहलको स्तरमा मात्रै छन् । यी तीन उपायमध्ये सबैभन्दा प्रभावकारी त खोप नै हो । तर यसको परीक्षण र आम रुपमा प्रयोग गर्न भने वर्षौँ लाग्नसक्छ । अमेरिका र चीन यसका लागि प्रयासरत छन् । यदी केही महिनामा खोपको विकास भयो भने पनि यसलाई आम रुपमा प्रयोगको स्तरमा लैजान केही वर्ष अवस्य लाग्नेछ । बिबिसीमा उल्लेख भए अनुसार कम्तिमा १२ महिनादेखि १८ महिनासम्म खोप विकास भइसक्नेछ । जसको प्रयोगले मानिसमा रोग प्रतिरक्षा क्षमता बढाउनेछ । तर संक्रमणविरुद्ध रोग प्रतिरक्षा क्षमता बढाउनु अर्को उपाय हो । केही विज्ञहरु के ठान्छन् भने, अझै केही वर्ष यो भाइरसले आक्रमण गरिरह्यो भने मानव शरीरमा यसको प्रतिरोधी क्षमता पनि स्वत बढ्दै जानेछ । तर त्यतिन्जेलसम्म विश्वको ठूलो जनसंख्या संक्रमणबाट ग्रसित भइसकेको हुनेछ । बरु आम मानिसको दैनिक व्यवहार र आनीबानी परिवर्तनबाट पनि यस्ता भाइरसबाट बच्न सम्भव छ । तर आनीबानी परिवर्तन पनि उपचारको खास विधि हैन । यसले रोकथाम चाहिँ गर्नसक्छ । संक्रमण भइहालेको अवस्थामा बचाउन कठिन छ । जस्तो कि, चीनले वुहानमा संक्रमण फैलिएको थाहा पाउना साथ लकडाउन गरायो । उच्च सतर्कता अपनाउँदा अपनाउँदै त्यहाँ दशौँ हजार मानिस संक्रमित भइसकेका छन् । हाल होम क्वारेन्टाइन वा सेल्फ आइसोलेसन मा राख्ने तरिका यस्तै आनीबानी परिवर्तनको अभ्यास हो । बेलायती विज्ञ सर प्याट्रिक भाल्सेन्सका अनुसार कोरोना भाइरसको समयरेखा अहिले नै ठ्याक्कै भन्न सकिँदैन । हालका लागि महामारी रोक्न सम्भव भए पनि यो भाइरसविरुद्धको दिगो समाधानको खोजीमै अहिलेको विश्व समुदाय प्रयासरत छ । (एजेन्सीहरुको सहयोगमा)"
"कोरोना संक्रमणमा अमेरिका पहिलो बन्यो, तर 'लक डाउन' छैन","अमेरिका : चीनको वुहानबाट सुरु भएको नोबेल कोरोना भाइरस (कोभिड१९) बाट संक्रमण हुनेको संख्यामा सयुंक्त राज्य अमेरिका पहिलो नम्बरमा देखिएको छ। बिहीबारसम्म संक्रमितको संख्यामा आधारमा अमेरिका तेस्रो नम्बरमा थियो। यो समाचार तयार पार्दासम्म अमेरिकामा संक्रमितहरुको संख्या ८३ हजार ८ सय नाँधेको छ। बिहीबार मात्रै १४ हजारभन्दा बढी संक्रमित थपिएपछि, अमेरिका पहिलो नम्बरमा परेको हो। चीनमा हालसम्म करिब ८१ हजार ७ संक्रमितहरु देखिएका छन्। अर्काे प्रभावित राष्ट्र इटालीमा करिब ८० हजार ५ सय संक्रमित देखिएका छन्। अमेरिकामा कोभिड१९ को संक्रमणबाट मृत्यु हुनेको संख्या १२ सय नाधेको छ। भाइरस संक्रमण रोक्नका लागि सरकारले प्रयासहरु जारी राखेको भएपनि अमेरिकामा यो संख्या एक लाखभन्दा बढी पुग्ने अनुमान गर्न थालिएको छ। यहाँ कोरोनाको संक्रमणबाट उपचार गरी रिकभर हुनेहरुको संख्या एकदमै नगन्य छ । अमेरिका सबै राज्य यो महामारीका कारण प्रभावित छन्। जसमध्ये न्यूयोर्क राज्यसबै भन्दा बढ्ता प्रभावित देखिन्छ। यस राज्यमा बिहीबारसम्म ३७ हजार भन्दा बढी संक्रमित भइसकेका छन्। यसै राज्यका भने ३८५ जनाले ज्यान गुमाएका छन्। न्यूयोर्क राज्यका पाँच बोरो अर्थात पाँच सहरमा मात्रै २१ हजार भन्दा बढी संक्रमित भेटिएका छन्,। यिपाँच सहरमा करिब १ करोड मानिस बसोबास गर्दछन्। यस्तै दोश्रो धेरै प्रभावित हुने राज्यमा न्यूयोर्कसँगै जोडिएको राज्य न्यूजर्सी हो। जहाँ ६ हजार ८ सयजना संक्रमित भएका छन्, भने ८१ जनाले ज्यान गुमाएका छन्। त्यसपछि क्रमश क्यालिर्फोनिया, मिचिगन, वासिङटन, फ्लोरिडा, लुजिआना, पेन्सलभेनिया, टेक्सास, जर्जिया, कनेक्टिकट, टेनिसी राज्यमा १ हजार भन्दा बढ्ता व्यक्ति संक्रमित भइसकेका छन्। अन्य राज्यहरुमा संक्रमितको संख्या केही कम भएपनि सबै राज्यमा यसको प्रभाव प्रतिदिन बढीरहेको छ। अमेरिकाका प्राय राज्यहरुमा त्यहाँका गर्भनरले अत्यावश्यक बाहेकका पसलहरु बन्द गर्नु भन्ने आदेश दिएको भएपनि पछिल्लो तीनदिनको गतिविधि हेर्दा मानिसहरुको चहलपहल उस्तै देखिन्छ। बिहीबार धेरै मानिसहरु घर बाहिर निस्किएका देखिन्थे। विश्वभरका देशहरुमा महामारीको फैलाएको कोरोना भाइरसका संक्रमितको संख्यामा अमेरिका पहिलो हुँदासमेत सरकारले पूरै देश लकडाउन गर्ने बारेमा कदम चाल्ने संकेत देखिएको छैन। यहाँका सरकार प्रमुखहरुले अबको दुई साताभित्र पूरै नियन्त्रणमा आउने भनेर दैनिक प्रेस ब्रिफिङ गरिरहेका छन्। प्राय राज्यका अस्पतालहरु भरिभराउ रहेको स्थानीय सञ्चार माध्यमहरुले समाचार सम्प्रेषण गरिरहेका छन्। मानिसहरुलाई घरबाटै अनलाइन आवेदन भरेर मात्रै अस्पताल या स्वास्थ्य संस्थामा जान भनिएको छ। न्यूयोर्क राज्यमै नर्स काम गर्ने एक नेपालीले अन्नपूर्णसँग कुरा गर्दै अस्पतालमा थाम्नै नसक्ने गरी बिरामीहरु आइरहेका जानकारी दिइन्। बुधबार अमेरिकाको प्रतिष्ठित सञ्चार संस्था न्यूयोर्क टाइम्सले न्यूयोर्कको कुइन्सस्थित एल्मष्ट अस्पतालमा न्यून संख्यामा भेन्टिलेटर भएको र शवहरु राख्नका लागि ठूलो आइस ट्रक बाहिरै खडा गरेको भिडियो सार्वजनिक गरेको थियो। त्यसलाई सामाजिक सञ्जालमा सरकारको कमजोरी भन्दै टिप्पणी गर्न थालिएको छ। अमेरिका चीन, इटालीपछि क्रमश स्पेन, जर्मनी, इरान, फ्रान्स, स्विजरल्याण्ड, यूके, साउथ कोरिया लगायतका देशहरुमा धेरै प्रभाव देखिन्छ।"
राहत दिने हो भने,"कोरोना संक्रमण रोकथाम नियन्त्रण उच्चस्तरीय समन्वय समितिको बैठकले विद्युतीय चुल्हो (इन्डक्सन) आयातमा लिइँदै आएको १५ प्रतिशत भन्सार महसुल छुट दिने निर्णय गरेको छ। इन्डक्सनको प्रयोगले बिजुली खपत बढ्न गई आयातित इन्धन (एलपी ग्यास) लाई केही हदसम्म भए पनि विस्थापन हुन्छ भन्ने सरकारको बुझाइ छ। यो बुझाइ आंशिक सत्य मात्र हो। वर्तमान मूल्यमा एलपी ग्यासभन्दा विद्युतीय चुल्होमा खाना पकाउँदा औसत प्रतिसिलिन्डर खपतमा चार सय रुपैयाँ सस्तो पर्न जाने अध्ययनले देखाएका छन्। साढे १४ केजीको एउटा एलपी ग्यास सिलिन्डरले २०१ युनिट ऊर्जा पैदा गर्छ। यसको कार्यक्षमता बढीमा ५५ प्रतिशत मात्र हुने भएकाले विद्युत्मा रुपान्तरण गर्दा त्यो बढीमा ११० युनिटसम्म हुन आउँछ। सिलिन्डरसरहको विद्युत् ऊर्जा खपत गर्न विद्युतीय चुल्होलाई सय युनिट भए पुग्छ। विद्यमान मूल्यअनुसार एउटा ग्यासबाट खाना पकाउँदा औसतमा एक हजार रुपैयाँ पर्छ भने विद्युतीय चुल्होबाट ६ सय रुपैयाँ। यसले ग्यासभन्दा बिजुली सस्तो रहेको प्रस्ट पार्छ। विद्युत् प्राधिकरणले विगत दुई वर्षदेखि माथिल्लो तामाकोसी (४५६ मेगावाट) लगायतका आयोजना सम्पन्न भएपछि बर्खायाममा बिजुली जगेडा हुने जनाउँदै आएको थियो। यसको अर्थ सरकारले स्वदेशी बिजुली खपतका लागि गर्नुपर्ने सारा यत्न गर्नुपर्छ भन्ने उसको ध्येय थियो। तर सरकारले सुनेन। कोरोनाको महामारी भएनभए पनि स्वदेशी बिजुली खपत राज्यको उच्च प्राथमिकतामा हुनुपर्छ। अहिलेको तथ्यांक हेर्ने हो भने प्राधिकरणका करिब ४५ लाख ग्राहकमध्ये ५० प्रतिशतसँग पाँच एम्पियर क्षमताको मिटर छ। सरकारले यी सबैमा विद्युतीय चुल्हो उपयोग गराउने हो भने सर्वप्रथम यिनको मिटर क्षमता बढाउनुपर्छ। पाँच एम्पियरको मिटरमा विद्युतीय चुल्हो चल्न सक्दैन। मिटर क्षमता त्यसै बढ्दैन, ग्राहकको खरिद क्षमता पनि हुनुपर्छ। खरिद क्षमता भनेको उसको समग्र आर्थिक क्षमता हो। आर्थिक रूपले सम्पन्न व्यक्ति वा परिवारलाई यसो गर, उसो गर भनिरहनु पर्दैन, स्वतः विद्युत खपत ऊ आफैले बढाउँछ। अर्काे शब्दमा, नागरिकका आर्थिक क्षमता सबल हुँदा प्रतिव्यक्ति ऊर्जा खपत पनि स्वतः वृद्धि हुन्छ। फेरि, सबैले बिहान र बेलुका विद्युतीय चुल्होमा खाना बनाउने हो भने प्राधिकरणको विद्यमान प्रसारण तथा वितरण प्रणालीले धान्दैन। हिजो नाकाबन्दीका बेला ग्यासको विकल्पमा सबैले एक साथ (पिक आवरमा) इन्डक्सन चुल्हो प्रयोग गर्दा धमाधम ट्रान्सफरमर नपड्केका होइनन्। प्राधिकरणको वितरण तथा प्रसारण प्रणाली सुदृढीकरणका हिसाबले नाकाबन्दी र अहिलेको अवस्थामा खास फरक छैन। सबैले एकसाथ विद्युतीय चुल्हो बाल्न सक्ने बनाउन प्रसारण, वितरण, ट्रान्सफरमर, सवस्टेसन, कन्डक्टर जस्ता प्राविधिक पक्षमा राज्यले तीन खर्ब रुपैयाँ लगानी गर्नुपर्छ, जुन देशको कुल विकास खर्चसरह हो। क्रमशः स्वदेशी बिजुली खपत गराई आयात कम गर्ने र एलपी ग्यास विस्थापन (हाल वर्षको ४० अर्ब रुपैयाँको आयात) गर्ने हो भने सरकारले पटके र लघुसोच राखेर होइन, दीर्घकालीन रणनीति अवलम्बन गर्नुपर्छ। त्यो भनेको वितरण तथा प्रसारण क्षमताको वैज्ञानिक सुदृढीकरण र क्षमता विस्तार हो। काठमाडौं, पोखरा, विराटनगर लगायतका प्रमुख लोडसेन्टरहरूमा प्रसारण र वितरण क्षमता विस्तार गर्ने र मुलुकका अन्य भागमा पनि क्रमशः सृदृढ गर्दै जाने हो भने बल्ल विद्युतीय चुल्होमा जनताको विश्वास जाग्छ। देशभरि लक डाउनमा परेका जनतालाई विद्युतीय चुल्होमा दिइएको भन्सार छुट गौण हुन्। जनतालाई राहत दिने हो भने सरकारले प्रथमतः दुई कार्य गर्नुपर्छ। पहिलो, आपूर्तिको सुव्यवस्था र अर्काे बिहान काम गरेर बेलुकी हातमुख जोड्नुपर्ने श्रमिकलाई दैनिक आर्थिक राहत। इन्डक्सन चुल्होमा भन्सार छुट, बिजुलीको महसुलमा सहुलियत इन्डक्सनमा खाना पकाउँदा विद्युत महसुलमा २० प्रतिशत छुट कोरोना प्रभावले उब्रियाे बिजुली"
चीनमा फेरि संक्रमण,"बेइजिङ : बाहिरबाट फर्किएका चिनियाँमा देखिएको कोरोना भाइरस संक्रमणका कारण चीन चिन्तित देखिएको छ। देशभित्र घरेलु संक्रमण शुन्य बराबर रहेको अवस्थामा विदेशबाट फर्केका चिनियाँ र चिनियाँ प्रवासीमा कोरोना भाइरस संक्रमण पोजिटिभ पाइएको छ। मार्च २३ मा चीनमा देखिएको ७८ नयाँ भाइरस संक्रमितमध्ये ७४ केस विदेशबाट आएका अर्थात् आयातित केसहरू नै हुन्। नयाँ आयातित केसहरू थपिँदा चिन्ताको विषय बनेको हो। योसँगै विदेशबाट आएका संक्रमितहरुको कुल संख्या ४२७ पुगेको छ। यस्ता आयातित केसहरू बेइजिङ, साङहाइ, क्वाङतोङसहित चीनका १२ वटा प्रान्त तथा सहरमा देखिएका छन्। सबैभन्दा बढी बेइजिङमा छन्। सोमबार देखिएका ७४ केसमध्ये ३१ वटा यहीं थियो। बेइजिङको स्वास्थ्य समितिका अनुसार, सोमबारसम्म बेइजिङमा यस्ता आयातित केसको संख्या १३८ पुगेका छन्। पछिल्लो अवस्थामा यी आयातित कोरोनाभाइरस सङ्क्रमणले चीनलाई चिन्तित बनाएको छ। सोमबार आयातितबाट एक जना स्थानीय बेइजिङ नागरिक संक्रमित भएको पनि बताइएको छ। योसँगै बेइजिङले बुधबारबाटै बेइजिङ प्रवेश गर्ने सबैको अनिवार्य न्यूक्लिक एसिड टेस्ट गर्ने जनाएको छ। यसअघि ज्वरो आएको अवस्था र केही लक्षण देखिएको खण्डमा परीक्षण गरिँदै आएको थियो। यसै गरी गत शुक्रबारदेखि बेइजिङका लागि उडेका विमानहरूलाई अन्य सहरमा अवतरण गराइ त्यतै जाँच र क्वारेन्टाइनमा राख्ने व्यवस्था समेत गरिएको छ। त्यसअघि मार्च १६ सोमबारबाट बेइजिङ उत्रेका सबैले स्वखर्चमा तोकिएको स्थानमा १४ दिनसम्म क्वारेन्टाइनमा बस्नुपर्ने नियम लागू गरेको थियो। सो नियमअघिसम्म बेइजिङ फर्केका सबैलाई सेल्फ क्वारेन्टाइनका लागि भनिएको थियो। यसरी बाहिरबाट आएका चिनियाँहरूमा देखिनसक्ने कोरोनाभाइरस संक्रमण र यसबाट हुने सम्भावित प्रसार रोक्न पनि चीनले उल्लेखनीय कदम चालिरहेको छ। हालसम्म बेइजिङमा आयातित १०७ केससँगै कूल ५२२ जना संक्रमित भएका छन्। तीमध्ये ४०० जना निको भइ फर्किसकेका छन् भने ८ को मृत्यु भएको छ। यसका साथै जनवरी २४ तारिखदेखि बन्द गरिएका बेइजिङका पार्कहरू, चिडियाखाना, ग्रेटवाल तथा पर्यटकीय स्थलहरू धमाधम खोल्न थालिसकेका छन्। स्थानीय सञ्चार माध्यमले सोमबार बेइजिङको सडकमा देखिएको ट्राफिकले बेइजिङ पूर्ववत् अवस्था पुगेको जनाएको छ। हाल चीनभरि नै स्थिति सामान्य बन्दै गएको छ। धेरै क्षेत्रका शिक्षण संस्थाहरू खोलिसकेका छन् यसै गरी कोरोनाभाइरसको इपिसेन्टर मानिएको उहान र हुपै प्रान्तमा समेत कलकारखाना सञ्चालनमा आइसकेका छन्। यतिबेला नेपालमा देखिएका केश पनि आयातित नै छन्। त्यसैले चीनको अनुभवबाट नेपालले सिकेर आफ्नो तयारी अघि बढाउन र नागरिक पनि त्यसमा तयार हुन आवश्यक छ। उहानको लकडाउन छिटै खोलिने कोरोना भाइरसको इपिसेन्टर मानिएको उहानको लकडाउन खोल्ने तयारीमा चीन रहेको छ। यही अप्रिल ८ देखि उहानबासीहरू उहानबाट बाहिर जान पाउने भएका छन्। हाललाई हरित स्वास्थ्य कोड प्राप्त उहानबासीहरू अप्रिल ८ देखि उहानबाट अरू शहर तथा प्रान्त समेत जान पाउने भएका हुन्। कोभिड १९ संक्रमण नभएको र सम्पर्कमा नरहेकालाई हरित स्वास्थ्य कोड उपलब्ध गराइएको र तिनीहरूलाई सो अनुमति दिइने बताइएको छ। एक करोड बढी जनसंख्या भएको उहानमा कूल ५० हजार संक्रमित भएका थिए। गत सातादेखि नै यस्ता कोड प्राप्तहरू लगायत हुपैका अरू न्यून जोखिम क्षेत्रका स्थानीयहरूले सहज आवतजावतको सुविधा पाइसकेका छन्। कोरोनाभाइरसको संक्रमण बढे लगत्तै जनवरी २३ देखि उहानलगायत हुपैका विभिन्न शहरहरूले आवगमन स्थगित गरेको थियो। यसै बीच सोमबार उहानमा एक नयाँ संक्रमित भेटाइएको छ। लगातार पाँच दिनसम्म नयाँ संक्रमित नथपिएको उहानमा सोमबार एक चिकित्सक संक्रमित पाइएको चिनियाँ सञ्चारमाध्यमले जनाएको छ। मार्च १८ मा यहाँ पहिलो पल्ट नयाँ संक्रमित नपाइएको चीनको राष्ट्रिय स्वास्थ्य आयोगले जनाएको थियो। सोही दिन चीन भरि पहिलो पल्ट घरेलु रूपमा भाइरस सङ्क्रमित देखिएको थिएन। मार्च २३ सम्म चीनको मुख्यभूमिमा कोरोनाभाइरसबाट सङ्क्रमितको कूल संख्या ८१ हजार १ सय ७१ रहेको छ। यसमध्ये निको भएर अस्पतालबाट फर्कनेको संख्या ७३ हजार १ सय ५९ जना रहेको छ भने ३ हजार २ सय ७७ जनाको मृत्यु भएको छ साथै बाकी उपचार पाइरहेका सङ्क्रमितको संख्या ४ हजार ७ सय ३५ छन्।"
कोरोना राहत कोषमा सहयोग गर्ने सन्दीपको घोषणा,"काठमाडौं : विश्व महामारी कोरोना भाइरस (कोभिड१९) सँग लड्न नेपाली युवा क्रिकेटर सन्दीप लामिछानेले सरकारलाई १ लाख रुपैयाँ सहयोग गर्ने घोषणा गरेका छन्। उनले बिहीबार राती फेसबुक मार्फत सरकारको कोरोना भाइरस संक्रमण रोकथाम, नियन्त्रण र उपचार कोषलाई सहयोग गर्ने घोषणा गरेका हुन्। नेपाल सरकारको कोभिड१९ राहत कोषमा १ लाख रुपैयाँ सहयोग गर्न पाउँदा खुसी लाखेको छ, सन्दीपले फेसबुकमा लेखेका छन्, सामाजिक दूरीको यस घडीमा साथ र सहयोग आवश्यक भएकाहरूलाई नबिर्सौँ। सन्दीपले दया र जिम्मेवारीले मानवता बोध गराउने भन्दै सबैलाई सुरक्षित रहन पनि आग्रह गरेका छन्। चीनको वुहानबाट फैलिएको कोरोना संक्रमण सोमबार १ जना युवतीमा पुष्टि भएपछि सरकारले मंगलबारदेखि लकडाउन घोषणा गरेको छ।"
नेपालमै पीपीई निर्माण,"काठमाडौं : स्वास्थ्यकर्मीले लगाउने व्यक्तिगत सुरक्षा उपकरण (पर्सनल प्रोटेक्सन इक्युपमेन्ट पीपीई) स्वदेशमै बनाउन थालिएको छ । राष्ट्रिय आविष्कार केन्द्र, पाटन अस्पताललगायतले पीपीई निर्माण सुरु गरेका हुन् । कोरोना भाइरस संक्रमण आशंकामा आइसोलेसन र क्वारेन्टाइनमा बसेका व्यक्तिको निगरानी एवं उपचारका बेला स्वास्थ्यकर्मीले पीपीई लगाउँछन् । महावीर पुन नेतृत्वको केन्द्रले बुधबार पहिलो चरणमा पीपीईको नमुना तयार पारेको थियो । नेपाल मेडिकल काउन्सिलका अध्यक्ष डा भगवान कोइरालाले नमुना परीक्षणको अवलोकन गरेका थिए । आफूले स्वीकृति पाएपछि काठमाडौंका दुई स्थानबाट पीपीई बनाउन थालेको पुनले जनाएका छन् । काउन्सिलका रजिस्ट्रार डा कृष्णप्रसाद अधिकारीले स्वास्थ्यकर्मीको व्यक्तिगत सुरक्षाका लागि लगाइने पीपीई स्वदेशमै निर्माण हुनु सुखद कार्य भएको बताए । स्वास्थ्यकर्मीको मनोबल उच्च बनाउनुपर्ने बेला हो यो, रजिस्ट्रार डा अधिकारीले भने, पीपीई स्वदेशमै बन्नु सामान्य विषय हो । तर, अभावका बेला स्वदेशमै बन्नु स्वागतयोग्य कुरा छ । त्यसलाई धेरै हेरिरहनुपर्दैन । अहिले त पीपीईको संख्या नै कमी छ । पाटन अस्पतालमा पनि पीपीईलगायत सामग्री उत्पादन भइरहेको छ । विश्व स्वास्थ्य संगठन (डब्लूएचओ)को मापदण्डअनुसार सम्भावित बिरामीको प्रारम्भिक उपचारमा संलग्न स्वास्थ्यकर्मीले अनिवार्य पीपीई प्रयोग गर्नुपर्छ । काठमाडौंका वीर, त्रिवि शिक्षण, शुक्रराज ट्रपिकल सरुवा रोग अस्पताललगायतमै पीपीई अभाव देखिएको छ । स्वास्थ्य तथा जनसंख्या मन्त्रालयको टोली बुधबार बिहान पाटन अस्पताल पुगेको थियो । अस्पतालमा चार जना व्यक्ति पीपीई बनाउन अहोरात्र खटिरहेको भेटिएको स्वास्थ्यमन्त्री भानुभक्त ढकालले बताए । धुम्बाराहीमा पीपीई निर्माण कार्य भइरहेकाले केही आवश्यकता पूर्ति गर्न सहयोग पुगेको मन्त्री ढकालको भनाइ छ । मन्त्री ढकालले बुधबार आयोजित प्रेस ब्रिफिङ कार्यक्रममा औजारजन्य सामग्री अभाव हुन नदिने अभियानमा जुटेको बताएका थिए । पीपीईलगायत सामग्री हामी आफैं पनि निर्माण गर्न लागेका छौं, उनले भने, निर्माण पनि भइरहेका छन् । यसका अतिरिक्त कीटजन्य सामग्री, थर्मल गन र अन्य आवश्यक सामग्रीका लागि सहयोगको आह्वान गरिने उनको भनाइ थियो । चीनमार्फत कतिपय सामग्री तीन दिनभित्र ल्याइने दाबी उनले गरेका थिए । यी सामग्री प्रदेश, जिल्ला, प्रभावित क्षेत्रसम्म मन्त्रालयको नेतृत्वमा लगिनेछ । स्वास्थ्यसचिव यादवप्रसाद कोइरालाले पनि बिहीबार पत्रकार सम्मेलनमा पीपीई गाइडलाइन बनाइदिएको बताए । साधारण रुघाखोकी लागेको, ज्वरो आएको छ भने स्वास्थ्यकर्मी तथा चिकित्सकले मुखमा मास्क, आँखामा चश्मा र टोपी लगाएपछि संरक्षण गर्छ, उनले भने, दोसो चरणमा पूर्ण पीपीईको व्यवस्था छ । सरकारले फिभर क्लिनिक सञ्चालनका लागि मुलुकभर हब अस्पताल बनाएको र हरेकलाई १० लाख बजेट विनियोजन गरिएको उनले बताए ।"
कोरोना प्रभावले उब्रियाे बिजुली,"काठमाडौं : मुलुक लकडाउनमा गएपछि आर्थिक गतिविधि ठप्प छन्। यतिखेर विद्युत् माग ह्वात्तै घटेको छ। विद्युत् उत्पादन १३ सय मेगावाटभन्दा माथि छ भने खपत यति बेला ६२५ मेगावाटको हाराहारीमा छ। विद्युत् प्राधिकरणका निर्देशक प्रवल अधिकारीका अनुसार लकडाउनपछि विद्युत् प्रणालीमा उच्चतम माग (पिक डिमान्ड) ९०० मेगावाट छ। त्यो पनि राति जम्माजम्मी २५ मिनेटका लागि मात्र हो। दिनभर सामान्यतः माग ६२५ मेगावाटको हाराहारीमा छ। देशभर रातिको माग जम्मा ४०० मेगावाट छ भने उपत्यकाको माग पनि निकै झरेको छ। लकडाउनअघि काठमाडौं उपत्यकाको सामान्य माग दैनिक ४५० मेगावाट हुन्थ्यो। यो माग पनि आधा घण्टाका लागि मात्र हो। त्यसपछि रातमा उपत्यकाको माग जम्मा १४० मेगावाट रहेको अधिकारीले जानकारी दिए। लकडाउनको भोलिपल्ट बुधबारसम्म भारतबाट २७९ मेगावाट बिजुली आयात हुँदै आएको थियो। आजदेखि भारतबाट पनि ५० मेगावाट (पिक आवरका लागि) आयात हुँदै छ, त्यो पनि जम्मा २५ मिनेटका लागि, अधिकारीले भने। सबैभन्दा धेरै विद्युत् आयात हुने ढल्केबरमुजप्फपुर प्रसारण लाइनबाट नेपालमा बिजुली खपत नभए पनि न्यूनतम भने पनि लिनैपर्ने बाध्यता छ। यो लाइनबाट बिजुली ल्याए पनि, नल्याए पनि प्राधिकरणको प्रसारण शुल्क (व्हिलिङ चार्ज)बापत वर्षको एक अर्ब ८ करोड रुपैयाँ भारतीय कम्पनीलाई तिर्नुपर्छ। खपत घटेपछि प्राधिकरणले टनकपुरबाट अबदेखि १० मेगावाट मात्र लिने भएको छ। महाकाली सन्धिअन्तर्गत नेपाललाई प्राप्त हुने निःशुल्क र प्राधिकरणले व्यापारिक तवरमा खरिद गर्नेसहित कुल ६० मेगावाट आयात हुँदै आएको थियो। प्राधिकरणले चालू आर्थिक वर्षका लागि प्रणालीमा दुई हजार २ सय २५ मेगावाट उच्चतम माग हुने प्रक्षेपण गरेको थियो। तर यो वर्षको तिहारमा नै एक हजार तीन सय मेगावाटभन्दा बढी बिजुली खपत हुन सकेन। हाल देशभर प्राधिकरण र निजी क्षेत्र गरी १२८६ मेगावाट जडित क्षमता छ। यसमा प्राधिकरणको तापीयसहित ६३५ र निजी क्षेत्रको ६५१ मेगावाट प्रणालीमा आबद्ध छन्। आर्थिक वर्ष २०७६७७ को अन्त्यसम्ममा ५० वटा आयोजनाबाट एक हजार मेगावाटभन्दा बढी सञ्चालनमा आउने अपेक्षा थियो। तर कोरोना भाइरस संक्रमणका कारण मुस्किलले दुई सय ५० मेगावाटभन्दा बढी थप प्राधिकरणको आकलन छ। इन्डक्सन चुल्होमा भन्सार छुट, बिजुलीको महसुलमा सहुलियत इन्डक्सनमा खाना पकाउँदा विद्युत महसुलमा २० प्रतिशत छुट माथिल्लो तामाकोसीका ६ वटा युनिटमध्ये आगामी भदौसम्ममा एउटा युनिट (७६ मेगावाट) आउने प्राधिकरणको अनुमान छ। अन्तिम चरणमा पुगेका आयोजना पनि ससाना सामान आयात र उत्पादक कम्पनीका प्राविधिक आउन नपाएकाले अड्किएका छन्। कूल मिलाएर ३५० मेगावाटभन्दा बढी आउने अवस्था छैन, अधिकारीले भने। सरकारी निर्णय कार्यान्वयनमा आशंका मुख्यसचिव लोकदर्शन रेग्मीले बुधबार जारी गरेको १६ बुँदे निर्देशनमध्ये बुँदा नम्बर ८ कार्यान्वयनमा आशंका पैदा भएको छ। उक्त बुँदामा विद्युतीय चुल्हो (इन्डक्सन हिटर) आयातमा लाग्दै आएको भन्सार महसुल (१५ प्रतिशत) र विद्युत् महसुलमा २० प्रतिशत घटाउने उल्लेख छ। तर, विद्युत् महसुल बढाउने वा घटाउने अधिकार विद्युत् नियमन आयोगलाई मात्र छ। ऊर्जा मन्त्रालय वा विद्युत् प्राधिकरणले चाहेर पनि सक्दैन। प्राधिकरणले केही महिनाअघि महसुल वृद्धिसम्बन्धी गरेको प्रस्तावउपर आयोगले सार्वजनिक सुनुवाइ गर्ने क्रममा थियो। तर कोरोना भाइरस संक्रमणका कारण उक्त सुनुवाइ स्थगन भयो। यता सरकारले विद्युत्को माग वृद्धि गर्न महसुल घटाउने निर्देशन दिएको छ भने उता प्राधिकरणले महसुल बढाउने प्रस्ताव आयोगसमक्ष हालेको छ। सरकार र प्राधिकरणबीच तालमेल नभएको यसले प्रस्ट देखाएको छ, आयोगका एक पदाधिकारीले भने। प्राधिकरणले केही साताअघि आयोगसमक्ष औद्योगिक क्षेत्रलाई १५ प्रतिशत महशुल वृद्धि, डिमान्ड शुल्कमा १२ प्रतिशतले वृद्धि, डेडिकेटेड फिडरका लागि थप ३० प्रतिशत अतिरिक्त महसुल वृद्धि हुनुपर्ने प्रस्ताव गरेको थियो। वर्षायाममा जगेडा हुने बिजुली खपत गराउन मूल्य कम गर्नुपर्नेमा उल्टो गरिएको विराटनगरका उद्योगी राकेश सुरानाले टिप्पणी गरे। उनका अनुसार प्राधिकरणले मुलुकले ७२ प्रतिशतको आर्थिक वृद्धिदर हासिल गराउन विद्युत् महसुल वृद्धि हुनुपर्ने तर्क आपैंमा हास्यास्पद छ। प्राधिकरणले आप्नो उत्पादन लागत घटेको तर प्रशासनिक खर्च बढेको भन्दै महसुल बढाउनुपर्ने जिकिर गर्दै आएको छ। विगतमा उत्पादन लागत प्रतियुनिट ६ रुपैयाँ ८० पैसा रहेकोमा हाल पाँच रुपैयाँ ३० पैसा रहेको तर प्रशासनिक खर्च भने वृद्धि भएको उसको दावी छ। यो पृष्ठभूमिमा ऊर्जा मन्त्रालयको पहलमा नोभल कोरोना संक्रमण रोकथाम नियन्त्रण उच्चस्तरीय समन्वय समितिले २० प्रतिशत महसुल घटाउने निर्णय बुधबार गरेको छ। यो निर्णय आयोगको अनुमतिबिना कार्यान्वयन हुन नसक्ने कानुनी प्रावधान छ।"
युरोपमा फसेका नेपालीलाई सहयोग गर्न अपिल,"काठमाडौं : बिना भिसा युरोपेली मुलुकमा बसेका नेपालीलाई सहयोग गर्न सरकारले ईयू राष्ट्लाई पत्राचार गरेको छ। दूतावासमार्फत कूटनीतिक नोट पठाउँदै सरकारले महामारीको समयमा सहयोग गर्न औपचारिक आग्रह गरेको हो। स्पेन, पोर्चुगल, इटाली, जर्मनी, बेल्जियम र स्वीट्जरल्याण्ड लगायत युरोपेली मुलुकमा त्यस्ता नेपाली रहेको जानकारी दूतावासमा आएको भन्दै उनीहरुलाई ख्याल गरिदिन आग्रह गरेको हो। गैरआवासीय नेपालीले दिएको सूचनाको आधारमा युरोपमा रहेको सबैजसो दूतावासबाट आआफ्नो क्षेत्रमा पर्ने मुलुकलाई त्यस्तो पत्राचार गरेको हो। कोरोना भाइरसको संक्रमण सुरु भएपछि एक अर्का मुलुकमा रहेका नागरिकलाई सबैखाले सहयोग र उद्धार गर्ने नीति अनुरुप नै त्यस्तो पत्राचार गरिएको पेरिस र जेनेभास्थित नेपाली दूतावासका अधिकारीले बताए। जेनेभा स्थित राष्ट्रसंघका लागि नेपाली स्थायी नियोगले स्वीट्जरल्यान्ड र इटाली सरकारलाई लेखेको छ भने पेरिसस्थित दूतावासले पोर्चुगल र फ्रान्सलाई लेखेको छ। त्यस्तै स्पेनस्थित नेपाली दूतावासले पनि त्यहाँको सरकारलाई विशेष आग्रह नै गरेको छ। युरोपेली महासंघ (ईयू) का लागि नेपाली दूतावासले पनि त्यस्तै आग्रह बेनेलक्स मुलुकलाई गरेको छ भने डेनमार्कस्थित दूतावासले स्कन्डिभियन मुुलुकलाई गरेको छ। स्वीट्जरल्याण्ड र फ्रान्सका नेपाली दूतावासले यो कदम चालेपछि अन्यले त्यसलाई पछ्याएका हुन्। जर्मनी र बेलायतस्थित दूतावासले पनि त्यस्तो पत्राचार गरिसकेको छ। संक्रमणका बेला युरोपका सबैजसो मुलुक एक अर्कामा सम्पर्क विच्छेद झै छन्। त्यहाँ रहेका नेपालीले कुनै प्रकारको कठिनाइ भोग्न नपरोस भनेर सरकारको निर्देशन अनुरुप दूतावासले पत्राचार गरेको जानकारी दिइएको छ। परराष्ट्रसचिव शंकरदास बैरागीले सबै नियोगलाई सबैखाले नेपालीको अवस्थामा ध्यान दिन निर्देशन गएको र त्यही अनुरुप काम गर्न उहाँहरु स्वतन्त्र रहेको बताए। सबैले पठाएको कूटनीतिक नोटमा आइपरेको मानवीय समस्यामा भरथेग गरिदिन अनुरोध गरेका छन्। वैधानिक अवैधानिक जुन तरिकाले बसेका भएपनि मानवीय हिसाबमा उत्तिकै सहयोग आवश्यक पर्ने सचिव बैरागीले बताए। अहिले युरोपका कुुनै पनि मुलुकबाट स्वदेश फर्कन सक्ने अवस्था छैन। उनीहरुको आग्रहपछि त्यहाँको सरकारले पनि नेपाली नियोगलाई आफ्ना नागरिकलाई पनि नेपालमा ख्याल गरिदिन भनेका छन्। कूटनीतिमा रेसिप्रोसिटी रहने हुनाले यसमा नेपालले आफ्नै नागरिक सरह नै सहयोग गर्ने बचन दिएको छ। खासगरी नेपाली कागजी प्रक्रिया पूरा गर्ने क्रममा रहेका र भिसा नभएका मात्र होइन घुम्न आएकालाई पनि ध्यान दिन दूतावासले भनेको छ। इटाली, स्पेन, पोर्चुगलमा केही नेपाली कागजी प्रक्रियामा जोडिएका हुन सक्ने आँकलन दूतावासको छ। तिनलाई घर बाहिर निस्कन मुस्किल मात्र होइन पैसा अभावमा खान बस्न नै समस्या रहेको हुनसक्ने भन्दै त्यस्तालाई सहयोग गर्न दूतावासले पत्राचार गरेको हो। पछिल्लो समय साइप्रसमा रहेको नेपाली पनि त्यस्तै समस्यामा परेको अधिकारीको जानकारीमा आएको छ। साइप्रसमा अध्ययनका लागि जाने र घरायसी कामदारको रुपमा जानेहरु अहिले समस्याका परेको अधिकारीले बताए। इजरायलले त्यहाँ हेर्ने हुनाले इजरायलबाट त्यस्तो पहल गर्न परराष्ट्र मन्त्रालयले यसअघि नै निर्देशन दिइसकेको भए पनि अझै त्यहाँको विषयमा सरकार स्पष्ट हुनसकेको छैन। नेपाली पनि कागज नबन्ला भन्ने पिरले अझै बाहिर आएका छैनन्।"
बलिउड नायिका निम्मीको निधन,"बलिउड नायिका निम्मीको ८८ वर्षको उमेरमा निधन भएको छ । बुधबार बेलुकी उनको मुम्बईस्थित आफ्नै निवासमा निधन भएको हो । निम्मी ५० देखि ६० को दशकमा बलिउडकी चर्चित अभिनेत्रीमध्ये एक थिइन् । राज कपुरले उनलाई आफ्नो फिल्म बरसात (१९४९) बाट ब्रेक दिएका थिए । उनले नै उनको नाम नवाब बानोबाट परिवर्तन गरेर निम्मी राखेका थिए । अमर, उडन खटोला, आन उनका केही अविस्मरणीय फिल्म हुन् । उनले कुन्दन, मेरे महबुब र पूजाके फूलजस्ता फिल्ममा पनि काम गरेकी थिइन् । सन् २००७ मा उनका लेखक श्रीमान् रजाको निधन भएको थियो । ऋषि कपुर, महेश भट्ट, दिव्या दत्ता, जावेद जाफरीलगायत दर्जनौं बलिउडकर्मीले उनको निधनमा शोक प्रकट गरेका छन् ।"
पूर्वीय संस्कृतिलाई सम्झने बेला,"कोरोना भाइरसले विश्वलाई नै आतंकित बनाइरहेको अवस्थामा हामीहरू त्यसको सम्भावित आक्रमणबाट जोगिन प्रतिरक्षात्मक उपाय खोजिरहेका छौं। अचेल हामीकहाँ सबैभन्दा बढी प्रवाहित हुने सन्देश हात धुने र एकअर्कासँग निश्चित दूरीमा रहनुपर्ने बनेको छ। नमस्कारको मौलिक संस्कृतिलाई थोत्रो ठान्दै मिल्काएर अँगालो हाल्दै र हात मिलाउँदै आत्मीयता प्रदर्शन गर्न पुगेका हामीहरू यतिबेला उही नमस्कारको संस्कृतिका पक्षधर बनिरहेका छौं। यसले के देखाउँछ भने हाम्रो संस्कृति यथार्थमा पछौटे नभएर अग्रगामी थियो। हाम्रा पुर्खाहरूले बनाएका नियमबन्धनहरू संकुचित नभएर हाम्रै हितका लागि थिए। जुन प्रचलन र नियम हाम्रा पूर्वजले मान्दै आएका थिए। तीभित्र कुनै न कुनै वैज्ञानिक कारण थिए होलान् तर त्यसलाई व्यवहारमा उतार्दा तिनको विश्वसनीयताको परीक्षण तथा प्रचार गर्ने प्रयास हामीले गरेनौं। सुरुमा अन्धानुकरण गर्यौं अनि क्रमशः अप्रभंशित र अपव्याख्या गर्दै अन्त्यमा छाड्दै आयौं। आफ्नो संस्कृतिलाई अन्धविश्वास र रूढिवादी मान्दै पाश्चात्य संस्कृतिको प्रभावमा हामीले अपनाइरहेको जीवनशैली कतै हाम्रा लागि घातक बनिरहेको त छैन ? यही प्रश्नका साथ अब हामीले हाम्रो संस्कृति र त्यसभित्रका सुसंस्कारहरूको खोजी गर्ने बेला आएको छ। मलाई सम्झना छ केही दिनअघि कोरोना भाइरसको संक्रमणबाट जोगिन हात नमिलाउन तथा एकआपसमा निश्चित दूरी राख्न सन्देश प्रवाहित भइरहँदा विश्वविद्यालय नजिकै छात्राहरूको एक जमात भेट भयो र आपसमा पालैपालो अंकमाल गरिरहे। म अवाक् भएर ती अललारे युवतीहरूलाई हेरिरहेकी थिएँ जो आधुनिक सभ्यतासँगै आत्मियता प्रदर्शन गरिरहेका थिए। यस्तै केही समयअघि चमेना गृहमा देखेको दृश्य पनि अझै ताजा नै छ। आठदशजना छात्रछात्रा एउटै समूहमा बसेर खाना खाँदै थिए। सबैले एकअर्काको भागबाट खानाको स्वाद लिनुका साथै एउटै गिलासमा जुठो गरेर पानी पिइरहेका थिए। उनीहरूलाई न जुठोको मतलब थियो न त आपसमा पराईभावको नै, मानौं तिनीहरू एकै परिवारका सदस्य हुन् ! अत्यन्त निर्दोष थियो तिनीहरूको व्यवहार। हेर्दा अनौठो र रमाइलो सो व्यवहारलाई स्वास्थ्य र संक्रमणका दृष्टिले हेर्ने हो भने? अहिलेको संभावित संक्रमणको अवस्थामा उपर्युक्त प्रसंग सम्झेर मात्र पनि झस्कनुपर्ने अवस्था छ। हाम्रो परम्परा र संस्कृतिमा न चुम्बन र अंकमालको छुट थियो न त हात मिलाउने आवश्यकता नै ! पतिपत्नीबाहेक जुठो खान बर्जित मानिन्थ्यो। पति रोगी भएको अवस्थामा भने पत्नीलाई उसको जुठो खाने वाध्यता थिएन। यति मात्र होइन बाहिरका मानिसले प्रयोग गरेका भाँडाकँुडा विशेष किसिमले माभ्ने (चोख्याउने) प्रचलनको साक्षी स्वयं पनि छु। यति मात्र होइन, हाम्रो संस्कृतिभित्र निर्मित कैयौं नियम तथा अनिवार्यताहरू आज आएर सार्थक बनिरहेका छन्। आज हामीकहाँ व्यक्तिगत सरसफाइ तथा खानपिनका बारेमा जुन सचेतताको सन्देश प्रसारित भइरहेको छ त्यो त हाम्रा पूर्वजहरूले उहिल्यै गर्थे। बाहिरबाट आएपछि हातगोडा नधोई भित्र पस्न पाइँदैन्थ्यो। अझै पनि पाकाहरू बाहिरबाट आएपछि साना नानीहरूलाई छुनु हँुदैन भन्छन्। आगोपानी छोएर मात्र छुनुपर्ने भन्ने मान्यता छ जसको अर्थ हो हात धोएर आगोमा सेकेपछि जिवाणुबाट निर्मलीकरण हुन्छ। यसले गर्दा साना नानीको संवेदनशील शरीरमा संक्रमणको खतरा रहँदैन। यसलाई पनि हामीले अन्धविश्वासकै नाम दिएका छौं ! शौचालय घरदेखि केही दूरीमा बनाउने, घरका पाका सदस्य त शौचालय जाँदा अलग्गै कपडा लगाएर जाने गर्दथे। साबुनको उपलब्धता नभएको समयमा पनि खरानी पानीले हात धुने चलन थियो किनकि खरानीमा किटाणु मार्ने क्षमता हुन्छ। जुत्ताचप्पलले घरभित्र प्रवेश पाउँदैन्थ्यो, कारण त्यसका माध्यमबाट घरमा किटाणुले प्रवेश पनि नपाओस्। सर्वाधिक कडा नियम त भान्सामा हुन्थ्यो, खाना पकाउनेदेखि खानेलेसम्म निश्चित नियम पालना गर्नुपर्ने। आफ्नो संस्कृतिलाई अन्धविश्वास र रूढिवादी मान्दै पाश्चात्य संस्कृतिको प्रभावमा हामीले अपनाइरहेको जीवनशैली कतै हाम्रा लागि घातक बनिरहेको त छैन ? भान्सामा खाना पकाउनेले चोखो अर्थात् धोएको लुगा लगाउने, भान्सेबाहेक अन्यले भान्सामा प्रवेश गर्न नपाउने साथै भान्से पकाउनेखाने काम नसकिँदासम्म भान्सामै बसिरहनुपर्ने नियमहरूका पछाडि वैज्ञानिक कारण थिए। खाना दुषित नहोस् भनेर नै हरेक पल्टको भान्सा सकिएपछि लिपपोत गर्ने तथा पकाउनुअघि पनि भान्साका हरेक वस्तु धुने प्रचलन थियो। भान्सामा अन्यलाई प्रवेश गराउँदा उसका लुगा तथा शरीरमा किटाणु आउन सक्ने हुनाले त्यस्तो बर्जना आवश्यक ठानियो। खाना खान जाँदा हातखुट्टा धोएर धोती फेर्नुपर्ने र त्यो पनि सेतो ! सेतो कपडामा फोहोर देखिइहाल्ने हुँदा शुद्धताका लागि पनि उपयुक्त हुन्छ। परिवारमा साना केटाकेटी अभिभावकको जिम्मामा रहने हुँदा पाकाहरू त्यसरी नै चोखो लुगा फेरेर खाना खान्थे। छोरालाई निश्चित उमेर पुगेपछि व्रतबन्ध गरिदिएर तथा छोरीलाई गुन्युँचोलीको रीत पूरा गरेर यसप्रकारको अनुशासित जीवनशैलीमा आवद्ध गराइन्थ्यो। बाहिरको वा अपरिचित मान्छेलाई बाहिरै राखेर खान दिने तथा बास बस्न दिनुपरे पनि घरबाहिर मात्र दिने गरिन्थ्यो। हाम्रो पूर्वीय सभ्यता र संस्कृतिको आरम्भको अवस्थामा सिलाएका लुगाको प्रचलन नभएको तथा केही पछिसम्म पनि त्यसको पर्याप्त उपलब्धता नहुनाले धोतीफरियापछ्यौराजस्ता कपडा उपयोग हुँदै आएकामा हामीले त्यसको अन्धानुरण गरिरह्यौ। महिलालाई सधैं एकसरो धोतीमा भान्सामा बसिरहन बाध्य पार्यौं, मलमूत्र त्याग गर्न नपाउने गरी एकल दायित्व सुम्पियौं जसका कारण भान्साको प्रचलन अव्यावहारिक ठानियो। जतिजति हामी आधुनिकतातिर उन्मुख हुँदै गयौं आफ्ना सांस्कृतिक मूल्यको त्याग पनि गर्दै गयौं। घर बनाउँदा भान्सा र शौचालय जोडेर बनाउन थाल्यौं। बाहिरबाट आएका लुगा मात्र होइन जुत्ता समेत लगाएर खाना पकाउने र खाने गर्नु, कैयौंजना भेला भएर साझा थालमा खानु मात्र होइन, जन्मदिनलगायतका उत्सवहरूमा केक काट्दै एकअर्काको जुठो खानुलाई आधुनिक सभ्यता मान्न थाल्यौं। हात धुनुभन्दा कागजले पुछ्दा गर्व थालेका हामी पुनः हात धुनुपर्ने यथार्थबोध गरिरहेका छौं। मृत्यु संस्कारकै कुरा गर्दा पनि हाम्रो पूर्वीय परम्परामा शव मात्र होइन मृतकले प्रयोग गरेका लुगाकपडा आदि पनि समेत जलाउने गर्नु, अन्तिम संस्कारमा सहभागी तथा सरसमान बिसर्जनमा सरिक पनि अलगै बस्ने र विधिपूर्वक स्नानादि गरेर चोखिने प्रचलन रोगी वा संक्रमित व्यक्तिबाट अन्यलाई जोगाउनका लागि हो भन्नेमा कसैको दुईमत नहोला। यस्तै निश्चित काम वा गतिविधमा सहभागी भएपछि नुहाउने, गहुँत आदिले शुद्ध हुनुपर्ने प्रचलन पछि छोइछिटोमा सीमित बन्दै गयो। बिहान ब्रह्ममुहुर्तमा उठेर स्नानादि गर्ने अनि जपध्यानपूजा गर्ने प्रचलन आत्मिक शान्तिका साथसाथै सकारात्मक ऊर्जाप्राप्तिका लागि पनि हो। जहाँ पूजाआजा र आस्तिकता हुन्छ त्यहाँ सरसफाइ र शुद्धता पनि हुन्छ। हाम्रा पुर्खाहरूले भक्ष र अभक्ष वस्तु छुट्याउनुको कारण पनि स्वास्थ्य नै थियो तर कालान्तरमा हामीले त्यसको पनि बेवास्ता गर्न थाल्यौं। आफ्नो संस्कृतिभित्रका मूल्यहरूमा निहित सकारात्मक पक्षहरूप्रति वैज्ञानिक खोजी गर्ने आवश्यकता नदेखेका हामी सायद अहिले पश्चाताप गरिरहेका छौं ! हरेक समस्या र कठिनाइले नै मानिसलाई नयाँनयाँ पाठ सिकाउँछ। त्यसैले अहिले विश्वव्यापी रूपमा पैलिइरहेको कोरोना भाइरसको संक्रमणबाट पनि हामीले सिक्नुपर्छ कि हाम्रै पुर्खाहरूले बनाएका रहेछन् प्रतिरक्षाका उपाय। तिनैको सही पालनाबाट पनि हामी सुरक्षित रहन सक्दारहेछौं। यस्ता महामारी एकपटक मात्र होइन, पटकपटक देखिने गर्छन् किनभने भाइरस विभिन्न समयमा विभिन्न प्रकारमा देखिन्छ। त्यसैले अहिले हामी जसरी आपू र आफ्नो परिवारलाई संक्रमणमुक्त राख्न प्रयासरत छौं, जुन जीवनशैली अपनाइरहेका छौं त्यसले निरन्तरता पाइरहनुपर्छ।"
