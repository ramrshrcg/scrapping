शीर्षक,विवरण
इरानी अधिकारी भन्छन् : कोरोना भाइरस भन्दा खतरनाक ट्रम्प,"तेहरान : इरानी एक अधिकारीले अमेरिकी राष्ट्रपति डोनल्ड ट्रम्पलाई कोरोना भाइरस भन्दा पनि खतरनाक भएको बताएका छन् । कोरोना भाइरस रोकथामका लागि इरानमा ल्याउन लागिएको आवस्यक मेडिकल उपकरण तथा अत्यावस्यक सामग्री अमेरिकाले रोकेको भन्दै उनले यस्तो आरोप लगाएका हुन् । इरानी नौसेनाका प्रमुख अली शमखानीले यसतो प्रतिक्रिया दिएका हुन् । इरानी सर्वोच्च राष्ट्रिय सुरक्षा परिषदका सचिव समेत रहेका उनले अमेरिकाले गरेको कामलाई मानवताविरोधी अपराध भएको पनि बताए । महामारीका बेला इरानलाई अन्तर्राष्ट्रिय मुद्रा कोषले गर्न लागेको सहयोगको प्रयासलाई पनि अमेरिकाले रोकेको उनको आरोप छ । स्वास्थ्य सामग्रीमा प्रतिबन्ध लगाइनु अवैध र अमानवीय कार्य हो, र ट्रम्पको खुला शत्रुताको संकेत हो, शमखानीले भनेका छन् । शमखानीले अघि भनेका छन्, ट्रम्प कोरोना भाइरस भन्दा धेरै खतरनाक छन् । इरानमा कोरोना भाइरसका कारण ३ हजार ६ सय को मृत्यु भइसकेको छ । ६० हजार संक्रमित भएका छन् । ट्रम्पले भने गत शुक्रबार कोरोनाविरुद्धको लडाइँमा इरानलाई सहयोग गर्नु आफ्नो नैतिक जिम्मेवारी भएको बताएका थिए । यद्यपि इरानबाट आफूलाई कुनै आग्रह नभएको पनि जिकिर गरे । यदी उनीहरु भेट्न चाहन्छन् भने हामी भेट्न मन पराउँछौँ, र सबै कुरा सुल्झाउन चाहन्छौँ, ट्रम्पले भनेका थिए । २०१८ देखि ट्रम्प प्रशासनले इरानमाथि कडा प्रतिबन्ध लगाउँदै आएको छ । ट्रम्प शासनमा आएपछि इरानविरुद्ध अमेरिकाले अत्याधिक दबाबको नीति अवलम्वन गर्दैआएको छ । यसअघि इरानी नेता हसन रौहनीले महामारीका बेला अमेरिकाको लागि इरानमाथिको प्रतिबन्ध फुकुवा गर्ने ठूलो अवसर भएको बताएका थिए । तर ट्रम्पको कुनै जवाफ आएको थिएन ।"
"कोरोनाबाट भारतमा १ सय बढीको मृत्यु, ४ हजार बढी संक्रमित","नयाँदिल्ली : भारतमा कोरोना भाइरसका कारण मृत्यु हुनेको संख्या १ सय नाघिसकेको छ । सोमबार दिउँसोसम्म मृत्यु हुनेको संख्या १ सय ९ पुगेको छ । ४ हजार ६७ जना संक्रमित भएका छन् । संक्रमितमध्ये ८० प्रतिशत ६२ जिल्लाका छन् । सरकारी अधिकारीहरुले लकडाउनको अवधि अझै लम्ब्याउनसक्ने जनाएका छन् । नरेन्द्र मोदी नेतृत्वको सरकारले २१ दिने लकडाउन घोषणा गरेपछि देशभर रेल, बस तथा यातायात ठप्प छन् । अप्रिल १४ मा २१ दिने लकडाउन सकिए पनि फेरि थपिनसक्ने बताइएको छ । तर पछिल्लो समय लकडाउनका कारण घर फर्किन लागेका आप्रवासी कामदारहरु विभिन्न स्थानमा अलपत्र परेका छन् ।"
जापानका केही सहरमा मंगलबारदेखि संकटकाल लगाइने,"टोक्यो : जापानी प्रधानमन्त्री सिन्जो आबेले कोरोना भाइरस रोकथामका लागि केही मुख्य क्षेत्रमा संकटकाल लगाउने प्रस्ताव गरेका छन् । कोरोना संक्रमणका घटना बढ्न थालेपछि प्रधानमन्त्री आबेले थप क्षति नहोस् भन्दै यस्तो प्रस्ताव गरेका हुन् । साथै तेस्रो ठूलो अर्थतन्त्र भएको जापानले १ ट्रिलियन डलरको राहत प्याकेज पनि घोषणा गरेको छ । संकटकालको घोषणा यही मंगलबारदेखि लागु हुने गरी आउने बताइएको छ । पछिल्लो समय जापानमा नयाँ संक्रमितको संख्या बढ्न थालेको छ । हालै हामीले टोक्यो र ओसाका जस्ता सहरमा तिब्र गतिमा संक्रमणका घटना बढ्न थालेको देखेका छौँ, आबेले भने । यसअघि टोक्योकी गभर्नर युरिको कोइकेले प्रधानमन्त्रीलाई राजधानी टोक्योमा संकटकाल लगाउन सुझाव दिएकी थिइन् । प्रधानमन्त्रीले संकटकाल लगाए पनि सहर विदेशमा जस्तो सहर बन्द नगर्ने जनाएका छन् । विज्ञहरुका अनुसार त्यस्तो स्तरको कदम चाल्न आवस्यक नभएको प्रधानमन्त्री आबेले बताए । गभर्नर कोइकेका अनुसार टोक्योले संकटको सामना गरिरहेको छ ।"
"कोरोनाबारे जानकारी एकै ठाउँबाट, क्वारेन्टाइनको निगरानी गर्न एप्स","काठमाडौं : सरकारले कोरोना भाइरस बारे सम्पूर्ण सूचना जानकारी अब वान डोर प्रणालीमार्फत उपलब्ध गर्ने भएको छ । कोभिड १९ बारे आधिकारिक सूचना अब सरकारले एकै वेबमार्फत सार्वजनिक गर्ने भएको हो । विपद् जोखिम न्युनीकरण तथा व्यवस्थापन प्राधिकरणले नयाँ प्रविधि मार्फत सबै सूचना एकै ठाउँबाट सार्वजनिक गर्ने भएको हो । जसलाई कोभिड १९ एकीकृत सूचना प्रणाली तथा क्वारेन्टाइन अनुगमन प्रणाली नाम दिइएको छ । यस्तै सरकारले क्वारेन्टाइनबारे जानकारी लिन तथा रिपोर्ट गर्न कोबडी ९अयदगममथ० मोबाइल एप्स पनि प्रयोगमा ल्याएको छ । एप्स मार्फत कोरोनाको लक्षण भएको बारे सन्देश पठाउन मिल्ने व्यवस्था गरिएको छ । जसले ट्राभल हिस्ट्री भएकाहरुलाई क्वारेन्टाइनमा राख्न सहयोग गर्छ । खासगरी क्वारेन्टाइनको निगरानी गर्न यसको प्रयोग गरिने बताइएको छ । क्वारेन्टाइनमा बसेका व्यक्तिहरुको बारेमा निगरानी गर्न यसको प्रयोग गरिन्छ । सोमबारदेखि नै काठमाडौँ, भक्तपुर, कन्चनपुर, कैलालीबाट उक्त एप्सको प्रयोग गरिँदैछ ।"
अहिले काम गर्ने समय हो,"विराटनगर : प्रदेश १ का मुख्यमन्त्री शेरधन राईले यो समय जिम्मेवार निकायको प्रश्न गर्ने नभई काम गर्ने समय भएको बताएका छन्। आइतबार मुख्यमन्त्री तथा मन्त्रिपरिषदको कार्यालयमा बसेको क्राइसिस म्यानेजमेन्ट सेन्टर प्रादेशिक समितिको पहिलो बैठकलाई सम्बोधन गर्दै मुख्यमन्त्री राईले सरकारका हरेक निकायले प्रश्न गर्ने, आरोप प्रत्यारोप गर्ने र बाटो हेराहेर नगरी महामारीविरुद्ध लडने बेला भएको बताए। सरकारका हरेक निकाय, समाजिक संघ सस्था, वित्तिय क्षेत्र सबैसंग सहकार्य र समन्वय गरेर अगाडि बढ्नेमात्र कोरोना महामारी विरुद्धको अभियानमा सफलता पाइने उनको भनाइ छ। प्रदेश सरकारले कोरोना विरुद्धको अभियानलाई तिव्र रुपमा अगाडि बढाएको बताउँदै उनले नागरिकमा सचेतना फैलाउने, आपूर्तीको व्यवस्थापन गर्ने, संक्रमित हुन नदिनका लागि सुरक्षा व्यवस्था मिलाउने, संक्रमित भइहाले परीक्षण र उपचार गर्ने लगायतका तयारीहरु प्रदेश सरकारले गरेको बताए। प्रदेशको सुरक्षा र आपूर्ती व्यवस्थालाई चुस्त बनाउन स्थानीय तहसंग समन्वय भइरहेको र स्थानीय तहले नसके प्रदेश र संघबाट आपूर्ती गरिने मुख्यमन्त्री राइको भनाइ छ। यस्तै अहिले राहत वितरण अव्यवस्थि रहेकाले त्यसलाई एकद्वार प्रणालीबाट वितरण गरिने र त्यसलाई कडाइका साथ लागु गर्न सम्बन्धित निकायलाई उनले निर्देशनसमेत दिए। बैठकले लकडाउनबाट जनस्तरमा पर्न सक्ने विभिन्न प्रकारका समस्या आउन नदिन, अत्यावश्यक उपभोग्य वस्तु तथा खाद्यान्नहरुको अभाव हुन नदिन त्यस्ता वस्त उत्पादन हुने उद्योगलाई सम्भाव्य जोखिम हुन नदिने गरेर सञ्चालन गर्न नेपाल सरकारबाट आह्वानसमेत गरेको छ। सोही बमोजिम गर्ने गरि वातावरण तयार गर्न त्यस किसिमका उद्योगहरुको सुची तयार गरि आआफ्नो कार्य क्षेत्रमा पर्ने उद्योगहरु सञ्चालन गर्न सम्बद्ध मन्त्रालयलाई निर्देशन दिने निर्णय गरेको छ। कोरोना बाहेकका अन्य बिरामीलाई उपचार सेवाबाट वञ्चित हुन नदिन प्रदेश भित्र त्यस्ता अस्पतालको विवरण संकलन गरी सेवा प्रदान निरन्तरता गराउन तथा एम्बुलेन्स सुविधा समेतको व्यवस्था मिलाउन सामाजिक विकास मन्त्रालयलाई निर्देशन दिने निर्णय गरेको छ। जस्तोसुकै बिरामीलाई लकडाउन अवधिभर सेवा उपलव्ध गराउने गरी एम्बुलेन्स तयारी अवस्थामा राख्ने व्यवस्था मिलाउने निर्णय भएको छ। प्रदेश सरकार मार्फत वितरण हुने गरि विभिन्न व्यक्ति, संस्था, दाता वा निकायहरुबाट प्राप्त भएको राहत सामग्रीहरु विपन्न परिवारहरुमा प्रभावकारी ढंगबाट वितरण गर्न उद्योग, पर्यटन, वन तथा वातावरण मन्त्रालयलाई निर्देशन दिने निर्णय भएको छ। प्रदेश स्तरमा दैनिक उपभोग्य सेवा तथा वस्तुको अभाव हुन नदिन स्थानीय निकाय, जिल्ला प्रशासन कार्यालयहरु, सुरक्षा निकायहरुको सहयोगमा क्गउउथि ख्बल मार्फत सेवा वितरणको व्यवस्था मिलाउने निर्णय समेत गरेको छ।"
छैटौं कोरोना संक्रमित युवकसँगै आएका ५३ जनाको स्वाब परीक्षण गरिने,"अछाम : भारतबाट फर्किएका कैलालीका २१ वर्षीय पुरुषमा कोरोनाको संक्रमण भेटिएपछि अछाममा पनी उच्च सर्तकता अपनाउन थालिएको छ । ती संक्रमीतसँगै फर्किएका अछामका ५३ जनाको स्वाब परीक्षणका लागि पहल भइरहेको प्रमुख जिल्ला अधिकारी पुण्य बिक्रम पौडेले बताए । उनले भने, '१२ दिनसम्म उनीहरुमा कुनै समस्या नदेखिएको छैन, सोमबार घर पठाउने तयारी गरेका थियौं, कैलालीका युवकसँगैको समूहमा यो समूह पनि थियो, त्यसैले स्वाब परीक्षण गर्ने तयारीमा छौं।' सरकारले कोरोना रोकथाम तथा नियन्त्रणका लागी घोषणा गरेको लकडाउन दिन अर्थात चैत ११ गते ती सक्रमीत युवकसंगै अछामका ५३ जना आएका थिए । स्वाब परिक्षणका लागी प्रदेश र केन्द्र सरकारसंग समन्वय भइरहेको प्रजिअ पौडेलले बताए । कैलालीका युवकमा कोरोनाको संक्रमण देखिएपछि अछाममा अहिले त्रास फैलिएको मंगलसेन नगरपालिकाका प्रमुख पदमबहादुर बोहराले बताए। 'उनीहरुलाई सोमबार घर पठाउने तयारीमा थियौं, मेयर बोहराले भने, 'अब उनीहरुको स्वाब परीक्षणको नतिजापछि मात्र पठाउँछौं।' होम क्वारेन्टाइनमा बसेकोको स्वास्थकर्मी परिचालन गरी स्वास्थ अवस्था बुझ्ने गरेको उनले बताए । अछामका स्थानीय तहहरुले संकलन गरेको डाटा अनुसार जिल्लामा फागुन महिना यता ४ हजार भन्दा बढी मानिस भारत तथा बाहिर जिल्लाबाट आएका छन् । जिल्लामा ३० वटा आइसोलेसन वार्ड र १ सय ७१ क्वारेन्टाइन बनाइएको प्रजिअ पौडेलले जानकारी दिए । प्रमुख जिल्ला अधिकारीको संयोजकत्वमा कमान्ड पोस्ट बनाइएको छ । जिल्लाका १० वटै स्थानीय तहले क्वारेन्टाईन बनाउनुका साथै कोरोना रोकथाम,नियन्त्रण र उपचार कोषको स्थापना गरेका छन् । स्थानीय तहहरुले अहिले लकडाउनका कारण मारमा परेका श्रमिक वर्ग र असहायलाई खाद्यान्न समेत वितरण गरिरहेका छन् ।"
दाना नपाएर मर्न थाले कुखुरा,"ओखलढुंगा : चम्पादेवी गाउँपालिका १० रानीवनस्थित लहार्ने एग्रो कृषि फर्मका सञ्चालक तेजेन्द्र विष्टले २ हजार लेयर्स कुखरा पालेका थिए । आम्दानी राम्रै थियो । तर कोरोनाको महामारीले लकडाउन भएपछि अहिले उनका कुखुरा भकाभक मर्न थालेका छन् । औषधि उपचार र दाना नभएपछि कुखुरा मर्न थालेको उनले बताए । गाउँमा दाना ल्याउन नपाएपछि अहिलेसम्म ४ सयको हाराहारीमा कुखुरा मरिसकेको उनले गुनासो गरे । कोरोनाको महामारीका कारण बचेका कुखुरा र अण्डा पनि बिक्ने अवस्था छैन । चम्पादेवी गाउँपालिका ७ मा जितेन्द्र कार्कीले सञ्चालन गरेको शेराबेँसी कृषि एग्रोभेट प्रालिको हविगत पनि उस्तै छ । २५ लाखको लगानी गरेर उनले १ हजार लेयर्स र ८ सय बोइलर कुखुरा पालेका थिए । उनले फर्मबाट गाउँतिर कुखुराका दाना र चल्ला पनि बेच्ने गर्थे । तर अहिले लकडाउनले गर्दा उनको व्यवसाय धराशायी बनेको छ । सो क्षेत्रमा लेयर्स कुखुरापालक किसान विष्ट र कार्की मात्रै हुन् । उनीहरूले लेयर्स कुखुरालाई खुवाउने दाना मन्थली र सिन्धुलीबाट ल्याउँदै आएका थिए । अहिले दाना बजारमा नपाउँदा उनीहरुलाई समस्या छ । चम्पादेवीको घोराखोरी आसपासमा महिनामा २ ट्याक्टर बोइलर र लेयर्स कुखुराका दाना खपत हुने गरेको थियो । रामेछाप सदरमुकामबाट ल्याइँदै गरेको चारोसमेत नपाएपछि यो क्षेत्रका किसान मारमा परेका छन् । कुखुराको दाना पनि नपाइने र कुखुराको अण्डा र मासु पनि बिक्री नहुने भएपछि यहाँका किसान दोहोरो मारमा परेका हुन् । दाना त पाइएन तर कुखुराको मासु र अण्डा पनि नबिक्ने भयो, लहार्ने एग्रो कृषि फर्मका सञ्चालक विष्ट भन्छन्,ऋण गरेर कृषि गरियो, अहिले आएर लाखौँ डुब्यो । विष्टले नबिकेपछि ५० कार्टुन अण्डा नष्ट गर्ने तयारी गरेको बताए । सो क्षेत्रका दर्जन बढी किसान समस्यामा परेका छन् । जिल्लाका अन्य किसानलाई पनि समस्या देखिएको व्यवसायी दलबहादुर कार्कीले बताए । दुई दर्जनबढी कुखुरा पालक किसान समस्यामा परेको ह्याचरी व्यवसायी बताउँछन् । तयारी दान बजारमा अभाव हुँदा ढुवानी तथा वितरणमा समस्या रहेको छ । किसानको माग उच्च रहे पनि खरिद गरेर ल्याउन चुनौति रहेको उद्योग वाणिज्य संघका अध्यक्ष ज्ञानेन्द्रकुमार मास्केले बताए । उनले भने, दाना ढुवानीमा समस्या छैन, प्रशासनले सहजीकरण गर्छ, तर पाउनै मुस्किल रहेछ । अत्यावश्यक उपभोग्य वस्तु तथा कृषकको समस्या हेरेर जिल्लाभित्र ल्याइने ढुवानीमा सहजीकरण गरिए पनि दाना बजारमा उपलब्ध नहुने समस्या आएको हो । किसानलाई ढुवानीमा सहजीकरण गरिएको सहायक प्रमुख जिल्ला अधिकारी तुलसी भट्टराईले बताए । उनले समस्यामा परेका नागरिक र किसानलाई सहयोग गरे पनि उनीहरूले बजारमा चारो नपाएकाले समस्या भएको गुनासो गरेको बताए ।"
फोन सम्पर्क छैन ? सित्तैमा रिचार्ज पाउनुहोस्,"कोरोना भाईरसका कारण देश लकडाउनमा छ । अहिले बजारमा रिचार्ज कार्डहरु सुलभ रुपमा उपलब्ध छैनन, सबैको पहूँचमा डिजिटल टपअप छैन । यस्तो बेला कम्तिमा गार्ह्रो सार्ह्रो परेको बेला आफ्ना कठिनाई प्रियजनहरूसँग साटासाट गर्ने माध्यमनै फोन कल हो भन्ने कुरालाई मध्यनजर गर्दै वि विल राईज फाउण्डेसनले सहयोग स्वरूप एकहजार जनालाई निःशुल्क रू ५० रिचार्ज गरिदिने अभियान थालेको छ । यसअघि पनि लकडाउनले अति जरुरी भएकालाई अवस्था हेरेर हरेकलाई एक सय रुपैया रिचार्जको व्यवस्था फाउण्डेसनले गरेको थियो । यससम्बन्धी सूचना सार्वजनिक हुने वित्तिकै देशैभरीका कुनाकाप्चाबाट आफू विभिन्न समस्यामा परेको, आफन्तसँग कुरा गर्न नपाएको, जिरो ब्यालेन्स भएको भन्दै सयौंले रिचार्जका लागि आग्रह गरेको संस्थापक तुलसी कुमार गुरुङले जानकारी दिए । पहिलोचरणमा फाउण्डेशनले संकटमा परेका र अति जरुरी भएका ५०० जनालाई रिचार्जको व्यवस्था गरेको थियो । साह्रै अप्ठेरो परेकाले कुरा गर्न नपाएको भन्ने अनगिन्ती व्यक्तिहरूले सम्पर्क गरेपछि दोस्रो चरणमा रु ५० का दरले एकहजारलाई रिचार्ज वितरण गर्ने योजना बनेको हो ।फाउण्डेसनले कारण खुलाएर मात्र रिचार्जका लागि अनुरोध गर्नुपर्ने जनाएको छ । यस संकटको घडीमा सूचना आदानप्रादान जस्तो आधारभूत पहूँचमा लकडाउनको यो विशेष परिस्थितीले नागरिक कसरी आफ्नो स्थिती, गार्ह्रो सार्ह्रो अवस्था वा स्वास्थ्य जटिलतालाई सम्बन्धित स्रोतसम्म पुर्याउनेछन् भन्ने ठूलो चिन्ताको विषय हो । कतै अत्यावशक पसल खुलेका भएपनि रिचार्ज कार्डको अभाव छ भने काठमाण्डौ बाहिरका क्षेत्रहरुको अवस्था कस्तो होला ? अत्यावश्यक परेका नागरिकहरूले मात्र यो लाभ लिई सहयोग गरीदिनुहुन अथवा संकटको साथीको रुपमा यो अभियानलाई साथ दिनुहुन अनुरोध गर्दछौं । संस्थापक निर्देशक निर्मल श्रेष्ठले बताए । मोबाईल रिचार्ज अनुरोधका लागि एसएमएस मार्फत सम्पर्क गर्न सकिने फाउण्डेसनले जनाएको छ । ९८२३८७२११५ (एनटिसी) ९८१३२०७४८७ (एनसेल)"
ढिस्कोले पुरिएर दुई बालकको मृत्यु,"राजविराज : माटोको ढिस्कोले पुरिएर सप्तरीको अग्नीसाईर कृष्णासवरन गाउँपालिकामा खेलिरहेका दुई बालकको आइतबार मृत्यु भएको छ। अग्नीसाईर कृष्णासवरन गाउँपालिका ६ स्थित डाँडाघरे मगर टोलका बीरबहादुर मगरका पाँच वर्षीय छोरा निकेश र रोहित खडकाका आठ वर्षीय छोरा सञ्जयको ढिस्कोले पुरिएर मृत्यु भएको ईलाका प्रहरी कार्यालय कञ्चनरूपले जनाएको छ। ईलाका प्रहरी कार्यालय कञ्चनरूप, सप्तरीका डिएसपी मकेन्द्रकुमार मिश्रका अनुसार गाउँ नजिकैको जंगलमा खेल्न गएका उनीहरू माटोको ढिस्कोले पुरिएर घटनास्थलमै मृत्यु भएका हुन्। दुई बालकहरू अन्य साथीहरूसँग पहिरो छेउमा खेलिरहेका थिए। मृतक बालकहरूसँगै खेल्न गएका अन्य साथीहरूले गाउँमा आई परिवारलाई दिएको सूचनापछि गाउँलेहरूले खोज्न जाँदा बालकहरूलाई माटोले पुरिएको अवस्थामा भेटिएको स्थानिय बोधराज सुबेदीले बताए। जनप्र्रतिनिधी र स्थानियवासीको पहलमा ईलाका प्रहरी कार्यालय कञ्चनरूप र ईलाका प्रहरी कार्यालय महुलीको प्रहरी टोलीले माटोको ढिस्को पन्छाएर दुबै शवलाई बाहिर निकालेको स्थानीय डिकवहादुर मगरले बताए। मृतक बालकहरूको शवलाई पोष्टमार्टमका लागि साँझ गजेन्द्रनारायण सिंह अस्पताल राजविराज ल्याइएको ईलाका प्रहरी कार्यालय कञ्चनरूप, सप्तरीका डिएसपी मिश्रले जानकारी दिए।"
बिरामी रिसिभ' गर्ने जिम्मा सेना र स्वास्थ्यकर्मीलाई दिने उच्चस्तरीय समितिको निर्णय,"काठमाडौं : कोरोना (कोभिड १९) भाइरस संक्रमण नियन्त्रण तथा रोकथाम समन्वय उच्चस्तरीय समितिले स्वास्थ्य सामग्री खरिद सोधै सरकारले गर्ने निर्णय गरेको छ। आइतबार प्रधानमन्त्री तथा मन्त्रिपरिषद्को कार्यालय सिंहदरबारमा बसेको उच्चस्तरीय समिति बैठकले स्स्थ्य सामग्री प्रतिस्पर्धामार्फत खरिद गर्ने र अपुग भएमा सरकाररले सोझै खरिद गर्ने निर्णय गरेको हो। सार्वजनिक ऐन बमोजिम विशेष परिस्थितीमा विदेशी सरकारबाट सिधै खरिद गर्ने व्यवस्था अनुसार यस्तो निर्णय भएको प्रधानमन्त्री कार्यालयका सचिव नारायण विडारीले जानकारी दिए। सँगै समितिले अहिले निर्धारण गरिएका क्वारेन्टाइन र राहतको मापदण्डलाई परिमार्जन गर्ने निर्णयसमेत गरेको छ। सँगै संकटको अवस्थामा बिरामी रिसिभ गर्ने टिम (पीआरटी)को जिम्मा नेपाली सेना र स्वास्थ्यकर्मीको टिमलाई दिने निर्णयसमेत समितिले गरेको छ। त्यसैगरी समितिले १४ दिनसम्म क्वारेन्टाइनमा बसेकाको स्वाब परीक्षण भएपछि मात्रै घर जान दिने निर्णय गरेको छ। परीक्षणमा कुनै बिरामी देखिए आइसोलेसनमा राख्ने, सचिव विडारीले भने, यो काम मुलुकभरका सबै क्वारेन्टाइनले फलो गर्नेछन्। उच्चस्तरीय समन्वय समितिले आइतबार औषधि, उपकरण र स्वास्थ्य सामग्री सरकारी स्तर (जिटुजी) र निजी क्षेत्रबाट प्रतिस्पर्धाका आधारमा खरिद गर्न सक्ने व्यवस्था गर्ने निणय गरेको हो। बैठकले कोभिड१९ को रोकथाम र नियन्त्रणका लागि खटिएका स्वास्थ्यकर्मी, प्रत्यक्ष सेवामा खटिने राष्ट्रसेवकको बीमालगायतका सुविधाका विषयलाई व्यवस्थित गर्दै अघि बढ्ने निर्णय गरेको छ। सरकारले क्वारेन्टाइन र राहत वितरणमा देखिएका कमजोरीलाई सुधारका लागि परिमार्जन गर्ने निर्णय गरेको छ। कोभिड१९ को नियन्त्रण एवं रोकथामका लागि अहिले निर्धारण गरिएका र प्रयोग भइरहेका क्वारेन्टाइन र राहत वितरणको मापदण्डको विश्लेषणपछि समितिले उक्त निर्णय गरेको हो। कतिपय स्थानीय तहले पालना नगरेको तथा अवज्ञा गरेको देखिएकाले न्यूनतम स्तरको मापदण्ड कायम गरी जानुपर्छ भन्ने निष्कर्षसहित सरकारले क्वारेन्टाइनलाई विश्व स्वास्थ्य सङ्गठनको मापदण्डअनुुरुप अनुकूलन गर्ने निर्णय गरेको सचिव विडारीले बताए। केही क्वारेन्टाइनमा भद्रगोल देखिएको अवस्था रिपोर्टिङमा आएपछि सरकारले त्यसो हुन नदिने, क्वारेन्टाइनमा रहने व्यक्तिको भौतिक सीमा कायम गर्ने, स्वास्थ्य सुरक्षाका प्रावधानलाई अनिवार्य गर्ने निर्णय गरेको हो। स्थानीय तहले अवज्ञा गरेको, पालना गर्न नसकेको वा नगरेको पक्षलाई दृष्टिगत गरी समितिले न्यूनतम कुराको पालनालाई अनिवार्य गर्न र बर्खिलाप कसैबाट हुन नदिनेतर्फ ध्यानाकर्षण गराउने निर्णय गरेको छ। बैठकले राहत वितरणका सम्बन्धमा ठूलो सङ्ख्यामा समूहबद्ध भएर जाँदा सङ्क्रमणको जोखिम हुने भएकाले सङ्ख्या निश्चित गर्ने र राहत वितरणका टोलीको सङ्ख्या बढाउनेसमेत निर्णय गरेको छ। बैठकले स्वास्थ्य परीक्षण गर्दा यदि कुनै बिरामीमा शङ्का र लक्षण देखिएमा उनीहरुलाई आइसोलेशनमा राख्ने तथा यो कार्य मुलुकभरका सबै क्वारेन्टाइनमा एकै किसिमको मापदण्ड लागू गर्ने निर्णय गरेको छ। सरकारले ग्रामीण स्वास्थ्य स्वयम्सेविकालाई बीमा र उचित प्रोत्साहन उपलब्ध गराएर कोभिड१९ को रोकथाम र नियन्त्रणका लागि परिचालन गर्ने निर्णय गरेको सचिव विडारीले बताए। मुलुकमा हाल ५० हजारभन्दा बढीको सङ्ख्यामा स्वास्थ्य सेविका छन्।"
लकडाउनको बेला सस्तोडिलको होम डेलिभरी,"काठमाडौँ : नेपालको ई कमर्स कम्पनी सस्तोडिल डटकमले लकडाउनको अवस्थालाई लक्षित गर्दै अत्यावस्यक वस्तु घरमै डेलिभरी सेवा सुगरेको छ । उपभोक्ताले सस्तोडिल डडटकमको वेबसाइटमा गएर आफूलाई आवस्यक सामग्री अर्डर गरेपछि कम्पनीले घरमै डेलिभरी गरिदिने सुविधा छ । तर न्युनतम एक हजारको खरिद गर्नुपर्ने कम्पनीको शर्त छ । यो सेवा हाल काठमाडौं उपत्याकाभित्रका लागि मात्रै रहेको कम्पनीका संस्थापक अमुन थापाले बताए । उपभोक्ताले अनलाइनबाटै पैसा तिर्न सक्छ्न । पैसाबाट समेत कोभिड १९ सर्न सक्ने भएकोले नगद भन्दा अनलाइनबाट गरिने भुक्तानीलाई प्रोत्साहन गरि क्युआर कोड स्क्यानबाट भुक्तानी गर्न सकिने थापाको भनाइ छ। सेल पे बाट भुक्तानी गर्नेले सामान डेलिभरीको समयमा दस थान मास्क निशुल्क प्राप्त गर्नेछन्। कोरोना राहत कोषमा एन एम बि बैंकको कार्ड मार्फत भुक्तानी गर्दा पन्ध्र प्रतिशत र आइ एम इ पे मार्फत भुक्तानी गर्दा दुई सय पचास रुपैयाँ सहयोग गरिने थापाले जानकारी दिए। अनलाइन भुक्तानी गर्न असमर्थ ग्राहकको लागि डेलिभरीको बेला नगद तिर्ने सुबिधा समेत रहेको छ। नेपाल सरकारले विद्युतको महशुलमा छुट दिए सँगै र बजारमा ग्यासको सर्वसुलभता नभएको सन्दर्भमा इन्डक्सन चुलो र राइसकुकरको माग बढेको थापा बताउँछन्। सस्तोडिलका काममा खटिने कर्मचारीले पिपिइ प्रयोग गरि काम गर्छ्न। स्वास्थ्य साबधानी अपनाउनु पर्ने समय भएकोले कर्मचारीको साथै उपभोक्ताको स्वास्थ्यको मध्यनजर गर्दै काम गरेको बताइएको छ। ट्राफिक प्रहरीलाई सहयोग जोखिम समयमा जनताको सेवामा खटिएका ट्राफिक प्रहरीलाई सस्तोडिल डट कमले मास्क र सेनिटाइजर सहयोग गरेको छ। एन ९५ मास्क २०० थान, सर्जिकल मास्क ५०० थान र १०० थान सेनिटाइजर ट्राफिक प्रहरी प्रमुख एस एस पि भिम प्रसाद ढकाललाई हस्तान्तरण गरिएको हो।"
खरिपाटी क्वारेन्टाइनमा राखिएका ९४ जनामा कोरोना नभएको पुष्टि,"काठमाडौं : भक्तपुरस्थित खरिपाटी क्वारेन्टाइनमा राखिएका ९४ जनामा कोरोना संक्रमण नभएको पुष्टि भएको छ। स्वास्थ्य तथा जनसंख्या मन्त्रालयको नियमित पत्रकार सम्मेलनमा बोल्दै मन्त्रालयका प्रवक्ता डा विकास देवकोटाले ९४ जनामा कोरोना संक्रमण नभएको पुष्टि गरेका हुन्।विभिन्न संक्रमित मुलुकबाट नेपाल आएकालाई क्वारेन्टाइनमा राखिएको थियो। यसअघि खरिपाटीको क्वारेन्टाइनमा चीनको वुहानबाट १ सय ७५ जनालाई राखिएको थियो।सबैको रिपोर्ट नेगेटिभ आएपछि उनीहरुलाई घर फर्किएका थिए। आइतबारसम्म राष्ट्रिय जनस्वास्थ्य प्रयोगशालामा १५ सय २९ कोरोना परीक्षण गरिएको छ।जसमध्ये ९ जनाको कोरोना रिपोर्ट पोजेटिभ भएको पुष्टि भएको छ।हाल उनीहरुको विभिन्न अस्पतालमा उपचार भइरहेको छ। अन्य १ सय १३ जनाको आइसोलेसनमा उपचार भइराखेको छ। उपत्यकामा १२ र उपत्यका बाहिर १०१ गरेर एक सय १३ जनाको आइसोलेसनमा उपचार भइराखेको छ। कोरोना भए नभएको जानकारी लिन मोबाइल एप र साइटबाट सही विवरण भरिदिन मन्त्रालयले आग्रह गरेको छ।मन्त्रालयका प्रवक्ता देवकोटाले भने,' कतिपय इन्ट्री गरिएका विवरण सही छैनन्। कृपया सही विवरण भरेर पठाउनुहोला। जसले हामीलाई बिरामीसमक्ष पुग्न सजिलो होस्।' यस्तै प्रवक्ता देवकोटाले कैलाली, कंचनपुर र बागलुङमा देखिएका कोरोना संक्रमित व्यक्तिको नजिक रहेकाको र क्वारेन्टाइमा रहेकोहरुको र्यापिड डाइगोनिस्ट टेस्ट प्रविधिबाट कोभीड को परीक्षण गरिने जानकारी दिए।उक्त प्रविधिबाट परीक्षण गरिएकाको रिपोर्ट पोजेटिभ देखिएमा पुन:परीक्षण गरिने पनि देवकोटाले पत्रकार सम्मेलनमा जानकारी दिए। देवकोटाका अनुसार चैत्र महिनामा नेपाल प्रवेश गरेका र सम्पर्कमा रहेका सबै व्यक्तिको कोरोना संक्रमण टेस्ट गरिने भएको छ।"
अछामको आइसोलेसन वार्डमा राखिएका ५ जनाको रिर्पोट 'नेगेटिभ ',अछाम : अछाममा आइसोलेसन वार्डमा राखिएका ५ जनाको कोरोना रिपार्ट 'नेगेटिभ' आएको बयालपाटा अस्पतालले जनाएको छ । कोरोना भाइरस (कोभिड१९)को लक्षणसँग मिल्लोजुल्दो लक्षण देखिएपछि शंकास्पद ५ जनालाई बयालपाटा अस्पतालको आइसोलेसन वार्डमा राखिएको थियो । ५ जनाकै स्वाब परीक्षणको लागि बयालपाटा अस्पतालले धनगढी पठाएको थियो ।उनीहरु सबैको रिपोर्ट नेगिटिभ भएको सेती प्रादेशिक प्रयोगशाला धनगढीले पुष्टि गरेको न्याय हेल्थ नेपाल बयालपाटा अस्पतालका स्वास्थ्य सेवा निर्देशक डाक्टर विकाश गौचनले बताए । गत बिहीबार स्वाब एम्बलेन्समार्फत धनगढी पठाइएको थियो ।जिल्ला बाहिरबाट आएका उनीहरुमा ज्वरो र खोकी देखिएपछि आइसोलेसन वार्डमा राखेर उपचार भइरहेको छ।
कोरोना भगाउन घरघरमा दिपावली,"धनगढी : कोरोना भाइरस भगाउन घरघरमा दिपावली गरेको छ। सामाजिक सञ्जालमा चैत २३ गते साँझ पशुपतिबाट ज्योतिषले दियो बाल्न आग्रह गरेको भन्दै धनगढी लगायतका क्षेत्रमा दिपावली गरेको हो। धनगढी उपमहानगरपालिका२ की तुल्सी शाहले कोरोना भगाउन विश्वसमा घरमा दिपावली मनाएको बताइन्। सामाजिक सञ्जालमा पशुपति क्षेत्रबाट ज्योतिषले अहिले साँझ दियो बालेर अन्धकार भएको विश्वलाई उज्यालोमा तर्फ लिन आग्रह गरेका छन्, उनले भनिन्। हिन्दुधर्म हरेक कुरामा विश्वस हुने भएकाले घरको दैलो र कौसीमा दियो बालेको धनगढीकै हरिश भट्टले बताए। कोरोनाको त्रासले नेपाललगायत विश्व पूर्ण रुपमा अहिले प्रभावित छ। नेपालमा सबै भन्दा बढी प्रभावित सुदूरपश्चिम प्रदेश छ। प्रदेशको कैलाली ३ र कञ्चनपुरमा १ गरी ४ जनामा कोरोनोको संक्रमण भएको स्वास्थ्य तथा जसंख्या मन्त्रालयले जानकारी दिएको छ। विभिन्न क्षेत्रका व्यक्तिले सुदूरपश्चिम जोखिममा रहेको बताएका छन्। आइतबार सुदूरपश्चिमका मुख्यमन्त्री त्रिलोचन भट्टले जनताका नाममा सम्बोधन गरेका छन्। दिउँसो साढे तीन बजे मुख्यमन्त्री तथा मन्त्रिपरिषद्को कार्यालयबाट सम्बोधन गरेका मुख्यमन्त्री त्रिलोचन भट्टले अहिलेको विषम परिस्थितिको सम्बोधनभन्दा पनि प्रदेश सरकारले गरेका कामको जानकारी दिएका छन्। सामाजिक सञ्जालमा प्रदेशका मुख्यमन्त्री गरेको सम्बोधनको व्यापक रुपमा आलोचना भएको छ। मुख्यमन्त्री भट्टले सम्बोधनको अधिकांश समय प्रदेश सरकारले गरेका सानातिना काममा खर्चे। अब कसरी अघि बढने भन्ने बारेमा भने उनको सम्बोधनमा उल्लेख छैन।"
१९ दिनमा विदेशमा रहेका ६१ हजार नेपाली फर्किए,"काठमाडौं : कोरोना भाइरस कोभिड१९ को विश्वव्यापी महामारी फैलिरहेको छ। नेपालमा पनि कोभिडको सङ्क्रमण फेला परेपछि यसको सन्त्रास अझ बढ्दो छ। यो अवस्थामा विदेशमा रहेका ६१ हजार नेपाली स्वदेश फर्किएको सङ्घीय मामिला तथा सामान्य प्रशासन मन्त्रालयले जनाएको छ। यो सङ्ख्या चैत ४ देखि चैत २३ गतेसम्म मन्त्रालयले देशका ७५३ वटै स्थानीय तहबाट सङ्कलन गरेको विवरण हो। छिमेकी मुलुक भारतसहित विभिन्न मुलुकबाट हवाई तथा सडक मार्ग भएर उनीहरु नेपाल आएका हुन्। यसमध्ये जहाजमार्फत ४५८ जना छन्। उनीहरु चैत ४ गते कतार एयरवेजबाट १८५, चैत ६ गते एयर अरेबियाबाट १७० र भारतको विस्तारा एयरबाट १३० जना नेपाल आएका थिए। बाँकी सबै भारतबाट नेपाल आएको बताइएको छ। काठमाडौँमा ११७ जना विदेशबाट फर्किएका नेपाली सेल्फ क्वारेन्टाइनमा बसिरहेको मन्त्रालयले जनाएको छ। उनीहरु दुबई, फ्रान्स, टर्की, साउदी अरब र अष्ट्रेलियाबाट आएका हुन्। नेपालमा पहिलोपटक गत माघ ९ गते एक नेपालीमा कोभिडको सङ्क्रमण देखिएको थियो। पछिल्लो पटक चैत १० गते अर्का एक नेपालीमा कोभिडको सङ्क्रमण भेटियो। हालसम्म नौजनामा कोभिडको सङ्क्रमण भेटिएको छ। यीमध्ये एकजना उपचारपछि घर फर्किसकेका छन्। सङ्घीय मामिला तथा सामान्य प्रशासन मन्त्रालयले स्थानीय तहबाट कोभिडको रोकथाम तथा व्यवस्थापनका सम्बन्धमा गरिरहेका कामको जानकारी दिन आइतबार सिंहदरबारमा आयोजना गरेको पत्रकार सम्मेलनमा यस्तो जानकारी दिइएको हो। कोभिडको प्रभाव नियन्त्रणका लागि देशभरका स्थानीय तहले सक्रिय रुपमा भूमिका निर्वाह गरिरहेको मन्त्रालयले जनाएको छ। मन्त्रालयका प्रवक्ता वसन्त अधिकारीले कोभिडको सङ्क्रमण नियन्त्रणका लागि स्थानीय तहले सक्रियतापूर्वक काम गरिरहेको र उनीहरुको प्रोत्साहनका लागि मन्त्रालयले आवश्यक सहजीकरण गरिएको बताए। उनले कोडिभ नियन्त्रणसम्बन्धी उच्चस्तरीर समितिले गरेको निर्णय सबै ७५३ वटै स्थानीय निकायलाई निर्देशन गरिएको र आवश्यक जानकारी पनि उनीहरुबाटै लिइरहेको जानकारी दिए। मन्त्रालयले गत चैत ४ गते नै सातवटै प्रदेशमा सातजना उपसचिव सम्पर्क व्यक्ति तोकी निजहरुमार्फत स्थानीय तहसँग सम्पर्क, समन्वय र सहजीकरण तथा सूचना व्यवस्थापनको काम निरन्तर भइरहेको उल्लेख गरेको छ। प्रवक्ता अधिकारीले कोभिडको सङ्क्रमण रोक्न स्थानीय तहको सहजीकरण र समन्वयका लागि सबै प्रदेशमा मन्त्रालयका सातजना उपसचिवलाई सम्पर्क व्यक्ति तोकी यथार्थ जानकारी लिइरहेको बताए। स्थानीय तहले कोभिडविरुद्ध सचेतनामूलक कार्यक्रम सञ्चालन गर्नाका साथै राहत सामग्री वितरण र राहत सामग्रीको विवरण सङ्कलन गर्ने काम भइरहेको उहाँले बताउनुभयो। कीटनाशक औषधि छर्कने तथा धेरै स्थानीय तहले राहत सामग्री वितरण शुरु गरिसकेको मन्त्रालयले जनाएको छ। सरकारले चैत ११ देखि देशभर लागू गरेको लकडाउनलाई प्रभावकारी बनाउन र विदेशबाट फर्किएका नागरिकको निगरानीका साथै स्वास्थ्य कक्ष स्थापना गरी कोभिडको जोखिम नियन्त्रणमा स्थानीय तहले काम गरिरहेको जनाइएको छ। क्वारेन्टाइनमा बसेकाको खाने, बस्ने व्यवस्थाका लागि स्थानीय तहको विपद् कोषबाट खर्च गर्ने व्यवस्था मिलाइएको पनि मन्त्रालयले स्पष्ट पारेको छ। देशभर राहत वितरणको कामलाई एकद्वार प्रणाली अपनाई पारदर्शी र प्रभावकारी बनाइएको र ७३० स्थानीय तहमा 'आइटी अफिसर' खटाइएको छ। सुदूरपश्चिम प्रदेशमा भारतलगायत देशबाट आएका नेपालको घरघरमा गएर विवरण सङ्कलनको काम पनि भइरहेको मन्त्रालले जनाएको छ। करीब ५०० स्थानीय तहमा राहतका लागि विवरण सङ्कलन गरेको र २४० स्थानीय तहले राहत वितरण गरेका छन्। काठमाडौँका ३२ वटै वडामा २२ हजार ४७७ जनालाई राहत वितरण गरिएको छ। कोभिडको सङ्क्रमणप्रति सजकता, रोकथाम तथा नियन्त्रणका लागि सबै स्थानीय तहबाट आवश्यक सहयोग, समन्वय र सहकार्यका लागि सबै स्थानीय तहलाई अनुरोध गरिएको, विशेषगरी भारतसँग अन्तरराष्ट्रिय सीमा जोडिएका १२८ स्थानीय तहलाई विशेष सजकता अपनाउन लिखित रुपमा आग्रह गरिएको मन्त्रालयको विज्ञप्तिमा उल्लेख छ। काठमाडौँ उपत्यकाभित्रका १८ वटै महानगरपालिका तथा नगरपालिकाका नगरप्रमुखलाई आमन्त्रण गरी उपत्यकाभित्र कोभिड रोकथाम तथा नियन्त्रणका लागि प्रभावकारी रुपमा कार्य गर्ने निर्णय गरिएको छ। हालसम्म ५३ हजार ६१४ परिवारलाई राहत वितरण गरिएको मन्त्रालले जनाएको छ। उपत्यकाभित्रका १८ वटै नगरपालिका एकरुपता कायम हुने गरी तत्काल लगत तयार गरी राहत उपलब्ध गराउने निर्णय गरिएको विज्ञप्तिमा जनाइएको छ। स्थानीय तहले पनि कोभिडको सङ्क्रमणप्रति सजकता, रोकथाम तथा नियन्त्रणका लागि सबै स्थानीय तहबाट आवश्यक सहयोग, समन्वय र सहकार्य भएको र सबैजसो स्थानीय तहबाट सम्पादित कार्यहरुको दैनिक प्रतिवेदन मन्त्रालयमा पठाउने गरेका छन्। हालसम्म ५०० भन्दा बढी स्थानीय तहले असङ्गठित क्षेत्रमा कार्यरत श्रमिक वर्ग तथा असहायको सूची तयार पारिसकेका र अन्य स्थानीय तहको तयारीका क्रममा रहेको मन्त्रालयले जनाएको छ। सूची तयार भएका स्थानीय तहले राहत वितरणको कार्यलाई उच्च प्राथमिकता साथ अगाडि बढाएका र वितरित राहत कार्यको प्रतिवेदन मन्त्रालय आउन शुरु भएको छ। व्यक्ति, सङ्घसंस्था तथा निजी क्षेत्र र सरकारी तथा गैरसरकारी निकायबाट वितरण गरिने राहतलाई स्थानीय तहमा दाखिला गर्ने व्यवस्था मिलाएको मन्त्रालयले जनाएको छ। कतिपय स्थानीय तहले असल अभ्यास थालिसकेका छन्। खाद्यान्न बैंकको स्थापना (बुटवल र धरान उपमहानगरपालिका, पर्वत जिल्लाभरि) भएको छ।"
कोरोनाबाट जोगिन भन्दै दैलेखमा पञ्चबलि,"दैलेख : कारोना भाइरस (कोभिड१९) को संक्रमण रोकथाम तथा नियन्त्रणका लागि सरकारले चैत्र ११ देखि देशैभर लकडाउन गरेको छ । संक्रमण रोक्न यतिबेला सरकारका संयन्त्र दिनरात सक्रिय छन् । सरकारले भीडभाड हुन नदिन लकडाउन गरे पनि दैलेखको एक गाउँमा त्यस विपरीत भेला भइ पूजापाठ र पशुबलि दिइएको छ । कोरोना भाइरसबाट बच्ने उपाएबारे जानकारी नहुँदा स्थानीय बासिन्दाले संक्रमणबाट जोगिन भन्दै कुल देउताको पुजापाठ गरेर पशुबलि दिएका हुन् । जिल्लाको महाबु गाउँपालिका५ काशिकाँधमा हालै स्थानीय बासिन्दाले पञ्चबलि दिएका हुन् । स्थानीयले शुक्रबार तामझामसहित पुजापाठ र पशुबलि दिएपछि संक्रमणको जोखिम झनै बढेको छ । कोरोना भाइरसको महामारी रोकथामका लागि भन्दै स्थानीय सबै घरधुरी मिलेर रातभर महाबैको गाथमा पूजापाठ गरी कोटडाँडा पञ्चबलि हाल्ने डाँडामा पञ्चबलि दिएका हुन् । राँगा, सुगुर, बोका, कुखुरा, परेवाको बलि चढाइएको स्थानीय बताउँछन् । उनीहरूले गाउँमा कोरोनो भाइरस नभित्रियोस् भनेर पूजापाठसँगै देउतालाई पञ्चबलि बढाएको बताएका छन् । महाबैका धामी डिलबहादुर शाहीका अनुसार सबै घरपरिवार मिलेर रकम जम्मा गरी बलि दिएका हुन् । श्रीमहाबैले भनेपछि सबै पूरा हुन्छ, यो कोरोना भाइरस हाम्रो गाउँमा भित्रिन सक्दैन्, हाम्रो देउताले भित्रिन दिँदैन, उनले भने । नेपालमा कोरोना भाइरसको संक्रमितको संख्या ९ पुगिसकेको छ । तर, शाही भन्छन् हाम्रो देउताले नेपालमै कोरोनाको महामारी भित्रिन दिन्नँ भनेका छन्, त्यसो नभए पनि दैलेख जिल्लामा त भित्रिँदैन ।"
अमेरिकामा एकै दिन चार नेपालीको मृत्यु,"अमेरिका : अमेरिकाको न्यूयोर्कमा शनिबार चार गैरआवासीय नेपालीको मृत्यु भएको छ। मृत्यु हुने मध्ये एकको कोरोना संक्रमण पुष्टि भएको छ। भने घरभित्रै मृत फेला परेका अन्य दुईको पोष्टमार्टम रिर्पोट आएको छैन्। यस्तै शनिबारनै एकजना नेपालीको हृदयघातका कारण मृत्यु भएको छ। मृतक चारजना न्यूयोर्क ज्याक्सन हाइट क्षेत्रमा बसोबास गर्ने नेपाली हुन्। यसरी मृत्यु हुनेमध्ये नेपालमा सोलुखुम्बु घर भएका ४४ वर्षीय निमा टेम्बा शेर्पाको स्थानीय एल्मष्ट अस्पतालमा उपचारका क्रममा शनिवार मृत्यु भएको स्थानीय समाजसेवी जाङबु शेर्पाले जानकारी दिए। शेर्पा कोरोना भाइरसका कारण थप बिरामी परेर उपचारका लागि सातादिन अघि अस्पताल भर्ना भएका थिए। न्यूयोर्कको ज्याशन हाइट क्षेत्रमा बस्ने शेर्पाका एक श्रीमती, एक छोरा र एक छोरी छन्। केहीदिन अघि न्यूयोर्कमै एक गैरआवासीय नेपाली अनिल लिम्बुको कोरोना संक्रमणकै कारण मृत्यु भएको थियो। यस्तै न्यूयोर्कको ज्याक्सन हाइट क्षेत्रमा बस्दै आएका अन्य दुईजना नेपाली घरभित्रै मृत अवस्थामा भेटिएका छन्। नेपालमा मुस्ताङ जिल्ला घर भएका अन्दाजी ४० वर्षीय दुई नेपाली घरभित्रै मृत भेटिएको नुप्रि एसोसिएसनका पूर्वअध्यक्ष मिङमार लामाले जानकारी दिए। न्युयोर्कको क्विन्सस्थित जमाइका बस्दै आएका सोनाम लामा र क्विन्स सन्नी साइड बस्ने थोक्मे बिष्टको मृत्यु भएको हो। केही दिनदेखी बिरामी रहेका उनी करिव ४० वर्षका सोनामको कोठाभित्रै मृत्यु भएको जनाइएको छ। लामो समय फोन सम्पर्क नभएपछि सोनाम बस्ने कोठामा पुगेर हेर्दा उनी मृत अवस्थामा थिए। उनको मृत्यु कोरोना संक्रमणका कारणले हुन सक्ने बताइएको छ। यद्यपी उनको पोष्टमार्टम रिर्पोट भने आएको छैन्। १८ बर्षदेखि अमेरिकामा बस्दै आएका सोनामको परिवार नेपालमा छ। उनको शव केही दिन अघिनै प्रहरीले लगेर गएको रउनका आफन्त अमेरिकामा नभएकाले अन्य जानकारी भने प्राप्त भएको छैन्। यसैगरी करिव १२ वर्षदेखि अमेरिकामा बस्दै आएका थोक्मे बिष्टको पनि उनी बस्ने अपार्टमेन्टमै मृत्यु भएको जनाइएको छ। सुरुमा टाउको दुख्ने र स्वासप्रस्वासमा समस्या आएपछि स्थानिय अस्पतालमा उपचारका लागि लगिएको र केहीदिन घरमै आराम गर्न भनिएको थियो। थोक्मेका एक श्रीमती र दुई छोरा काठमाठौमा बस्दै आएका छन्। स्थानीय समाजसेवी राजकुमार विष्टले समाजिक सञ्जालमा लेखेका छन्, थोक्मेलाई पहिलेदेखि नै मुटुरोगको समस्या थियो। मृतक दुबैजना नेपाली नागरिक भएको जनाइएको छ। अर्का एक नेपालीको हृदयघातका कारण मृत्यु शनिबार नै न्यूयोर्क निवासी अजयमान छोंचुँको स्थानीय एल्मष्ट अस्पतालमा उपचारका क्रममा निधन भएको छ। नेवानख न्यूयोर्कका अनुसार अस्पतालले हृदयघातका कारण उपचारत छोंचुँको शनिबार दिउँसो ४ बजे मृत घोषणा गरेको थियो। ब्याक्टेरियल निमोनिया देखिएपछि उनलाई अस्पताल भर्ना गरिएको थियो। छोंचुँको निधनप्रति नेवानख न्यूयोर्क लगायतका संघ संस्थाले दुख व्यक्त गर्दै शोकाकुल परिवारजनमा समवेदना व्यक्त गरेका छन्। दुईसाता अघि परीक्षण गर्दा छोंचुँकी श्रीमतीमा कोरोना नेगेटिभ देखिएको थियो। अस्पतालले शव जलाउने निजी कम्पनी बुक गरेपछि जानकारी दिन भनेको छ। अस्पतालले यसरी फनरल होम (शव जलाउने घर) बुक गरेपछि खबर गर्न भनेपछि दाहसंस्कारमा समुदायका अन्यव्यक्ति समावेश गर्ने नगर्ने बारे परिवार अन्यौलमा छ। छोंचुँ श्रीमती र परिवार सहितन् यूयोर्कको क्विन्सस्थित ग्रयाण्ड एभिन्यूमा बस्दै आएका थिए। (अपडेट)"
अब चितवनमा पनि कोरोना परीक्षण,"चितवन : चितवनमा कोराना भाइरस (कोभिड१९) को नमुना परीक्षण सुरु भएको छ । भरतपुरस्थित राष्ट्रिय पंक्षीरोग अन्वेषण प्रयोगशालामा बनाइएको ल्याबमा आइतबारबाट परीक्षण सुरु गरिएको हो । आइतबार प्रयोगशालामा प्रयोग हुने सामग्रीको क्वालिटी कन्ट्रोल तथा स्ट्यान्डर टेष्ट गरिएको थियो। सो ल्याबको एक पटकमा ९० वटासम्म नमूना परीक्षण गर्न सक्ने क्षमता रहेको प्रयोगशाला निर्माण उपसमितिका संयोजक डा कृष्णसागर शर्माले बताए। एक सिफ्टमा ९० वटा परीक्षण गर्न सकिन्छ, डा शर्माले भने, आवश्यकता परे उपकरणको क्षमता बढाउन सक्छौँ । ल्याव सञ्चालनको लागि जैविक सुरक्षाको व्यवस्था गरिएको छ। २० जना प्राविधिक रहेका छन्। यसअघि चितवनबाट कोरोना परीक्षणका लागि हेटौंडामा स्वाब लाने गरिएको थियो। राष्ट्रिय जनस्वास्थ्य प्रयोगशाला टेकुका प्राविधिक र चितवनका प्राविधिकसहितको टोलीले प्रयोगशाला तयार गरेका थिए। ल्याब स्थापनाको सम्भाव्यता अध्ययन गर्न स्वास्थ्य तथा जनसंख्या मन्त्रालयको स्वास्थ्य व्यवसायी परिषद्का रजिष्टार पुष्पराज खनाल सहितको टोली चितवन आएको थियो।"
६ जना पूर्वप्रधानमन्त्रीसँग देउवाले गरे टेलिफोन संवाद,"काठमाडौं : प्रमुख प्रतिपक्षी दल नेपाली कांग्रेसका सभापति शेरबहादुर देउवाले आइतबार ६ जना पूर्वप्रधानमन्त्रीसँग टेलिफोन संवाद गरेका छन्। पूर्वप्रधानमन्त्रीसमेत रहेका कांग्रेस सभापति देउवाले कोरोना (कोभिड१९) भाइरस संक्रमण र यसको रोकथामका विषयमा पूर्वप्रधानमन्त्रीसँग छलफल गरेका हुन्। एकै दिन सभापति देउवाले पूर्वप्रधानमन्त्री लोकेन्द्रबहादुर चन्द, पुष्पकमल दाहाल प्रचण्ड, माधवकुमार नेपाल, झलनाथ खनाल, बाबुराम भट्टराई तथा मन्त्रिपरिषद्का पूर्वअध्यक्ष खिलराज रेग्मीसँग टेलिफोनामा संवाद गरेका हुन्। घआजको संकटबाट नेपाल र नेपालीलाई जोगाउन एक्यवद्ध भएर गम्भीर ढंगले कार्य गरौं, अपील गरेको छु, टेलिफोन संवादपछि देउवाले ट्विटलमा लेखेका छन्।"
जंगीअड्डाले भन्यो : सरकारको निर्देशन अनुसार स्वास्थ्य सामग्री ल्याउँछौँ,"काठमाडौं : जंगीअड्डाले कोरोना भाइरस रोकथाम तथा नियन्त्रण गर्न अत्यावश्यक स्वास्थ्य सामग्री खरिद प्रक्रिया अघि बढाएको छ। कुन मुलुकबाट खरिद गर्ने विषय भने टुंगो लागेको छैन। जहाँबाट भए पनि विश्व स्वास्थ्य संगठनले सिफारिस गरेका स्वास्थ्य सामग्री मात्र ल्याइने नेपाली सेनाले जनाएको छ। उसले कोरोना रोकथाममा प्रभावकारी कदम चालेका मुलुकबाट सामान ल्याउने सम्भावना बढी हुने प्रस्ट्याएको छ। जंगीअड्डाले आइतबार सीमित पत्रकारबीच भर्चुअल पत्रकार सम्मेलन गरी स्वास्थ्य सामग्री खरिद गर्न सेना तयार रहेको धारणा सार्वजनिक गरेको हो। सरकारले सेनालाई दिएको जिम्मेवारी हामी पूरा गर्छांै। सेना त्यसबाट पछि हट्दैन, सैनिक प्रवक्ता विज्ञानदेव पाण्डेले भने, जिम्मेवारी पूरा गर्दा आइपर्ने सम्भावित चुनौतीप्रति नेपाली सेना सचेत छ। पारदर्शी ढंगले स्वास्थ्य सामग्री खरिद गर्छाैं। मन्त्रिपरिषद्को चैत १६ गतेको बैठकले कोरोना भाइरस रोकथाम, नियन्त्रण र प्रतिकार्यका लागि आवश्यक औषधि, उपकरण तथा अन्य सामग्री स्वास्थ्य मन्त्रालयसँग समन्वय गरी रक्षा मन्त्रालयले सेनामार्फत सरकारसरकार (जी टु जी) विधिबाट खरिद गर्ने निर्णय गरेको थियो। सेनाले स्वास्थ्य सेवा विभागसँग समन्वय गरी तत्काल अत्यावश्यक स्वास्थ्य सामग्रीको सूची तयार पारिरहेको छ। त्यसको टुंगो लागेपछि सेनाले जी टु जी प्रक्रिया अवलम्बन गर्न नेपालस्थित विदेशी दूतावासहरूमा पत्राचार गर्नेछ। उसले स्वास्थ्य सामग्रीको सूची सम्बन्धित दूतावासमा दिएर मूल्यसूची मगाउनेछ। त्यसपछि मूल्य, गुणस्तरलगायत विषयलाई आधार मानेर कुनै एक मुलुकसँग खरिद गर्ने सम्झौता गर्ने तयारी छ। स्वास्थ्य सामग्री खरिद गर्ने निर्णय भएसँगै सम्बन्धित मुलुकको नेपालस्थित दूतावासले गुणस्तरको जिम्मा लिनुपर्नेछ। खरिद गर्नुअघि सम्बन्धित मुलुक र कम्पनीहरूमा निरीक्षण गर्न जान सक्ने अवस्था छैन, सैनिक प्रवक्ता पाण्डेले भने, त्यसैले जुन मुलुकबाट खरिद गर्छौँ त्यो मुलुकको नेपालस्थित दूतावासले ती स्वास्थ्य सामग्रीको जिम्मा लिनुपर्ने प्रावधान बनाएका छौं। ओम्नी समूहले चीनबाट स्वास्थ्य सामग्री खरिद गर्दा चरम भ्रष्टाचार गरेको सार्वजनिक भएपछि सरकारले उक्त कम्पनीसँगको सम्झौता रद्द गरेको थियो। त्यसलगत्तै सरकारले खरिदको जिम्मा सेनालाई दिने निर्णय गरेको थियो। विश्लेषक र केही राजनीतिकर्मीले खरिदको जिम्मेवारी सेनालाई दिन नहुने तर्क गर्दै आएका छन्। उनीहरूले यसबाट सेनालाई विवादमा पार्न खोजेको अभिव्यक्ति दिएका थिए। विवादका बीच सेना किन स्वास्थ्य सामग्री ल्याउन तयार भयो भन्ने प्रश्नको जवाफमा प्रवक्ता पाण्डेले भने, सेना नेपाली जनताको हैन र ? जनतालाई समस्या पर्दा जस्तोसुकै चुनौती झेल्न सेना तयार छ। सेनाले सम्भार रथीको अध्यक्षतामा खरिद समिति बनाउने तयारी गरेको छ। खरिद प्रक्रियालाई पारदर्शी बनाउन सम्भार रथीको अध्यक्षतामा बन्ने खरिद समितिमा कानुन, स्वास्थ्य मन्त्रालयलगायत अन्य सरोकारवाला निकायका अधिकारीलाई सम्मिलित गराइने सेनाले जनाएको छ।"
सुदूरपश्चिमसँग जोडिएका कर्णालीका नाका बन्द,"ललितबहादुर बुढा हिक्मतबहादुर नेपाली सुर्खेतदैलेख : सुदूरपश्चिम प्रदेशसँग जोडिएका कर्णालीका नाका बन्द भएका छन्। छिमेकी सुदूरपश्चिम प्रदेशको कैलालीमा कोरोनाको संक्रमण देखिएपछि कर्णालीमा पनि त्रास बढेको छ। त्रासकै कारण सुदूरपश्चिमसँग जोडिएका कर्णालीका नाका आइतबारबाट बन्द गरिएका हुन्। छिमेकी प्रदेशसँग नाका जोडिएका स्थानीय तहले सुदूरपश्चिम आउजाउमा रोक लगाएका छन्। सुदूरपश्चिमसँग जोडिएका कर्णालीका सुर्खेत, दैलेख र कालिकोटका सिमा नाका बन्द भएका छन्। सुदूरपश्चिममा संक्रमण देखिएको र कर्णालीमा पनि भित्रिने सम्भावना बढेको भन्दै नाका नै बन्द गरिएको स्थानीय तहले जनाएका छन्। सुदूरपश्चिम र कर्णाली प्रदेशलाई जोड्ने कर्णाली नदीमा रहेका पक्की पुल, झोलुङ्गे पुल र तुइन बन्द गरिएका हुन्। यस्तै नदीमा डुंगा संचालनमा पनि प्रतिबन्ध लगाइएको छ। मानिसको आवतजावत रोक्न नाकामा सुरक्षाकर्मी पनि खटाइएको छ। सुदूरपश्चिमका कैलाली र अछामसँग सिमाना जोडिएका सुर्खेतका स्थानीय तहले नाका बन्द गरेका छन्। कैलालीसँग जोडिएको सुर्खेतको चौकुने गाउँपालिकाले सबै नाका बन्द गरेको छ। गाउँपालिकाका अध्यक्ष धीरबहादुर शाहीले सुदूरपश्चिम जोड्ने सबै पुल बन्द गरिएको बताए। उनले भने,चौकुने र कैलाली जोड्ने नौ वटै झोलुङ्गे पुलमा ताला लगाएका छौं, मानिसको आउजाउ रोक्न नाकामा प्रहरी पनि खटाएका छौं। उनले डुंगाबाट पनि मानिसको आउजाउ हुने खतरा रहेकाले डुंगा पनि बन्द गराइएको बताए। जिल्लाको पञ्चपुरी नगरपालिकाका मेयर उपेन्द्रबहादुर थापाले सुदूरपश्चिका कैलाली र अछामसँग जोडिएका नाका बन्द गरिएको जानकारी दिए। कैलालीमा संक्रमण देखियो, नाका जोडिएकाले हाम्रोमा पनि भित्रिने खतरा बढ्यो। यसको रोकथामका लागि कैलाली र अछाम जोड्ने पुलमा आउजाउ गर्न रोकेका छौं, अब डुंगाबाट पनि मानिस आवतजावत गर्न पाउने छैनन्। यस्तै सुदूरपश्चिमसँगै जोडिएका दैलेखका पक्की पुल र झोलुङ्गे पुल पनि बन्द गरिएका छन्। जिल्लाका दुल्लु, चामुण्डाविन्द्रासैनी र आठबीस नगरपालिका तथा ठाँठीकाँध गाउँपालिकाका सिमाना अछामसँग जोडिएका छन्। अछामसँग जोडिएका जिल्लाका १० वटै नाका बन्द गरिएका हुन्। अछाम र दैलेखलाई जोड्ने कर्णाली नदीमा एउटा पक्की पुल र नौ वटा झोलुङ्गे पुल छन्। कोरोनाको संक्रमण रोक्न ति नाकाहरु बन्द गरिएको सम्बन्धित स्थानीय तहले जनाएका छन्। सुदूरपश्चिमबाट कोरोना भित्रिन नदिन पुल बन्द गराएका छौं चामुण्डाविन्द्रासैनी नगरपालिकाका मेयर सूर्यबहादुर शाहीले भने,मान्छेको आउजाउ रोक्न सकेमात्र संक्रमणबाट बच्न सकिने देखियो, यहीकारण नाकामा रहेका पुल बन्द गरेका हौं। नाकामा सुरक्षाकर्मी पनि परिचालन भएका छन्, अब डुंगाबाट पनि आवतजावत गर्न दिने छैनौं। उनले मानिसको आउजाउ रोक्न आफूहरु निर्मम भएर जुटेको बताए। यस्तै सुदूरपश्चिमको अछाम र बाजुरासँग जोडिएको कालिकोटमा पनि उच्च सतर्कता अपनाइएको छ। कालिकोटको नरहरीनाथ गाउँपालिका अछामसँग जोडिएको छ भने पलाता र पचालझरना गाउँपालिका बाजुरासँग सिमा जोडिएका छन्। अछामसँग जोडिएका चार वटा नाका बन्द गरेका छौं नरहरीनाथ गाउँपालिकाका अध्यक्ष धीरबहादुर विष्टले भने,जिल्लाका अन्य नाका पनि बन्द भएका छन्, मान्छेहरुको आउजाउ रोक्न नाकामा युवा पनि परिचालन गरेका छौं। कोरोनाको संक्रमण फैलिन नदिन कर्णालीमा स्थानीय तहले पालिका तहमा पनि नाका बन्द गरेका छन्।"
धुलिखेल अस्पतालमा कोरोना परीक्षण सुरु,"काठमाडौं : आइतबारबाट काभ्रेको धुलिखेल अस्पतालले कोरोना भाइसर परीक्षण सुरु गरेको छ ।कोरोना भाइरस (कोभिड१९)को परीक्षण दायरालाई बढाउने गरी स्वास्थ्य तथा जनसंख्या मन्त्रालयमा चैत ७ गते छलफल भएको भएको थियो । उक्त छलफलमा उपत्यकाबाहिर धुलिखेल अस्पताल र धरानस्थित बिपी कोइराला स्वास्थ्य विज्ञान प्रतिष्ठानमा कोरोना परीक्षण सेवा सुरु गर्ने निर्णय गरेको थियो । सोही निर्णयअनुसार धुलिखेलमा रहेको धुलिखेल अस्पतालमा टेस्ट किट नेपाल सरकारले पठाएपछि आइतबारबाट कोरोना परीक्षण सुरु गरिएको अस्पतालका सूचना अधिकारी डा सुमन ताम्राकारले जानकारी दिए । आवश्यक टेस्ट किट नेपाल सरकारले उपलब्ध गराएपछि परीक्षण सुरु गर्न थालेका छौं, डा ताम्राकारले भने । किट काम हुनाले धेरै स्वाब एकैसाथ परीक्षण गर्नुपर्ने भएकाले यो परीक्षण सेवा हप्तमा दुई दिन मात्र हुने डा निराजन भुसालले जानकारी दिए । अब हरेक आइतबार र बुधबार मात्र कोरोना परीक्षण हुने डा भुसालले बताए । आइतबा सुरुमा धुलिखेलमा विदेशबाट फर्केका १२ जनाको स्वाब परीक्षण गरिने डा भुसालले जानकारी दिए । परीक्षण गरिएको रिर्पोटआउन ४ देखि ५ घण्टा लाग्ने डा भुसालले बताए । सबैखाले तयारी पुरा गरेर कोरोना परीक्षण गर्न लागिएको धुलिखेल अस्पतालको प्रमुख डा राजेन्द्र कोजुले जानकारी दिए । ल्याब र त्यसमा चाहिने सबैखाले तयारी र चाहिने सामाग्री पीपीई र किट नेपाल सरकारबाट उपलब्ध भएपछि डाक्टरको टिम बनाएर परीक्षण गर्न सुरु गरिएको डा कोजुको भनाइ छ। बाग्मती प्रदेश सरकारले कोरोना संक्रमण परीक्षण तथा उपचारका लागि धुलिखेल अस्पताललाई धुलिखेल नगरपालिकामार्फत २० लाख रूपैयाँ उपलब्ध गराएको थियो । प्रदेशस्थित सामाजिक विकास मन्त्रालयले उक्त रकम नगरपालिकाको खातामा पठाइसकेको जिल्ला स्वास्थ्य कार्यालय प्रमुख डा नरेन्द्र झाले जानकारी दिए । झाकाअनुसार धुलिखेल अस्पतामा कोरोना संक्रमणको परीक्षण सुरु भएपछि छिमेकी जिल्ला सिन्धुपाल्चोक, दोलखा, रामेछाप, सिन्धुली तथा भक्तपुरका केही नागरिकलाई सहज हुनेछ । यसअघि धुलिखेल अस्पतालले कोरोना परीक्षणको लागि टेकुस्थित शुक्रराज सरुवा रोग अस्पतालमा स्याम्पल पठाउने गरेको थियो ।"
सुदूरपश्चिम कोरोना संक्रमणको उच्च जोखिममा,"धनगढी : चिकित्सकले सुदूरपश्चिम प्रदेश कोरोनाको उच्च जोखिममा रहेको बताएका छन्। भारतबाट नेपाल भित्रिएका नेपालीमा पनि कोरोनाको संक्रमण देखिनु र तेस्रो मुलकबाटै संक्रमित भएर आएका व्यक्तिले परिवारलाई सारेको पुष्टि भएपछि जोखिम बढेको चिकित्सकले बताएका हुन्। शनिबार मात्रै भारतटबाट फर्केर कञ्चनपुरको बेदकोट नगरपालिका९ को कृषि फाइलट फार्म छात्रबासको क्वारेन्टाइनमा बसेका ४१ वर्षका पुरुष र कैलालीको लम्की चुहा नगरपालिका९ मै रहेको सरस्वती माविको क्वारेन्टाइनमा बसेका २१ वर्षका युवकमा कोराना संक्रमण देखिएको थियो । कञ्चनपुरको बेदकोटका व्यक्ति भारतको उत्तराखण्ड राज्यको चम्पावत जिल्लाबाट फर्केका हुन भने कैलालीको लम्कीचहाका युवक भारतको महाराष्ट राज्यको मुम्बईबाट घर फर्किएका हुन्। भारतबाट फर्केकामा कोरोनाको संक्रमण देखिनु सुदूरपश्चिमका लागि खतरा हो वरिष्ठ फिजिसियन डा शुभेषराज कायस्थले भने। फागुनको अन्तिम हप्तादेखि लकडाउनको पहिलो दिनसम्म सुदूरपश्चिममा मात्रै डेढलाख मानिस नेपाल भित्रिएका थिए। सामाजिक विकास मन्त्रालयको तथ्यांक अनुसार प्रदेशभरी अहिलेसम्म २३ सय मात्र मानिस क्वारेन्टाइनमा बसेका छन्। कोरोना स्थानीय संक्रमण भएर दोस्रो चरणमा प्रवेश गरेको छ, डा कायस्थ भन्छन्, यो पहिलो चरण भन्दा खतरा हो र यसले समुदायमा सार्ने अथवा तेस्रो चरणको संकेत गर्छ। कोरोनाको तेस्रो चरण भनेकै महामारी रहेको चिकित्सकको भनाइ छ। कोरोना तेस्रो चरणमा गयो भने महामारी हुन्छ, त्यसलाई हाम्रो मुलुकले धान्दैन, कायस्थ भन्छन्, त्यसैले अझै पनि समय छ, दोस्रो चरणबाट तेस्रोमा जान नदिन कोरोना जाँचको संख्या तिब्र रुपमा बढाउनु पर्छ। लकडाउन, क्वारेन्टाइन र आइसोलेसनमा मात्रै राज्यले अल्झिनु नहुने उनको भनाइ छ। सेती प्रादेशीक अस्पतालाई पूर्ण रुपमा कोरोना अस्पताल बनाएर अघि बढनुपर्ने डा कायस्थको भनाइ छ । गाइनो, इमर्जेन्सी शल्यक्रिया जस्ता उपचारका लागि आसपासका अस्पताल तोक्नुपर्छ, उनले भने, त्यसमा ढिलाई गर्नु हुदैन। सुदूरपश्चिम क्षेत्रीय स्वास्थ्य निर्देशक डा गुणराज अवस्थी पनि सुदूरपश्चिम नेपालमा कोरोनाको इपिसेन्टर बन्न सक्ने बताउछन्। भारतबाट आएका मानिसलाई क्वारेन्टाइन गर्न नसक्ने बेला नै हामी चुकिसक्यौं, अवस्थी भन्छन्, अब चेकजाँचको स्पिड बढाउनुपर्छ। सुदूरपश्चिममा शनिबारसम्म १५३ जनाको मात्रै थ्रोट स्वाब जाँच भएको छ। डेढ लाख त भारतबाटै आएका छन्। अझ तेस्रो मुलुकबाट आउनेको संख्या पनि छ। तीनजनामा कोरोना संक्रमण देखिएपछि यस क्षेत्रका बासिन्दा डराएका छन्। संघ र प्रदेश सरकारको फितलो व्यवस्थापनका कारण, चिकित्सकको मनोबल पनि घटिरहेको छ। सेती अञ्चल अस्पतालका मेसु डाक्टर हेमराज पाण्डेय, स्वास्थ्यकर्मीका लागि व्यक्तिगत सुरक्षाका सामान अहिलेका लागि पुगे पनि चिकित्सकका लागि अभाव भएको बताउँछन्। तीनजना फिजिसियन छन, एक जना एनेस्थेसिष्ट, अनी तालिम प्राप्त नर्सिड स्टाफ पनि छैनन्, पटक पटक संघीय सरकारलाई पत्राचार गरिएको छ, मेसु डाक्टर पाण्डेयले भने, शनिबार मात्रै मन्त्रालयले जनशक्ति के के आवश्यक हो भनेर सोधेको थियो, मैले सबै पठाई सकेको छु। त्रिविविका मेसिन ल्याउने प्रयास विश्वब्यापी रुपमा महामारीका रुपमा फैलिरहेको कोरोना जाँचका मेसिन, उपकरणको जताततै अभाव रहेका बेला, एक घण्टामा एकसय जनाको थ्रोट स्वाब चेक गर्नसक्ने क्षमताका पाँच वटा मेसिन त्रिभुवन विश्वविद्यालयको प्रयोगशालामा रहेका छन्। एक मेसिनले दैनिक १० घण्टा काम गरेमात्रै एकदिनमा एक हजारको थ्रोट स्वाब चेक हुनसक्छ, त्यहाँका डाक्टर गिरिराज त्रिपाठीसँग मेरो कुरा पनि भएको छ क्षेत्रीय स्वास्थ्य निर्देशक डा अवस्थीले भने, त्रिभुवन विश्वविद्यालको ल्याबमा पाँच वटा मेसिन रहेको थाहा भएको हो। मन्त्रालयले निर्देशन भएमा जनशक्ति सहितका पाँचवटै मेसिन पठाउन सकिने आश्वासन दिएको पनि क्षेत्रीय निर्देशक अवस्थीले बताए। त्रिवि शिक्षा मन्त्रालय अन्तर्गत पर्छ, मैले स्वास्थ्य मन्त्रालयका अधिकारीलाई यसबारेमा तुरुन्दै पत्राचार गरिदिन अनुरोध पनि गरिसकेको छु। सबै सकारात्मक देखिएका छन, ढिलो पत्राचार भयो भने महामारी नियन्त्रणमा पनि ढिलो र्भसक्छ क्षेत्रीय निर्देशक अवस्थीले भने। गएको शुक्रबारदेखि दैनिक १० जनाको थ्रोट स्वाब जाँच गर्न सक्ने पिसिआर मेसिन सेती प्रादेशीक अस्पतालमा जडान भएपनि, २३ सय क्वारेन्टाईनमा जमा भएका मानिसका लागि त्यसको क्षमताले धान्नै नसक्ने चिकित्सकहरुले बताएका छन्।"
बलेफिले मजदुरी गर्ने र गरिबलाई राहत दिने,काठमाडौं : सिन्धुपाल्चोकको बलेफि गाउँपालिकाले अन्य जिल्लाबाट मजदुरी गर्न आएकालाई राहत दिने निर्णय गरेको छ। पालिकाको आइतबार बसेको बैठकले अन्य जिल्लाबाट मजदुरी गर्न आएकाको तथ्यांक संकलन गरि खाद्यान्न उपलब्ध गराउने निर्णय गरेको हो। त्यस्तै पालिकाभित्रको गरिब निमुखाको तथ्यांक संकलन गरि दोस्रो चरणमा राहत दिने र जनता सुरक्षित हुनको लागि जनचेतना अभियान सञ्चालन गर्ने निर्णय गरेको वडा नं ८ का वडाध्यक्ष चरिबहादुर तामाङले जानकारी दिए। त्यसैगरि विपद राहत कोषमा सहयोग गर्ने निर्णय गरेको छ। निर्णयअनुसार पालिका अध्यक्षउपाध्यक्षले कोषमा २० हजार र प्रत्येक वडाध्यक्षले १५ हजार रुपैयाँ जम्मा गरेर कोष खडा गर्ने निर्णय गरेको वडाध्यक्ष तामाङले बताए। सो गाउँपालिकाले विदेशबाट आएको तथा शंका लागेका विरामीको वडा गत निगरानी तथा समन्वय गरि सम्बन्धित स्थानमा पुर्याउने जनाएको छ। पालिकाको जलबिरे र लामोसाँघुमा क्वारेन्टाइन रहेको छ। जसमध्ये लामोसाँघुमा रहेको क्वारेन्टाइनलाई पालिका स्तरीय बनाएर थप व्यवस्थित बनाएर सञ्चालन गरिने भएको छ।
