शीर्षक,विवरण
घट्यो शक्तिपीठहरूमा महाअष्टमीको पशुबलि,"नुवाकोट : नुवाकोटका विभिन्न शक्तिपीठहरूमा शुक्रबार महाअष्टमी पर्वका अवसरमा विशेष मेला लागेको छ। कतिपय शक्तिपीठहरूमा कालरात्रि भइरहेका छन्। सर्वसाधारणमा पशु अधिकारका सम्बन्धमा सचेतना, सामाजिक जागरणका कारण यसवर्ष वडादसैंको क्रममा नुवाकोटका विभिन्न शक्तिपीठहरूमा पशुबलि पहिलेको तुलनामा ५० प्रतिशतले घटेको छ। नुवाकोटको प्रसिद्ध जालपादेवी, भैरवी, निरञ्जना, पञ्चकन्या लगायतका मन्दिरहरूमा गत वर्षको तुलनामा पशुबलि निकै घटेको हो। पशुबलिको बदलामा सर्वसाधारणले नरिवल चढाउन थालेका छन्। पशुबलि दिनु उचित नहुने आवाज उठिरहेको बेला नुवाकोटका प्रमुख शक्तिपीठ लगायतका मुख्य शक्तिपीठहरूमा बडादसैँको महाअष्टमीका अवसरमा दिने पशुबलिको संख्यामा १० वर्षको तुलनामा निकै कमी आएको मन्दिरका सम्बन्धित पूजारीहरू बताउँछन्। सर्वसाधारणले पशु अधिकारका पक्षमा सचेत हुँदै पशुको वदलामा नरिवल लगायतका अन्य वस्तु विकल्पमा चढाउन थालेका कारण पशु बलि घटेको प्रसिद्ध भैरवी मन्दिरका द्वारे महेन्द्रकुमार शाहीले बताए। उनका अनुसार सर्वसाधारणले पशुबलिको सट्टामा नरिवल लगायतका सामग्री चढाउन थालेका र पशु अधिकारको विषय उठिरहेको कारण पशुबलि दिने कार्य घटेका हुन्। मन्दिरमा पूजापाठ र दर्शन गर्नेहरू बढे पनि मन्दिरमा पशु बलि निकै घटेको स्थानीय युवा सामाजिक अगुवा महेन्द्रलाल श्रेष्ठको भनाइ छ। उनका अनुसार विदुर नपा २ टाकुरोमा रहेको भैरवी मन्दिरमा पूजापाठ र दर्शन गर्नेहरू भने उल्लेख्य रहेका थिए। विभिन्न मन्दिरमा वर्षौंदेखि संलग्न पूजारीहरूका अनुसार पछिल्ला एक दशकयता पशुबलिको सङ्ख्यामा कमी आएको छ। नुवाकोटको मुख्य भैरवी मन्दिरमा विगत ७३ वर्षदेखि पूजारी धामी भई काम गरिरहेका वृद्ध हरिमानसिह डंगोलका अनुसार हाल अधिकांश दर्शनार्थीले पशुबलिको सट्टा नरिवल चढाउने गरेका कारण पशु बलि घटेको हो। पशुबलि रोकिएको त छैन, कमी आएको छ। तर, पनि मानिसहरूले पशु बलिको बदला नरिवल लगायतका सामग्री चढाउन थालेका छन्। १४१५ वर्ष अगाडिसम्म वडादसैँको अवधिमा ६० वटाभन्दा बढी बोकाको बलि हुने गरेको थियो, अहिले सातआठ वर्षदेखि पाँचदश वटामा सीमित भएको डंगोलले बताए। मानिसमा पशुबलि दिएर धर्म हुन्न भन्ने चेतना जागेर हो वा महँगीले हो, यसै भनेर ठोकुवा गर्न नसकिने धामी डंगोलले अगाडि भने, मानिसले पशुबलिमा कम विश्वास गर्न थालेका छन्। २००८ सालदेखि धामी भएर काम गरिरहेका ८३ वर्षिय डंगोल पहिलेपहिले बलि दिनेको ताँती लाग्ने गरेको अनुभव सुनाउँछन्। बलि दिनेको संख्यामा कमी आएपनि शक्तिपीठहरूमा पूजापाठ गर्नेहरूको संख्यामा भने वढोत्तरी आएको पूजारीहरूको अनुभव रहेको छ। वडादसैंका अवसरमा फूलपाती, महाष्टमी, महानवमी, दशमी लगायतका दिनमा नुवाकोटका विभिन्न शक्तिपीठहरूमा पशुबलि घटेको जालपादेवी मन्दिरका पूजामा सहयोगी हरि चित्रकारले बताए। उनका अनुसार महाअष्टमीका दिन शुक्रवार सो मन्दिरमा पशुबलि दिनेको संख्या गत वर्षको तुलनामा ५० प्रतिशत घटेको छ। उनले भने, पहिलेको तुलनामा पशुबलि दिने संस्कार घट्दै गइरहेको छ। पहिले पशुबलि दिनेहरू घण्टौंसम्म लाइनमा बस्नुपर्दथ्यो, पालो पाइनसक्नु हुन्थ्यो, अहिले पशु बलि दिने कार्यमा ५० प्रतिशत कमी आएको छ। पुराना दिन सम्झँदै जिलिङका वृद्ध नीलप्रसाद पुडासैनीले भनेअहिले फाट्टफुट्ट मात्र बलि दिनेहरू मन्दिर गइरहेका हुन्छन्। पशुबलिको विषय संस्कृतिसँग जोडिन नहुने उनको तर्क छ।"
जहाँ नेपाली त्यहाँ बडादसैं,"विश्वका विभिन्न मुलुकमा नेपालीहरु छरिएसँगै बडा दसैं पनि विस्तारित भएको छ। एक किसिमले दसैं विश्वव्यापीकरण हुँदै गएको छ। संस्कृति, परम्पराका दृष्टिले हामी अग्रगतिमा गइरहेको प्रमाण पनि हो। कहिलेदेखि नेपालमा दसैं मनाउन थालियो ? यसको निश्चित तिथिमिति यकिन गर्न कठिन छ। अहिलेसम्म लिच्छविकालका करिब अढाइ सय अभिलेख प्राप्त भएका छन्। विभिन्न विद्वानहरूले लिच्छविकालमा पनि दसैं मनाइने कुरा उल्लेख गरेका छन्। लिच्छविकालदेखि पछिको पूर्वमध्यकालदेखि दसैं भव्य रूपमा मनाइन थालिएको स्पष्टरूपमा भन्न सकिन्छ। आजभन्दा करिब ६ सय वर्ष अगाडि जयस्थिति मल्लको शासनकालको गोपालराज वंशावलिमा बडादसैंका बारेमा प्रसस्त बयान गरिएको छ। मल्लकाल, शाहकाल हुँदै अहिलेसम्म दसैं मनाइँदै आएको इतिहास छ। समयक्रमसँगै दसैं मनाउने चलन अहिलेको आधुनिक अवस्थामा आएको हो। धार्मिक, सामाजिक, सांस्कृतिक चाड हो, दसैं। दसैंलाई बडादसैं पनि भनिन्छ। सबै जातजातिले मनाउने हुँदा बडादसैं भनिएको हो। यो ऐतिहासिक चाड पूर्वमेचीदेखि महाकालिसम्मको नेपाली भूगोलमा मात्र सीमित रहेन। अब विश्वको जुनसुकै भूगोलमा पनि बडादसैंं मनाउन थालिएको छ। अहिले जहाँ नेपाली, त्यहाँ बडादसैं भएको छ। यसले के प्रमाणित हुन्छ भने बडादसैंको महत्व झन्झन् बढ्दै गएको छ। यो पर्व मनाउने प्रचलन विदेशमा समेत भव्य रूपमा हुन थालेको छ। अहिले चिताउँदै नचिताएका मुलुकहरूमा रहेका नेपालीहरूले दसैं मनाएको देख्न सकिन्छ। अध्ययन होस वा रोजगारीका क्रममा होस नेपालको भूगोल बाहिर पुगेकाहरूले नेपालीको महान चाड बडादसैंलाई फैलाएका छन्। सीमाबाहिर पनि विस्तारित गरेका छन्। जहाँ छन् नेपाली, त्यहाँ दसैं भनिन्ट। अबको परिवेश यस्तो छ की कहाँ छैनन् नेपाली ? कहाँ मनाइँदैन दसैं ? भनेर घोत्लिनु पर्ने भएको छ। यो नेपाली समाज गतिशील र चलायनमान हुँदै गएको प्रमाण हो। यो सकारात्मक परिवर्तन हो। बडादसैंलाई विजयादशमी पनि भनिन्छ। यो पर्व शक्तिको उपासना हो। अथवा नारी शक्तिको महिमा पनि हो। देवता (पुरुष )हरूले गर्न नसकेको कार्य दुर्गा भवानी (नारी )ले विभिन्न रुप लिएर सम्पन्न गरेको कारणले पनि यो पर्व विशेषगरी नारी शक्तिसँग जोडिएको हो। रक्तबीज खस्छ, सयौं रक्तबीजहरू उम्रन्छन भनेर महाकालिले जिब्रो बाहिर निकालेर रगतै सेवनको प्रसंग पनि उल्लेखनीय छ। देवीको प्रसाद ग्रहण गरेर विजय अभियानमा जानुपर्ने भावना राजमहाराजामा पनि भएको पाइन्छ। त्यस्तै त्रेतायुगमा भगवान रामचन्द्रले रावणलाई वध गरेको प्रसंग पनि बडादसैंको सन्दर्भमा जोडिन्छ। भगवान रामचन्द्रले नवरात्रमा देवीभगवतीको उपाशना गरेर रावणलाई बध गर्न प्रस्थान गरेको पुराणहरूमा उल्लेख छ। फलस्वरुप लंका विजय भएको गरेको पाइन्छ। रामचन्द्र पुष्पक विमान चढेर अयोध्यामा प्रवेश गरे पछि ऋषिमुनिहरूलाई राखेर रावणको वीरता र विद्धताका बारेमा वर्णन गरेको थिए। यदि रावण शारीरिकरुपमा र बौद्धिकरुपमा पनि कमजोर भएको भए रावणलाई वध गर्दैमा भगवान रामको प्रतिष्ठा वृद्धि हुने थिएन। यद्यपि, असत्य (रावण) माथि सत्य (रामचन्द्र) को जीतको रुपमा विजयादशमीको महत्व रहिआएको छ। नेपालीमा रामचन्द्र भगवानलाई मानिन्छ। पुजिन्छ। दक्षिण भारत र लंकातिर रावणलाई मानिन्छ। कतिपय सन्दर्भमा चार जात छत्तीस वर्णको फुलवारिको प्रसंगमा ब्राम्हणको जनैपूर्णिमा, क्षेत्रीयका बडादसैं, वैश्यको तिहार र शुद्रको चाडपर्व भनेको फागुपूर्णिमालाई लिएको पाइन्छ। हाम्रो सुन्दर पक्ष भनेको हामी सम्पूर्ण नेपालीमा समन्वय भाव बढी छ। खेतीपातीको काम पनि सकिएको बेला बडादसैंको पर्छ। कात्तिक, मंसिरमा बाली पाकेर अनाज घर भिœयाउनुपर्ने हुन्छ। सबै सनातनी धर्मालम्बीहरूको पनि चाड हो, बडादसैं। खाने, लगाउने, मनोरञ्जन गर्ने परम्परासँगै आजभोलि घुमफिर गर्ने प्रचलन पनि छ। परिवारका सदस्यहरू कोहि स्वदेश त कोही विदेशमा छन्। कसैका छोराबुहारी वा कसैका छोरी ज्वाइँ विदेशमा छन्। विदेश जानु पर्ने भएको छ, दसैं मनाउन। प्रतिपदा (घटस्थापना), सप्तमी (फूलपाती), महाअष्टमी, (कालरात्री), महानवमीसम्म देवीहरूको पूजा गरिन्छ। विजयादशमी र कोजाग्रत पूर्णिमासम्म बडादशैंको टीकाजमरा लगाउने प्रचलन छ। बडादसैं भेटघाट र एकताको पर्व पनि हो। परिवार वा समाजको मुली व्यक्तिले माता दुर्गा भवानिको प्रसाद र जमरा लगाइदिएर आशीर्वचन दिने दिने परम्परा छ। दशमीको दिन विदेशमा रहेका सन्तानलाई टीकाजमरा लगाइदिएर द्वादशी, त्रयोदशीमा स्वदेशमा मान्यजनबाट टीका थाप्न फर्कनेहरू छन्। नेपाली समाजमा आएको यो पछिल्लो परिवर्तन हो। ततर, आफू विदेश गएको छैनजान पाएको छैन भन्दै विदेशमा दसैं मनाएर केही दिनपछि स्वदेश फर्केर मान्यजनबाट आशीर्वचन ग्रहण गर्नुलाई नकारात्मक रूपमा लिनुहुँदैन। परिवार, आफन्त, कुलकुटुम्ब र बन्धुबान्धवसँग रमाउनुलाई सकारात्मक रुपमा ग्रहण गर्नुपर्छ। विश्वका विभिन्न मुलुकमा छरिएर रहेसँगै बडा दसैं पनि विस्तारित भएको छ। एक किसिमले दशै विश्वव्यापीकरण हुँदै गएको छ। संस्कृति, परम्पराका दृष्टिले हामी अग्रगतिमा गइरहेको प्रमाण पनि हो।अहिले हाम्रो समाज गतिमान भएको छ। समयसँगै परिवारका सदस्यहरू पनि गतिशील हुनुपर्ने छ। त्यसैले दसैं पनि वृहत्तर भएको छ। यस पर्वलाई अझ बृहत्तर बनाउँदै लैजानुपर्छ।"
"आज विजयादशमी, टीका र जमरा लगाउने उत्तम साइत ११:३६ बजे","काठमाडौं : आज विजया दशमीअर्थात् दुर्गापक्षको मुख्य दिन। नवदुर्गाको प्रसादका रूपमा आज मान्यजनको हातबाट शुभ साइतको प्रतीक रातो टीका एवं समृद्धिको प्रतीक जमरा लगाइँदै छ। दसैं घर वा पूजा कोठामा नौ दिनसम्म पूजा आराधना गरिएको प्रसाद आज मान्यजनबाट लगाइन्छ। टीका प्रसाद ग्रहण गर्न साइत खोज्नेका लागि नेपाल पञ्चाङ्ग निर्णायक विकास समितिले आज बिहान ११:३६ बजे उत्तम साइत रहेको जनाएको छ। विजयादशमी आफैँमा शुभ दिन भएकाले आज टीका लगाउन सामान्य मानिसले साइत खोज्नु नपर्ने मान्यतासमेत रहेको छ। आज बिहान ८:३३ बजे देवी बिसर्जनको साइत रहेको समितिले जनाएको छ। घटस्थापनाका दिन स्थापना गरिएको घडाबाट वैदिक विधिपूर्वक अभिषेक गरी विजयादशमीको टीका लगाइन्छ। आश्विन शुक्ल दशमीका दिनमा मनाइने विजयादशमी पर्व आज हर्षोल्लासका साथ मान्यजनबाट दुर्गा भवानीको प्रसादस्वरूप टीका, जमरा थापेर मनाइन्छ। आज नभ्याउनेले कोजाग्रत पूर्णिमासम्म मान्यजनबाट टीका ग्रहण गर्न सक्नेछन्। आजदेखि पूर्णिमासम्म मान्यजनबाट दुर्गाको प्रसादका रूपमा टीका ग्रहण गर्दा अन्य फूलका साथै घटस्थापनाका दिनमा वैदिक विधिपूर्वक राखिएको पहेँलो जमरालाई समृद्धिको प्रतीकको रूप मानी लगाउने गरिन्छ। दसैंमा वाचन गरिने आशीर्वादका मन्त्रहरू एवं श्लोकहरूभित्र पौराणिक इतिहास छ, भूगोल छ, भगवत् प्रेम छ। यस्ता विविध अर्थले निहित भएको प्रसिद्ध श्लोकहरू आयुद्रोणसूते, जयन्ती मंगलाकाली, सर्वमंगलमांगल्ये शिवे सर्वार्थसाधिके आदि हुन्। पूरा श्लोक यसप्रकार रहेका छन् : आयुद्रोणसूते श्रियो दशरथे शत्रुक्षयं राघवे। ऐश्वर्य नहुषे गतिश्चपवने, मानंचदुर्योधने।। सौर्यं शान्तनवे, बलं हलधरे, सत्यञ्च कुन्तीसुते। विज्ञानंविदुरेभवन्तु भवतां, कीर्तिश्चनारायणे।।  जयन्ती मंगलाकाली भद्रकाली कपालिनी। दुर्गाक्षमाशिवाधात्री स्वाहा स्वधानमोऽस्तुते।।  सर्वमंगलमांगल्ये शिवे सर्वार्थसाधिके। शरण्ये त्र्यम्बके गौरी नारायणी नमोऽस्तुते।।  स्वस्त्यस्तु ते कुशलमस्तु चिरायुरस्तु गोहस्तिधनधान्यसमृद्धिरस्तु। ऐश्वर्यमस्तुविजयोऽस्तुरिपुक्षयोस्तु सन्तानवृद्धिसहिता हरिभक्तिरस्तु।।  मन्त्रार्थाः सफलाः सन्तुपूर्णाः सन्तु मनोरथाः। शत्रूणां बुद्धिनाशोस्तुमित्राणामुदयस्तव।।  श्रीवर्चस्वमायुष्यमारोग्यभाभिधात् पवमानं महियते। धनं धान्यं पशं बहुपुत्रलाभं शतसम्बत्सरं दीर्घमायुः।।  आव्याधिना शरीरेणमनसा च निराधिना। पूरयन्र्थिनामाशास्त्वं जीव शरदां शतम्। आयुद्रोर्णसुते आदि श्लोकहरूको अर्थ यस प्रकार छ : टीका लगाइदिने मान्यजनले टीका ग्रहण गर्ने पुत्र, पुत्रवधू आदिलाई आशीर्वाद दिँदा द्रोणाचार्यपुत्र अश्वत्थामाको जस्तो आयु होस्। गरगहना, चलअचल, लौकिक सम्पत्तिमा दशरथको जस्तो वैभव शत्रु दमनमा श्रीरामचन्द्रको जस्तो क्षमता, पारलौकिक धर्मादि आर्जनलाई ऐश्वर्य भनिन्छ। त्यस प्रकारको (ईश्वरस्य भावः) आर्जनमा नहुषको जस्तो आर्जन क्षमता, गतिमा पवन अर्थात् हावाको जस्तो तीव्र गति, मानमर्यादा दुर्योधनको जस्तो ओजस्वीपरक मानसम्मान, पराक्रममा शन्तनुपुत्र भीष्मको जस्तो, पराक्रम बलमा हली अर्थात् बलरामको जस्तो बल, सत्यनिष्ठामा युधिष्ठिरको जस्तो सत्यवादिता, धर्माधर्मको विचार ज्ञानमा विदुरको जस्तो ज्ञान र कीर्तिमा भगवान् नारायणको जस्तो स्थिर कीर्तिहोस् भन्ने यस श्लोकको अर्थ भएकाले सन्ततिहरूलाई पनि यस्तै होस् भनी आशीर्वाद दिइने गरेको हो। जयन्ती मंगलाकाली को अर्थ यस प्रकार छ : जयन्ती, मंगला, काली, भद्रकाली, कपालिनी, दुर्गा, क्षमा, शिवा, धात्री, स्वाहा र स्वधायी एघारवटी कामअनुसार नामका देवीहरूलाई मेरो नमस्कार छ। जयन्ती उत्कृष्ट विजयशालिनी, मंगला भक्तहरूलाई जन्म मरणबाट मुक्त गराउने मोक्षदायिनी, काली प्रलयकालमा सबै आफूमा लीन गराउने, भद्रकाली भक्तहरूलाई कल्याण एवं सुख दिने, कपालिनी हातमा कपाल र गलामा मुण्डमाला लिएर भक्तहरूलाई कल्याण गर्ने, दुर्गा भक्तको दुःख कष्ट हरण गर्ने विविध गुणयुक्त देवी, क्षमा भक्तका नकारात्मक सोचरूपी अपराधलाई सहन गरी सकारात्मक सोच विकास गर्ने, यिनले क्षमा दिई विश्व कल्याण गर्छिन्। विजयादशमी पर्व दैवी शक्ति सञ्चयको पर्व हो। यसले पितृपक्षमा पितृहरूको आदर गरी पितृहरूलाई सन्तुष्ट बनाएर त्यसपछि महत्तवपूर्ण पर्व दसैंलाई स्वीकार गरेको पर्वका रूपमा दसैं पर्वलाई लिइन्छ। यस पर्वले देवीदेवता, कुलपितृ र मान्यजनबाट आशीर्वाद लिई राष्ट्र एवं राष्ट्रवासी जनतालाई तथा आफू स्वयंको सबलताका लागि देवीको आराधना गर्न अभिप्रेरित गर्दछ। शिवा सबैको कल्याणमात्र गर्ने देवी, धात्री सबै प्रपञ्चहरूलाई धारण गर्ने भक्तको सुःखदुःखको ख्याल गर्ने देवी, स्वाहा यज्ञादिमा स्वाहा भनेर दिइएको आहुति ती ती देवताहरूमा पुर्याएर देवीदेवताको पोषण गर्ने देवी, स्वधा स्वधानामकी देवीले पितृहरूलाई कव्य पुर्याएर पितृहरूको पोषण गर्ने देवी। यी सबै देवीहरूलाई मेरो नमस्कार छ भनी आशीर्वाद दिँदै विशेष गरेर मातृशक्तिलाई यो मन्त्र पढी आशीर्वाद दिइन्छ। यद्यपि जयन्ती मंगलाकाली वा आयुद्र्राेणसुते यी दुवै मन्त्र आशीर्वाद प्रधान भएकाले नारीपुरुष दुवैमा प्रयोग गर्न मिल्छ। कार्य र गुणका दृष्टिले भने जयन्ती मंगलाकाली नारी जातिमा र आयुद्र्राेणसुते पुरुष जातिका लागि उपयुक्त नै देखिन्छन्। आशीर्वाद छोराछोरी, बुहारी, नातिनातिना, ज्वाइँचेला, भाञ्जाभाञ्जी सबैमा समान रूपमा नै दिइन्छ। पुरुषार्थी सन्तान बनून् भन्ने कामना सबै परिवारमा वरावर गरिन्छ। आशीर्वादमा विभेद हँुदैन। मान्यजनबाट यो आशीर्वाद सललल नदीजस्तै बगिरहन्छ। सर्वमंगलमांगल्ये को अर्थ : सबै प्रकारको मंगल प्रदान गर्ने, कल्याण दिने, सबै पुरुषार्थ सिद्ध गर्ने, शरणमा आएकाहरूलाई सबैतिरबाट शरण दिने रक्षा गर्ने तीन नेत्रवाली एवं गौरी स्वरूपा नारायणी भगवती हजुरलाई मेरो नमस्कार छ भनी यो श्लोक पढेर आशीर्वाद दिइन्छ। श्रीसम्पत्ति धनधान्य पुत्रपौत्र आदिको कामनापूर्ति गर्दै सय वर्षसम्मको चिरायुको कामना यस श्रीवर्चस्वमायुव्यमारोग्यमाभिधात् यस श्लोकले गरेको हुनाले मान्यजनबाट सन्ततिलाई टीका लगाउँदा यस मन्त्रको प्रयोग गरिएको हो। स्वस्त्यस्तु ते कुशलमस्तु को भाव यस प्रकार छ : घरपरिवार र इष्टमित्रजनमा स्वस्ति, कल्याण, आयु वृद्धि होस् भन्नुका साथै गोधन अर्थात् गाई, हात्ती, घोडा आदिको वृद्धि हुँदै जाओस्, शत्रुहरू नास होऊन् र सन्तान बढ्दै जाऊन्, हाम्रा परिवारका सबै सदस्यको भगवान् हरिमा अटुट भक्ति सदासर्वदा लागि रहोस्। मन्त्रार्थाः सफलाः सन्तु को भाव यस प्रकार छ : वेद, रुद्री, चण्डीमा पढिएका मन्त्रहरूका अर्थहरू, उच्चारणहरू सफल होऊन्। हाम्रा मनले चिताएका कुराहरू पूरा हुँदै जाऊन्। हाम्रा वैरीहरूको बुद्धि नाश होस्। मित्रहरूको आवागमन भइरहोस्। अव्याधिना शरीरेण को भाव यसप्रकार छ : रोगव्याधिरहित शरीर होस्, मानसिक चिन्ता नपरोस्। धनसम्पत्ति आदिको आश गर्नेहरूले त्यो पूरापूर पाइरहुन्। यी सबैले युक्त भएर सय वर्षसम्मको पूर्ण आयु बाँच्न सफल हुनुहोस्। शरणगतदिनार्त श्लोकको अर्थ यस प्रकार छ : शरणमा आएका दीनदुःखीहरूलाई सहजै स्वीकार गरी रक्षा गर्ने सबैको पीडा कष्टलाई हटाउने यस्ती नारायणी देवी हजुरलाई प्रणाम छ, नमस्कार छ। नेपाली परम्परामा नारीहरूलाई आशीर्वाद दिने श्लोक यस प्रकार रहेको पं देवीप्रसाद निरौला बताउनुहुन्छ : हे देवी गजगामिनी शशीमुखी प्यारी पतिकी हुनू। सिउँदो सिन्दूरले सुशोभित सधैं शौभाग्यशाली हुनू।। ज्ञानीमानीधनी गुणी सूत हुँदा ती वीरमाता भनून्। जामाता पुरुषार्थी प्रेमीतनया आनन्दमा दिन् बितून्।।१।। नेपाली परम्परामा पुरुषलाई आशीर्वाद दिने श्लोक यस प्रकार रहेको छ : लक्ष्मीले घरमा सधै अचल भै डेरा जमाई दिऊन्। लक्ष्मीनाथ हरि मुकुन्द रघुनाथ मन्ले सधैं सम्झिऊन्।। भक्तिका रसको प्रवाह बहँदा प्रेम्मा भुलेका हरि। लैजाऊन् भवको यो जाल परिधि काटी सुमार्गै गरी।।२।।"
पहिरो हटाएर बिपी राजमार्ग पुनः सञ्चालन,"काभ्रेपलाञ्चोक : असोज ११ र १२ गतेको अविरल बर्षाको बाढीपहिरोले क्षतिग्रस्त भई अवरुद्ध बिपी राजमार्ग दुई हप्तापछि सञ्चालनमा आएको छ। केन्द्रीय राजधानी काठमाडौंलाई मध्यपहाडी तथा पूर्वी नेपालसँग जोड्ने छोटो मार्गका रूपमा रहेको उक्त राजमार्ग कतै एकतर्फी र कतै दुईतर्फी हुनेगरी सञ्चालनमा ल्याइएको खुलेको डिभिजन सडक कार्यालय भक्तपुरले जनाएको छ। बाढीपहिरोका कारण पूर्णरुपमा अवरुद्ध भएको उक्त राजमार्ग सडक विभाग, डिभिजन कार्यालय, राजमार्गअन्तर्गतका स्थानीय तहहरु, नेपाली सेनालगायत सुरक्षाकर्मी तथा स्थानीयको निरन्तरको पहलमा आजदेखि सञ्चालन गर्न सफल भएको हो। कार्यालयले आज बिहानबाट उक्त राजमार्गमा यातायातका साधन सञ्चालनमा ल्याइएको हो। कार्यालय प्रमुख सिनियर डिभिजनल इन्जिनियर सुमन योगेशले पछिल्लोपटक राजमार्गअन्तर्गत काभ्रेपलाञ्चोकको रोशी गाउँपालिका९ मङ्गलटारस्थित बोक्सीकुनामा डाइभर्सन बनाएसँगै उक्त स्थानमा हाल एकतर्फी यातायात सञ्चालनमा ल्याइएको बताए। उनका अनुसार बाढीपहिरोले राजमार्गको काभ्रेपलाञ्चोकको नमोबुद्ध नगरपालिका६ र रोशी७ को सीमास्थल चौकीडाँडामा बगाएको करिब दुई सय मिटर सडक पनि अस्थायीरूपमा एकतर्फी खुलाइएको छ बाढीपहिरोले चौकीडाँडादेखि सिन्धुलीको सिमाथ्ल नेपालथोकसम्म क्षति पुरु्याएपछि उक्त राजमार्ग पूर्णरूपमा अवरुद्ध भएको थियो। राजमार्ग खुलाउन चौकीडाँडा र नेपालथोक दुवैतिरबाट निर्माण सुरु गरिएको कार्यालयले जनाएको छ। 'राजमार्गको सडक, पुल र कल्भर्टहरू बगेको स्थानमा हाललाई सडक सञ्चालनमार्थ अस्थायी संरचना निर्माण गरिएको हो,' उनले भने। धेरैजसो स्थानमा खोला फर्काएर तथा खोलाको बहाबलाई सोझ्याएर बगरमा सडक बनाइएको छ भने केही ठाउँमा पुरानै अस्थायी सडक बनाइएको छ। रोशी खोलाको बाढीले चौकीडाँडादेखि नेपालथोकसम्म २१ किलोमिटर सडकको १४ स्थानमा करिब आठ किलोमिटर क्षतिग्रस्त बनाएको थियो। यसमध्ये राजमार्गअन्तर्गतको दाप्चा खोलामा एक सय मिटर, चौकीडाँडामा दुई सय, कटुञ्जे घुमाउनेमा पाँच सय, लास्कोट बेँसीमा दुई सय, चार सय बेँसीमा पाँच सय, गिम्दीबेँसीमा तीन सय, खार्पाचोकबेँसीमा तीन सय र नार्केमा आठ सय मिटर सडक क्षतिग्रस्त भएको थियो। त्यस्तै पिन्थलीबेँसीमा चार सय, दाउन्नेमा तीन सय, मंगलटार बोक्सीकुनामा छ सय, चिउरीबासमा दुई सय, कालढुङ्गामा एक किलोमिटर, डालाबेँसीमा आठ सय, पिप्लको दुई स्थानमा गरी सात सय, बर्खेखोला तीन सय, चालिसेमा चार सय र माम्तीमा आठ सय मिटर सडक पूर्णरुपमा क्षति भएको थियो। बाढी पहिरोले उक्त राजमार्गमा सडकसम्पर्क टुटेपछि रोशी गाउँपालिकाको विपद् पीडित तथा राजमार्ग हुँदै मध्यपहाडी क्षेत्र एवं पूर्वी तराईबाट आएका यात्रु अलपत्र भएपछि भोलिपल्टैदेखि हेलिकप्टरमार्फत उद्धार थालिएको थियो। राजमार्गको कूल एक सय ६० किमीमध्ये तेस्रोखण्डअन्तर्गत सिन्धुलीको खुर्कोटदेखि नेपालथोकसम्म ३४ किमी र चौथोखण्ड नेपालथोकदेखि काभ्रेपलाञ्चोकको धुलिखेलसम्म ५० किमी गरी ८४ किमी सडकको विभिन्न स्थानमा बढी क्षति पुर्याएको कार्यालयले जनाएको छ। क्षति पुगेको करिब दुई किमी सडक र अन्य स्थानमा भएको क्षतिको मूल्यांकन गर्दा दुई अर्बभन्दा बढीको क्षति पुगेको प्रमुख योगेशले बताए। जापान सरकारको अनुदान सहयोगमा आर्थिक वर्ष २०५३५४ देखि बिपी राजमार्ग (धुलिखेलसिन्धुलीबर्दिबास एक सय ६० किमी सडक) निर्माण कार्य सुरु गरिएको थियो। खण्डखण्ड विभाजन गरी २०७२ असार १८ गते निर्माण सम्पन्न गरी औपचारिक रुपमा जापान सरकारले नेपाल सरकारलाई हस्तान्तरण गरेको थियो। रासस"
दसैंको टीकाको दिन देशका यी स्थानमा हुने छ वर्षा,"काठमाडौं : दसैंको टीकाको दिन शनिबार कोशी प्रदेश लगायत बागमती, गण्डकी , लुम्बिनी, कर्णाली र सुदूरपश्चिम प्रदेशका पहाडी भूभागमा आंशिकदेखि साधारणतया बदली रही बाँकी भूभागमा आंशिक बदलीदेखि मौसम मुख्यतया सफा रहने छ। मौसम पूर्वानुमान महाशाखाका अनुसार कोशी प्रदेशको पहाडी भूभागका थोरै स्थानहरूमा तथा बाँकी प्रदेशका पहाडी भूभागका एकदुई स्थानमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। यसैगरी शनिबार राति देशभर पहाडी भूभागमा आंशिकदेखि साधारणतया बदली रही बाँकी भूभागमा आंशिक बदलीदेखि मौसम मुख्यतया सफा रहने महाशाखाले जनाएको छ। कोशी प्रदेशका थोरै स्थानहरूमा तथा गण्डकी र कर्णाली प्रदेशका पहाडी भूभागका एकदुई स्थानमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ।"
शक्तिपीठहरूमा राष्ट्रपतिद्वारा दर्शन,"काठमाडौं : राष्ट्रपति रामचन्द्र पौडेलले काठमाडौं उपत्यकाका महत्वपूर्ण शक्तिपीठहरूको दर्शन गरेका छन्। शुक्रबार राष्ट्रपति पौडेलले काठमाडौंको नक्शाल भगवती, शोभा भगवती, भद्रकाली, मैतीदेवी, कालिकास्थान, संकटा, नरदेवी पुगेर पूजा आराधना र दर्शन गर्नुका साथै टीका र प्रसाद ग्रहण गरे। दसैंका अवसरमा हरेक वर्ष राष्ट्र प्रमुखको हैसियतमा उपत्यकाका विभिन्न शक्तिपीठको दर्शन गर्ने परम्परा रही आएको छ। महाष्टमी र महानवमीका दिन काठमाडौं उपत्यकाका दक्षिणकाली, गुह्येश्वरी, मैतीदेवी, कालिकास्थान, नक्साल भगवती, भद्रकाली, शोभा भगवती, सङ्कटा आदि शक्तिपीठमा पूजाअर्चना गर्ने प्रचलनअनुरुप दर्शनार्थीको घुइँचो थियो।"
पाकिस्तानमा २० जना मजदुरको गोली हानी हत्या,"काठमाडौं : पाकिस्तानको दक्षिणपश्चिमी बलुचिस्तान प्रान्तमा हतियारधारी व्यक्तिहरूको समूहले रातभरि गरेको आक्रमणमा २० जना कामदारको गोली हानी हत्या भएको प्रहरीले जनाएको छ। बलुचिस्तानमा पृथकतावादी लडाकु समूहहरूले नियमित रूपमा प्राकृतिक स्रोत निकासी परियोजनाहरूलाई निशाना बनाउँदै आएको छ। यो पाकिस्तानको सबैभन्दा गरिब प्रान्त हो। आक्रमण भएको डुकी जिल्लाका प्रहरी प्रमुख असिम शफीले भने, 'राति ४० जना आक्रमणकारीहरूले राति (स्थानीय समय १२:३० बजे) आधा घण्टासम्म खानीमा गोली चलाएका थिए।' जिल्लाका एक वरिष्ठ सरकारी अधिकारी कलीमुल्लाह काकरले सात जना घाइते भएको बताए। 'आक्रमणकारीहरूले घटनास्थलमा रहेको मेसिनरीमा पनि आगो लगाए,' उनले भने। बलुचिस्तानमा धेरै निकासी योजनाहरू विदेशी देशहरू द्वारा सञ्चालित छन्, उक्त योजनाहरूमा सशस्त्र समूहहरूले आक्रमण गर्दै आएको छ। उग्रवादी समूह बलुच लिबरेसन आर्मीले आइतबार राति दक्षिणी कराँचीमा एउटा सवारी साधनको काफिलेमा भएको बम आक्रमणमा दुई चिनियाँ कोइला कारखानाका कामदारको मृत्यु भएको दाबी गरेको छ। आतङ्ककारीहरूले बलुचिस्तानमा नियमित रूपमा पाकिस्तानका अन्य ठाउँबाट आएका आप्रवासी कामदारहरूलाई निशाना बनाउँछन्। शुक्रबारको आक्रमण चीन र रुसले स्थापना गरेको क्षेत्रीय समूह शाङ्घाई सहयोग सङ्गठन (एससीओ) शिखर सम्मेलनका सरकार प्रमुखहरूको शिखर सम्मेलनको आयोजना गर्ने केही दिनअघि पाकिस्तानमा भएको हो। रासस"
मुस्ताङमा अन्तर्राष्ट्रिय प्रथम पर्वतीय कला महोत्सव हुने,"जोमसोम : हिमाली जिल्ला मुस्ताङमा अन्तर्राष्ट्रिय पर्वतीय कला महोत्सव हुने भएको छ। मुस्ताङको प्राकृतिक सौन्दर्यता, ऐतिहासिक, धार्मिक, सांस्कृतिक रीतिरिवाज तथा परम्परा र यहाँको जैविक विविधतालाई चित्र कलाको माध्यमबाट पर्यटन प्रवर्द्धन गर्न उद्देश्यले यही अक्टोबर १८ देखि अक्टोबर २४ सम्म प्रथम अन्तर्राष्ट्रिय पर्वतीय कला महोत्सव आयोजना गर्ने तयारी गरिएको हो। पर्वतीय पर्यटन प्रवर्द्धन गर्ने उद्देश्यले नेपालका केही पर्यटन व्यवसायीहरूको सक्रियतामा मुस्ताङमा प्रथम पर्वतीय कला महोत्सव आयोजना गर्ने तयारी गरिएको हो। आयोजक समितिको संयोजक त्रिपल गुरुङले जानकारी दिए। मुस्ताङमा पहिलो पटक आयोजना हुन लागेको पर्वतीय कला महोत्सवमा आउटडोर चित्रकला कार्यशालासँगै फोसिल हन्ट एन्ड स्टोन आर्ट ,साउन्ड हिलिङ लगायत विभिन्न सांस्कृतिक तथा सांगीतिक कार्यक्रम गरिने महोत्सव आयोजक समितिका संयोजक गुरुङले उल्लेख गरे। यस्तै पर्वतीय कला महोत्सवमाट्राभलिङ किम्फ रहेको उनले बताए। महोत्सव अवधिभर हरेक साँझ २ घण्टा अन्तर्राष्ट्रिय पर्वतीय चलचित्र महोत्सव (किम्फ)ले स्थानीय स्तरमा हिमाली क्षेत्रका नामी अन्तर्राष्ट्रिय चलचित्रहरू प्रदर्शन गरिने बताइएको छ। जलवायु परिवर्तनका कारण हिमाली क्षेत्रको जनजीवनमा पारेको प्रत्यक्ष प्रभाव लगायतका विषयमा मुस्ताङमा छायांकन भएका अन्तर्राष्ट्रिय सट चलचित्रहरू देखाइने योजना रहेको संयोजक गुरुङको भनाइ छ।"
वर्षमा एक दिनमात्र खुल्ने तलेजु भवानीको मन्दिरमा सर्वसाधारणको भीड,"काठमाडौं : हनुमानढोका दरबार क्षेत्रमा रहेको तलेजु भवानीको मन्दिर शुक्रबार सर्वसाधारणका लागि खुला गरिएको छ। तलेजु मन्दिर वर्षमा एक पटक प्रत्येक वर्ष आश्विन शुक्ल नवमीका दिन मात्र सर्वसाधारणका लागि खुला गरिन्छ। तलेजु भवानीलाई फूलपातीकै दिन हनुमानढोका दरबारको मूलचोकमा ल्याइएको थियो। तलेजु भवानीलाई विजयादशमीका दिन बिहानमात्र मूल मन्दिरमा फर्काइने चलन छ। तलेजु भवानी मन्दिर वसन्तपुर दरवार क्षेत्रमा अवस्थित एक प्रसिद्ध मन्दिर हो। मल्लकालमा निर्मित यो ऐतिहासिक मन्दिर वर्षको एकपटक दसैंको महानवमीका दिनमात्र सर्वसाधारणका लागि खुला गरिँदै आएको छ। यसैले गर्दा पनि भक्तजनको भीड लाग्ने गरेको स्थानीय राजन महर्जनले जानकारी दिए। हनुमानढोका नामले पनि प्रसिद्ध यो दरबार क्षेत्रमा रहेका अन्य ऐतिहासिक भवन र मन्दिर राजा रत्न मल्लदेखि पृथ्वीवीरविक्रम शाहका पालासम्म निर्माण गरिएका हुन्। त्यस क्षेत्रमा तलेजुका साथै जगन्नाथ, शिवपार्वती, ठूलो घण्टा, कालभैरव, कुमारीघर, वसन्तपुर दरवार, गद्दी बैठक, काष्ठमण्डपलगायत सम्पदा छन्। तुलजा भवानीलाई तुलजा, तलेजु, तुर्जा, तलेजी आदि नामले पूजाअर्चना गरिन्छ। तुलजा भवानीलाई दैवीशक्ति वा मातृशक्तिका रूपमा पनि पूजिन्छ। तुलजा भवानीलाई नेवार समुदायमा इष्टदेवीका रूपमा पूजिन्छ।"
फिनल्याण्डमा नयाँ अन्तरिक्ष केन्द्र स्थापना हुने,"काठमाडौं : फिनल्याण्ड नयाँ अन्तरिक्ष केन्द्रको निर्माणको साथ अगाडि बढिरहेको सरकारले घोषणा गरेको छ। केन्द्रलाई पृथ्वीको नजिकको अन्तरिक्ष मौसमको निरीक्षण र अनुगमन गर्ने जिम्मा दिइनेछ। केन्द्रले पृथ्वीमा आउने आँधीहरूको लागि तयारी गर्नमा पनि महत्त्वपूर्ण भूमिका खेल्ने बताइएको छ। सरकारले सन् २०२४ को डिसेम्बरदेखि नै केन्द्रको सञ्चालन सुरु गर्ने उद्देश्यले सम्बन्धित कानुनमा संशोधन गर्न बिहीबार संसदमा प्रस्ताव पेस गरेको छ। सरकारका अनुसार केन्द्रले फिनल्याण्डको राष्ट्रिय सुरक्षामा, पूर्वाधारको सुरक्षा, आपूर्ति शृङ्खला सुरक्षा सुनिश्चित गर्न तथा साइबरसुरक्षामा महत्वपूर्ण योगदान दिनेछ। रासस"
काठमाडौंमा सवारीसाधनको चाप घट्यो,काठमाडौं : नेपालीहरुको महान पर्व दशैं मनाउन आम सर्वसाधारण शहरबाट गाउँ फर्किएसँगै काठमाडौंमा सवारीसाधन कम चलेका छन् । बडा दशैँ तथा तिहार मनाउन सर्वसाधारणहरू गाउँ फर्किएका र काठमाडौंका स्थानीयवासीहरू घरबाहिर ननिस्किँदा काठमाडौंमा सवारीसाधन कम चलेका हुन् । सधैँजसो ट्राफिक जामले भरिने काठमाडौं उपत्यकाका सडक अहिले जनसंख्या पातलिँदै जाँदा सडकमा पनि सवारी कम देखिएको छ । सडकमा हिँड्डूल गर्ने मानिस र सवारीसाधन कम देखिदा बजार पसलहरुमा पनि चहलपहल कम छ। दशैंका लागि मात्रै एक सातामा काठमाडौँ उपत्यकाबाट १३ लाख मानिस बाहिरिएका छन् । अघिल्लो वर्षको दसैँमा १८ लाख मानिस काठमाडौँबाट बाहिरिएका थिए ।
सन्थालको दसैं,"सन्थाल जातिले दसैं मनाउँछन् तर माघे पूर्णिमाका दिन मनाइने सोहराय पर्व मुख्य चाड हो। पूर्वीतराईका मोरङ र झापामा बसोबास गर्ने आदिवासी सन्थाल जातिले पनि दसैं अर्थात् दुर्गा पूजा मनाउँछन्। यद्यपि हाम्रो समुदायको मुख्य चाड भने दसैंतिहार होइन। माघे पूर्णिमामा दिन मनाइने सोहराय पर्व हाम्रो मुख्य चाड हो। सन्थाल जातिले घरआगनमा दुर्गा भगवानको मूर्ति वा तस्बिर राखेर भने पूजाअर्चना गर्र्दैनन्। मूर्ति पूजक होइनन् सन्थाल जाति। हाम्रो समुदायका व्यक्तिहरूले घरआँगनमा माझी थान, तुलसी पिण्ड, कुलदेवताहरू पूजा गर्छन्। दसैंमा टीका लगाउने, दुर्गाको पूजाआर्चना गर्ने प्रचलन हाम्रोमा परापूर्वकालदेखि नै छैन। आकाश, धर्ती र सूर्यलाई भगवानको रुपमा मान्छन्। विजया दशमीका दिन नाँच्दै गाउँदै हिँड्ने परम्परा छ। यो भनेको कामरुक गुरुको खोजीमा हिडेको हो। दशैंको बेला अनुहारमा कालो दल्ने, घोडा बन्ने, पाट लगाएर हिँड्नेहरू गुरुको खोजीमा हिँडेका हुन्। दुर्गा पूजा मनाउने भनेर गुगलमा लेखिएको कुरा गलत हो। दुर्गा माताले महिशासुरको वध गरेकोलाई सन्थाल जातिले त्यसलाई मन पराउँदैनन्। महिषासुर अर्थात् महेश सोरेनलाई नै हाम्रो समुदायका गुरु हुन् कि भनेर अहिले अन्तर्राष्ट्रिय सन्थाल परिषद्मा आवाज उठिरहेको छ। महिषासुर नै गुरु हो भनेर आधिकारिक रुपमा चाहिँ कहीँ लिपिबद्ध छैन। त्यही कारणले पनि हाम्रो जातिले दशैं मनाउँदैन। असारमा रोपाई सकेर गाउँघरमा गएर गुरुहरूबाट मन्त्र सिक्ने, सर्पको विष खेल्ने र झारफुक गर्छन्। दशैंको फूलपातीको दिन जडीबुटीलाई पिसेर घरको छानामा छम्केर भूत, प्रेत तथा स्वास्थ्य लाभको लागि घरबाट सुरु गरी गाउँ छिमेकमा पुगी टुंग्याइने चलन छ र त्यसपछि गुरुको खोजीमा निस्किछन्। गुरुकै खोजीमा निस्किएकाहरू भिडभाड र दसैंको मेलामा पुग्दा नाचगान गर्छन्। दुर्गा मातालाई मनाउनचाहिँ नाचगान गरेको होइन। मिश्रित समाजमा बसेका कारण अहिलेका पुस्ताहरू अरूको लहैलहैमा लागेर मन्दिर गएर पूजा गर्छन्। दसैंमा मिठो परिकारसहित मासु पनि खान्छन्। लुगाफाटा पनि लगाउँछन्। हाम्रो जातिको धर्म, संस्कृति, रीतिरिवाज जोगाउनै गाह्रो भइसक्यो। नेपालबाट अहिले सन्थाल जातिहरू विस्थापित भइरहेका छन्।  टुडु अन्तर्राष्ट्रिय सन्थाल परिषद्का उपाध्यक्ष हुन्।"
आणविक हतियारमुक्त अभियान चलाउने निदोन हिदान्क्योलाई नोबेल शान्ति पुरस्कार,काठमाडौं : यस वर्षको नोबेल शान्ति पुरस्कार जापानी संस्था निदोन हिडन्क्योलाई प्रदान गरिने भएको छ। शुक्रबार रोयल स्विडिस एकेडेमीले निदोन हिदान्क्योलाई सन् २०२४ को नोबेल शान्ति पुरस्कार दिने निर्णय गरेको हो । नोबेल विजेताले १ करोड १० लाख स्विडिस क्रोनर (९ लाख ९७ हजार अमेरिकी डलर)र पदक प्राप्त गर्नेछन्। आगामी डिसेम्बर १० मा विजेतालाई पुरस्कार वितरण गरिने बीबीसीले जनाएको छ। उक्त संस्था आबद्धहरुले आणविक हतियारमुक्त संसार बनाउने प्रयास र त्यस्ता हतियार फेरि कहिल्यै प्रयोग गर्न नहुने अभियानका सञ्चालन गर्दै आएकाले शान्ति पुरस्कार प्रदान गर्ने निर्णय गरिएको हो। सन् १९०१ देखि २०२४ सम्ममा १०५ पटक यो पुरस्कार प्रदान गरिएकोमा १११ जना व्यक्ति तथा २८ वटा संस्था पुरस्कृत भएका छन्। पुरस्कृत हुनेमा १९ जना महिला छन्। हिरोसिमा र नागासाकी विस्फोटमा परी बाँचेका व्यक्तिहरूले सन् १९५६ मा संस्था स्थापना गरेका हुन्। गत वर्षको नोबेल शान्ति पुरस्कार इरानी मानवअधिकारकर्मी नरगिस मोहम्मदीलाई दिएको थियो। इरानमा महिलामाथि हुने गरेको शोषणविरुद्ध लडेको र मानवअधिकार प्रवर्द्धनमा लागेको भन्दै रोयल स्विडिस एकेडेमीले उनलाई नोबेल शान्ति पुरस्कार प्रदान गरिएको थियो ।
यसरी गरियो सवारीसाधनको पूजा,काठमाडौं : आश्विन शुक्ल नवमीका दिनमा मनाइने महानवमी पर्व हर्षोल्लासका साथ दुर्गा भवानीको पूजा आराधना गरी बलि दिएर मनाइन्छ। यस दिन सवारी साधनको पूजा गर्ने चलन छ। सवारी साधनको पूजाका लागि सवारी धनीहरुले आफ्ना सवारी साधनलाई सफा गरेर सजाउने गर्छन्। विभिन्नथरिका सामग्रीसहित सवारीसाधनलाइ पूजा गर्ने गरिन्छ। कोही कोहीले सवारीसाधनलाई बलिसमेत चढाउने पनि चलन छ भने धेरैजसोले नरिवल फुटाउने तथा अन्य विविध तरिकाले पूजाआजा गर्ने गर्छन्। यस दिन सवारी साधन पूजा गर्दा लामो समय टिक्ने र सवारी साधन चलाउँदा बाधा उत्पन्न नहुने जनविश्वास रहिआएको छ।
कोतहरूमा हर्षबढाइँका साथ कोतपूजा र निशानापूजा,काठमाडौं : महानवमीका अवसरमा कोतहरूमा हर्षबढाइँका साथ कोतपूजा र निशानापूजा गरिएको छ। महानवमीका अवसरमा कोतहरूमा हर्षबढाइँका साथ कोतपूजा र निशानापूजा गरिन्छ। यस अवसरमा हनुमानढोका दरबारका साथै नेपाली सेनाका ब्यारेक र गुल्महरूमा बाजागाजासहित जङ्गी निशाना पूजा र कोतपूजा गर्ने प्रचलन रहेको छ। महानवमीमा आश्विन शुक्ल प्रतिपदाका दिन घटस्थापना गरी जमरा राखिएको पूजा कोठा वा दसैं घरमा नवदुर्गा मध्येकी नवौँ देवी सिद्धिदात्रीको विधिपूर्वक पूजा आराधना गरिन्छ।
भद्रकाली मन्दिरमा भक्तजनको भीड,"काठमाडौं : काठमाडौंको भद्रकाली मन्दिरमा बिहानैदेखि भक्तजनको भीड लागेको छ। आज महानवमीको अवसरमा भद्रकाली मन्दिर परिसरमा सवारीसाधन पूजा गर्नेको भीड लागेको हो । महानवमीको अवसरमा सवारीसाधनको पूजा गरेमा साधनहरू धेरै समय टिक्ने, आफूलाई नाफा उन्मुख गराउने जस्ता विश्वास राखेर विशेष पूजा गर्ने प्रचलन रहेको छ। महानवमीको दिन कलपूर्जा, हातहतियार र यातायातका साधनलाई विशेष रूपमा सरसफाइ गरी देवी स्थापना गरिएको स्थानमा राखी पशु बलि एवं नरिबल फुटाएर पूजाआजा गर्ने गरिन्छ । साधनलाई देवीको शस्त्र अस्त्रका रूपमा लिइन्छ।"
"सुर्खेत जाँदै गरेको बस दैलेखमा दुर्घटना, एकजनाको मृत्यु",दैलेख : दैलेखमा मिनि बस दुर्घटना हुँदा एकजनाको मृत्यु भएको छ । दैलेख सुर्खेत सडक खण्डअन्तर्गत गुराँस गाउँपालिका४ डबल गैरामा बस दुर्घटना भएको हो। दुल्लुदेखि सुर्खेत जाँदै गरेको कर्णाली प्रदेश ०२००१ ख ०८५२ नम्बरको मिनि बस बिहीबार राति स्थानीय रिठा भन्ने स्थानमा बास बसेको थियो । शुक्रबार बिहान रिठाबाट सुर्खेततर्फ जाने क्रममा दुर्घटनामा परेको हो । मिनि बसमा चालकसहित तीनजना यात्रु रहेको जिल्ला प्रहरी कार्यालय दैलेखले जनाएको छ । मिनि बस दुर्घटनामा तीनैजना घाइते भएका थिए । प्रहरीका अनुसार तीनैजनाको उद्धार गरी उपचारका लागि कर्णाली प्रदेश अस्पताल सुर्खेत पठाइएको थियो । उपचारका लागि पठाइएका तीनमध्ये दुल्लु नगरपालिका१३ का २२ वर्षीय महेन्द्र शाहीको निधन भएको प्रहरीले जनाएको छ । दुर्घटनामा घाइते भएका चालम २४ वर्षीय बिरेन्द्रबहादुर शाही र गाडीमा सवार १९ वर्षीय सबिन शाहीको उपचार भइरहेको छ ।
दशैंमा चेपाङ परिवारलाई खाद्यान्न सहयोग,"चितवन : खर्च अभावले दशैं मान्न पिरालोले सताइरहेका राप्तीका चेपाङले खाद्यान्न सहयोग पाएका छन् । आर्थिक अभावले दशैंमा चामल किन्न नसकेका विपन्न परिवारलाई चामल लगायत खाद्यान्न सहयोग जुटेको होा । उनीहरूका बारेमा अन्नपूर्ण पोष्टमा समाचार प्रकाशित भएपछि दाताले सहयोग गरेका हुन् । चामल किन्न नसकेपछि ढिंडो खाएर दशैं मनाउने सुरु गरेका राप्ती नगरपालिका १२ वाक्राङका विपन्न परिवारले सहयोग पाएपछि खुसी भएका छन् । दशैं ढुक्कले मनाउन पाएको भन्दै अमृतलाल चेपाङ खुसी देखिए । केही दिनअघि चामल नहुँदा पिर मानेका अमृतलाल परिवारसहित चामल बोकेर फर्किए । छोरीले चामलको भात खाने रहर गरेपछि उनी चिन्तित थिए । श्रीमती दिलमाया , छोरी सृष्टि सहयोग पाएपछि खुसी थिए । दशैंको मुखमा पाएको सहयोगले हाम्रो घरै उज्यालो भयो ,अमृतलालले भने,अब ढिंडो खान नपर्ने भयो । अन्नपूर्ण पोष्टको समाचार पढेर काठमाडौंका रोड सो रियल स्टेज प्रालिका अध्यक्ष कालु गुरुङले सात घरधुरीलाई चामल , नुन , तेल , मस्यौरा लगायतका सामाग्री हस्तान्तरण गरेका थिए। चितवन शाखाका प्रबन्धक जीवन तिवारीले गाउँमै पुगेर सहयोग वितरण गरे । समाचारमा गरिब घरमा चामलको भात खाने रहर भएको देखेपछि नरमाइलो लाग्यो ,हामी त मनाउँछौं ती विपन्नले पनि दशैं मनाउन पाउन भनेर सहयोग गरेका हो ,कालु गुरुङले भने ,दशैं भएकाले थोरै भएपनि सहयोग गरेका हौं। ' वाक्राङका चेपाङको बस्तीमा आर्थिक विपन्नताले दशैं खल्लो हुने समाचारले विकट बस्तीमा पुग्न पाएकोमा रोड सो रियल स्टेटका चितवनका शाखा प्रबन्धक जीवन तिवारीले खुसी व्यक्त गरे । चाडपर्वमा खल्लो नहोस् भनेर हामी राहत लिएर गएका हौं ,उनले भने ,भोलि पनि के गर्न सकिन्छ हामी सल्लाह गर्दैछौं । समाचारकै प्रभावले पोखराको पालखे चोकका अशोक पालिखेले अमृतलाल चेपाङको परिवारलाई दश हजार नगद सहयोग गरे । पालिखेले समाचार पढेपछि यो परिवारलाई दशैंमा निराश हुन नदिन सहयोग गरेको बताए । उनी होटल म्यानेजमेन्ट कलेजका अध्यक्ष , फिस्टेल अस्पतालका निर्देशक , फिस्टेल नर्सिङ क्याम्पसका अध्यक्ष हुन् । हामीले मात्रै मनाएर भएन गरिबको झुपडीमा पनि चुलो बलोस् भनेर सहयोग गरेको हो , उनले भने ,समाचारमा परिवारको पीडाले मन दुख्यो । हामीले थोरै सहयोग गर्दा कसैको परिवारमा खुसी आउँछ भने किन नगर्ने भनेर सहयोग गरेका हौं।'"
बिरिङ खोलामा अस्थायी फलामे पुल निर्माण,"झापा : हुलाकी राजमार्गअन्तर्गत झापा गाउँपालिका ५ पान्थापाडास्थिति बिरिङ पुलबाट आउजाउ सुरू भएको छ । असोज ११ गतेको वर्षापछि खोलामा आएको बाढीले बिरिङ पुलको बाटो कटान गरेको थियो । बाढीले पुलको पश्चिम साइटको १० मिटर जति भाग कटान गरी क्षति पुराउँदा आउजाउ बन्द भएको थियो । बिरिङ पुल चढन अहिले अस्थायी रुपमा फलामे पुल निर्माण गरिएको हो । १५ दिनपछि आउजाउ सुरु भएपछि स्थानीय उत्साहित बनेका छन् । निर्माण व्यवसायी शेरबहादुर थापाको पहल र स्थानीयको सहयोगमा अस्थायी फलामे पुल बनाइएको हो । सो पुल पाँच दिनमा बनाइएको हो । निर्माण गरिएको फलामे पुल ६५ फिटको चौडाइ र २४५ मिटर लम्बाई रहेको छ । पुल निर्माण गर्न करिब ३ लाख खर्च भएको जनाइएको छ । उक्त पुलबाट आउजाउ बन्द भएसँगै बाह्रदशी, हल्दीबारी, झापा, कचनकवलका स्थानीयलाई समस्या परेको थियो । स्थानीयले २० किलोमिटर दुरीमा रहेको सदरमुकाम भद्रपुर जान सुरुङ्गा, बिर्तामोड हुँदै ६५ किलोमिटर दुरीको यात्रा गर्न बाध्य भएका थिए । अहिले फलामे पुल सुचारु भएपछि पैदल यात्री, साइकल यात्री, मोटरसाइकल र अटोलाई चाडपर्वको बेला ठूलो राहत मिलेको स्थानीय गजेन्द्र ताम्लीले बताएका छन् ।"
"दसैंमा पिङ खेल्ने मजा, तर हराउँदै पिङ संस्कृति","तानसेन : हरेक चाडपर्वले फरक फरक पहिचान र अनुभूति दिएको हुन्छ। दसैंमा पिङ खेल्ने चंगा उडाउने नेपालीहरूको पुरानो परम्परा र संस्कृति नै हो। अधिकांश स्थानमा युवाहरूका विदेशिएको कारण दसैंमा पिङको संस्कृति हराउँदै गएको छ। चाडपर्वमा हुने कला संस्कृति हराउँदै जाँदा नेपालीहरूको मौलिकता पनि लोप हुँदै गएको छ। लोप हुँदै गएको पिङ संस्कृतिलाई पाल्पाका केही स्थानमा भने निरन्तरता पाएको छ। तानसेनको बतासेडाँडामा मानिसको भीडभाड देखिन्छ। कोहीले खाल्टा खन्ने, कोहीले बास ल्याउने, कोहीले बास गाड्ने, कोहीले, पिङ बाँध्नका लागि डोरी मिलाउने लगायतका काममा युवाहरू सक्रिय देखिन्छन्। प्रत्येक वर्ष दसैंमा भुइँ नछोडे स्वर्ग पुगिन्न भन्ने नेपाली उखान नै रहेको पाइन्छ। तानसेनको बतासेमा लिंगे (डोरी) पिङ हालेर संस्कृति बचाइएको छ। भुइँ छोड्न पिङ खेल्न भन्दै दैनिक सयौं तानसेनवासी आजकल दैनिक बतासेडाँडामा पुग्ने गरेका छन्। पिङ खेल्न, संस्कृति बचाउन भन्दै तानसेनमा रहेका उच्च पदका व्यक्ति, राजनीतिक दलका नेता कार्यकर्ता लिंगे पिङ खेलेर रमाएका छन्। पिङ संस्कृतिलाई जोगाउन, दसैं आएको महसुस गराउन, मानिसमा उत्साह उमंग बढाउन, एक आपसमा भाइचारको सम्बन्ध बढाउन पाल्पा जेसिस, सशस्त्र प्रहरी बल, तानसेन नगरपालिकाले तानसेनका विभिन्न स्थानमा पिङको व्यवस्था गरेको छ। बुढापाकामा रहेको ज्ञान सिप मनोरञ्जनलाई युवा वर्गले नै प्रयोगमा ल्याउने हो, हामीले नै स्थानीय कला संस्कृति जोगाउनु पर्छ भन्ने यो अभियानमा सक्रिय भएर लागेको पाल्पा जेसिसका अध्यक्ष अर्जुन कार्कीले बताए। पहिले पहिले गाउँ घर टोल बस्तीमा जताततै बाबियोदेखि काठे पिङ राख्ने खेल्ने प्रचलन हराउँदै गएपछि पाल्पाका केही स्थानमा संस्कृति जोगाउने नाममा पिङ खेल्ने व्यवस्था मिलाइएको छ। तानसेनको टुँडिखेलमा पनि नेपाली सेनाले प्रभास, दमकडा क्षेत्रमा स्थानीय युवाको सहभागितामा पिङको व्यवस्था मिलाइएको छ। पिङ मानिस जीवन संस्कृति सँग जोडिएको पाइन्छ। पिङले युवाहरूलाई चलायमान बनाउने गरेको छ। गाउँघरमा अझै पनि बाबियो वा खरको डोरी बनाएर पिङ बनाउने गरिन्छ। पिङ बनाउन केटाकेटीदेखि युवा युवतीहरू सक्रिय भएर लाग्ने गरेको भएपनि संस्कृति दिनहुँ हराउँदै जाने, गरेको छ। यस्तो अवस्थामा स्थानीय कला संस्कृति तथा चाडपर्वमा लक्षित गरेर सञ्चालन हुने पिङ जस्ता संस्कृति युवा वर्गले बचाउनु पर्ने देखिएको छ। नेपालीको पहिचान नै परम्परागत मौलिक कला संस्कृति भएकोले स्थानीय सरकारले पिङ चंगा सस्कृति बचाउन वार्षिक योजना तथा कार्यक्रम नै बनाउनु पर्ने युवा शंकर भण्डारीले बताए। युवाहरू रोजगारिका लागि विदेशिने, गाउँ शहरमा वृद्ध, महिला तथा बालबालिका मात्र रहने पिङ जस्ता संस्कृति हराउँदै गएका छन्। युवा परम्परागत कला संस्कृतिमा पनि पुस्ता हस्तानतरण नहुँदा चाडपर्वमा रमाइलो गर्ने कला संस्कृतिहरू हराउँदै गएका हुन्। पिङ संस्कृतिले सामूहिकताको भावना प्रदर्शन गरिरहेको हुन्छ। एक आपसी सहयोग र सहकार्यबाट अन्तर सम्बन्ध भावनाहरू बलियो हुन्छ। बालबालिकादेखि, युवा युवती महिला पुरुष, जेठ नागरिकहरू पिङ खेलेर रमाउने गरेका छन्। पिङ मच्चाउँदा चाचहुई चाचहुई गर्दा शरीरमा ऊर्जा उत्पन्न, शरीर चलायमान हुने शारीरिक रूपमा पनि निकै फाइदाजनक हुने वरिष्ठ पत्रकार जगदीश भट्टराईले बताए।"
रक एन्चोर्ज गरी सुपा देउरालीमा सडक विस्तार,"अर्घाखाँची : विशेष शक्तिपीठका रूपमा रहेको सुपा देउराली मन्दिरमा आउने धार्मिक पर्यटकलाई लक्षित गरी नयाँ प्रविधिबाट सडक विस्तार भएको छ। सुपा देउराली मन्दिरमा पुगेका जो कहिले चट्टानी भीरमा रहेको साँघुरो डरलाग्दो सडक सम्झन्थे। त्यही चट्टानी डर लाग्दो भीरमा रहेको साँघुरो सडक फराकिलो बनेपछि सुपा देउराली मन्दिरमा आउने धार्मिक पर्यटकलाई सहज भएको छ। गोरुसिंगे सन्धिखर्क सडकको सुपा देउराली खण्डमा कडा चट्टान भएपछि यसको नयाँ प्रविधि रक एन्चोज प्रयोग गरेर ड्रिल गरेर आरसिसी ढलान गरे सडक बिस्तार गरिएको शिवपुर सडक डिभिजन कार्यालय कपिलवस्तुका इन्जिनियर अर्जुन पाण्डेले बताए। लाहुरे बजारदेखि सुपा मन्दिरसम्मको पहिलेको सडकको चौडाइ मुस्किलले साढे ४ मिटर हुँदा यातायात आवागमनमा निकै कठिनाइ रहेको थियो इन्जिनियर पाण्डेले भने हाल सडक डिभिजन शिवपुरबाट सडक स्तरोन्नति भई करिब ९ मिटर चौडाइको काम सम्पन्न भएको छ। जसबाट यातायात आवागमनमा सजिलो भएको छ। जिल्ला सदरमुकाम जोड्ने जिल्लाको पुरानो र महत्वपूर्ण गोरुसिङे सन्धिखर्क सडकको लाहुरे बजारदेखि सुपा मन्दिरसम्म करिब ३ सय मिटर कडा चट्टान र भिरालोका कारण साँघुरो भइ यातायात आवागमनमा निकै कठिनाइ व्योहोर्नु परेको अवस्था रहेको थियो। सडक डिभिजन शिवपुर, कपिलवस्तुबाट रक एन्चोर्ज सहित वाल निर्माणको काम सम्पन्न भएको हो। गोरुसिंगेबाट सदरमुकाम सन्धिखर्कसम्म सडकको दूरी ६८ किलो मिटर छ। अर्घाखाँचीको सन्धिखर्क नगरपालिका र शितगंगा नगरपालिकाको दोसाधमा रहेको नेपालकै प्रसिद्ध धार्मिकस्थल सुपा देउरालीमा आउने धार्मिक पर्यटकको संख्यामा वृद्धि भएको छ। सुपा देउराली नजिकै मनोरम दृश्यले भरिपूर्ण नरपानीको डाँडाले पनि यस क्षेत्रमा पर्यटन विकासले फड्को मार्नेमा विश्वास लिइएको छ। नरपानी डाँडा चिसो हावा र चिसो पानीले प्रसिद्ध छ। यहाँबाट धेरै हिमाल देख्न पाइन्छ। मनमोहक दृश्यहरु देख्न पाइने हुँदा गर्मीयाममा तराईबाट गर्मी छल्न यहाँ धेरै पर्यटक आउने गर्छन्। यहाँ भारतबाट आउने पर्यटकको संख्या पनि वृद्धि भएको सुपा देउराली मन्दिर संरक्षण समितिका सचिव हरि खनालले बताए। मन्दिरको दर्शन गर्न अर्घाखाँची, कपिलवस्तु, दाङ, प्युठान, गुल्मी, रुपन्देहीबाट बढी मात्रामा पर्यटक आउने गर्छन्। भारतको उत्तर प्रदेश, विहारबाट समेत धार्मिक पर्यटक सुपा देउरालीमा दर्शन गर्न आउने गरेका छन्। सुपा देउरालीमा आएका धार्मिक पर्यटकलाई खाँचीकोट हुँदै, एसियाकै सबैभन्दा ठूलो भगवती देवीको मूर्ति रहेको अर्घा भगवती मन्दिर र अर्घा दरबार क्षेत्रमा लैजाने कार्य योजना नगरपालिकाले बनाएर काम अगाडि बढाएको सन्धिखर्क नगरपालिकाका नगर प्रमुख कृष्ण प्रसाद श्रेष्ठले बताए। उनले सुपा देउरालीमा आएका भक्तजनका लागि लक्षित गरेर भौतिक संरचना निर्माणका कार्यहरू भइरहेको जानकारी दिए। सुपा देउरालीको दर्शन गरेपछि मनले चिताएको पुग्ने धार्मिक विश्वास छ। कडा चट्टानका बीच निर्माण भएको सडक र त्यही सडकको छेउमा मन्दिर छ। यहाँ राष्ट्रिय, अन्तर्राष्ट्रिय क्षेत्रमा ठूलो ओहोदामा पुगेका व्यक्ति समेतले दर्शन गर्छन्। कुनै अप्ठ्यारो समस्या आएको बेलामा सुपा देउरालीलाई भाकल गरे समस्या टर्ने विश्वास छ। त्यसैले यहाँ पाठी, बोका, भाकल गरि बलि चढाइन्छ।"
विपद्को बेला पनि काठमाडौंबासीलाई पानी खुवाउन सफल भए मन्त्री यादव,"काठमाडौं : खानेपानीमन्त्री प्रदीप यादव विपद्को समयमा पनि काठमाडौंका नागरिकलाई शुद्ध खानेपानी पानी खुवाउन सफल भएका छन्। प्रधानमन्त्री केपी शर्मा ओली नेतृत्वको मन्त्री मण्डलमा अहिलेसम्म उत्कृट कार्य गर्नेमा खानेपानीमन्त्री प्रदीप यादवको नाम पहिलो सूचीमा रहेको बताइएको छ। मन्त्री यादवले नागरिकहरूका लागि गरेका सबै कामहरूमा प्रधानमन्त्री ओलीले पनि खेलेर प्रशंसा गरेको बताइएको छ। गत असोज ११ गतेदेखिको अविरल वर्षाका कारण आएको बाढीपहिरोका कारण क्षती पुगेका खानेपानीका मुहान मर्मतदेखि पानीका विषयमा विभन्न नागरिकले गर्दै आएका आन्दोलनको समस्या समाधान गरी मन्त्री यादवले पानी ल्याउन सफलभएपछि उनको सर्वत्र क्षेत्रमा चर्चा हुन थालेको छ। बाढीका कारण काठमाडौं उपत्यका खानेपानी लिमिटेड (केयुकेएल) का कीर्तिपुरको सुन्दरीघाटस्थित इलेक्ट्रोमेकानिकल शाखा, महाँकालचौर शाखामा रहेको पम्पीङ सिस्टम, ललितपुरको फर्पिङस्थित जलविद्युत परियोजनामा पेनस्टक पाइप विस्फोट हुँदा रोकिएको पानी वितरण कार्य लगायत बाढीले काठमाडौं उपत्यकामा खानेपानी आपूर्ति ठप्प भएका ठाउँमा आफै खटिएर तथा स्थानीय नागरिकसँग सम्नवय गरेर मन्त्री यादव पानी खुवाउन सफल भएका हुन्। मन्त्री यादवले काठमाडौंमा मेलम्चीको पानी ल्याएर खुवाउन सफल भएपछि अहिले उनको नागरिक स्तरमा निकै चर्चा भइरहेको छ। हिजो असोज २२ गते मङ्गलबार मात्रै मन्त्री यादवले मेलम्चीको पानी काठमाडौंमा वितरण गरेका थिए। विभिन्न समस्या एवं बाधाका बाबजुद्पनि काठमाडौंमा पानी ल्याएर नागरिकलाई खुवाउन सफल भएको प्रति मन्त्री यादवले खुसी व्यक्त गरे। 'म खानेपानी मन्त्री हुँ। मेरो काम नागरिकलाई शुद्ध पानी खुवाउने हो। मैले पानी नखुवाए कसले खुवाउने? नेताले नागरिकको काम गर्ने हो। आफ्नो स्वार्थको काम गर्ने होइन,' मन्त्री यादवले भने। मन्त्री यादवले सोमबार मात्रै मेलम्चीका बाढी पीडितसँग वार्ता गरेपछि त्यहाँका नागरिकको सहकार्यमा काठमाडौंको सुन्दरीजलमा रहेको पानी प्रसोधन केन्द्रमा ल्याइएको मेलम्चीको पानी काठमाडौं उपत्यका खानेपानी लिमिटेड (केयुकेएल) का विभिन्न पानी वितरण शाखामा पानी पठाई ती शाखाहरूबाट पानी वितरण प्रक्रिया सुरु भएको मेलम्ची खानेपानी विकास समितिका कार्यकारी निर्देशक रत्नप्रशाद लामिछानेले बताए। 'मन्त्रीज्यू र मेलम्ची संघर्ष समितिबीच सोमबार राति अबेरसम्म पानी पठाउने विषयमा बसेको वार्ता सफल भएपछि सुन्दरीजलमा पानी ल्याएका थियौं। अहिले त्यहाँबाट केयुकेएलका विभिन्न पानी वितरण शाखामा पठाइ जनताका घरमा पानी पठाइएको छ,' उनले भने। मन्त्री यादवले मेलम्ची बाढी पीडित संघर्ष समितिसँग गरेको बार्तामा आफ्ना माग पूरा हुनसक्ने भन्दै मेलम्चीबासीले पनि काठमाडौंमा पानी पथान्तरणका लागि आवश्यक पर्ने सबै सहयोग गरेको हेलम्बु गाउँपालिका सिन्धुपाल्चोकका अध्यक्ष छिरिङ ग्याल्बु लामाले बताए। 'आफ्ना माग पूरा हुनेमा यहाँका नागरिकहरू निकै आशावादी छन्। मन्त्रीज्युले माग पूरा गराउन पहल गर्नु हुने छ भनेर हामीले पनि पानी पथान्तरणमा आवश्यक पर्ने सबै सहयोग गरेका छौं,' उनले भेन। त्यसैगरी ललितपुरमा पानी पठाउनका लागि सहयोग गर्नु हुने दक्षिणकाली नगरपालिकाका नगर प्रमुख मोहन बस्नेत, ललितपुर महानगरपालिकाका नगर प्रमुख चिरीबाबु महर्जनलगायत त्यहाँका सम्पूर्ण स्थानीयबासीलाई मन्त्री यादवले धन्यवाद समेत व्यक्त गरे। काठमाडौँ उपत्यकाबासीलाई पानी खुवाउनका लागि मन्त्री आफैं अग्रसर भएर खटिएपछि उहाँसँगै मन्त्रालय, विभाग एवं केयुकेएलका कर्मचारीहरू पनि खटिएकाले काठमाडौंमा पानी खुवाउन सफल भइएको खानेपानी मन्त्रालयका प्रमिलादेवी शाक्य बज्राचार्यले बताए। 'विभगका वर्षमा काठमाडौँमा मेलम्चीको पानी पुस,माघ तीर आउने गरेको थियो। अहिले यस्तो विपद्को बेला हुँदा पनि मन्त्रीज्यु आफैं खटिनुभयो र हाम्रा कर्मचारीले पनि सक्रियता देखाउनु भएपछि काठमाडौंमा पानी ल्याउन सफल भएका हौं,' उनले भने। मंगलबारदेखि काठमाडौं उपत्यकाबासीका धारामा मेलम्चीको शुद्ध एवं कञ्चन पानी आउन थालेपछि अहिले यहाँका नागरिकहरुमा पनि खुसीयाली छाएको आफूहरूले प्रतिक्रिया पाएको खानेपानी मन्त्रालयका सहसचिव रमाकान्त दुवाडीले बताए। 'मन्त्रीज्युको सक्रियतामा हामीले नागरिकहरूलाई असोज महिनामै मेलम्चीको पानी खुवाउन र बाढीले बिगारेका खानेपानीका मुहानहरु एवं संरचनाहरू मर्मत गर्न सफल भयौं। जनस्तरबाट अहिले राम्रो प्रतिक्रिया आएको हामीले पाएका छौं। यो हाम्रा लागि निकै खुशीको विषय हो,' उनले भने। मेलम्चीको पानी अहिले काठमाडौं उपत्यका खानेपानी लिमिटेड (केयुकेएल) मा आइ काठमाडौं उपत्यकावासीका धारा धारा पानी वितरण कार्य पनि सुरु भइसकेको काठमाडौं उपत्यका खानेपानी लिमिटेड (केयुकेएल) प्रमुख कार्यकारी निर्देशक अशोक पौडेलले जानकारी ए। उनले भने, 'मेलम्चीको सफा अनि शुद्ध पानी आइपुगेको छ। हामीले उपत्यकावासीका धारा धारामा पठाएसकेका छौं।' दसैं अगाडि काठमाडौंबासीलाई मेलम्चीदेखि अन्य ठाउँको पानी उपलब्ध गराउने प्रतिबद्धता जनाएका मन्त्री यादवले निकै चुनौतीका बाजबुद् पानी ल्याएर बितरण प्रक्रिया पनि सुरु भएपछि जनस्तरमा राम्रो छाप परेको खोपानी तथा ढल व्यवस्थापन विभागका महानिर्देशक रामकुमार श्रेष्ठले बताए। उनले भने, 'अविरल वर्षादेखि अन्य विभित समस्याका कारण काठमाडौं उपत्यकामा पानी ल्याउन यो वर्ष चुनौती थियो मन्त्री ज्युको सक्रियताले पानी ल्याउन सफल भइयो। अहिले जनताले पानी खान पाउनुभयो,' उनले भने। मन्त्री यादवकै निर्देशनका कारण बाढीका कारण काठमाडौँ उपत्यकामा भत्किएका एवं बिग्रीएका ढलहरुपनि मर्ममत गरी अहिले ढल निकासको कार्यहरु सुचरु रहेको महानिर्देशक श्रेष्ठले जानकारी दिए। मेलम्चीबाट अहिले दैनिक १७ करोड लिटर पानी आपूर्ति भइरहेको मेलम्ची खानेपानी विकास समितिले जनाएको छ। बर्खा सुरु भएसँगै धमिलो आउन थालेपछि गएको असार १० देखि पानी ल्याउन बन्द गरिएको थियो। उपत्यकामा दैनिक ४७ करोड लिटर पानीको माग रहँदै आएको छ। मेलम्चीको पानी असार १० गतेदेखि बन्द गरिएपछि काठमाडौं उपत्यका खानेपानी लिमिटेड (केयूकेएल) ले विभिन्न स्रोतबाट जम्मा गरेर करिब १६ करोड लिटर पानी वितरण गर्दै आएको थियो। बिसं २०७८ असारको बाढीले मेलम्ची मुहान क्षेत्रलाई क्षति गरेपछि काठमाडौं उपत्यकामा बाह्रै महिना पानी वितरण हुन सकेको छैन। काठमाडौंमा बाह्रै महिना पानी ल्याउन मिल्ने गरी अहिले भएको स्थानबाट माथितर्फ सर्कथली क्षेत्रमा आठ सय मिटर दूरीमा इन्टेक सार्ने तयारी रहेको छ। दोस्रो र तेस्रो चरणमा याङ्ग्री र लार्के खोलाबाट थप १७१७ करोड लिटर पानी ल्याइनेछ। तीन चरण गरेर दैनिक ५१ करोड लिटर पानी काठमाडौं ल्याउने भनिए पनि निर्माणको काम सुरु भएको छैन। मेलम्ची खानेपानीका लागि काठमाडौं उपत्यकामा एक हजार ७ सय किमि नयाँ पाइपलाइन विस्तार गरिसकिएको मन्त्रालयले जनाएको छ। स्वयम्भू, ताहाचल, बालुवाटार, विशालनगर, पानीपोखरी, मन्डिखाटार र चाबहिल क्षेत्रमा ७ सय ६० किमिमध्ये करिब ७ सय किमि पाइप बिछ्याइएको मेलम्ची उपआयोजना२ ले जनाएको छ। आगामी पुस दोस्रो सातासम्म सबै पाइपलाइन विस्तार गरेर उपत्यकामा नयाँ नेटवर्कबाट पानी वितरण गर्ने योजना रहेको मेलम्ची उपआयोजना२ ले जनाएको छ। त्यसैगरी मन्त्री यादवले बाढीका कारण काठमाडौं उपत्यकामा बिग्रिएका काठमाडौं उपत्यकामा खानेपानी लिमिटेड (केयुकेएल) का पानी प्रशोधन केन्द्रका उपकरणहरू तत्काल मर्मत गर्नका लागि सम्बन्धित निकायहरूलाई निर्देशनसमेत दिएका छन्। बाढीका कारण बिग्रीएका उपकरण लगायतका अन्य कार्य गर्नका लागि बजेटको सुनिश्चितता मन्त्री यादवले आफु गर्ने आश्वासन दिनु भएपछि अहिले काठमाडौँ उपत्यकामा खानेपानी लिमिटेड (केयुकेएल) का कर्मचारी एवं प्राविधिक टोली मर्मतका लागि युद्धस्तरमा काम गरीरहेका काठमाडौं उपत्यका खानेपानी लिमिटेड (केयुकेएल) प्रमुख कार्यकारी निर्देशक अशोक पौडेलले बताए। रासस"
कीर्तिपुरमा एमालेको केन्द्रीय कार्यालय भवन शिलान्यास,"काठमाडौं : नेकपा (एमाले) ले काठमाडौं, कीर्तिपुर२ स्थित मैत्री नगरमा केन्द्रीय कार्यालय शिलान्यास गरेको छ। कीर्तिपुर नगरपालिका२, मैत्रीनगरस्थित एमाले केन्द्रीय कार्यालय भवनको आज प्रधानमन्त्री एवं नेकपा (एमाले)का अध्यक्ष केपी शर्मा ओलीले शिलान्यास गरेका हुन्। एमाले केन्द्रीय सचिवालयको बैठकले नयाँ कार्यालय भवन शिलान्यास गर्ने निर्णय गरेको थियो। २०७२ सालको भूकम्पले बल्खुस्थित कार्यालय भवनमा क्षति पुगेपछि एमालेले बबरमहलमा कार्यालय सारेको थियो। त्यसपश्चात ललितपुरको च्यासलस्थित तुल्सीलाल स्मृति प्रतिष्ठानको भवनमा केन्द्रीय कार्यालय स्थापना गरेको हो। हाल केन्द्रीय कार्यालय रहेको ललितपुरको च्यासलस्थित तुल्सीलाल स्मृति प्रतिष्टानमा बाढीले क्षति पुर्याएपछि मैत्रीनगरमा एमालेले नयाँ कार्यालय भवन बनाउन लागेको हो। भाटभटेनीका सञ्चालक व्यवसायी मीनबहादुर गुरुङ र सावित्री गुरुङबाट दान गरिएको १० रोपनी १४ आना जग्गामा अत्याधुनिक भवन बन्ने एमालेका महासचिव शंकर पोखरेलले जानकारी दिए। उनले भवनको लागत र विस्तृत पक्ष तर्जुमाको क्रममा रहेको जनाए। सञ्चारकर्मीको जिज्ञासामा गुरुङले आफूले अन्य पार्टीलाई पनि सहयोग गर्दै आएको एमालेलाई सहयोग गर्न पाउनु एक अवसर भएको बताए। एक वर्षभित्र भवन बनाएर आउने घटस्थापनाका दिन एमालेलाई हस्तान्तरण गर्ने गुरुङले जानकारी दिए।"
साझा दसैं,"दसैंको महत्व र पहिचान आफ्नै छ। यो चाड हिन्दु धर्मको मात्र होइन। हो, ऐतिहासिकता रूपमा दसैं हिन्दुकै चाड थियो तर समयक्रमसँगै दसैं आम नेपालीको चाड बनिसकेको छ। देश विदेश जहाँ भए पनि नेपालीले दसैं भव्यताका साथ मनाउने गरेका छन्। दुई जना मात्रै छन् भने पनि नेपालीले दसंै मनाउने गर्छन्। दसैंमा भेटघाटको विषयले निरन्तरता पाएको छ। बाध्यताबाहेक टाढाटाढा आउने प्रचलनमा कुनै कमी भएको जस्तो लाग्दैन। विदेशमा रहेका नेपाली समेत दसैंको मौका छोपी गाउँघर आउने चलनमा कुनै कमी छैन। हो, केही बाध्यताले दसैं मुखमा विदेश गएका होलान तर त्यो दसैं नमनाउने भनेर गएका होइनन्। परिस्थीतिले दसैंको बेला उनीहरू बिदेसिनु परेको हो। उनीहरूलाई रोजगारीको लागि बाध्यतावस पो दसैंको मुखमा बाहिर गएका हुन् त उनीहरूमा दसैंप्रति उत्तिकै आस्था र विश्वास छ नि ! दसैंमा आफूभन्दा ठूला मान्यजनको टीका लगाउने परम्परा रहँदै आएको छ। दसैंमा आफ्ना नाता कुटुम्ब ठूला बडा र मान्यजनबाट टीका तथा जमरा लगाउने गरिन्छ। ठूलाबडाबाट आशीर्वाद प्राप्त गर्ने चलन छ। त्यस्तै नयाँनयाँ कपडाहरू लगाउने, आफ्नो क्षमताअनुसार मिठो खाना खानेख्वाउने गरिन्छ। यो चलनले नेपालीको बीचमा आत्मिय भावना सिर्जना गर्छ। टीका नलगाउनेहरू पनि दसैंबाट टाढिएका छैनन्। उनीहरूले पनि आफ्नै तरिकाले दसैं मानिरहेका छन्। टीका नलगाउलान तर दसैं भने मनाउँछन नै। उनीहरू पनि दसैंमा भेटघाट गर्न एकै ठाँउ भेला हुने नै गर्छ, गाउँघर फर्किन्छन् । दसैंप्रति उनीहरूको पनि सद्भाव, विश्वास र आस्था उत्तिकै मैले देखेको छु। मनाउने तरिका फरकफरक छ तर सबै नेपाली दसैं मनाउँछन्। अर्थात् सत प्रतिशत नेपालीले दसैं धुमधामका साथ मनाउँछन्। दसैंको महत्व र पहिचान आफ्नै छ। यो चाड हिन्दु धर्मको मात्र होइन। हो, ऐतिहासिकता रूपमा दसैं हिन्दुकै चाड थियो तर समयक्रमसँगै दसैं आम नेपालीको चाड बनिसकेको छ। दसैं नमनाउने नेपाली कोही नै छैनन् जस्तो मलाई लाग्छ। पछिल्लो समयमा दसैंको रूप मात्रै फेरिएको छ। विकास र सूचना प्रविधिबाट कोही पनि अलग रहन सक्दैन। विकास र सूचना प्रविधिले दसैंको रूपमा केही परिवर्तन गर्दै लगेको हो। रुपमा मात्रै परिवर्तन भएको हो। दसैंमा मनाउनेको कमी भएको होइन। दसैंलाई धार्मिक रूपमा मात्रै हेरिनु हँुदैन, त्यसलाई विस्तृत रूपमा हेरिनुपर्छ।। एउटै धर्मको चाडभन्दा तिक्तता हुन्छ, कहिलेकाहीँ त्यस्तो भएको पनि सुनिने गरेको छ। मैले भनिसकेको छु। दसैं एउटै धर्मको चाड नभएर आम नेपाली चाड भइसकेको छ। यसको फरक पहिचान र परिचय बनिसकेको छ। दसैंको सामाजिक महत्व उत्तिकै छ। धार्मिक, सामाजिक, सांस्कृतिक रूपमा दसैं नेपालीहरूका लागि महत्वपूर्ण बनेको छ। दसैं हर्ष एवं उल्लास तथा विजयको पर्व हो। यो चाडले आम नेपालीमा सद्भाव कायम गरेको छ। दसैं महत्वमा कुनै कमी आएको छैन्। आउन पनि दिनु हुँदैन्। यसले आम नेपालीलाई एकताको सुत्रमा बाँधेको छ। नेपालीलाई एकताको सूत्रमा बाँध्ने यो चाडलाई अझ बृहत् बनाउँदै लैजानुपर्छ।  गुरुङ, त्रिविवि जनसंख्या अध्ययन केन्द्रीय विभागका प्रमुख हुन्।"
जुटको मूल्य घट्यो,काठमाडौं : अन्तर्राष्ट्रिय बजारमा जुटको उत्पादनको बिक्री घटेका कारण कच्चा जुटको मूल्य घटेर करिब एक सय रुपैयाँ प्रतिकिलो हाराहारीमा पुगेको छ। ४ वर्षअघि इतिहासमै सबैभन्दा बढी १२७ रुपैयाँ प्रतिकिलो पुगेको कच्चा जुटको मूल्य गत वर्ष घटेर ६० रुपैयाँसम्म पुगेको थियो। तयारी जुट सामग्रीको खपत घटेको र जुट सामग्रीको मुख्य बजार भारतमा जुट सामग्रीको मूल्य घटेकाले कच्चा जुटको मूल्य घटेको नेपाल जुट उद्योग संघका अध्यक्ष राजकुमार गोल्छाले बचाए। जुटको मूल्य घटेका कारण कृषकहरूले यसपटक जुट खेती पनि घटाएको उनले बताए। सुनसरी मोरङ औद्योगिक कोरिडोरमा ६ वटा जुट उद्योगहरू सञ्चालनमा रहेका छन्। जुट सामग्रीको खपत घटेपछि जुट मिलहरूले उत्पादन कटौती गर्न थालेका छन्। सुनसरी मोरङ औद्योगिक कोरिडोरका जुट उद्योगहरूले आन्तरिक उत्पादनबाट ३० प्रतिशत र बाँकी ७० प्रतिशत कच्चा जुट भारत र बंगलादेशबाट आयात गरी तयारी जुट सामग्री भारत निर्यात गर्दै आएको छ। भारत र बंगलादेशबाट करिब साढे २ अर्ब रुपैयाँ बराबरको कच्चा जुट आयात गरी करिब ७ अरब रुपैयाँ बराबरको तयारी जुट सामग्री भारत निर्यात गर्ने गरिएको छ।
आश्विन शुक्ल अष्टमी : आज महागौरी देवीको पूजा आराधना,"काठमाडौं : आश्विन शुक्ल अष्टमीका दिन आज दसैँ घर वा पूजा कोठामा नौ दुर्गामध्येकी आठौँ महागौरी देवीको विधिपूर्वक पूजा आराधना गरिँदैछ । प्रत्येक वर्ष आश्विन शुक्ल अष्टमी अर्थात् दुर्गा पक्षको आठौँ दिन महागौरी देवीको विधिपूर्वक पूजा आराधना गर्ने वैदिक सनातनी परम्परा छ । महागौरी देवीको रङ पहिला केही कालो भएकाले भगवान् शिवले एक दिन ख्यालठट्टामा देवीलाई ए काली भन्ने शब्द प्रयोग गरेछन् । त्यो शब्द भगवतीलाई मन परेनछ । अनि कठोर तपस्या गरी गोरो वर्ण प्राप्त गरेकाले महागौरी नाम रहन गएको विभिन्न पुराणमा उल्लेख गरिएको छ । महागौरी सेतो वृषभमाथि चढेकी, गोरो वर्णकी र श्वेतवस्त्र धारण गरेकी स्वरुपमा हुन्छिन् भनी पुराणलगायत विभिन्न शास्त्रीय ग्रन्थमा उल्लेख गरिएको छ । नवरात्रको पहिलो दिन घटस्थापना र शैलपुत्री, दोस्रो दिन ब्रह्मचारिणी देवी, तेस्रो दिनचन्द्रघण्टा देवी, चौथो दिन र पाँचौँ दिन कुष्माण्डा देवी, छैटौँ दिन स्कन्दमाता, सातौं दिन कात्यायनी देवीको पूजा आराधना गरिएको थियो । आश्विन शुक्ल सप्तमीका दिन कालरात्रि देवीको विधिपूर्वक पूजा आराधना गरिएको थियो । यसै दिन दसैँ घर वा पूजा कोठामा फूलपाती पनि भित्र्याइएको थियो । आश्विन शुक्ल अष्टमीका दिन आज महागौरी देवीको पूजा आराधना गरिँदैछ । नवरात्रका नौ दिन घटस्थापना गरिएको स्थलमा दुर्गा सप्तशती (चण्डी), श्रीमद्देवीभागवत लगायत देवी स्तोत्र पाठ समेत गरिन्छ । नवरात्रका अवसरमा देवीको आराधना गरी पूजा गरेमा शक्ति, ऐश्वर्य र विद्या प्राप्त हुने धार्मिक विश्वास छ । यसै आधारमा वैदिक सनातन धर्मावलम्बीले प्रत्येक वर्ष आश्विन शुक्ल प्रतिपदादेखि नवमीसम्म दुर्गा देवीको विशेष आराधना गर्छन् । नौ दिनसम्म पूजा आराधना गरेको प्रसाद विजयादशमीदेखि कोजाग्रत पूर्णिमाका दिनसम्म लगाइन्छ । नवरात्रमा देशभरका शक्तिपीठमा पूजा आराधना एवं दर्शन गर्ने भक्तजनको भीड लाग्ने गर्छ । यस वर्ष अष्टमी र नवमी एकै दिन परेको छ।"
दसैंका अनौठा पक्ष,"दसैंलाई मधेसमा दुर्गा पूजाको नामबाट भव्य रूपमा मनाइन्छ। गाउँ पिच्छे दुर्गा भवानीको मूर्ति बनाइन्छन्। १० दिनसम्म ब्रत बसेर नबरात्र मनाइन्छ। मधेसमा दसैंका अनौठा पक्ष छन्। जसले यहाँको वातावरण धेरै अन्धविश्वास, केही संस्कार संस्कृति अनि थोरै आश्चर्यजनक लाग्छ। जसले दसैंको उल्लासमय वातावरणलाई नै जादुमय बनाउँछन्। महोत्तरीको औरहीस्थित भोइलमा रहेको सोनामाई मन्दिरमा लागेको भूत मेला। तस्बिर : धनवीर महतो सहरी क्षेत्रमा क्रमिक रूपमा यस्ता परम्पराहरू हट्दै गएका छन्। तर ग्रामीण भेगमा अझ पनि यस्ता जादुटुनामय क्रियाकलापहरू कायमै छन। हामी २१ औ शताब्दीमा आइपुग्दा समेत हाम्रा समाजमा अझ यस्ता अन्धविश्वासमाथि भर परेका छन्। जसको कारण समाजमा यी परम्पराहरू अझै पनि देख्न सकिन्छ। १) कोखिया गुहायर नि : सन्तान दम्पतिले दसैं अवधिमा कुलदेवताको विशेष पूजापाठ गर्छन्। कुलदेवतालाई परम्पराअनुसार गरिने विशेष क्षमादान पूजालाई स्थानीय भाषामा कोखिया गुहायर भन्ने गरिन्छ। सन्तान प्राप्तिको निम्ति प्राय : रातिको समयमा धामी झाँक्रीले पीडितको घरमै गई यो पूजा गर्ने गरिन्छ। दसैं अवधिभरि सन्तान पाउने आशमा नि : सन्तान दम्पती यस पूजामा व्यस्त रहेका हुन्छन्। २१ औ शताब्दीमा आएर वैज्ञानिकमाथि विश्वास गरिने हाम्रा समाज क्रमिक रूपमा यसतर्फ ध्यान दिन छाडेका छन्। २) डिगडिगीया पिट्नु दसैंको घटस्थापनादेखि दशमी तिथिसम्म माता भवानीलाई स्वागत गर्न साँझको समयमा ढोल पिट्नुलाई डिगडिगिया पिट्नु भनिन्छ। खासगरी चमार समुदायले घरघरमा पुगि यस्ता कार्यहरू गरेको पाइन्छ। यो रिवाज अझ ग्रामीण भेगमा हेर्न सकिन्छ। ३) बच्चालाई हिंङ्गलसुन लगाउनु : दसैंको अवधिमा बालबच्चामाथि कसैको कुदृष्टि नपरोस उद्देश्यले हिंङ्गलसुन लगाउने गरिन्छ। यसो गर्दा नजर नलाग्नुको साथै देवीमाताको असीम कृपा रहने लोकविश्वास रहेको छ। पछिल्लो समयमा सहरी क्षेत्रमा यसको प्रयोगमा कमी आएपनि ग्रामीण भेगमा यो विधि जारी नै छ। ४) मूलगेटको छेउमा कालो रंगको चिन्ह लगाउनु : घरपरिवार र बालबच्चालाई जादुटुनामुनाबाट बचाउनका निम्ति यसो गरेको पाइन्छ। गृहणीले घटनास्थापनाको दिन लगाइएको कालो रंगको चिन्ह नवमीतिथिका दिनसम्म रहन्छ। नवमी तिथिका दिन घर सरसफाइ गर्ने क्रममा यसलाई मेटाउने गरिन्छ। नवमीतिथिका दिन देवी दुर्गा घरघरमा जाने भएकोले उनलाई स्वागतका निम्ति सो कालो रंगको निशाना हटाएको पाइन्छ। ५) तान्त्रिक विधि सिद्ध गर्नु : सिकारु धामीझाँक्रीले दसैंको अवधिभरि गहवर (पूजाकोठा) भित्र परीक्षा दिने गर्दछ। वर्षभरिमा सिकेका मन्त्रहरूको परिक्षण यसै समयमा गर्ने गरिन्छ। भनिन्छ, यस कार्यले देवी दुर्गा प्रसन्न भई आशीर्वाद दिइन्छ। उनीहरूको आशिष हमेशा कायमै रहन्छ। ६) झिझिया नृत्य गर्नु : घरपरिवार र गाउँलाई कुदृष्टिबाट बचाउका निम्ति महिलाहरू दसैं अवधिभरि झिझिया नृत्य गर्ने गरिन्छ। गाउँको ब्रम्हस्थान मन्दिरको प्राङ्गणमा रातिको समयमा समुहगत रूपमा गीत गाई नृत्य गरिन्छ। यसो गर्नाले कुदृष्टि हटनुको साथै व्रह्मवावाले गाउँको रक्षा गर्ने धार्मिक विश्वास छ। ७) भूतमेला : वर्षौंदेखि दुष्टात्माले सताएकाहरूलाई मुक्ति दिलाउनका निम्ति दसैंको अवसर पारी महोत्तरीस्थित सोनामाई मन्दिर प्राङ्गणमा भूतमेला लाग्ने गर्दछ। यहाँ आउने यस्ता पीडित भक्तजनहरू आफैं हाँस्ने, खेल्ने, वक्ने लगायतका गतिविधिहरू गर्ने गर्दछ। उनीहरू त्यहाँबाट निको भई फर्कने जनविश्वास छ। सोनामाई मन्दिरमा दसैंको पञ्चमी तिथिदेखि सप्तमी तिथिसम्म भूत मेला लाग्ने गर्दछ। जहाँ हजारौंको संख्यामा यस्ता पीडितहरू आउने गर्दछ। ८) खोइछ भर्नु : नि : सन्तानले पहिलो सन्तान पाएको खुसीमा हरेक वर्ष देवी दुर्गालाई श्रृंगार, पूजा सामग्री राखि खोइछ भर्ने चलन छ। सन्तानको दीर्घायु एवं घरपरिवालको कल्याण यस्ता गतिविधि गर्दै आएको पाइन्छ। देवी दुर्गाका प्रतीमा रहेको स्थानमा एकसाथ शुभसाइत पारि खोइछा भर्ने गरिन्छ। ९) मन्दिरमा महिला प्रवेश निषेध : जनकपुरको प्रसिद्ध राजदेवी मन्दिरमा दसैंको अवधिभरि महिला प्रवेशमा निषेध गरिन्छ। परापूर्वकालमा मन्दिरमा पूजा गर्न गएकी महिला एकाएक बेपत्ता भएपछि मन्दिरभित्र छिर्न निषेध गरिएको जनविश्वास रहेको छ। मन्दिरभित्र महिला प्रवेश गरे अनिष्ट हुने धार्मिक जनविश्वास रहेको छ । पूजा गर्नका लागि मन्दिरमा वालवालिका र पुरुषमात्र छिर्न पाउँछन्। १०) दशद्वार खुला : बडादसैंको दसौं दिनलाई शुभसाइत मानिन्छ। यस दिनलाई स्थानीय भाषामा दशद्वारा खुला भएको दिनका रूपमा लिने गरिन्छ। यसदिन कुनै पनि कार्य गर्नका निम्ति साइत हेर्न नपर्ने समाजिक मान्यता रहेको छ। विश्व २१ औं शताब्दीमा प्रवेश गरेतापनि तराई मधेशक्षेत्र आफ्ना पुराना रितिरिवाजलाई निरन्तरता दिँदै आएका छन्। फलस्वरुप अहिले पनि माथि उल्लेखित क्रियाकलाप गर्नका लागि यस क्षेत्रमा हिचकिचाउँदैन।"
"सभ्य दसैं, भव्य संस्कृति","हाम्रा हरेक चाडपर्वको आफ्नै अर्थ र महत्व छ। चाडपर्वहरूमा हाम्रो संस्कार र संस्कृतिसमेत जोडिएको छ। तर, पछिल्लो समय हामीले मनाउने चाडपर्वमा संस्कृति कम र विकृति बढी देखिन थालेको छ। नेपाली संस्कृतिका आफ्नै मौलिक गुण र विशेषता छन्। हिमाल, पहाड, तराई सबै ठाउँमा आआफ्नै मूल्यमान्यता र रीतिरिवाजअनुसार चाडपर्व मनाउने गरिन्छ। चाडपर्व नेपाल र नेपालीका पहिचान हुन्। अनेकतामा एकता रहेको नेपालमा मनाइने चाडपर्वले पारिवारिक र सामाजिक सम्बन्धलाई मजबुत पार्ने कोसेढुंगाको काम गर्छन्। हाम्रा प्रत्येक चाडपर्व मनाउनुको पछाडि विशिष्ट धार्मिक तथा वैज्ञानिक अर्थ छन्। यतिवेला हामी दसैंको संघारमा आइपुगेका छौं। दसैंैलाई सभ्य रूपमा मनाउनुपर्छ। दसैं सम्पूर्ण नेपालीको घरभित्र समृद्धि र मनभित्र उल्लास ल्याउने पर्व हो। यो पर्वको रौनकले हाम्रो घर आँगन टेकिसकेको छ। आफ्ना नाता कुटुम्ब ठूला बडा र मान्यजनबाट टीका तथा जमरा लगाउने र आशीर्वाद प्राप्त गर्ने नयाँनयाँ कपडाहरू लगाउने, आफ्नो क्षमताअनुसार मिठो खाना खानेखुवाउने, घर आँगन, बाटोघाटो, गाँउ बस्ती सफासुग्गर राख्ने जस्ता काम यस चाडमा विशेष उत्साहका साथ गरिन्छ। चाडपर्वलाई मानव स्वास्थ्य र वातावरणका दृष्टिले पनि हेर्न सकिन्छ। चाडपर्वका बेला घरकोठा र शरीरको पनि शुद्धि गर्ने चलन छ। दसैंतिहार अगाडि घर लिपपोत तथा सरसफाइमा विशेष ध्यान दिने चलन छ। फोहोर ठाउँमा लक्ष्मीको बास हुँदैन भन्ने मान्यता धार्मिक भावनासँगै स्वास्थ्यप्रतिको सचेतनासँग पनि जोडिएको छ। विजयादशमीको दिन भगवतीले दानवी शक्तिमाथि र रामले रावणमाथि विजय हासिल गरेको उपलक्ष्य र खुसियालीमा नवदुर्गा भवानीको प्रसादस्वरूप रातो टीका र जमरा लगाउने चलन छ। दसैंले नेपालीको जीवनलाई चलायमान एवं गतिशील बनाउँछ। साथसाथै खुशी र उमङ्गित पनि बनाउँछ। तर, सबै नेपाली यो खुसीमा आफ्नो खुसी मिसाउन समर्थ छैनन्। लाखौं लाख नेपालीहरूले श्रमको खोजीमा वा भविष्यको खोजीमा आफ्नो घरसँग दूरी बढाएका छन्। केहीमध्ये विदेशीभूमिमा पसिना चुहाउँदै छन्। विदेशमा बस्ने नेपालीहरूले पनि दसैंलाई सम्झिरहेका छन्। हाम्रा हरेक चाडपर्वको आफ्नै अर्थ र महत्व रहेको छ। चाडपर्वहरूमा हाम्रो संस्कार र संस्कृतिसमेत जोडिएको छ। तर पछिल्लो समयमा हामीले मनाउने चाडपर्वमा संस्कृति कम र विकृति बढी देखिन थालेका छन्। केही वर्ष अघिसम्म चाडपर्वहरू आउँदा एकप्रकारको उत्साह र उमंग आउँथ्यो। वर्षभरि मानिसहरू चाडपर्वको पर्खाइमा हुन्थे। टाढाका आफन्तसँग भेटघाट, बिदेसिएका आफन्त परदेशीहरूको आगमन अनि संस्कार, संस्कृतिको अनुपम उपहारजस्तै हुन्थ्यो चाडपर्व। तर, आजभोलि यो सबै हराउँदै गएको छ। आजभोलि हामी चाडपर्व संस्कृतिको रक्षाभन्दा विकृतिलाई प्रश्रय दिने पर्वका रूपमा अघि बढाउँदै गइरहेका छौं। हुनेखाने र हुँदा खाने बीचको दूरी झनझन बढ्दै गएको छ। हुने खानेहरूले वर्षभरि नै चाडवाडजस्तै मनाइरहेका हुन्छन्। तर हुँदा खानेहरूले वर्षभरि जोरजाम गरेर वर्षमा एकपटक मनाउने चाडपर्वको महत्वसमेत घट्दै गएको छ। चाडपर्व नजिकिएसँगै बढेको महँगीले गरिबलाई नै पेलेको छ। चाडपर्वलक्षित सडकयात्रा अग्रिम टिकट बुकिङ यी सबै कुराले हुँदा खानेलाई नै पिरोलेको छ। गाउँमा लिंगे पिङ र रोटेपिङहरू देखिन छाडेका छन्। हामीभन्दा पहिलाको पुस्ताले नयाँ लुगा लगाउन, मासु खान दसैंै कुर्नुपथ्र्यो। त्यही भएर पनि दसैंको महत्व थियो। नयाँ लुगा वर्षमा एक पटक भए पनि लगाउन पाइने र मासु भात पनि खान पाइने। सेतो कमेरो र रातो माटोले घर पोतेपछि अनि घरको दलानमा भएको सानो खाटमा दर्जी दाइले लुगा सिलाउन थालेपछिको दसैंको रौनक अर्कै हुन्थ्यो। तर, अहिले समय फेरिएको छ। समय फेरिएसँगै मान्छेका विचार बानिव्यवहार फेरिएका छन्। समयसँगै सबै परिवर्तन छ तर कतिपय त्यस्तो ठाउँ अनि मान्छेहरू पनि छन् जहाँ आफूभन्दा पर पनि कुनै गाउँ छ र भनेर आफू रहेको संसार मात्र नियाली रहेका छन्। सहरको दसैं र गाउँको दसैंमा पनि फरक छ। गरिब र धनीले मनाउने चाडपर्व पनि फरक छ। कतिपयमा छिमेकीले दसैंका लागि किनेको खसीभन्दा आफ्नो खसी कुनै पनि हालतमा सानो हुनुहुँदैन भन्ने फजुल खर्चको मानसिकता पनि छ। अरुले घोडा चड्यो भनेर आफू धुरी चढ्नेको जमात पनि छ। खुसी लिएर आउने दसैंै कतिपय ठाउँमा आज दशा बनाएर आउने गरेका कयौ उदाहरणहरू पनि देखिन्छन्। कतिपयमा धाकको मानसिकता छ। समाजमा मानिएका गनिएका मानिसहरूले, समाजका अगुवाहरूले समाजमा भित्रिने बिकृति बिसंगतिलाई रोक्नुपर्ने आवश्यक्ता छ। अझै पढेलेखेका युवाहरू र आफूलाई सभ्य भन्न रुचाउनेहरूले कुन संस्कृति र संस्कार अवलम्वन गर्दै छौं भन्ने हेक्का राख्नुपर्छ। वैदिक शक्तिको सम्मान गर्दै प्रगतिशील समाज परिवर्तनका लागि लाग्नुपर्दछ। दसैं कसैका लागि पनि दशा नबन्ने अवस्थामा मनाउने वातावरण बनाउनुपर्छ। धनी र गरिब बीचको खाडल पुर्नसक्नुपर्छ। गच्छेअनुसारको बनाउनुपर्छ। दसैंको नाममा जुवा तास, विकृति विसंगति चलिरहन दिन हुँदैन। समाजलाई गलत बाटोमा हिँड्नबाट रोक्नुपर्छ। चाडबाडमा नहुनेहरूका लागि अभिसाप बनिरहेको छ। यसमा ध्यान जानुपर्छ। नहुनेले आफूलाई समाजमा कमजोर असहाय सम्झन्छ। हुने खानेहरूको धाक धम्कीको अगाडि निरिह देखिन्छन्। चाडबाडमा फुर्ति देखाउने प्रवृत्तिले एकता होइन विभाजन नै ल्याउँछ। यस्तो कुरा नगर्न समाजका ठूलाबडाहरूले सचेतना फैलाउन आवश्यक छ। साथीभाइ, आफन्त र नातागोता भेटघाट गरी रमाईलो गरी मनाउने चाडपर्वहरू आजकल परिवारका सदस्यहरूसमेत भेटघाट नगरी आआफ्नो मात्र खुसीमा आफ्नै तरिकाले मनाउन थालिएको छ। जुवा, तास र मदिरा सेवन गरी परिवारका सदस्यहरूसँग पनि नबसी आफ्नै तालमा चाडपर्वहरू मनाउन थालिएको छ। यस्ता क्रियाकलापले पारिवारिक रूपमा बिखण्डनसमेत ल्याउन थालेको छ। देखासिकी गरी चाडपर्व मनाउने चलनले गर्दा हुँदा खानेहरूलाई वर्षभरी नै ऋणको बोझमा पर्ने भएका कारण हाम्रा चाडपर्वहरू विकृत बन्दै गएका उदाहरणहरू पनि छन्। यसर्थ घाँटी हेरी हाड निल्नुपर्छ भन्ने सन्देश फैलाउनु जरुरी छ। चाडपर्व हाम्रा संस्कृति हुन भनेर अंगाल्न सकिएन भने हाम्रा लागि दशा बन्दै जानेछन् र यसले विकृत रूप लिँदा यो पर्वको अस्तित्व नै हराएर जानेछ। तसर्थ चाडपर्वलाई संस्कृतिका रूपमा अंगालौं। देखासिकी हैन भाइचारा र आत्मिय पर्वको रूपमा स्वीकार गरौ। दुईदिनको अविरल वर्षाले चाडबाडको मुखैमा देश नै शोकमय बनायो। धेरै धनजनको क्षति भयो, राजधानी जोड्ने सडकहरू अवरुद्ध भए, धेरै पुलहरू बगाए, हजारौं यात्री अलपत्र परे, देशभरि धेरैले ज्यान गुमाउनुपर्;यो, कैयौं बेपत्ता छन्। समयले दिएको चोटलाई सहज स्वीकार्दै दैनिकी पूरा गर्नुनै छ। हाम्रो घरदैलो संघारमा आइपुगेको बडा दसैंै सबैका लागि उल्लासमय बनोस् र कोही कसैका लागि दशा नबनोस्।"
"बीपी राजमार्ग : सुख्खा पहिरोले सुमो र बसमा क्षति, अस्थायी ड्राइभर्सन फेरि बन्द",काठमाडौं : बीपी राजमार्गमा सुख्खा पहिरो जाँदा सुमोमा क्षति पुगेको छ। बाढी पहिरोबाट क्षतिग्रस्त भएको १४ दिनदेखि अवरुद्ध बीपी राजमार्गको काभ्रेचौकी डाँडादेखि सिन्धुलीको नेपालथोक सडकखण्ड आज बिहानबाट सुचारु भएको थियो। पहिरो गएपछि अस्थायी ड्राइभर्सन फेरि बन्द भएको छ। पहिरोले सुमो र बसमा क्षति पुगेको हो। सवारीसाधन सुचारु भइरहेको समयमा बीपी राजमार्गको रोशी गाउँपालिका११ बुलढुङ्गामा सुख्ख पहिरो जाँदा सुमो र बसमा क्षति पुगेको राज मैनालीले जानकारी दिए। उनका अनुसार मानवीय क्षति भएको छैन। पहिरो पन्छाउन गएको जेसिबी मेसिन पनि भर्खरै पल्टिएको छ।
१४ दिनपछि बीपी राजमार्ग सुचारु,"सिन्धुली : बाढी पहिरोबाट क्षतिग्रस्त भएको १४ दिनदेखि अवरुद्ध बिपि राजमार्ग आजबाट सुचारु भएको छ। काभ्रे रोशिखण्ड चौकि डाँडादेखि सिन्धुलीको नेपालथोकखण्ड सुचारु भएको हो। मंगलटार, दाउन्नेमा बिहीबार रातिसम्म काम भएपछि शुक्रबार बिहान देखि सञ्चालन भएको इलाका प्रहरी कार्यालय मंगलटारका प्रहरी निरीक्षक कृष गिरीले जानकारी दिए। सडक विभाग , स्थानीय सरकारको सहकार्यका ट्रयाक खोलेर राजमार्ग पूर्ण सञ्चालनमा आएको निरीक्षक गिरिले बताए। अहिले पुर्व जाने साना सवरिको चाप रहेको उनले जानकारी दिए। बीपी राजमार्ग काभ्रेको रोशिखण्ड चौकि डाडादेखि नेपालथोक रोकिएको थियो। पुर्व जाने सवरि तेमाल हुँदै मध्यपहाडि बाटो प्रयोग गरेर सिन्धुली पुर्याइएको थियो। राजमार्ग सञ्चालन भए पनि ठूला सवारी नचल्ने प्रहरीले जनाएको छ।"
तलेजु भवानी मन्दिरमा पूजा गर्न बिहानैदेखि भक्तजनको भीड (फोटोफिचर),"काठमाडौं : महानवमीका दिन मात्र खुल्ने हनुमानढोका दरबारस्थित तलेजु भवानी मन्दिरमा पूजा, आराधना एवं दर्शन गर्न बिहानैदेखि भक्तजनको भीड लागेको छ। भक्तजनका लागि वर्षमा एक दिन आज नवमीका दिन मात्र खुला गरिने तलेजु भवानी मन्दिरमा बिहान ४ बजेदेखि नै भक्तजनको घुइँचो लागेको हो। तलेजु भवानीलाई भने फूलपातीकै दिन हनुमानढोका दरबारको मूलचोकमा ल्याइएको छ।मूलचोकमा महाअष्टमीको दिन पूजा गरी ५४ राँगा र ५४ बोकाको बलि दिइन्छ। तलेजु भवानीलाई विजया दशमीका दिन बिहान मात्र मूल मन्दिरमा फर्काइने हनुमानढोका दरबार हेरचाह अड्डाले जनाएको छ । हेर्नुहोस् अन्नपूर्णपोस्ट्का अभिशेक महर्जनको क्यामरामा कैद भएका तस्बिरहरु :"
"मोटरसाइकल ठोक्किँदा एक युवकको मृत्यु, दुई घाइते",झापा : झापाको भद्रपुरमा दुई वटा मोटरसाइकल ठोक्किँदा एक युवकको मृत्यु भएको छ । दुर्घटनामा परी दुई जना घाइते भएका छन् । मेची राजमार्ग अन्तरगत चारआली केचना सडक खण्डको भद्रपुर नगरपालिका १० स्थित हनुमान चोकमा गएराति ९:५० मा चारआलीबाट चन्द्रगढीतर्फ आउँदै गरेको प्रदेश १०१०१४ प ९९३ नम्बरको मोटरसाइकल र विपरीत दिशातर्फ जाँदै गरेको मे ८ प २८३५ नम्बरको मोटरसाइकल एकापसमा ठोक्किँदा दुर्घटना भएको थियो । प्रदेश १०१०१४ प ९९३ नम्बर को मोटरसाइकल चालक भद्रपुर १० केन्द्र मोड निवासी त्रिलोक भण्डारीका २३ वर्षीय छोरा आलोक भण्डारीको मृत्यु भएको जिल्ला प्रहरी कार्यालय झापाका डीएसपी कृष्णकुमार चन्दले जानकारी दिए । घाइते भएका भण्डारीलाई ओमसाई हस्पिटल भद्रपुरमा पुर्याउन साथ चिकित्सकले मृत घोषित गरेका थिए । त्यस्तै सोही मोटरसाइकलको पछाडि सवार भद्रपुर नगरपालिका १० का २४ वर्षीय बिपान्सु राउत र मे ८ प २८३५ नम्बरको मोटरसाइकल चालक भद्रपुर ८ का २५ वर्षीय संजिप गिरी घाइते भएका छन् । राउतको ओमसाई पाथीभरा हस्पिटलमा र गिरीको बीएण्डसी हस्पिटल बिर्तामोडमा उपचार भइरहेको डीएसपी चन्दले बताए । दुवै सवारीसाधन प्रहरी कार्यालय झापाको नियन्त्रणमा रहेको जनाइएको छ ।
आश्विन शुक्ल नवमी : आज सिद्धिदात्री देवीको पूजाआराधना गरिँदै,"काठमाडौं : आश्विन शुक्ल नवमीका दिन आज दसैँघर वा पूजाकोठामा नौ दुर्गामध्येकी नवौँ सिद्धिदात्री देवीको विधिपूर्वक पूजाआराधना गरिँदै छ। प्रत्येक वर्ष आश्विन शुक्ल नवमी अर्थात् दुर्गा पक्षको नवौँ दिन सिद्धिदात्री देवीको विधिपूर्वक पूजाआराधना गर्ने वैदिक सनातनी परम्परा छ। यस वर्ष आज एकैदिन आश्विन शुक्ल अष्टमी र नवमी पर्व परेको नेपाल पञ्चाङ्ग निर्णायक समितिले जनाएको छ। समितिका अनुसार अष्टमीको पूजा सकेर केहि समय विश्राम गरेपछि नवमीको दुर्गा पूजा गर्न मिल्नेछ। नवरात्रको अन्तिम दिन आज सिद्धिदात्री देवीको विधिपूर्वक विशेष पूजाआराधना गरिँदैछ। नवरात्रका नौ दिन घटस्थापना गरिएको स्थलमा दुर्गा सप्तशती (चण्डी), श्रीमद्देवीभागवतलगायत देवीस्तोत्र पाठसमेत गरिन्छ। नवरात्रका अवसरमा देवीको आराधना गरी पूजा गरेमा शक्ति, ऐश्वर्य र विद्या प्राप्त हुने धार्मिक विश्वास छ। यसै आधारमा वैदिक सनातन धर्मावलम्बीले प्रत्येक वर्ष आश्विन शुक्ल प्रतिपदादेखि नवमीसम्म दुर्गा देवीको विशेष आराधना गर्छन्। नौ दिनसम्म पूजा आराधना गरेको प्रसाद विजयादशमीदेखि कोजाग्रत पूर्णिमाका दिनसम्म लगाइन्छ। दुर्गा पक्षसमेत भनिने दशैँको पहिलो दिन शैलपुत्री, दोस्रो दिन ब्रह्मचारिणी, तेस्रो दिन चन्द्रघण्टा, चौथो दिन कुष्माण्डा, पाँचौँ दिन स्कन्दमाता, छैटौँ दिन कात्यायनी, सातौँ दिन कालरात्रि, आठौँ दिन महागौरी र नवौँ दिन सिद्धिदात्रीको पूजाआराधना गर्ने गरिन्छ। यीनै नौवटा दुर्गाका रूपलाई नवदुर्गा पनि भनिन्छ। यस वर्ष असोज २६ गते शनिबार विजयादशमी परेको छ। विजयादशमीमा दिनभर मान्यजनबाट टीका तथा प्रसाद ग्रहण गर्न सकिने भए पनि साइत खोज्नेका लागि बिहान ११:३६ को साइत उत्तम रहेको नेपाल पञ्चाङ्ग निर्णायक समितिले जनाएको छ।"
मधेसको दसैं,"त्यतिबेला मधेसमा रुढीवादी र अन्धविश्वास व्याप्त थियो। अहिले यो चलन केही हदसम्म कम भएको छ। गाउँगाउँमा फैलिएको शिक्षाको ज्योति र प्रविधिको पहुँचले अन्धविश्वासमा कमी आएको छ। माटोका घैलाहरू। चिटिक्क पारेर रंगीचंगी बनाइएका हुन्छन्। घैलामा भुरै भुर प्वाल हुन्छन्। घैलाभित्र हुन्छ , तेलको बलिरहेको दियो। तीनै कलात्मक घैलाहरू टाउकोमा बोक्छन, युवतीहरू। दिनभरि ढोल बजाउँदै हिँडेका युवतीहरू र रातमा टाउकोमा घैला बोकेका युवतीहरू गाउँमा देखापर्न थालेपछि मधेसमा दसैं सुरु हुन्थ्यो। युवतीहरू रातिको समयमा गीत गाउँदै, नाच्दै टाउकोमा घैला बोकेर झिझिया नाच नाच्छन्। टाउकोमा घैला अड्याउन बिरबाको प्रयोग गरिन्छ। बिरबा पराललाई कपडामा मोडेर बनाइएको एक प्रकारको सामग्री हो। गोलो आकारको बिरबा टाउकोमा घैला अडरूाउन बनाइन्छ। डायनको आक्रमणबाट गाउँलाई मुक्त गर्न गाउँका चमार युवतीहरू गाउँभर ढोल पिट्दै हिँड्ने गर्छन्। उनीहरूले स्थानीय गित गाउँदै ढोल बजाएको आवाजले बोक्सिहरू पर भाग्छन् भन्ने जनविश्वास रहेको छ। ढोल बजाउदै उनीहरू गाउने गर्थे चल चल गे डइनी, कदमतर तोरा बेटाके खइबौ बह्मतर। त्यतिबेला मधेसमा रुढीवादी र अन्धविश्वास व्याप्त थियो। बोक्सी र डायनका बहानामा धेरै व्यक्तिहरू अकारण मारिए। उनीहरूमाथि गाउँलेबाटै अत्याचार हुने गथ्र्यो। छिमेकीबाटै हिंसामा पर्थे। मन नपरेका व्यक्तिलाई डायनको संज्ञा दिँदै सार्वजनिक बेइज्जती गरिन्थ्यो। अहिले यो चलन केही हदसम्म कम भएको छ। गाउँगाउँमा फैलिएको शिक्षाको ज्योति र प्रविधिको पहँुचले अन्धविश्वासमा कमी आएको छ। दसैंको आगमन सँगै गाउँका अभिभावकहरू एक खालले थप सर्तक हुने गर्थे। उनीहरू आफ्ना बच्चाहरूलाई घरबाहिर जान दिँदैनथे। गाउँमा लुकेर रहेका बोक्सी तथा डायन र भग्ताहरू नवरात्रीको समयमा थप सक्रिय हुन्छन भन्ने मान्यता र डरले उनीहरूले बच्चाहरूलाई घरवाहिर जान दिँदैनथे। कतै बालबच्चा बाहिर गैहाले भने कालो धागोमा लसुनको पोटी र हिंग उनेर माला लगाएर पठाउँथे। गाउँका प्राय सवै बच्चाहरूको अनुहारमा कालो गाजल र टीका पोतिने गथ्र्यो। कसैको घाँटीमा चाँदिको माला झुण्डिने गथ्र्यो। मालामा विशेष प्रकारको सुरक्षा बुटी मिसाइएको हुन्थ्यो। यस्ता मालाले डायनको बोक्सी नजरबाट बच्चालाई बचाउन सकिन्छ भन्ने जनविश्वास थियो। मधेसको दसैं सम्झनासाथ झ्याप्पै मानसपटलमा आउने दृश्य हो, पहलमानहरू एकआपसमा कुस्ती खेलीरहेको दृश्य। भिमकाय शरीर भएका कुस्तीबाजहरू गाउँको चौरमा कुस्ती खेल्ने गर्थे। उनीहरूसँग भिड्नका लागि गाउँकै बलिया युवाहरू प्रतिस्पर्धामा बस्ने गर्थे। दसैंतिहारलगायत चाडपर्वको पूर्वसन्ध्यामा गाउँलेहरू मिलेर कुस्ती प्रतियोगिता राख्ने गर्थे। खेल हेर्नको लागि सारा गाउँलेहरू कार्यक्रमस्थलमा भेला हुन्थे। खेल मनोरञ्जनको साधन थियो त्यो बेला। अहिले भने यो कुस्ती प्रतियोगिता हराउँदै गएको छ। यदाकदा हुने यस्ता प्रतियोगिताले मौलिकता वोक्न सकेका छैनन्। खेलाडीहरू व्यावसायिक रूपमा अगाडि बढ्ने वातावरण छैन। दसैंमा लाग्ने मेलाले वेग्लै रौनक ल्याउथ्यो। गाउँका बालक हुन् या युवा वा वृद्ध र अल्लारे नै किन नहोस मेला स्थलमा झुम्मिने गर्थे। मेलाभर्न विभिन्न गाउँबाट आएका गाउँले र व्यापारीहरूले वेग्लै रमाइलो छर्थे। मेलामा स्थानीय खाजा, खानाका परिकार, हलुवाइ, मुरहीकचरी, झिल्ली, जिलेबी र आलुचप बिक्री स्थलमा मानिसहरूको घुइँचो देखिन्थ्यो। पुरुषहरू स्थानीय घरबुना कमिज, धोती र लुंगी लगाउने गर्थे। महिलाले लगाउने सारी, चोली भने भारतीय बजारबाटै आउनेगथ्र्यो। बालबच्चाहरू नयाँ लुगामा मख्ख हुन्थे। मधेसमा दसंैको रौनकले गाउँ सुन्दर हुन्थे। काठमाडौंमा नै स्थायी रुपमा बसोबास गरेको ६० वर्षभन्दा बढी भयो। अहिले त म यहीँको रैथाने भइसके। तर, मेरो मन मस्तिष्क र मानसपटलमा बाल्यकालको दसैं ताजै छ। उतैको मिठास र आत्मियताले मलाई तानिरहन्छ। हुनतः पुराना धेरै कुराहरू परिवर्तनको संघारमा छन्। यस्तै छ, हाम्रो कला, संस्कृति र चालचलन मनाउने स्वरुप र शैलीपनि। मधेसमा पनि अहिले दसैं मनाउने तरिका बदलीएको छ, उस्तै बदलिएका छन्, त्यहाँ बसोबास गर्ने मधेसीहरू पनि। चाडपर्वको बेला गाउँभरीका मानिस भेला भएर रमाइलो गर्ने परम्परा बदलिएको छ, घर घरमा पुगेको इन्टरनेट र स्मार्टफोनले आफन्तबीच दूरी बढाएको छ। परिवार, छरछीमेकमा आत्मियता हराएको छ। विदेश उडेका परिवारको सदस्यले पठाएको रेमिटान्सले भित्राएको खुसी उनीहरूको घरभित्रै मात्रै सीमित छ। गाउँगाउँको प्रतिनिधित्व गर्दै दसैंमा फहर्याइने हनुमानको झन्डाले गाउँको शिर उँचो बनाउँथ्यो। कुन गाउँलेले अग्लो र ठूलो झुन्डा फहर्याउने एक खालको अघोषित प्रतिस्पर्धा नै हुने गथ्र्यो। गाउँको शिरमा उभिरहेको विशाल झण्डाले गाउँलेहरूको एकताको चिनारी दिन्थ्यो। यो गाउँका मानिसहरू भगवान हनुमान जस्तै बलियो र बुद्धिमानी छन् भन्ने पहिचान दिन्थ्यो। अहिले त हनुमानका झण्डाहरू हातहातमा हुन थाले। घरघरमा टाँसिन थाले, यसको रौनक गाउँमा विस्तारै घट्दो क्रममा छ। अन्य समुदायमा जस्तो मधेसमा हरेकको घरमा जमरा राख्ने चलन छैन। गाउँमा रहेका पण्डित तथा बाहुनहरूले उनीहरूका सबै जजमानहरूका लागि जमरा राख्ने परम्परा थियो। टीकाको दिन पण्डितहरूले नै टीका र जमरा लगाइदिने प्रचलन थियो। तर, अहिले यो परम्परा केही बदलीएको छ। हरेकले घरमा पनि जमरा राख्छन्, गाउँमा रहेको मन्दिरमा संयुक्त रूपमा दुर्गा पूजा गर्दै जमरा राख्ने चलन चलेको छ। पण्डितहरूबाट टीका लगाएपछि उनीहरूलाई दक्षिणा दिने चलन अझै पनि छ। चाडपर्व भ्रातृत्व र एकता जगाउने बहाना पनि हुन्। सामाजिक कामका लागि एकजुट हुने समय पनि हो। दसंै मान्न घर फर्कनेहरू गाउँ सफा गर्नका लागि तम्तयार भएर हिडेको देख्दा बेग्लै खुसी मिल्छ। पछिल्लो समय स्थानीय सरकार तथा जनप्रतिनिधिहरू पनि गाउँको कला, संस्कृति विकासका लागि केही काम गरिरहेका छन्। जुन सकारात्मक मान्नुपर्छ। चाडपर्वका बहानामा भएका विकृति र नराम्रा चलनहरू समाजबाट विस्तारै हट्ने क्रममा छन्। मधेसमा छोरी बुहारी घर बाहिर निस्कन हँुदैन, पढ्नु हुँदैन भन्ने चलन थियो। केही हदसम्म यी चलन अझै पनि छन्, तर धेरै अभिभावकहरू परिवर्तन भैसके। शिक्षा दिलाउने विषयमा छोरी हुन या बुहारी छुट्याउने प्रचलन हराउने क्रममा छ। मधेसमा दुर्गा मातालाई अत्यन्तै श्रद्धापूर्वक पूजाअर्चना गर्ने चलन छ। दुर्गा शक्तिकी देवी हुन्। तराई मधेसमा कुनै पनि माङगलीक शुभकार्य सुरु गर्नुपुर्व माँ भगवती दुर्गाको स्तुति गरिन्छ। जय जय भैरवी असुर सुहाउनी मधेसको भावनामा शक्त्ति भावना र भक्ति धाराले सशक्त भूमिका निर्वाह गरेको हुन्छ। शक्तिको उपासक को छैन र ? सबैलाई शक्तिको सरोकार स्वागतयोग्य मानिन्छ। मधेसका प्राचीन राजा र महाराजाले पनि शक्तिपीठको स्थापना ठाउँठाउँमा गरेर यसको उपासना गरेका थिए। स्वयं मिथिला नरेश रार्जर्षी जनकको इष्टदेवी राजदेवी थिइन्। जनकपुरको प्रसिद्ध राममन्दिरको प्राङ्गणमा अवस्थित राजदेवीको पूजाअर्चना आजसम्म पनि भैरहेको छ। दुर्गापूजामा राजदेवीको पूजाआजा बडो धुमधामका साथ गरिन्छ। यस अवसरमा भजन किर्तनको पनि विशेष व्यवस्था छ। राजदेवी तथा अन्य शक्तिपीठमा दिइने पशुबलीको भने अचेल विरोध हुन थालेको छ। धर्मको नामममा चलेको परम्परा धान्ने बहानामा पशुहरूको अधिकार हनन गरिएको आवाज उठ्न थालेको छ। मधेशमा रहेको छिन्नमस्ता देवीको मन्दिर, कङ्कालिनी माइको मन्दिर, गहवामाई, गढीमाइको मन्दिरलगायत धेरै देवीदेवताको मन्दिरमा पूजाअर्चना हुन्छ। जसले एकआपसमा भ्रातृत्व र मायाममता बाँडेको छ।"
खुर्पा प्रहारबाट श्रीमती गम्भीर घाइते,"दाङ : दाङको तुलसीपुरमा श्रीमानले धारियो हतियार प्रयोग गरि श्रीमतीलाई गम्भीर घाइते बनाएका छन्। तुल्सीपुर १३ दमार गाउँमा श्रीमानको खुर्पा प्रहारबाट श्रीमती गम्भीर घाइते भएको प्रहरीले जनाएको छ। दंगीशरण गाउँपालिका६ बागर कि ४० वर्षीय निरा बादीलाई उनका श्रीमान राजकुमारले आक्रमण गरेको इलाका प्रहरी कार्यालय तुलसीपुरका सूचना अधिकारी तथा प्रहरी निरीक्षक प्रकाश थापाले जानकारी दिए। ८१० दिन अगाडि श्रीमानश्रीमतीबीच घरायसी विवाद हुँदा निरा तुलसीपुर१३ बखरियास्थित माइती घरमा गएर बस्दै आएको र असोज २२ गते उनका श्रीमान ५२ वर्षीय राजकुमार बादी श्रीमतीलाई लिन भनेर माइती घरमा गएको अवस्था पुनः दुईजनाबीच वादविवाद भएको प्रहरीले जनाएको छ। सोही क्रममा राजकुमारले घाँस काट्न प्रयोग गरिने खुर्पाले प्रहार गर्दा श्रीमती निराको घाँटी, हात र मुखमा गहिरो चोट लागेको र उनी गम्भीर घाइते भएको प्रहरीले जनाएको छ। गम्भीर घाइते उनलाई राप्ती प्रादेशिक अस्पताल तुलसीपुरमा प्रारम्भिक उपचारपछि थप उपचारका लागि नेपालगञ्ज रिफर गरिएको छ। श्रीमतीमाथि प्रहार गरेको खुर्पा राजकुमारले आफ्नै टाउकोमा समेत प्रहार गर्दा गहिरो चोट लागेको र उनको राप्ती प्रादेशिक अस्पतालमा उपचार भइरहेको प्रहरीले जनाएको छ।"
मालश्री : नेपाली हृदयको दसैं धुन,"दसैंलाई दस प्रकारका शत्रु वा असुर अर्थात् काम, क्रोध, लोभ, मोह, मद, मत्सर, अहंकार, आलस्य, हिंसा र चोरी माथि विजय प्राप्त गर्ने चाडका रूपमा पनि लिइन्छ। माल श्री धुनले नेपालीको महान् चाड दसैं लिएर आउँथ्यो। दसैंको नयाँ उत्साह र सञ्चार लिएर आउँथ्यो। शरद ऋतुलाई साथमा लिएर आउँथ्यो। यसलाई दसैं धुन, शरद धुन, विजय धुन, आशीर्वाद धुन वा मौसम धुन पनि भनिन्थ्यो। साथै यस धुनलाई श्रीसम्पत्ति र धनधान्यकी देवी लक्ष्मीको आशीषका रूपमा पनि बुझिन्थ्यो। दसैं महिषासुर राक्षसको वध, श्रीरामले रावणमाथि विजय प्राप्त गरेको, दुर्गाले दैत्य चण्डमुण्ड, रक्तबीज तथा शुम्भनिशुम्भलाई वध गरेको खुसीयालीमा मनाइने चाड हो। अर्थात् असत्य माथि सत्यको विजयको उल्लासमा मनाइने चाड हो। एकापसमा खुसीयाली साटासाट गरिने चाड हो। विजयको प्रतीकात्मक रंग हो रातो। अत : नवदुर्गा भवानीको प्रसाद स्वरूप रातो टीका र जमरा लगाउने चलन छ। नेपालमा करिब चार सय वर्षअघि (सत्रौं शताब्दी)देखि यो धुन बज्न थालेको यसका विज्ञ बताउँछन्। गोर्खाका राजा पृथ्वीनारायण शाहको पालादेखि दसैंको फूलपाती भिœयाउँदा यो धुन बजाउने र गाउने चलन रहेको इतिहासका पानामा पढ्न पाइन्छ। माल श्री शब्दको संरचना माल र श्री मिलेर बनेको छ। जहाँ माल भन्नाले वस्तुजन्य सामान र श्री भन्नाले धनकी देवी लक्ष्मीलाई जनाउँछ। यसको पूर्ण अर्थ हुन्छ धनसम्पत्ति प्राप्तिका लागि देवी दुर्गाको लक्ष्मी रूपलाई प्रसन्न गराउन माल श्री धुनका साथ अर्पण गरिने फूलपाती, प्रसादादी आदि। माल श्री धुन हाम्रो वैदिक सम्पत्ति हो। निकै हार्दिक र आत्मीय धुन वा संगीत हो। किनकि यसमा संगीतकारहरूले शास्त्रीय राग र ताल प्रणालीमा आधारित भक्ति संगीत प्रदर्शन गर्ने गर्छन्। मूलत : यो धुन काठमाडौं उपत्यकाको नेवारी संस्कृतिसँग सम्बन्धित छ। अत : यो नेवारी संस्कृतिको लोकसंगीत हो। तथापि पछि यो धुन सम्पूर्ण नेपाली संस्कृतिसँग गाँसिन पुग्यो। हुँदाहुँदै यो नेपालीको महान् चाड दसैंको धुन बन्न पुग्यो। संगीत चन्द्रलाई माल श्री धुनको सबैभन्दा प्रारम्भिक पुस्तक मानिन्छ। नेवारी भाषामा लेखिएको यो ग्रन्थका ग्रन्थकार भक्तपुरका राजा जगतज्योति मल्ल र उनका मन्त्री वंशमणि ओझा थिए। यो ग्रन्थ नाट्य शास्त्रको परिशिष्टका रूपमा लेखिएको छ। त्यसो त राजा महिन्द्र मल्ल (विसं १५६०१५७४) लाई नेवारीको पहिलो कवि मानिन्छ। मल्ल राजामध्ये अन्य उल्लेखनीय नेवारी कविहरू हुन् सिद्धिनरसिंह मल्ल (१६१९१६६९), प्रताप मल्ल, रणजित मल्ल र जयप्रकाश मल्ल। सिद्धिनरसिंह मल्ल नेवारी भाषाका प्रथम नाटककार थिए। सितार, तबला, धिमेलाई आध्यात्मिक धुनका प्रतीकका रूपमा लिइन्छ। यीमध्ये सितार र तबलालाई माल श्री धुन जन्माउने वाद्ययन्त्र भनेर भनिन्छ। यसमा सारंगी र बाँसुरीको महत्त्वलाई अझ विशेष मानिन्छ। माल श्री धुन नेपालीको महान् चाड दसैं (नौरथा) मा बजाइने वर्षभरिको प्रतीक्षित मंगल धुन हो। नौरथाका साथमा दसैंका अन्य नामहरू हुन्, दसहरा, विजयादशमी, नवरात्रि, आयुध पूजा। आफ्ना नाताकुटुम्ब ठूलाबडा र मान्यजनबाट टीका तथा जमरा लगाउने र आशीर्वाद प्राप्त गर्ने र नयाँनयाँ कपडाहरू लगाउने अनि आफ्नो क्षमताअनुसार मीठो खाना खाने, ख्वाउने, घरआँगन, बाटोघाटो, गाउँबस्ती सफासुग्गर राख्नेजस्ता काम यस चाडका विशेष विशेषता हुन्। दसैंलाई दस प्रकारका शत्रु वा असुर अर्थात् काम, क्रोध, लोभ, मोह, मद, मत्सर, अहंकार, आलस्य, हिंसा र चोरी माथि विजय प्राप्त गर्ने चाडका रूपमा पनि लिइन्छ। मालश्री धुन वीरता पूजनको संगीत पनि हो। हिन्दु संस्कृति वीरता र सौर्य पूजनको उपासक र आरधक हो। परन्तु यस्तो महत्त्वको धुन जो दसैंमा गाउँघरमा क्लाँटा बाजासँगै बजाउने गरिन्थ्यो, आज विस्तारै अरू आयातीत संस्कार र संस्कृतिबाट विस्थापित हुँदै गएको छ। रेडियो र टेलिभिजनमा प्रशस्त सुन्न पाइने त्यो हृदयले रमाउँदै स्वीकारेको धुन अहिलेका पुस्तालाई थाहा नै नभएको अवस्थामा पुगेको छ। मालश्री धुन हाम्रो वैदिक सम्पत्तिा हो। निकै हार्दिक र आत्मीय धुन वा संगीत हो। किनकि यसमा संगीतकारहरूले शास्त्रीय राग र ताल प्रणालीमा आधारित भक्ति संगीत प्रदर्शन गर्ने गर्छन्। मूलत : यो धुन काठमाडौं उपत्यकाको नेवारी संस्कृतिसँग सम्बन्धित छ। अत : यो नेवारी संस्कृतिको लोकसंगीत हो। राजाको पालामा अर्थात् पञ्चायती व्यवस्था हुँदाको अवस्थामा सञ्चारका हरेक माध्यममा यो धुन दसैंभरि सुन्न पाइन्थ्यो। शान्त रसमा करुणाको सञ्चार प्रवाह गराउने माल श्री धुनको सट्टामा अहिले गाउँघरमा पनि आधुनिक र आयातित गीतसंगीत बजाएर दसैं मनाउनु भनेको निकै दु : खद् कुरा हो। यस्तो स्थितिमा पनि राज्य कानमा तेल हालेर बस्नु यो झनै दु : खद् कुरा हो। नौरथाको यो समयमा गन्धर्व जातिहरू सारंगीमार्फत माल श्री धुन बजाउँदै घरघरमा पुग्थे। जब उनीहरू पुग्थे, तब थाहा हुन्थ्यो दसैं आरम्भ भएछ। गन्धर्व जातिहरूलाई यो बेलामा घरघरमा गएर माल श्री धुन बजाउन भ्याइँनभ्याइ हुन्थ्यो। किन्तु अचेल मन निकै खिन्न हुन्छ। अहिलेको पुस्ताले यो धुन सुन्नै पाएका छैनन्। यो धुनलाई राज्यले रोकै लगाएको हो कि भन्ने भान हुन थालेको छ। यसर्थ उनीहरूले न गन्धर्वहरूले बजाएका माल श्री धुन सुन्न पाए न त सञ्चार माध्यममार्फत पहिले झैं यत्रतत्र बजेको सुनेर रमाउन र त्यसबाट प्राप्त विजयको ऊर्जा नै लिन पाए। अझ स्पष्ट भन्नुपर्दा उनीहरूलाई नयाँ पुस्ताले यसको महत्त्व बुझ्नै पाएनन्। अर्थात्, बुझ्नै दिइएन। पुरानो पुस्ताले माल श्री धुन नसुनेसम्म दसैं आएको अनुभूति गर्दैनथे। यस्तो अनुभूति नयाँ पुस्ताले गर्नै पाएनन्। अत : यदि यो महत्त्वपूर्ण धुन लोप भयो भने यसको प्रमुख कारक भनेको राज्य नै हुनेछ। यसैको कारण सारंगी पनि लोप हुन सक्छ। अत : राज्यले गन्धर्व समुदायको पेसा संरक्षण र व्यवस्थापन गर्न र सारंगीलाई निरन्तरता दिनमा निकै उत्साहहीन देखिन्छ। राज्यले माल श्री धुन र सारंगीलाई पाठ्यपुस्तकमा राखेर पढाउने व्यवस्था गर्नुपर्ने हो। तर यस सम्बन्धमा राज्य मात्रै सत्ताको कुर्सीमा विदेशीको कठपुतली बनेर टुलुटुलु हेरेको अवस्था छ भन्दा अत्युक्ति हुँदैन। मालश्री धुनको ऐतिहासिक किंवदन्तीअनुसार यो धुन देवीको गुनगानका लागि बजाइन्थ्यो। यो धुनबाट देवी प्रसन्न भएर विद्या, धन र शक्ति प्रदान गर्छिन् भन्ने मान्यता थियो। यसैले घर वा मन्दिरमा देवीको पूजा सुरु गर्नुपूर्व यो धुन बजाइने चलन व्यापक थियो। यो धुन राजा सिद्धिनरसिंह मल्लको पालादेखि प्रचार हुन थालेको थियो। पछि आएर यस धुनलाई मौलिक नेपाली लोकधुनका रूपमा लिइन थाल्यो। त्यसो त हनुमान ढोकामा अवस्थित नृत्यनाथको मन्दिरमा पहिले पहिले दसैंभरि नै माल श्री धुन बजाइने गरिन्थ्यो। पृथ्वीनारायण शाहपछि शाहवंशका राजाहरूले यसलाई निरन्तरता दिँदै आएका थिए। पहिलेपहिले माल श्री धुनका लागि बढी मात्रामा नौमती बाजा बजाउने गरिन्थ्यो। अत : यो धुन साढे चार सय वर्षदेखि नेपालीको मनमनमा गुञ्जिरहेको मौलिक धुन हो। माल श्री धुनले नवदुर्गाको आराधना गरेर सबै नेपालीले संयुक्त रूपमा मानिने चाडलाई संकेत गर्छ। सयौं वर्ष अघिदेखि माल श्री धुन नेपाली समाज र उनीहरूको हृदयसँग गाँसिएर आएको धुन हो। अत : यस मौलिक धुनलाई सकिन्छ भने नबिग्रिने गरी अझ परिष्कृत र विकसित गर्दै अरू अनेकौं शताब्दीसम्म दिगो र जिउँदो राख्नु राज्य र हामी सम्पूर्ण नेपाली नागरिकको प्रमुख कर्तव्य हो। अस्तु !"
दसैंमा साझा जिम्मेवारी,"चाडपर्वले कामलाई समान रूपमा बाँडफाँड गरेर महिलामाथिको मानसिक र शारीरिक बोझलाई कम मात्र गर्दैन, उनीहरूलाई आराम गर्न र आनन्द लिनका लागि ठाउँ पनि प्रदान गर्छ। मुलुकका हिन्दू समुदायहरू यस वर्षको सबैभन्दा प्रतिक्षित चाड दसैंको तयारीमा जुटेका छन्। घरमा खुसीयाली, न्यानोपन र एकताको आनन्द गुन्जिनेछ। किनकि टाढाटाढा छरिएका परिवारका सदस्यहरू आफ्ना प्रियजनहरूसँग चाड मनाउन आफ्नो जरामा फर्किनेछन्। दसैंको छैटौं दिन नेपालीहरूको मनमा विशेष स्थान राख्ने हिन्दुहरूको महान चाड दसैं हो। पारिवारिक जमघटको सुरुवातको रुपमा मनाइने यस १० दिने पर्वको सातौं दिन फूलपातीको दिनदेखि कार्यालयहरू चाँडै बन्द हुनेछन्, जहाँ मानिसहरूले स्वादिष्ट भोजको मजा लिने, चङ्गा उडाउने, कार्ड खेल्ने र पुस्तादेखि चलिआएको मौलिक परम्परामा संलग्न हुने गर्छन्। नदेखेको बोझ यद्यपि, आनन्द र उत्सवको सतह मुनि प्रायः अपरिचित वास्तविकता छः महिलाहरूको अदृश्य श्रम जसले चुपचाप यी उत्सवहरूलाई समर्थन गर्दछ। हरेक परम्परालाई सही क्रममा पालना गरिएको सुनिश्चित गर्दै महिलाहरू बिहानको क्र्याकमा उठ्छन्, चाडपर्वको तयारी गर्छन्। दिनभरि, तिनीहरू भान्साकोठामा पसिना बगाउँछन्, चाडपर्वका स्वादिष्ट खानाहरू सावधानीपूर्वक पकाउँछन् र न्यानो मुस्कानका साथ सेवा गर्छन्। तिनीहरूले घर सफा गर्छन् र उत्सवको हरेक पल आफ्नो परिवारको स्वाद सुनिश्चित गर्दै आफ्नो कार्य सूचीहरू जाँच गर्छन्। यस बीचमा, उनीहरूले बैठक कोठाबाट जीवन्त अराजकतालाई अँगालेका छन्, जहाँ परिवारका पुरुष सदस्यहरूले कार्ड खेल्दा खुसीले कराउँछन्, र छतबाट, जहाँ उनीहरू चङ्गा उडाउँछन्, सबै खाजाको लागि बोलाउँदै र आदेश जारी गर्दा। यो आँधीबेहरीको बीचमा, तिनीहरूले आफ्नो चिया चुस्ने वा सास फेर्नका लागि एक पल पाउन सक्दैनन्, कुनै पनि समय बिना एक कार्यबाट अर्को कार्यमा साँच्चै चाडपर्वको आनन्द लिनको लागि। तैपनि तिनीहरूले आफ्नो परिवारको माया र हेरचाहबाट प्रेरित भएर चाडपर्वको जिम्मेवारीहरू खुसीसाथ स्वीकार गर्छन् यो कथा आमा, श्रीमती, दिदीबहिनी र घरपरिवारका अनगिन्ती महिलाहरूसँग प्रतिध्वनित छ। केही भाग्यशाली बाहेक जहाँ महिला र पुरुष बीचको जिम्मेवारी समान रूपमा बाँडफाँड हुन्छ, चाहे आर्थिक होस् वा घरपरिवार, यो कथा अधिकांश घरहरूमा उस्तै छ। चाहे खानाको सावधानीपूर्वक योजना होस्, सरसफाइ गर्ने होस् वा अनुष्ठानका लागि प्रसाद तयार गर्ने होस्, यो चाडपर्व सहज रूपमा चल्ने सुनिश्चित गर्ने महिलाहरूको हात र हृदय हो। तैपनि, यो ठूलो प्रयास अक्सर बेवास्ता गरिन्छ। दसैं र तिहार जस्ता चाडपर्वहरू एकताले भरिएको रमाइलो अवसरहरू बन्ने उद्देश्यले गर्दा धेरै महिलाहरूका लागि यसले थप तनाव र थकान पनि ल्याउँछ। चाडपर्वको तयारीको जिम्मेवारीसँगै घरबाहिरको भुक्तान कार्यलाई सन्तुलनमा राख्नेहरूका लागि यो विशेष गरी सत्य हो । सन् २०२२ को जनसांख्यिक तथा स्वास्थ्य सर्वेक्षणका अनुसार करिब ४० प्रतिशत विवाहित महिलाले रोजगारी पाएका छन्, जसमध्ये ७६ प्रतिशत १५४९ वर्षका विवाहित महिलाहरूले कार्यबलमा भाग लिइरहेका छन्। यो नेपालको महिला सशक्तिकरणका लागि महत्वपूर्ण कोसेढुङ्गा हो। अधिक महिलाहरू कार्यबलमा सामेल हुनाले, उनीहरूले आफूलाई पुरुष समकक्षहरू जस्तै व्यावसायिक वातावरणमा भेट्टाउँछन्, जबकि उनीहरूले आफ्नो बहु भूमिका र विरोधाभासी लैङ्गिक अपेक्षाहरूबाट उत्पन्न भिन्न दबाबहरूको सामना गर्छन्। फलस्वरूप, तनाव एक अपरिहार्य वास्तविकता बन्छ।चाडपर्वको तयारीको जिम्मा महिलाको मात्रै हो भन्ने समाजमा अझै पनि दृढ विश्वास छ। मेनुको निर्णय गर्ने होस् वा घरलाई दागरहित होस् भन्ने कुरा सुनिश्चित गर्ने होस्, महिलाहरूले सबै कुरालाई उत्तम बनाउने भार वहन गर्छन्, विशेष गरी परम्परागत परिवारहरूमा जुन रीतिरिवाजहरू नजिकबाट पालना गर्छन्। यो अपेक्षा प्रायः चुनौतीविहीन हुन्छ, लैङ्गिक जिम्मेवारीहरूको चक्रलाई निरन्तरता दिन्छ जुन धेरै महिलाहरूले पालन गर्न बाध्य महसुस गर्छन्। सांस्कृतिक महत्व दसैं र तिहार जस्ता चाडपर्वहरूले गहिरो सांस्कृतिक महत्व राखेको नेपालमा यी परम्पराहरूलाई जोगाउन महिलाहरूले महत्त्वपूर्ण भूमिका खेल्छन्। तिनीहरूको अथक प्रयासको माध्यमबाट, तिनीहरूले सांस्कृतिक अभ्यासहरू जीवित राख्छन्, यो सुनिश्चित गर्दै कि अघिल्लो पुस्ताको मूल्यमान्यता र चलनहरू सहन। अनुष्ठानको संरक्षकको रूपमा, महिलाहरूले प्रत्येक भेटी, प्रार्थना र खाना सावधानीपूर्वक तयार गर्छन्। यद्यपि, यो महत्त्वपूर्ण भूमिका व्यक्तिगत लागतमा आउँछ, किनकि उनीहरूले प्रायः घरपरिवारमा श्रमको असमान विभाजनको कारण शारीरिक र मानसिक थकान अनुभव गर्छन्। चाडपर्वहरू निर्दोष होस् भनी सुनिश्चित गर्न महिलाहरूले अनगिन्ती त्यागहरू गरे तापनि पितृसत्तात्मक समाजका पुरुषहरूले चाडपर्वको समयमा महिलाहरूले बोक्ने ठूलो बोझलाई बेवास्ता गर्छन्। जब यो मुद्दा उठाइन्छ, कतिपयले यसलाई कट्टरपन्थी सक्रियताको रूपमा पनि लेबल गर्छन् र यसले सांस्कृतिक मूल्यहरूमाथि आक्रमण गरेको आरोप लगाउँछन् । घरको काममा सहयोग गर्ने केही पुरुषहरूले पनि घरको समान जिम्मेवारी हो भन्ने तथ्यलाई बेवास्ता गर्दै आफ्नो योगदानलाई कृपाको रूपमा लिन सक्छन्। चाडपर्वहरू आदर्श रूपमा आराम, प्रतिबिम्ब, र सबैका लागि उत्सवको लागि समय हुनुपर्छ । तर, महिलाहरूमाथि राखिएको भारी बोझले उनीहरूलाई चाडपर्वको आनन्द उठाउने अवसर कमै छोड्छ। परिवारका अपेक्षाहरू पूरा गर्ने, घरायसी जिम्मेवारीहरू जुटाउने र चाडपर्वका कर्तव्यहरू पूरा गर्ने दबाबले महिलाहरूले अरूका लागि सिर्जना गर्न खोजेको आनन्दलाई घटाउन सक्छ । आजको परिप्रेक्ष्यमा, जहाँ महिलाहरूले परिवार र समाज दुवैमा धेरै तरिकामा योगदान पुयाउँछन्, तिनीहरूको प्रयासलाई मान्यता दिन र जिम्मेवारीको थप न्यायपूर्ण वितरणतर्फ काम गर्नु महत्वपूर्ण छ। चाडपर्वको तयारी महिलाको काँधमा मात्रै हुनुहुँदैन। घरका हरेक सदस्य, पुरुष, महिला वा बच्चाले यी उत्सवहरूलाई स्मरणीय बनाउन जाने कार्यहरू साझेदारी गर्न सक्रिय भूमिका खेल्न सक्छन्। कामलाई समान रूपमा बाँडफाँड गरेर परिवारले महिलामाथिको मानसिक र शारीरिक बोझलाई कम मात्र गर्दैन, उनीहरूलाई घरका अन्य सदस्यहरूले जस्तै उत्सवहरूमा पूर्ण रूपमा सहभागी हुन, आराम गर्न र पलहरूको आनन्द लिनका लागि ठाउँ पनि प्रदान गर्न सक्छ। यो परिवर्तनका लागि लामो समयदेखि चलिआएको पितृसत्तात्मक मान्यतालाई चुनौती दिनुपर्छ र चाडपर्वको तयारी महिलाको मात्र कर्तव्य होइन साझा पारिवारिक जिम्मेवारी हो भन्ने धारणालाई आत्मसात गर्नुपर्छ ।यस वर्षको दशैं र तिहारको तयारी गर्दा, यी पर्वहरूलाई विशेष बनाउनका लागि कति मिहिनेत गरिन्छ र त्यो भार कसले बोक्छ भन्ने कुरालाई चिन्तन गरौं । देवी दुर्गाको आराधना र उहाँको आशीर्वाद लिन समर्पित १० दिने उत्सव दसैंको आनन्दमा परिवारहरू रमाइरहँदा, परिवारका सबै सदस्यहरूले आफ्नो घरकी साँचो देवी, नारीलाई मूल्यवान महसुस गरून् भन्ने सुनिश्चित गर्ने जिम्मेवारी साझा गर्नु आवश्यक छ। चाडपर्वको आनन्द लिने अवसर मिल्नेछ। जसरी तिनीहरूले ईश्वरको सम्मान गर्छन्, तिनीहरूले पनि आफ्नो जीवनमा महिलाहरूको लागि सम्मान देखाउनुपर्छ, उनीहरूको कडा परि श्रमलाई स्वीकार गर्दै र तिनीहरूलाई उत्सवहरूमा भाग लिन अनुमति दिनुपर्छ। चाडपर्वका जिम्मेवारीहरू साझेदारी र साझेदारी गरेर, परिवारहरूले सबैका लागि थप रमाइलो, सन्तुलित र समावेशी उत्सव सिर्जना गर्न सक्छन्। आखिर, उत्सवको सार परिवारहरूले सँगै सिर्जना गर्ने क्षणहरूमा निहित छ।"
"दसैंमा : के खाने, के नखाने ?","स्वच्छ मासुसँगै हरियो तरकारी, सलाद, फलफूल र पानी पर्याप्त खानुपर्छ। नवरात्रसँगै दशैंको चहलपहल देशभर भइरहेको छ। परिवार, आफन्त, कुलकुटुम्बबीच भेटघाटको क्रम विस्तारै बढ्दै छ। यस्तोमा के गर्ने ? धेरैको योजना हुन्छ, रमाइलो गर्ने। चाडवाडमा खानपिन गर्दा ख्याल गर्नुपर्ने पक्ष हो, स्वास्थ्य। प्रायः सबै जातजाति र समुदायमा बनाउने बडा दसैं भेटघाट र एकताको पर्व पनि हो। यस्ता पर्वहरूमा माछा, मासु खाँदा स्वास्थ्यमा पनि ध्यान दिनुपर्ने चिकित्सकहरू सुझाउँछन्। मासुका परिकारमा पानीको मात्रा कम र चिल्लो पदार्थ अधिक हुन्छ। यसले हाम्रो शरीरमा असन्तुलन पैदा गर्छ। वरिष्ठ मुटु रोग विशेषज्ञ डा प्रकाशराज रेग्मी मासुजन्य परिकारसँगसँगै हरियो तरकारी, सलाद पनि सेवन गर्नुपर्नेमा जोड दिन्छन्। मासुमा आइरन, प्रोटिन, एमिनो एसिड, भिटामिन बी १२ राम्रो मात्रामा पाइन्छ। मासु र मासुजन्य पदार्थ, दूध र दुग्ध पदार्थमा कोलेस्टेरोल, स्याचुरेटेड फ्याट हुन्छ। डा रेग्मी भन्छन्, ताजा र धेरै फाइबर भएका खाद्यपदार्थ पनि सेवन गर्नुपर्छ। सागसब्जी, गेडागुडीको सेवनमा पनि ध्यान दिनुपर्छ। सफ्ट ड्रिक्सभन्दा फलफूलको जुस खानु राम्रो हुन्छ। घरमै बनाएर दही, लस्सी र मोही खान सकिन्छ। मासु खरिद गर्दा ध्यान दिऔं तपाईं नजिकैको पशु वधशाला वा मासु पसलमा जाँदै हुनुहुन्छ भने वधशाला एवं मासु पसलको अवस्थाको पनि सूक्ष्म निरीक्षण गर्नुपर्ने चिकित्सकहरूको सुझाव छ। मासु पसल सफास्वच्छ छ, छैन ध्यान दिनुपर्छ। मासु पसलमा अनिवार्य रूपमा तार जाली वा सिसा लगाइएको अथवा अन्य आवश्यक उपाय अपनाई झिंगालगायत अन्य हानिकारक किराफट्याङ्ग्रा बस्न नसक्ने व्यवस्था गरिएको स्थानबाट मात्र मासु खरिद गर्नुपर्छ। वध गरिएको ठाउँबाट अर्को ठाउँमा लैजाँदा बाह्य रूपमा अन्य कुनै वस्तुको सम्पर्क नहुने गरी ढोकेकोछोपिएको छ कि छैन ख्याल गर्नुपर्छ। संक्रामक, परजीवीका साथै अन्य पैतृक रोग तथा मेटाबोलिक रोग नलागएका पशुको मासु खरिद गर्नुपर्छ। पशुवध शाला र मासुको सरसफाइ र गुणस्तरमा ख्याल गर्नुपर्छ। त्यस्तै मासु काट्ने साधन, औजार (अचानो, बाँध्न डोरी, अड्काउने डन्डी) स्वच्छ र सफा हुनुपर्छ। कतिपय बिक्रेताले भाले जनावरको मासु भनी पोथी जनावरको मासु बिक्री गर्न सक्ने भएकोले यसतर्फ पनि सचेत हुनुपर्ने उपभोक्ता अधिकारकर्मी विष्णु तिमिल्सेना बताउँछन्। अधिवक्ता तिमिल्सेना भन्छन्, उपभोक्ताको चाहनाअनुसार मासुको गुणस्तर घट्न नदिई जस्ताको तस्तै उपभोक्तासम्म पुयाउनु मासु व्यवसायीको कर्तव्य हो। प्राकृतिक गुण कायम भएको मासु खरिद गर्नुपर्छ। कस्तो मासु नखाने ? वरिष्ठ क्यान्सर रोग विशेषज्ञ डा अरुण शाही दसैंको छुट्टी केही दिन हुने भएकोले सन्तुलित खाना खानुपर्ने बताउँछन्। बासी, सडेगलेको खानेकुरा खानु हुँदैन, डा शाही भन्छन्, सकभर पोलेको डढेको मासु खानु हुँदैन। रातो मासु पनि नखाऔं। खानपानमा पनि अनुशासित हुनुपर्छ। मुटु रोग विशेषज्ञ डा रेग्मीका अनुसार, खसीको छालामा बोसो, कोलेस्टेरोल धेरै हुन्छ। डा रेग्मीको सुझाव छ, दसैंमा नखाएको कहिले खाने हो र ? भन्दै मासु र मदिरा सेवन गर्ने चलन छ। यो त्यागौं। कलेजो, मिर्गौलालगायत भित्री मासु पनि भरसक खानु हुँदैन। चिल्लो, डिप फ्राई गरेर माछामासुजन्य परिकार नपकाउन र बासी मासु पनि सेवन नगर्न उनको सुझाव छ। मासुमा हुने स्वस्थता तथा मासुको स्वाभाविक गुण यथावत् रहेको खरिद गर्नुपर्ने विज्ञहरू बताउँछन्। पशु वधशालाको सरसफाइको साथै मासुको स्वच्छतामा ख्याल गर्नुपर्छ। राँगा, भैंसीको आन्द्रामा फित्ते जुका पाइन सक्छ। जसलाई चिकित्सकीय भाषामा टेनिया स्याजिनाटा भनिन्छ। मासुमा केही खराबी वा रोग भएको पाइएमा त्यस्तो मासु बिक्री वितरणको लागि निषेध गरिएको छ, कानुनीरूपमा। तर, बिक्रेताले नाफा आर्जनको लागि लुकाएर बिक्री वितरण गर्ने अधिकारकर्मीहरू बताउँछन्। त्यसैले मासु खरिद गर्ने क्रममा उपभोक्ताले मासु तथा मासु पसलको सरसफाइमा ध्यान दिनुपर्छ। पशु वधशाला तथा मासु जाँच ऐन, २०५५ मा पनि कुनै पशु वध गर्नुअघि वधशाला स्थापना भएको क्षेत्रमा मासु सुपरिवेक्षकले तोकेका स्थानमा मात्र पशु जाँच गराउनु पर्ने उल्लेख छ। जाँच गरिएको पशु वध गर्न उपयुक्त देखिएमात्र मासु निरीक्षकले चिह्नसमेत अंकित गरी पशु वध गर्न अनुमति दिने ऐनमा उल्लेख भए पनि व्यवहारमा कार्यान्वयन हुन सकेको छैन। मासु निरीक्षकको व्यवस्था नहुँदा रोगी पशुको मासु तथा छालासहितको मासु बिक्री गरेको उपभोक्ताकर्मीहरू बताउँछन्। कतिपय स्थानमा एक जातको पशुको मासुलाई अर्को जातको पशुको मासु हो भनी मासु हो भन्दै मिसावट गरी बिक्रि गर्न सक्छन्। मासुको स्वाभाविक गुण र स्वाद परिवर्तन गर्ने वा तौल बढाउने गरी कुनै पदार्थ मासुमा मिसाएर बिक्री गर्न पाइँदैन। फाइबरयुक्त खाद्यपदार्थ खाऔं शरीरलाई स्वस्थ र फूर्तिलो बनाउन फाइबरयुक्त खाद्यपदार्थ खानुपर्ने चिकित्सकहरूको सुझाव छ। उच्च फाइबरयुक्त खानाले हाम्रो शरीरमा रहेको खाना पचाउन, मधुमेह कम गर्न, तौल घटाउन, कुनै पनि दीर्घकालीन रोगको उपचार गर्न, हृदय रोगहरू र उच्च रक्तचापजस्ता समस्याहरूबाट टाढा राख्न मद्दत गर्छ फूलगोभी, ब्रोकाउली, एभोकाडोलगायतमा उच्च फाइबर पाइन्छ। मासुजन्य परिकारसँगसँगै हरियो तरकारी, सलाद पनि सेवन गर्नुपर्छ। डा रेग्मी भन्छन्, ताजा र धेरै फाइबर भएका खाद्यपदार्थ सेवन गर्नुपर्छ। सागसब्जी, गेडागुडीको सेवनमा पनि ध्यान दिनुपर्छ। सफ्ट ड्रिक्सभन्दा फलफूलको जुस खानुपर्ने डा रेग्मीको सुझाव छ। दही, लस्सी र मोही खान सकिन्छ, उनले भने। मुटुरोग विशेषज्ञ डा रेग्मीका अनुसार, मुटुजन्य समस्या भएका व्यक्तिले खानपानमा सजगता अपनाउनु पर्छ। मुटु रोगीले खानपानमा ध्यान नदिँदा झन् जटिलता हुन सक्छ, डा रेग्मी भन्छन, मुटुका बिरामीलाई चिल्लो, नुनिलो सेवनले उच्च रक्तचाप बढाउन सक्छ। मुटुको पम्प गर्न समस्या हुन सक्छ। मुटुको धड्कनमा उतारचढाव हुन सक्छ। खानपानमा ध्यान दिनुपर्छ। नियमित औषधि सेवन गर्ने कार्य बिर्सनु हुँदैन। शक्तिपीठहरू जाने, लिंगेपिङ, रोटेपिङ खेल्ने, चंगा उठाउने कार्यले शारीरिक र मानसिक रूपमा स्वस्थ हुन सहयोग पुग्ने चिकित्सकहरूको सुझाव छ। डा रेग्मी भन्छन्, कोठामा बस्ने, तास खेल्ने नभई घरबाहिर निस्कने, पिङ खेल्ने, आफन्त भेटघाट गर्न जाने गर्दा चाड रमाइलो हुन्छ। नियमित व्यायाम गर्नुपर्छ। स्वास्थ्यलाई पनि फाइदा गर्छ। स्वस्थ र सफा खानेकुरामा खाऔं। बाहिरभन्दा घरमै पाकेको स्वच्छ र सफा खानेकुरा खानुपर्छ।"
"बझाङमा अटो दुर्घटना, घाइते भएका चालकको मृत्यु","बझाङ : बझाङमा अटो दुर्घटनामा परि घाइते भएका चालकको मृत्यु भएको छ । मृत्यु हुनेमा बित्थडचिर गाउँपालिका ४ का २४ वर्षीय गोबिन्द बिक रहेका छन् । बिक बित्थडचिर  ९ सुनकुडास्थित जयपृथ्वी राजमार्गमा देउलेखबाट सुनकुडा तर्फ आउँदै गरेको अवस्थामा ठाडीधार भन्ने स्थानमा गयराति करिब ८:४५ बजे अटो एक्ससहित सडकबाट १०० मिटर तल खसेका थिए । बिकले चलाएको सुपप्र ०१००१ ह ६३२१ नम्बरको अटो एक्स सडकबाट १०० मिटर तल खस्दा उनको टाउको , मुख र अन्य पुरै शरिरमा चोट लागेको थियो । उनलाई तत्काल प्राथमिक स्वस्थ्य केन्द्र देउलेख बझाङमा लगि सामान्य उपचार पश्चात थप उपचारको लागि जिल्ला अस्पताल डडेल्धुरा रेफर गरिएको र राति २ बजे बाटोमै मृत्यु भएको जिल्ला प्रहरी कार्यालय बझाङका सूचना अधिकारी तथा सूचना अधिकारी लोकेन्द्र सिंह ठगुन्नाले बताए । उनका अनुसार बिकले अत्यधिक मदिरा सेवन गरिएको मेडिकल रिपोर्टमा देखिएको छ । अहिले मृतक बिकको शव पोष्टमार्टमका लागि प्राथमिक स्वास्थ्य केन्द्र देउलेख बझाङको शव गृहमा राखिएको छ ।"
