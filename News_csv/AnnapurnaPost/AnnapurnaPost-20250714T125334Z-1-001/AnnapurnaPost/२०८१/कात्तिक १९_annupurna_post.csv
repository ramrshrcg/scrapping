शीर्षक,विवरण
कौडा र नगदसहित पाँचजना पक्राउ,नुवाकोट : प्रहरीले नुवाकोटको ठूलोगाउँबाट कौडा र नगदसहित पाँच जनालाई नियन्त्रणमा लिएको छ। पक्राउ परेकालाई प्रहरी हिरासतमा राखिएको छ। प्रहरीले लाखौं रुपैयाँ बरामद गरेको छ भने पक्राउ परेकाहरूलाई हिरासतमा राखेको छ। जिल्ला प्रहरी कार्यालय नुवाकोटबाट प्रहरी निरीक्षक दीपक घिमिरेको नेतृत्वमा खटिएको प्रहरी टोलीले विदुर नगरपालिका५ ठूलोगाउँस्थित एक घरबाट कौडासेटसहित एकजना जनप्रतिनिधिसहित पाँचजना पुरुषलाई पक्राउ गरेको हो। नगद हारजित हुने गरी कौडा खेलिरहेको जानकारी आएपछि घरमा छापा मारेर प्रहरी टोलीले ९७ हजार पाँचसय रुपैयाँसहित नुवाकोटकै पाँच जना युवकलाई नियन्त्रणमा लिएको जिल्ला प्रहरी कार्यालय नुवाकोटले जनाएको छ। पक्राउ परेकाहरूबाट प्रहरीले नगद बरामद गरेको जनाएको छ। उक्त स्थानबाट प्रहरीले विदुर५ का वडा सदस्य होमबहादुर कुमालसहित पाँच जनालाई नगद र कांडासहित नियन्त्रणमा लिइएको प्रहरी नायब उपरीक्षक तिलक भारतीले जानकारी दिए। उनका अनुसार प्रहरीले कानुनले प्रतिबन्धित गरेका जुवातास तथा कौडा नियन्त्रण अभियान सञ्चालन गरिरहेको छ। उनीहरूलाई मुलुकी अपराध संहिता २०७४ को जुवा सम्बन्धी महल अनुसार कारबाही गरिने जनाइएको छ। गोप्य सूचनाको आधारमा प्रहरीले छापा मारेर उनीहरूलाई नियन्त्रणमा लिएको हो। चाडपर्वका समयमा लुकीछिपी जुवातास खेलाउने क्रम बढिरहेको प्रहरीमा उजुरी आइरहेको नुवाकोट प्रहरीको भनाइ छ।
"अर्घाखाँची बस दुर्घटना : थप एकजनाको मृत्यु, १८ घाइते",अर्घाखाँची : अर्घाखाँचीको भूमिकास्थान नगरपालिकामा भएको बस दुर्घटनामा मृत्यु हुनेको संख्या २ पुगेको छ। १८ जना घाइते भएका छन्। भुमिकास्थान नगरपालिका वडा नम्बर ५ र ६ को सिमाना जयठाटीमा अहिले बेलुका अन्दाजी ५ बजे देउसी भैलो नाचिरहेको स्थानमा ना३ख २४७१ नम्बरको बसको ब्रेक फेल भएपछि दुर्घटना भएको जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए। भैलो खेल्न आएको बसको एक्कासी ब्रेक फेल भई बाटोमा भैलो खेलिरहेका ग्रुपलाई ठक्कर दिएको प्रहरीको भनाइ छ। घटनास्थलमै एक महिलाको मृत्यु भएको छ। उपचारका क्रममा २२ वर्षीया तारा श्रेष्ठको अर्घाखाँची अस्पतालमा मृत्यु भएको डीएसपी मल्लले बताए। घाइतेलाई अर्घाखाँची अस्पतालमा उपचारका लागि पठाइएको छ। प्रहरी र स्थानीयले घाइतेको उद्धार गरेका छन्। घटनाको अनुसन्धान भैरहेको प्रहरी प्रमुख डिएसपी मल्लको भनाइ छ। साविक खिल्जी र असुरकोटको सिमाना जयठाटीमा १५१६ भैलोका समूह नाच्ने परम्परा रहेको स्थानीय गणेश प्रसाद भण्डारीले बताए। भैलो हेर्ने परम्परा अनुसार मानिसहरु त्यहाँ पुगेका थिए।
"त्रियुगा नदीमा डुबेर दुई बालिकाको मृत्यु, एक बेपत्ता",राजविराज : जिल्लाको कञ्चनरुप नगरपालिका४ स्थित त्रियुगा नदीमा डुबेर आज दुई बालिकाको मृत्यु र एकजना बेपत्ता भएका छन्। स्थानीय श्रवण महतोकी नौ वर्षीया छोरी प्रतिभा महतो र सुरेश सदाकी आठ वर्षीया छोरी जितनी सदाको नदीमा डुबेर मृत्यु भएको जिल्ला प्रहरी कार्यालयका प्रहरी निरीक्षक उदायकुमार रायले बताए। उनका अनुसार कञ्चनरुप नगरपालिका४ जगतपुरस्थित धनकटामा रहेको त्रियुगा नदीमा नुहाउने क्रममा तीन बालिका डुबेकामा दुई जनाको मृत्यु भएको र स्थानीय आठ वर्षीया काजल खंग अझै बेपत्ता रहेको छन्। बेपत्ता भएका बालिकाको खोजीकार्य जारी छ।
"अर्घाखाँचीको भूमिकास्थानमा बस दुर्घटना हुँदा एक जनाको मृत्यु, ८ घाइते",अर्घाखाँची : अर्घाखाँचीको भूमिकास्थान नगरपालिकामा भएको बस दुर्घटनामा एक जनाको मृत्यु भएको छ। ८ जना घाइते भएका छन्। भूमिकास्थान नगरपालिका५ र ६ को सिमाना जयठाटीमा अहिले बेलुका अन्दाजी ५ बजे देउसी भैलो नाचिरहेको स्थानमा ना३ख २४७१ नम्बरको बसको ब्रेक फेल भएपछि दुर्घटना भएको हो। भैलो खेल्न आएको बसको एक्कासि ब्रेक फेल भई बाटोमा भैलो खेलि रहेका ग्रुपलाई ठक्कर दिएको जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए। घटनास्थलमै एक महिलाको मृत्यु भएको छ। घाइतेको अर्घाखाँची अस्पतालमा उपचारका लागि पठाइएको छ। प्रहरी र स्थानीयले घटनास्थलमा उद्धार गरेका छन्। घटनाको अनुसन्धान भइरहेको प्रहरी प्रमुख डीएसपी मल्लको भनाइ छ।
खाना पकाउने ग्याँस लिक भएर लागेको आगोमा जलेर एकजना घाइते,बैतडी : बैतडीमा खाना पकाउने ग्याँस सिलिण्डर लिक भएर लागेको आगोले एक जना गम्भीर घाइते भएका छन्। जिल्लाको सिगास गाउँपालिका९ स्थित चौखामका ४० वर्षीय सुरेन्द्र धामी गम्भीर घाइते भएका हुन्। आइबार बिहान स्थानीय शिक्षक समेत रहेका सलिभान धामीको घरमा रहेको सिलिण्डर मर्मत गर्ने क्रममा सिलिण्डरबाट ग्याँस लिक भएर लागेको आगोले धामी गम्भीर घाइते भएको वडा नम्बर ९ का वडाध्यक्ष कृष्ण सिंह धामीले जानकारी दिए। सुरेन्द्रको अनुहारसहित शरीरका विभिन्न भागमा जलेको छ। यसैगरी शिक्षक सलिभान धामीकी श्रीमती ३८ वर्षीया धनमती धामी पनि सामान्य घाइते भएकी छन्। उनी स्थानीय देउलेक स्वास्थ्य केन्द्रबाट उपचार गरी घर फर्किएकी छन्। सुरेन्द्रलाई भने थप उपचारका लागि काठमाडौं रेफर गरिएको छ। डडेलधुरा अस्पतालले उनलाई काठमाडौं रेफर गरेको वडा अध्यक्ष धामीले बताए।
"चोटका कारण करण र भीम मैदान बाहिर, स्कटल्यान्डविरुद्ध देव र सागरले खेल्ने",काठमाडौं : अमेरिका भ्रमणमा रहेका नेपाली क्रिकेट टोलीले आज स्कटल्यान्डसँग अन्तिम प्रतिस्पर्धा गर्दैछ। आइसीसी लिग २ अन्तर्गत नेपालले अमेरिका भ्रमणको अन्तिम खेल खेल्न लागेको हो। नेपाली टोलीमा दुई परिवर्तन हुने नेपाल क्रिकेट संघ (क्यान)ले जनाएको छ। चोटका कारण करण केसी र भीम सार्की मैदान बाहिर रहनेछन् भने उनीहरूको ठाउँमा देव खनाल र सागर ढकालले खेल्नेछन्। अमेरिकाविरुद्धको खेलमा करण घाइते बनेका थिए। नेपाली टोली अमेरिकासँगको दुई खेलमा पराजित भएको थियो भने स्कटल्यान्डविरुद्ध भने विजयी भएको थियो। लिग २ को ११औं मध्ये नेपाल ८ खेलमा पराजित भएको छ। दुई खेलमा विजयी हुँदा एक खेल वर्षाका कारण स्थगित भएको थियो। लगातार पराजय व्यहोरिरहेको नेपाली टोलीका लागि एक दिवसीय मान्यता जोगाउन पनि चुनौती बनेको छ। नेपाल ५ अंकका साथ पुछारबाट दोस्रो नम्बरमा रहेको छ। नेपालपछि युएई रहेको छ।
इन्टरपोलबाट रेड नोटिस जारी भएका फरार व्यक्ति कम्बोडियाबाट पक्राउ,काठमाडौं : वैदेशिक रोजगारी ठगी लगायत मुद्दामा इन्टरपोलबाट रेड नोटिस जारी भएका फरार प्रतिवादी सिन्धुपाल्चोक मान्खा ठेगाना भएकी बिनु शाक्य पक्राउ परेकी छिन्।   कम्बोडियाको समन्वयमा पक्राउ परेकी उनलाई सम्बन्धित मुद्दामा कारवाही गर्नेगराउने प्रयोजनार्थ आइतबार नेपाल फिर्ता ल्याइएको छ। वैदेशिक रोजगारीमा सिंगापुर पठाइदिन्छु भनि ४० जनाभन्दा बढी व्यक्तिहरूबाट ५ करोड २ लाख ९४ हजार रुपैयाँ ठगी गरी फरार भएका बिनु शाक्य र उदयपुर त्रियुगा नगरपालिका१० ठेगाना भएका सुजन आचार्यलाई अन्तर्राष्ट्रिय स्तरमा खोजतलास एवम् पक्राउ गर्नको लागि नेपाल प्रहरी प्रधान कार्यालय अपराध अनुसन्धान विभाग इन्टरपोल शाखामा अनुरोध भएपश्चात २०८० माघ १९ गते उनीहरू विरूद्ध रेड नोटिस जारी भएको थियो। अन्तर्राष्ट्रिय स्तरमा खोजतलास गरी नेपाल फिर्ता ल्याई सम्बन्धित कसूरमा कानूनी कारवाही गराउनको लागि नेपाल प्रहरी प्रधान कार्यालय अपराध अनुसन्धान विभाग इन्टरपोल शाखाबाट इन्टरपोलका सम्पूर्ण सदस्य राष्ट्रहरूलाई पत्राचार गरिएकोमा २०८१ असोज १ गते कम्बोडियाबाट दुवै जनालाई पक्राउ गरिएको थियो। साथै पक्राउमध्ये सुजनलाई गत कात्तिक ९ गते नेपाल फिर्ता ल्याइएको थियो। बिनुलाई सम्बन्धित कसूरमा कानुन बमोजिम कारबाही गराउने प्रयोजनार्थ प्रहरी वृत्त कालीमाटीमा बुझाइएको छ।
बैतडीमा भीरबाट लडेर महिलाको मृत्यु,"बैतडी : बैतडीमा भीरबाट लडेर महिलाको मृत्यु भएको छ। जिल्लाको सुर्नया गाउँपालिका३ तडिगाँउकी ४५ वर्षीया पार्वती भट्टको सोमबार दिउँसो करिब १ बजेतिर स्थानीय दोसिर भीरबाट लडेर घटनास्थलमै मृत्यु भएको हो। सोमबार दिउँसो खर काट्न भनि खरबारीमा आएकी पार्वतीलाई एक्कासि छिमेकीको बोका आएर हान्दा उनी करिब ५ सय मिटर तल भीरमा खसेकी थिइन्। बोकाले हानेर ५ मिटर तल खसेकी भट्टको घटनास्थलमै मृत्यु भएको आफन्त समेत रहेका स्थानीय केशवराज भट्टले जानकारी दिए। भट्टको घरमा श्रीमान, चार छोरा र चार छोरी छन्।"
मंगलबार देशका यी स्थानमा हुने छ वर्षा,काठमाडौं : मंगलबार कोशी प्रदेश लगायत देशको पहाडी भूभागमा आंशिकदेखि साधारणतया बदली रही बाँकी भूभागमा आंशिक बदलीदेखि मौसम मुख्यतया सफा रहने छ। मौसम पूर्वानुमान महाशाखाका अनुसार कोशी प्रदेश लगायत देशका पहाडी भूभागका एकदुई स्थानमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। देशका उच्च पहाडी तथा हिमाली भूभागका थोरै स्थानहरूमा हल्का हिमपातको सम्भावना रहेको छ। मंगलबार राति देशका पहाडी भूभागमा आंशिक बदली रही बाँकी भूभागमा आंशिक बदलीदेखि मौसम मुख्यतया सफा रहने छ।बागमती प्रदेशका र गण्डकी प्रदेशका पहाडी भूभागका एक दुइ स्थानमा मेघ गर्जनचट्याङसहित हल्का वर्षाको सम्भावना रहेको छ।
"ह्यारिस र ट्रम्पबीच कडा टक्कर, दुवैको जित्ने सम्भावना बराबर","काठमाडौं : अमेरिकामा मंगलबार राष्ट्रपति चयनका लागि मतदान हुँदैछ। ४७औं राष्ट्रपति बन्न कमला ह्यारिस र डोनाल्ड ट्रम्प चुनावी मैदानमा छन्। उपराष्ट्रपतिसमेत रहेकी डेमोक्रेटिक दलकी ह्यारिस र पूर्वराष्ट्रपतिसमेत रहेका ट्रम्पबीच कडा प्रतिस्पर्धा देखिएको छ। विभिन्न 'चुनावी पोल'हरूले उनीहरूबीच कडा प्रतिस्पर्धा हुने देखाएको छ। पोलहरूमा ह्यारिस र ट्रम्पबीच झिनो मतान्तर हुने देखिएको छ। दुईबीचको कडा प्रतिस्पर्धा हुनुमा ७ राज्य कारण रहेको एजेन्सीहरूले उल्लेख गरेको छ। नर्थ क्यारोलाइना, मिसिगन, पेन्सिलभेनिया, एरिजोना, विस्कन्सिन, जर्जिया र नेभादा राज्यको मतले यी दुईको मतान्तरमा फरक ल्याउने अनुमान गरिएको छ। यिनै राज्यको 'निर्णायक' मतले अमेरिकाको नयाँ राष्ट्रपति चयन गर्ने विश्लेषकहरूले बताएका छन्। ह्यारिस र ट्रम्पबीच किन कडा प्रतिस्पर्धा देखिएको हो? बीबीसीले प्रस्तुत गरेका केही कारणबारे जानौं।  ट्रम्प जित्ने आधारहरू चुनावी मैदानमा रहेका ट्रम्पलाई सत्तामा नहुनुको फाइदा यसपटक छ। पछिल्लो निर्वाचनमा पराजित भएका ट्रम्पले अहिले सरकारसँग विभिन्न मुद्दामा प्रश्न गरिरहेका छन्। अमेरिकी मतदाताहरूको लागि अर्थव्यवस्था पहिलो मुद्दा हो। अमेरिकी नागरिकहरू उच्च महँगीसँग जुझ्नुपरेको छ। एक तथ्यांकअनुसार एक चौथाइ अमेरिकीमात्रै त्यहाँको नीतिमा सन्तुष्ट छन् जबकि दुई तिहाइ नागरिहरू कमजोर अर्थतन्त्रप्रति रुस्ट छन्। असन्तुष्ट पक्ष ट्रम्पको पक्षमा आउनसक्ने आकलन गरिएको छ। त्यस्तै यसबीचमा ट्रम्प विभिन्न मुद्दाका कारण विवादित बने। त्यसका बावजुद उनको समर्थनमा ४० प्रतिशत बढी अमेरिकी नागरिक रहेका छन्। डेमोक्र्याटिक समर्थकहरूले ट्रम्पलाई अयोग्य घोषित गरिरहँदा उनको पक्षमा उभिएको जनसमर्थनले उनी जित्नसक्ने आकलन गर्न सकिन्छ। ट्रम्पले पनि आफूलाई राजनीतिक बोक्सीको सिकार बनाइएको प्रस्टीकरण दिँदै आएका छन्। त्यस्तै ट्रम्पको अवैध आप्रवासन नीतिप्रति पनि केही अमेरिकी नागरिकको समर्थन रहेको देखिन्छ। बाइडेनको शासनकालमा सीमा क्षेत्रमा मुठभेड निम्तिएको तथ्यांकले देखाएको छ। जबकि सोही तथ्यांकले आप्रवासन मामिलामा ट्रम्पको नीतिमा धेरै विश्वास गर्न सकिने देखाउँछ। त्यस्तै डिग्री नभएका अमेरिकी नागरिकप्रति ट्रम्पको हेर्ने दृष्टिकोण र अन्तर्राष्ट्रिय सम्बन्धका कारण पनि उनको पक्षमा समर्थक ओर्लिएका हुन्। त्यसो ह्यारिस उपराष्ट्रपति हुँदा आफ्नै दलका राष्ट्रपति बाइडेनसँग संघर्ष गर्नुपरेको मिडियाहरूमा समाचार बन्ने गरेको थियो।  ह्यारिस जित्ने आधारहरू 'ह्यारिस यसकारण जित्छिन्, किनकि उनी ट्रम्प होइनन्, न उनी बाइडेन नै हुन्। उनी महिला अधिकारको पक्षधर हुन्,' बीबीसीले भनेको छ। ट्रम्पका थुप्रै फाइदाहरूका बावजुद ह्यारिस गहिरो ध्रुवीकरण गर्ने व्यक्तित्व हुन्। अघिल्लो निर्वाचनमा पनि उनले ऐतिहासिक सिटहरू जिताएकी थिइन्। गत जुलाईमा रोयटर्सइप्सोसको पोलले पाँचमध्ये चार जना अमेरिकी नागरिकले देश नियन्त्रण बाहिर जाने संकेत गरेका थिए। अमेरिकाका मध्यम एवं स्वतन्त्र उम्मेदवारहरू ह्यारिसको पक्षमा उभिनसक्ने आकलन गरिएको छ। पार्टीभित्रै पनि ह्यारिसले राष्ट्रपति बाइडेनलाई पछि पारेकी थिइन्। कतिपयले बाइडेनको असफल नीतिसँग ह्यारिसलाई जोडे पनि उनले त्यसलाई निरर्थक बनाइसकेकी छन्। उनी महिला पक्षधर भएर पनि उनको पक्षमा एउटा वर्ग नै उभिएको बताइन्छ। अमेरिकी सर्वोच्च अदालतले गर्भपतनको संवैधानिक अधिकारलाई खारेज गरेको थियो। जसको वकालतमा ह्यारिस खुलेर लागेकी थिइन्। सोही मुद्दाका कारण पनि उनको पक्षमा मतदाताहरू उर्लिने अपेक्षा गरिएको छ। यही मुद्दाका कारण पनि 'स्वीङ राज्य'हरूमा उनको पक्षमा बढी मत खस्न सक्ने आकलन गरिएको छ। ह्यारिसको पक्षमा शिक्षित र पाका उमेरका व्यक्तिहरूको मतदान गर्ने सम्भावना बढी छ। डिग्री नभएकाहरूलाई ट्रम्पले आफ्नो पक्षमा तान्दै गर्दा पढेलेखेका जमात ह्यारिसको पक्षमा उभिनसक्ने देखिन्छ।"
इंग्ल्यान्डका म्याट क्रिचली पोखरा एभेन्जर्सबाट खेल्ने,"पोखरा : इंग्ल्यान्डका अलराउन्डर क्रिकेटर म्याट क्रिचलीले नेपाल प्रिमियर लिग (एनपिएल)मा पोखरा एभेन्जर्सबाट खेल्ने भएका छन्। पोखराले आफ्नो चौथो विदेशी खेलाडीका रूपमा क्रिचलीलाई टिममा अनुबन्ध गरेको हो। यसअघि पोखराले वेष्ट इन्डिजका एन्डरसन फिलिप, अमेरिकाका आन्द्रेस गौस र नेदरल्यान्ड्सका क्रिकेटर बास डि लिडेलाई टोलीमा अनुबन्ध गरिसकेको छ। नेपाल राष्ट्रिय टोलीका ओपनर कुशल भुर्तेल मार्की रहेको पोखरा एभेन्जर्समा अनुबन्ध भएका २८ वर्षीय अलराउन्डर क्रिचली डर्बिशायर काउन्टी क्रिकेट क्लबाट एसेक्स काउन्टी क्रिकेट क्लबका लागि खेल्छन्। सन् २०१५ ३ मे को कन्टी क्रिकेट च्याम्पियनसिपमा ग्लेमरगनविरुद्ध आफ्नो पहिलो फस्ट क्लास डेब्यु गरेका क्रिचली दोश्रो खेलमै डर्बीशायरका लागि शतक बनाउने सबैभन्दा कान्छो उमेरको खेलाडी बनेका थिए। क्रिचलीले सन् २०१६ को २१ मेमा डर्बिशायरका लागि लंकाशायर लाइटनिंगविरुद्ध खेल्दै पहिलो टि ट्वान्टी खेलमा डेब्यु गरेका थिए। त्रिचलीको स्पिनर क्षमतालाई अष्ट्रेलियाका लिजेन्ट क्रिकेटर स्टुअर्ट म्याकगिलले इंग्ल्यान्डको लागि उपयुक्त खेलाडी भन्दै तारिफसमेत गरेका थिए। त्यसपछि सन् २०१८ मा उनलाई इंग्ल्यान्ड लायन्समा खेल्न बोलाइएको थियो। डर्बिशायरबाट यस्तो सम्मान पाउने उनी पहिलो खेलाडीका रूपमा चिनिए। र, त्यही वर्ष उनले टी ट्वान्टीको अन्त्यमा चेस्टरफिल्डमा यर्कशायरविरुद्धको प्रतिस्पर्धात्मक खेलमा अन्तिम ओभरमा १९ रन प्रहार गरेर टिमका लागि विजय सुनिश्चित गरेका थिए। एनपिएलकै सबै भन्दा मंहगो टिम पोखराले सागर ढकाल, आकाश चन्द, किरण कुमार ठगुन्ना, नारायण जोशी, बिपिन खत्री, दिलिप नाथ, तृत राज दास, सुनम गौतम, दिनेश खरेल र अमृत गुरुङलाई पनि अक्सनबाट आफ्नो टिममा छनोट गरेको छ। यो टिममा दक्षिण अफ्रिकाका लिजेन्ड क्रिकेटर जोन्टी रोड्स मेन्टर र सल्लाहकारका रूपमा अनुबन्ध भइसकेका छन्। त्यस्तै आइपिएलमा चेन्नई सुपरकिङ्सका लागि ब्याटिङ र फिल्डिङ प्रशिक्षक रहेका राजिव कुमारलाई पोखराले मुख्य प्रशिक्षकका रुपमा अनुबन्ध गरिसकेको छ। एनपिएपल आगामी मंसिर १५ देखि पुस ६ सम्म आयोजना हुँदैछ।"
भारतको उत्तराखण्डमा बस दुर्घटना हुँदा ३६ जनाको मृत्यु,देहरादुन : भारतको उत्तराखण्डमा सोमबार बस दुर्घटना हुँदा कम्तीमा ३६ जनाको मृत्यु भएको छ। प्रहरी अधिकारीका अनुसार दुर्घटना उत्तराखण्ड राज्यको अल्मोडा जिल्लाको मार्चुला क्षेत्रमा सोमबार बिहान ८:३० बजे दुर्घटना भएको हो। मार्चुला भारतको पहाडी राज्य उत्तराखण्डको पर्यटकीय गन्तव्य हो। दुर्घटनामा गम्भीर चोट लागेका तीन जनालाई हवाइ उद्धार गरी देहरादुन लगिएको छ। भारतीय प्रधानमन्त्री नरेन्द्र मोदीले दुर्घटनाका कारण आफ्ना प्रियजन गुमाएकाहरूप्रति समवेदना व्यक्त गरेका छन्। प्रधानमन्त्रीको कार्यालयबाट जारी विज्ञप्तिमा मृतकका परिवारलाई दुई लाख भारतीय रूपैयाँ र घाइतेलाई ५० हजार भारतीय रूपैयाँ सहयोग स्वरुप दिने जनाएको छ। उत्तराखण्डका मुख्यमन्त्री पुष्करसिंह धामीले अल्मोडा बजार नजिकैको जंगलमा भएको उक्त दुर्घटनाबारे अनुसन्धान गर्न निर्देशन दिइसकिएको बताएका छन्।
इन्डोनेसियामा ज्वालामुखी विस्फोट हुँदा १० जनाको मृत्यु,काठमाडौं : पूर्वी इन्डोनेसियामा ज्वालामुखी विस्फोट हुँदा कम्तिमा १० जनाको मृत्यु भएको छ। अधिकारीहरूका अनुसार प्रभावित क्षेत्रमा उच्च सतर्कता अपनाइएको छ। फ्लोरेसको लोकप्रिय पर्यटक टापुमा अवस्थित माउन्ट लेवोटोबी लाकीलाकीमा एक हजार ७०३ मिटरको दुइटा ज्वालामुखी विस्फोट भएको एजेन्सीहरुले उल्लेख गरेका छन्। ज्वालामुखीले जलिरहेको चट्टान घरहरूमा आएपछि उक्त क्षेत्रका बासिन्दाहरू त्रसित भएका छन्। इन्डोनेसियाको विपद् न्यूनीकरण एजेन्सी (बिएनपिबी)का प्रवक्ता अब्दुल मुहारीले पत्रकार सम्मेलनमा मृतकको सङ्ख्या पुष्टि गर्दै ज्वालामुखी विस्फोटबाट १० हजार २९५ जना प्रभावित भएको बताए। एएफपीले प्रसारण गरेको फुटेजमा ज्वालामुखी नजिकैका घरहरू बाक्लो खरानीले ढाकिएको र केही क्षेत्रमा आगो लागेको देखिएको छ। ज्वालामुखी नजिकै पाँचवटा गाउँ खाली गरिएको र हजारौं मानिस अन्यत्र शरण लिन बाध्य भएका छन्।
अमेरिकामा किरात याक्थुङ चुम्लुङको आयोजनामा मनाइयो बलिहाङ तङ्नाम,"न्यूयोर्क : संयुक्त राज्य अमेरिकाको न्यूयोर्कमा याक्थुङ लिम्बु जातिहरूको मौलिक पर्व बलिहाङ तङनाम २०८१ (येले तङ्वे ५०८४) मनाइएको छ। न्यूयोर्कको गुल्सनटेरेशमा विविध साँस्कृतिक कार्यक्रमसाथ अक्टुबर २६ मा भव्यरूपमा बलिहाङ तङनाम मनाइएको हो। किरात याक्थुङ चुम्लुङ अमेरिकाको आयोजनामा विविध कार्यक्रमको आयोजना गरि बलिहाङ तङ्नाम मनाइएको हो। बलिहाङ तङनामलाई पूर्वी नेपालमा बसोबास गर्ने प्रकृति पूजक याक्थुङ लिम्बु जातिहरूको मौलिक पर्वको रूपमा लिने गरिन्छ। सो अवसरमा आयोजना गरिएको कार्यक्रमलाई सम्बोधन गर्दै कार्यक्रमका प्रमुख अतिथिसमेत रहेका कोलम्बिया युनिभर्सिटीका अन्तर्राष्ट्रिय तथा तुलनात्मक शिक्षाका एशोसिएट प्रोडा प्रेम फ्याकले बलिहाङ तङ्नामजस्ता मौलिक पर्वहरू रमाइलोका लागि मात्र नभएर विभिन्न जातजाति, धर्म र संस्कृतिसँग जोडिएका नेपाली समुदायबीच अन्तर्क्रिया गर्ने अवसरसमेत हुने गरेको बताए। यस्ता कार्यक्रमले हामी को हौं भनेर आफ्नो परिचय स्थापित गराउन थप सहयोग पुग्ने बताउदै डा फ्याकले बालबालिका, युवा, प्रौढ र पाका उमेरका सबैको उपस्थितिले अन्तरपुस्ता सम्वाद सिर्जना गरेको तर्क प्रस्तुत गरे। कार्यक्रममा स्थानीय कलाकारहरूले लिम्बु भेषभेषामा लिम्बू जातिहरूको मौलिक बाजा च्याब्रुङ बजाएर केलाङ् प्रसुतुत गरेका थिए भने तुतु तम्याहाङ (बुद्धिजिवी)हरुलाई तोङबा खुवाएर सम्मान गरिएको थियो। कार्यक्रममा प्रेम मेयाङवाले हाक्पारे साङलो गाइएका थिए। उनको हाक्पारेमा अन्य स्थानीय कलाकारहरूले साथ दिएका थिए। त्यस्तै कार्यक्रममा लारिङ्गेत् (देउसी भैलो) तथा यालाङ (धान नाच) प्रस्तुत गरिएको थियो। कार्यक्रममा लिम्बू संस्कृति झल्किने साँस्कृतिक शो मा ४ वर्षदेखि माथिका बालबालिकाहरूले लिम्बू भेषभुषा तागा र मेख्ली (लिम्बू मौलिक पहिरन) लगाएर स्टेजमा क्याटवाक गरेका थिए। नयाँ आउने पुस्तालाई आफ्नो भाषा संस्कार र संस्कृतिको ज्ञान होस भनेर यस्ता कार्यक्रम वर्षेनि चुम्लुङ अमेरिकाले आयोजना गर्दै आएको बताउँदै चुम्लुङ अमेरिकाका अध्यक्ष दीपक थेबेले भावी पुस्तालाई आफ्नो संस्कृतिप्रति ज्ञान र लगाव बढाउन कार्यक्रमको आयोजना गरिएको बताए। कार्यक्रममा बालकालिकाहरू आफैंले भट्याएर देउसी खेलेका थिए। कार्यक्रममा नव आगन्तुक सदस्यहरूलाई स्वागतसमेत गरिएको थियो। कार्यक्रममा विविध साँस्कृतिक कार्यकमका साथै डिजे पनि आयोजना गरिएको थियो। विभिन्न संघसंस्थाका प्रतिनिधीहरूको उपस्थिति रहेको कार्यक्रममा संस्थापक अध्यक्ष श्याम मेयाङवो, अधिकारका सहनिर्देशक नर्वदा क्षेत्रीले बलिहाङ तङनामको अवसरमा शुभकामना व्यक्त गरे। लिम्बु जातिको संस्कार, संस्कृति, भेषभुषा भाबी पुस्तालाई हस्तान्तरण गर्न र जगेर्ना गर्ने उद्देश्यले अमेरिकामा रहेको लिम्बु समुदायले यो पर्व वर्षेनि मनाउँदै आएको बलिहाङ् तङ्नाम कार्यक्रम सम्योजक राम लिम्बुले बताए।"
कोशीमा दसैं र तिहारमा ५ सय ८२ दुर्घटना हुँदा ३४ जनाको मृत्यु,"विराटनगर : कोशी प्रदेशमा ठूला चाडपर्व दसैं र तिहारको अवधिमा ५ सय ८२ वटा दुर्घटना भएका छन्। दुर्घटनामा परेर पछिल्लो १ महिनाभित्र ३४ जनाको मृत्यु भएको छ। नेपाल प्रहरी राजमार्ग सुरक्षा तथा ट्राफिक व्यवस्थापन कार्यालय इटहरीका अनुसार असोज १७ गते दसैंको घटस्थापनादेखि कात्तिक १८ गते तिहारको भाइटीकासम्ममा दुर्घटनामा परेर १ बालकसहित २८ पुरुष र २ बालिकासहित ६ जना महिलाको मृत्यु भएको हो। कोशी प्रदेशका ट्राफिक प्रहरी प्रमुख एसपी विनोद घिमिरेका अनुसार १४ जिल्ला रहेको प्रदेशमा दुर्घटना हुँदा सबैभन्दा धेरै झापामा १२ जनाको मृत्यु भयो। दुर्घटनामा परेर मोरङमा ७, सुनसरीमा ६, उदयपुर, संखुवासभा र खोटाङमा २२, धनकुटा, ताप्लेजुङ र सोलुखुम्बुमा ११ जनाको मृत्यु भएको जानकारी उनले दिए। उनका अनुसार तेह्रथुम, इलाम, पाँचथर, भोजपुर र ओखलढुंगामा दुर्घटना भएपनि मानवीय क्षति भएन। चाडपर्वको अवधिमा प्रदेशभरि दुर्घटनामा परेर ८० जना गम्भीर र ९ सय ६१ जना सामान्य घाइते भएको घिमिरेले बताए। दुर्घटनामा २ वटा चौपायाको मृत्यु भएको छ। एउटा घाइते भएको छ। मोरङमा सबैभन्दा धेरै २ सय ७ वटा दुर्घटना भएका छन्। झापामा १ सय ६०, सुनसरीमा १ सय ३८, उदयपुरमा २८, धनकुटामा १८, तेह्रथुममा ६, भोजपुर र ओखलढुंगामा ५५, खोटाङमा ४, संखुवासभा, पाँचथर र सोलुखुम्बुमा ३३, इलाम र ताप्लेजुङमा ११ वटा दुर्घटना भएका हुन्। एसपी घिमिरेका अनुसार दसैं र तिहारभित्रमा ८ सय ६४ वटा सवारीसाधन दुर्घटनामा परेका छन्। सबैभन्दा धेरै ५ सय १३ वटा मोटरसाइकल दुर्घटनामा परेको उनले बताए। १ सय १७ वटा टेम्पो, १ सय ५ वटा जीप तथा कार, ५८ वटा साइकललगायतका शारीरिक शक्तिबाट चल्ने सवारीसाधन, ३० वटा बस, १६ वटा ट्याक्टर, १३ वटा ट्रक, ७ वटा टिपर, २ वटा माइक्रो, २ वटा अन्य र १ वटा लोडर तथा स्काभेटर दुर्घटनामा परेका छन्। मोरङमा सबैभन्दा धेरै ३ सय २१ वटा सवारीसाधन दुर्घटनामा परेका छन्। झापामा २ सय २८ र सुनसरीमा २ सय ९ वटा तथा सबैभन्दा कम इलाम र ताप्लेजुङमा ११ वटा सवारीसाधन दुर्घटनामा परेका छन्। ट्राफिक प्रहरीले चाडपर्वलाई लक्षित गरेर यात्रुको सहयोगका लागि यात्रु सहायता कक्ष समेत सञ्चालनमा ल्याएको थियो। एसपी घिमिरेले दुर्घटना न्यूनीकरणका लागि ट्राफिक प्रहरीले काम गरिरहेको जानकारी दिए। चालकलाई प्रशिक्षण दिनेदेखि जनचेतनामूलक कार्यक्रमलाई समेत तीव्र पारिएको उनको भनाइ छ। सबैभन्दा धेरै दुर्घटना तीव्र गति, मादक पदार्थ सेवन (मापसे), यान्त्रिक गडबढी र चालकको लापरबाहीले भएको पाइएको उनले बताए। मापसे गरेर सवारीसाधन चलाउँदा भित्री सडक खण्डमा धेरै दुर्घटना भएको जानकारी घिमिरेले दिए। उनका अनुसार सवारीसाधनको तीव्र गति नियन्त्रणका लागि ट्राफिक सक्रियता बढाइएको छ। नियम उल्लंघन गर्ने सवारीसाधनलाई कारबाहीको दायरामा ल्याउने गरिएको उनको भनाइ छ। भाडाका सवारीसाधनमा टाइम कार्ड लागू गर्ने विषयमा छलफल भइरहेको उनी बताउँछन्। बढ्दो दुर्घटनालाई मध्यनजर गर्दै ट्राफिक प्रहरीले विभिन्न कार्यक्रमहरु गरिरहेको छ, एसपी घिमिरे भन्छन्, दुर्घटना न्यूनीकरणमा सबै पक्षको साथ र सहयोग चाहिन्छ।"
स्कुटरको ठक्करबाट महिलाको मृत्यु,हेटौंडा : मदन भण्डारी लोकमार्गअन्तर्गत मकवानपुरको बागमती गाउँपालिका४ हरामिटोलस्थित सडकमा आज साँझ स्कुटरको ठक्करबाट महिलाको मृत्यु भएको छ। हेटौंडाबाट सिन्धुलीतर्फ जाँदै गरेको बाप्र ०३००४ प ७२७६ नम्बरको स्कुटरको ठक्करबाट मकवानपुरको बागमती गाउँपालिका४ निवासी ४८ वर्षीया गंगा पहरीको मृत्यु भएको हो। सोही स्कुटरको ठक्करबाट पहरीका ५ वर्षीय अनुप पहरी घाइते भएका छन्। ठक्करबाट गम्भीर घाइते गंगा पहरीलाई उपचारको लागि हेटौंडास्थित चुरेहिल अस्पताल भर्ना गरिएकामा उपचारकै क्रममा मृत्यु भएको जिल्ला प्रहरी कार्यालय मकवानपुरका प्रवक्ता प्रहरी नायब उपरीक्षक श्यामु अर्यालले बताए। घाइते अनुपको सोही अस्पतालमा उपचार भइरहेको जनाएको छ। ठक्कर दिने स्कुटर र चालक हेटौंडा उपमहानगरपालिका ६ चौघडा निवासी २६ वर्षीय अनुपकुमार क्षेत्रीलाई नियन्त्रणमा लिई थप अनुसन्धान भईरहेको प्रहरी नायब उपरीक्षक अर्यालले बताए।
पेस्तोल र नक्कली नोटसहित दुईजना पक्राउ,"सर्लाही : पेस्तोल र नक्कली नोट सहित दुई जना पक्राउ परेका छन्। पक्राउ पर्नेमा भारत बिहार सितामढी मेजरगंज थाना बसविटा ग्रामपंचायत रसुलपुर गाउँका २६ वर्षीय कुन्नु पटेल र ३० वर्षीय मुकेश पटेल रहेका छन्। गोडैता नगरपालिका१२ बाट नलकटुवा पेस्तोल १ थान, सोही पेस्तोलमा प्रयोग हुने ६ राउण्ड गोली, एकहजार दरको २० थान नक्कली जस्तो देखिने नोट र सानो पेस्तोलमा प्रयोग हुने ४ राउण्ड गोली सहित २ जनालाई सोमबार बिहान प्रहरीले पक्राउ गरेको हो। जिल्ला प्रहरी कार्यालय सर्लाहीबाट खटिएको प्रहरीले भारतबाट नेपालको मधुवनीगाउँतर्फ आउँदै गरेका उनीहरूलाई उक्त हतियार र नक्कली नोट सहित फेला पारी पक्राउ गरेको हो। यस सम्बन्धमा प्रहरीले आवश्यक अनुसन्धान गरिरहेको छ।"
"सकियो तिहार, भोलिबाट सरकारी कार्यालय खुल्ने",काठमाडौं : नेपालीको दोस्रो ठूलो चाड तिहार सकिएको छ । प्रत्येक वर्ष कार्तिक शुक्ल द्वितीयाका दिन दाजुभाइले दिदी बहिनीको हातबाट लगाइने भाइटीका लगाएसँगै तिहार सकिएको हो । यद्यपि आज सरकारी कार्यालय बन्द रहेका छन् । सरकारले आज पनि तिहारकै बिदा दिएको छ। यस वर्ष १५ गते कुकुर तिहार र लक्ष्मीपूजाको दिनबाट ५ दिन सरकारी कार्यालय बिदा भएको थियो । सरकारी कार्यालय मंगलबार मात्रै खुल्नेछन्। टीका लगाउनेहरू फर्किने भएकाले भाईटीकाको भोलिपल्ट आज बिदा दिइएको हो।
४८ जनाले गरे रक्तदान,"वीरगन्ज : छठ पर्वको उपलक्ष्यमा वीरगन्जस्थित घडीअर्वा पोखरी छठघाट परिसरमा सोमबार आयोजित रक्तदान कार्यक्रमममा ४८ जनाले रगतदान गरेका छन् । घडीअर्वा छठ पूजा व्यवस्थापन समितिको समन्वयमा घडीअर्वा स्पोर्ट क्लबले आयोजना गरेको रक्तदान कार्यक्रममा पाँच महिलासहित ४८ जनाले रगत दान गरेका हुन् । घडीअर्वा छठघाट परिसरमै आयोजित रक्तदान कार्यक्रममा वीरगन्ज१० का वडाध्यक्ष सुशील साह कानु,क्लबका अध्यक्ष सन्तोष साह, खुशी मरहठा,लखनलाल गुप्ता,नेहा ठाकुर,अमृता मल्लीक,आनन्द साह ,अंगद साह, रोशन साह कानु,प्रमोद यादव, मनोज कलवार,गायत्री कुमारी , जितेन्द्र सिंह, घनश्याम गुप्ता,बलिराम साह लगायतका रगत दान गरेको रक्त सन्चार केन्द्र वीरगन्जका प्राविधिक प्रमुख सौरभराज पाण्डेले जानकारी दिए । यसअघि रक्तदान कार्यक्रमको उद्घाटन गर्दै वीरगन्ज महानगरपालिकाका मेयर राजेशमानज सिंह धार्मिक चाडपर्वमा रक्तदान जस्तो पूण्य कमाउने काम गरेकोमा क्लबका युवाहरूको प्रशंसा गरे । उनले बैभव वीरगन्ज बनाउनख आफूले थालेको अभियानमा युवाहरूको साथ र सहयोग आवश्यक रहेको बताए । आयेजक क्लबका अध्यक्ष सन्तोष साहले छठ पर्वको उपलक्ष्यमा क्लबले विगत २२ वर्षदेखि रक्तदान कार्यक्रम गर्दै आएको र आगामी वर्षमापनि यसलाई निरन्तरता दिने बताए । धार्मिक अवसरमा सामाज सेवा पनि होस् भनेर आफूहरुले रक्तदान कार्यक्रम आयोजना गर्ने गरेको उनले बताए । क्लबका अध्यक्ष साहको अध्यक्षता तथा वीरगन्ज महानगरका मेयर सिंहको प्रमुख आतिथ्यतामा आयोजित रक्तदान कार्यक्रममा घडीअर्वा छठ पूजा व्यवस्थापन समितिका अध्यक्ष दिलिप साह कानु,पूर्वअध्यक्षहरु प्रमानन्द साह कानु, रामनगीना साह कानु, प्रेम साह कानु, उपाध्यक्ष राकेश साह , कोषाध्यक्ष कन्हैया गुप्ता , क्लबका उपाध्यक्ष मनोहर साहलगायतको उपस्थिति रहेको थियो ।"
छठमा किसानलाई उखु पेलेर सक्खर बनाउन चटारो (फोटोफिचर),"जनकपुरधाम : समयमै उखुको भुक्तानी र चलानी पुर्जी नपाउँदा महोत्तरीका किसानहरू उखु पेलेर सक्खर बनाउन लागि परेका छन्। छठ पर्वको बेला सक्खरबाट बनाइएको परिकार मात्र प्रसादका रूपमा चढाइने भएकाले माग बढेपछि उखु किसानहरू सक्खर बनाउन लागि परेका हुन्। छठ पर्वको एक महिना अगावै देखि बजारमा सक्खरको माग र भाउ बढेसँगै उखु उत्पादक किसान सक्खर बनाएर बेच्ने चटारो लागेको छ। छठको आवागमनसँगै उखुबाट सक्खर बनाई बिक्री गर्न किसानलाई भ्याईनभ्याई छ। स्थानीय जातको उखुबाट घरेलु प्रविधिमा बनाइने सक्खरको बढ्दो लोकप्रियताले स्थानीयलाई माग धान्न समेत मुस्किल पर्ने गरेको महोत्तरी गौशाला नगरपालिका४, सुर्तिविकास चोकका सक्खर उत्पादक सुरेन्द्र साह बताउँछन्। उनले भने, छठमा घरघरमा सक्खरको आवश्यकता पर्छ। त्यसैले वर्षकै सबैभन्दा उच्च माग र भाउ पनि यही बेला हुन्छ, त्यसैले पछिल्लो वर्षहरूमा किसानहरू सक्खर बनाउने आकर्षित हुँदैछ। छठमा सक्खरको खीर, ठेकुवा, भुसुवा, लगायतका सामग्रीहरू उखुको सक्खरबाटै बनाउने गरिएका कारण स्वभाविक रुपमै माग बढ्ने गरेको गौशाला नगरपालिका११, कालिपुरका किसान रामकिशोर महतो बताउँछन्। उनले भने, कात्तिक मंसिरमा उखु काटेर थप एउटा बाली उब्जाउने र सक्खरले समेत राम्रो मूल्य नगदे आम्दानी हुने भएपछि उत्पादन गरी बिक्री गर्न उखु किसानलाई भ्याईनभ्याइ हुन्छ। उखु उत्पादन गरेर काट्ने बेलामा चिनि मिलले न उखु काट्ने पुर्जी दिन्छ, न त समयमै उखुको भुक्तानी दिन्छ, त्यही भएर वर्ष उखु पेलेर सक्खर बनाएर बेच्न थालेको छु। महोत्तरीको गौशाला, बर्दिबास, भङ्गाहा, औरही, सोनमा सहितका क्षेत्रमा अहिले घरघरै तुर्पिन (उखु पेल्ने उपकरण) चलिरहेका भेटिन्छन्। अन्य दिनमा पनि सक्खरको माग हुन्छ, तर छठमा सक्खरको माग झण्डै ९० प्रतिशतले बढ्छ, त्यसैले आफ्नो प्रायोजनका लागि र तत्काल बिक्री गरी सुलभ रुपमा नगद बिक्री हुँदा उखु पेल्न थालिएको हो। गौशाला नगरपालिका४ का किसान देवनारायण साहले भने, चिनी मिलको ठेगान हुँदैन, समयमा भुक्तानी दिँदैन, त्यसैले अन्य भौतारिनु भन्दा त नगदी र सरल सुलभताका लागि उखु धमाधम उखु पेल्दै छौं। महोत्तरीको सबैभन्दा बढी उखु उत्पादन हुने गौशालामा समेत उखु धमाधमले पेल्ने कार्य जारी छ। छठको मुखमै पर्वअघि सक्खर बजारसम्म पुर्याउन सकिए अपेक्षित मूल्य पाइने किसान राजकिशोर महतो बताउँछन्। छठलाई केन्द्रित गरी बनाइएको सक्खर राम्रो मूल्यमा बिक्ने हुनाले उखु पेल्ने चटारो भएको महतोको भनाइ छ। अहिले १ क्विन्टल सक्खर बनाउन झण्डै ८ देखि १० क्विन्टल उखु चाहिन्छ। यसरी उखुको जात अनुसार उखुको तौलमा घटबढ हुने तथा उखु कलिलो भएका कारण बढी उखु लाग्ने गरेको सक्खर कारिगर मो जुमराति अन्सारी बताउँछन्। उनले भने, ९ क्विन्टल छिप्पिएको उखुमा एक क्विन्टल सक्खर (सक्खर) तयार हुन्छ, तर अहिले उखु कलिलो भएर झण्डै १० क्विन्टलमा १ क्विन्टल सक्खर तयार हुन्छ। सामान्य रूपमा झण्डै ८० रुपैयाँको हाराहारीमा खुद्रा बिक्री हुने सक्खर अहिले छठमा झण्डै १०० देखि १ सय २५ रुपैयाँसम्ममा बिक्री वितरण हुने गरेको छ।"
छठका लागि केरा र सख्खर किन्नेको भीड (तस्बिरसहित),"महोत्तरी : महोत्तरीको प्रसिद्ध गौशालाबजारमा दिपावली तथा छठपर्वलाई लक्षित गरी लागेको बजारमा ग्राहकहरूको भीड लागेको छ । पर्वको बजारमा अहिले महोत्तरी, धनुषा, सर्लाही लगायत सीमावर्ती भारतीय क्षेत्रबाट आएका ग्राहकहरू सामान खरिद गर्नका लागि व्यस्त देखिन्छन् । छठको अवसरमा महोत्तरीको प्रमुख व्यापारी केन्द्र गौशाला बजारमा सोमबार केरा खरिद गर्ने र सख्खर खरिद गर्नेको अत्याधिक भिड लागेको छ । मिथिलाञ्चलको घर घरमा मनाइने पवित्र पर्व छठमा केरा र पकवानका लागि सख्खर मिठा अति नै आवश्यक रहेको छ । महोत्तरीका किसानहरू यतिखेर उखु पेलेर सख्खर बनाउन लागि परेका छन्। छठ पर्वको बेला मिठा (सख्खर)बाट बनाइएको परिकार मात्र प्रसादका रूपमा चढाइने भएकाले माग बढेपछि उखु किसानहरू सख्खर बनाउन लागि परेका हुन्। यसपालि छठ पूजा कात्तिक २२ गते परेको छ। दिपावली सकिएसँगै तराई मधेसमा छठ पूजाको लागि चाहिने पूजन तथा प्रसाद सामाग्री, भाडाँवर्तन कपडाको किनमेल शुरु भइसकेको छ। यस्तै नदी , तलाउ , पोखरी लगायतका जलाशय छेउमा छठी माताको मुख्य पूजा आराधना गरिने भएकाले ती स्थानहरुको सरसफाइ र सजावटको काम पनि अहिले जोडतोडका साथ भइरहेको छ।"
फिदिममा जुवा खेलिरहेका तीनजना पक्राउ,फिदिम : पाँचथरको फिदिम नगरपालिका२ पल्लोटारबाट जुवा खेलिरहेका तीन जनालाई प्रहरीले पक्राउ गरेको छ । पल्लोटारको एक घरबाट कौडा र पैसासहित उनीहरूलाई आइतबार राति पक्राउ गरिएको जिल्ला प्रहरी कार्यालय पाँचथरका सूचना अधिकारी बिनलाल शाह तेलीले जानकारी दिए। उनका अनुसार जुवाको खालबाट ६० हजार ५ सय ३० रुपैँया र १६ थान कौडासमेत बरामद गरिएको छ ।
"काठमाडौंमा जुवातातास खेल्ने २० जना पक्राउ, साढे ६ लाख बढी बरामद",काठमाडौं : काठमाडौं महानगरपालिका६ बौद्ध रामहिटी रामनगरमा जुवातास खेल्ने २० जना पक्राउ परेका छन्। जिल्ला प्रहरी परिसर काठमाडौंका अनुसार राम बहादुर सुनारको ४ तल्ले घरको भुई तलामा पैसाको हारजित हुने गरी जुवातास खेलिरहेको सूचनाका आधारमा उनीहरूलाई पक्राउ गरिएको हो। जिल्ला प्रहरी परिसर काठमाडौं र प्रहरी वृत्त बौद्धबाट प्रहरी टोलीले पक्राउ गरेको बताइएको छ। उनीहरूको साथबाट ६ लाख ६९ हजार ८१० रुपैयाँ बरामद गरेको परिसरले जनाएको छ। खेलमा प्रयोग भएको ३ बुक र ६ बुक नखोलेको ताससहित उनीहरूलाई नियन्त्रणमा लिई प्रहरी वृत्त बौद्धबाट थप अनुसन्धान भइरहेको परिसरले जनाएको छ।
मुस्ताङमा ८ लाख ५२ हजार नगदसहित १२ जना जुवाडे पक्राउ,जोमसोम : मुस्ताङ प्रहरीले जुवाखालबाट नगद ८ लाख ५२ हजारसहित १२ जना जुवाडेलाई रंगेहात पक्राउ गरेको छ। मुस्ताङको घरपझोङ गाउँपालिका२ मार्फाबाट आइतबार साँझ ५:३० बजे जुवातास खेलिरहेका १२ जना जुवाडेलाई मुस्ताङ प्रहरीले नगदसहित पक्राउ गरेको जनाएको छ। पक्राउ पर्नेमा अधिकांश घरपझोङ२ मार्फाका छन्। मुस्ताङको घरपझोङ२ मार्फास्थित एक रेष्टुरेन्टको कोठा नं २११ र कोठा नं २०९ मा जुवातास खेले खेलाएको जानकारी पाएपछि जिल्ला प्रहरी कार्यालय मुस्ताङबाट खटिएको १५ जनाको प्रहरीले होटलमा छापा मारेको थियो। प्रहरीले होटल भित्र २ वटा कोठाबाट ८ बुक ताससहित ८ लाख ५२ हजार ८ सय रुपैयाँ बरामद गरेको जिल्ला प्रहरी कार्यालय मुस्ताङका सूचना अधिकारी गणेश सुवेदीले जानकारी दिए। उनका अनुसार जुवातासको खालबाट पक्राउ परेका व्यक्तिहरू उपर आवश्यक छानबिनसहित अनुसन्धान भइरहेको छ।
कस्तो छ तीन दिनको मौसम ?,"काठमाडौं : नेपालमा पश्चिमी वायु, स्थानीय वायुको साथै भारतको पश्चिम बंगाल आसपास रहेको न्यूनचापीय प्रणालीको समेत आंशिक प्रभाव रहेको छ। मौसम पूर्वानुमान महाशाखाका अनुसार पहाडी भूभागमा आंशिकदेखि साधारणतया बदली रही बाँकी भूभागमा मौसम मुख्यतया सफा रहेको छ । सोमबार दिउँसो बागमती प्रदेश र गण्डकी प्रदेशका पहाडी भूभागका केही स्थानहरूमा, बाँकी पहाडी भूभागका थोरै स्थानहरूमा तथा तराई भूभागका एकदुई स्थानमा मेघ गर्जनचट्याङ्गसहित मध्यम वर्षाको सम्भावना रहेको महाशाखाको भनाई छ। देशका उच्च पहाडी तथा हिमाली भूभागका थोरै स्थानहरूमा हल्का हिमपातको सम्भावना रहेको छ । राती पनि कोशी प्रदेश , बागमती प्रदेशका र गण्डकी प्रदेशका पहाडी भूभागका थोरै स्थानहरूमा हल्का देखि मध्यम वर्षाको सम्भावना रहेको छ। कोशी प्रदेश, बागमती प्रदेश र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ । महाशाखाले जारी गरेको मौसम पूर्वानुमान बुलेटिन मंगलबार कोशी प्रदेश, बागमती प्रदेश र गण्डकी प्रदेशका पहाडी भूभागका थोरै स्थानहरूमा, बाँकी भूभागका एकदुई स्थानमा मेघ गर्जनचट्याङ्ग सहित हल्का देखि मध्यम वर्षाको सम्भावना रहेको उल्लेख छ। देशका उच्च पहाडी तथा हिमाली भूभागका थोरै स्थानहरूमा हल्का हिमपातको सम्भावना रहेको छ । बुधबारबाट भने देशको मौसम मुख्यतया सफा रहने छ ।"
कोरला नाकामा चिनियाँ पक्षको टाइमकार्ड,"जोमसोम : नेपालचीन उत्तरी कोरलानाकामा चीन पक्षले नेपाली पक्षका लागि टाइमकार्ड लगाएको छ। उपल्लो मुस्ताङस्थित २ गाउँपालिका तथा अन्यले चीनको तिब्बती भूमि लिग्जेमा जान चीन पक्षको समय कार्यतालिकाअनुसार चल्नुपर्ने बाध्यता छ। गत कात्तिक २७ गते चीन पक्षले कोरलानाकाको तिब्बती भूमि लिग्जेमा नेपाल पक्षका प्रशासनिक तथा जनप्रतिनिधिहरूको उपस्थितिमा भव्यरूपमा तामझामका साथ कोरलानाका खुला गरिएको उद्घोष गरिएको थियो। नाकाको लिग्जेमा चीन पक्षले नेपाल पक्षका नागरिक तथा व्यापारीहरूलाई लक्षित गरी ब्यापारिक प्रतिष्ठानसमेत खडा गरेको छ। त्यहाँ पुगेर किनमेल गर्न नेपाल पक्षका नागरिकलाई सुरुवाती चरणबाटै चीन पक्षले टाइमकार्ड लगाउँदै आइरहेको छ। चीनले लगाएको टाइमकार्डअनुसार प्रत्येक दिन विहान ९ बजेभित्र चीनको तिब्बती भूमि लिग्जेमा प्रवेश गरिसक्नुपर्छ। उक्त समयभित्र चीनको भूमिमा पसेका नेपाल पक्षका नागरिकहरू दिउँसो ३ बजेपछि मात्रै फर्किन पाउँछन्। जिल्ला प्रशासनले जारी गरेको सीमापार पासका आधारमा चीन पक्षले नाकामा प्रवेश अनुमति दिने गर्छ। यसरी नाकाको गेटमा पास देखाएर प्रवेश गरेका नेपाल पक्षका नागरिकहरूलाई चिनियाँ अध्यागमनमा कडा चेकजाँच गरी प्रवेश गराइन्छ। बिहान ९ बजे चीनको भूमि लिग्जेमा छिरेका नेपाल पक्षका नागरिकहरू किनमेलको काम सकिए पनि करिव ६ घण्टा बढी त्यही रोकिएर बस्नुपर्ने अवस्था छ। चीन पक्षले प्रत्येक दिन बिहान ९ बजेपछि नेपाल पक्षका नागरिकलाई जिल्ला प्रशासनले वितरण गरेको सीमापार देखाए जान दिँदैन। नाकाको चीनको भूमि लिग्जेमा तुरुन्तै सामान किनेर फर्किन चाहने नेपाल पक्षका नागरिकलाई यसप्रकारको टाइमकार्डले निकै असहज तुल्याएको छ। नाकामा चीन प्रवेश गर्न चाहने नेपालीका लागि त्यहाँ कार्यरत चिनियाँ सुरक्षा अधिकारीहरूले कडा सुरक्षा चेकजाँच गर्ने गरिएको छ। नाकामा नेपाली नागरिकहरूको विस्तृत चेकजाँच गर्ने गरिएको बताइन्छ। नाका छिर्दा दलाइ लामाको लकेट भिरेको वा मोबाइल फोनमा दलाई लामाको फोटो भिडियो देखिएमा त्यस्ता व्यक्तिलाई चीनले भित्र जान दिँदैन। कोरलानाकामा चीनको भूमि लिग्जेमा उपल्लो मुस्ताङ नागरिकहरूले पनि विहान ९ देखि ३ बजेसम्म ब्यापार व्यवसाय चलाएर बस्छन्। नाकाको नेपाली भूमि कोरलामा पनि एक दर्जन उपल्लो मुस्ताङीले त्रिपाल टाँगेर ब्यापार व्यवसाय चलाएका छन्। नाकामा सीमापारि पुगेर नेपाल पक्षका नागरिकले आफ्ना क्षेत्रमा चिनियाँ सामान बिक्री गर्ने गरेको पाइन्छ। नाका अवलोकन गर्ने आन्तरिक पर्यटकहरूले कोरलानाकामा चिनियाँ सामान किन्न पाइने सुविधा छ। जिल्ला प्रशासन कार्यालय मुस्ताङले उपल्लो मुस्ताङको लोमान्थाङ र लोघेकर दामोदरकुण्ड गाउँपालिकाका करिब २ हजार ५ सय जना नागरिकलाई चीन जाने सीमापार पास वितरण गरिसकेको छ। तल्लो मुस्ताङका केहीले पनि स्थानीय तहका समन्वयमा जिल्ला प्रशासन कार्यालय मुस्ताङले सीमापार पास वितरण गरेको छ। कोभिडको समयमा नेपाल कोरलानाका लगातार ४ वर्षसम्म पूर्णरू ठप्प थियो। त्यसअघि भने नेपालचीनबीचको आपसी सहमति बर्सेनि असार र भदौ महिनामा सीमित समयका लागि चीनको तिब्बती भूमिमा अन्तरदेशीय ब्यापार मेला सञ्चालन हुन्थ्यो। उपल्लो मुस्ताङका नागरिकले अन्तरदेशीय ब्यापारक मेलामा पुगेर आफूलाई चाहिने दैनिक उपभोग्य वस्तु खरिद गर्ने गरिन्थ्यो। चीन पक्षले कोरलानाकामा नेपाली पक्षका लागि कोरलानाका बाह्रै महिना खुल्ला गरेर केही सहजता भने उपलब्ध गराएको पाइन्छ। नाकामा चीनले टाइमकार्ड नलगाइदिएको भए राम्रो हुने कतिपय मुस्ताङीको भनाइ छ। कोरलानाका खुलेपछि भने उपल्लो मुस्ताङका नागरिकहरूका लागि वैकल्पिक आय र्जनको माध्यम बनेको छ। चीनबाट दैनिक उपभोग्य वस्तु खाद्यान्न, त्ताकपडा र कस्मेटिक सामान ल्याएर बिक्री गर्ने बाटो खुलेको छ। नाका खुलेको एक वर्ष पुग्न लाग्दासमेत नेचुङ भन्सार कार्यालय स्थापित हुन सकेको छैन। भन्सारलाई आवश्यक पर्ने खाद्य क्वारेन्टाइन, पेय क्वारेन्टाइन र पशु क्वारेन्टाइनलगायतका पूर्वाधार सरकारले व्यवस्थापन गर्न नसक्दा राजश्व संकलनसमेत प्रभावित बनेको छ। गत कात्तिक २७ देखि असार मसान्तसम्म भन्सार कार्यालयले १ लाख १० हजार राजश्व संकलन गरेको थियो। चालु वर्षको साउन र भदौ महिनामा १ लाख राजश्व संकलन भए पनि असोज महिनामा जम्मा १० हजारमात्रै राजश्व संकलन भएको बताइन्छ। सरकारले कोरलानाकामा भन्सार, अध्यागमन, सुख्खाबन्दरगाह, एकीकृत सुरक्षा पोस्टलगायतका भौतिक संरचना निर्माण गर्न ५ वर्षअघि नै १ हजार रोपनी जग्गा प्राप्ति गरिसकेको छ। नाकामा जग्गा व्यवस्थापन भए पनि सरकारले त्यहाँ भौतिक पूर्वाधार निर्माण गर्नमा निकै विलम्व गरिरहेको छ। नाकामा भौतिक संरचना निर्माण गर्न विस्तृत परियोजना प्रतिवेदन (डीपीआर) सर्वे गरेपनि त्यसको रिपोर्ट फाइनल हुन सकेको छैन। नाका छेउ गण्डकी प्रदेश सरकारले सुरक्षाकर्मी तथा अध्यागमन कार्यालय राख्न ५० लाख खर्चिएर गत वर्ष जस्ताको छाप्रो निर्माण गरेको छ। त्यही जस्ताको छाप्रोमा केही दिनअघि अध्यागमन कार्यालय स्थापना गरिएको छ। नाकालाई अन्तर्राष्ट्रिय नाकाको रूपमा लैजाने बताए पनि नाकामा नेपाल सरकारले पूर्वाधार निर्माण सुरु नगर्दा निकै समस्या पर्ने गरेको छ। नाकामा वातावरणमैत्री भौतिक पूर्वाधार निर्माण नहुँदासम्म कोरलानाकामा चौबिसै घण्टा सुरक्षाकर्मी र कर्मचारी बस्नसक्ने अवस्था छैन। नाकामा अध्यागमन कार्यालयका लागि ८ जनाको दरबन्दी सिर्जना गरिए पनि अझै त्यहाँ कर्मचारी खटाइएको छैन। नेचुङमा रहेको भन्सार कार्यालयमा पनि कर्मचारी बस्दैनन्। कार्यालय सहयोगीकै जिम्मामा भन्सारको अख्तियार दिएर त्यहाँका कर्मचारी सदरमुकाम झर्छन्। नाकामा भन्सार कार्यालयलाई चाहिने आवश्यक पूर्वाधार तथा जनशक्ति नहुँदा चीनबाट आयात गरिने सामाग्रीहरूको राजश्व संकलनमा समेत कानुनी जटिलता उत्पन्न भएको देखिन्छ।"
डिभी भर्ने समय दुई दिन थपियो,काठमाडौं : अमेरिकाले डाइभर्सिटी भिसा २०२६ का लागि आवेदन दिने समय दुई दिन थप गरेको छ। यसअघि कार्त्तिक २० गतेसम्म समयावधि तोकिएकोमा दुई दिन थप गरेर कार्त्तिक २२ सम्म बढाइएको नेपालस्थित अमेरिकी राजदूतावासले जनाएको छ। दूतावासले असोज १६ गते बुधबार राति ९:४५ बजेदेखि डिभी कार्यक्रममा आवेदन खुला गरेको थियो। डिभी कार्यक्रममा सहभागी हुन नि:शुल्क फारमको व्यवस्था गरिएको छ। अमेरिकी दूतावासले अनलाइन फारम आफै भर्न अनुरोध गरेको छ।
चिलिमेत्रिशूली २२० केभी प्रसारण लाइन निर्माण सकियो,"काठमाडौं : चिलिमेत्रिशूली २२० केभी प्रसारण लाइनको निर्माण सम्पन्न भएको छ । त्रिशूली नदी र त्यसका सहायक खोलाहरूमा निर्माणाधीन तथा निर्माण हुने जलविद्युत आयोजनाहरूबाट उत्पादित विद्युत राष्ट्रिय प्रणालीमा प्रवाह गर्न सुरू गरिएको हो। रसुवाको आमाछोदिङमो गाउँपालिका थम्बुचेतस्थित चिलिमे हब सबस्टेसनदेखि नुवाकोटको किस्पाङ गाउँपालिकाको पहिरेबेंसीस्थित त्रिशूली थ्री बी हब सबस्टेसनसम्मको २८ किलोमिटर प्रसारण लाइन निर्माण सम्पन्न भएको हो । दसैं र तिहारको सार्वजनिक विदामासमेत कर्मचारी,निर्माण व्यवसायी अहोरात्र खटी प्रसारण लाइन निर्माण सम्पन्न गरिएको नेपाल विद्युत प्राधिकरणका कार्यकारी निर्देशक कुलमान घिसिङले बताए। कार्यकारी निर्देशक घिसिङले प्राधिकरणको सहायक कम्पनी चिलिमे जलविद्युतको अगुवाइमा निर्माण भएका १११ मेगावाटका रसुवागढी र ४२५ मेगावाटको साञ्जेनसहित रसुवामा निर्माणाधीन तथा निर्माण हुने जलविद्युत आयोजनाको विद्युत् प्रवाहका लागि प्रसारण लाइन पूर्वाधार तयार भएको उल्लेख गरे । रसुवागढी र साञ्जेन आयोजना निर्माण सम्पन्न भइ विद्युत् उत्पादनको चरणमा छन् ।भौगोलिक रुपमा अत्यन्तै जोखिमयुक्त र कठिन हिमाली क्षेत्रमा टावर बनाउनु पर्ने,भीरैभीर रहेको र सडक पनि नभएकाले ढुङ्गागिट्टी, बालुवा, टावरका सामान, पानी मानिस या खच्चडबाट बोकाएर लैजानुपर्ने,बाढीपहिरो,वन क्षेत्रको जग्गा प्रयोगको समस्या, स्थानीयको अवरोध,कोभिड१९,निर्माणस्थल हिमाली र पहाडी क्षेत्रमा पर्ने भएकाले लाइन निर्माणमा मौसमको पनि प्रतिकूल प्रभावजस्ता कारणले समस्यामा परेको आयोजना निरन्तरको प्रयासपछि निर्माण सम्पन्न हुन ठूलो उपलब्धी हो,कार्यकारी निर्देशक घिसिङले भने,'उत्तरतर्फको छिमेकी देश चीनसँगको विद्युत् व्यापारका लागि चिलिमेकेरुङ अन्तरदेशीय प्रसारण लाइन निर्माण गर्न लागिएको छ,चिलिमेत्रिशूली प्रसारण लाइनले नै चीनलाई जोड्ने छ । चिलिमेत्रिशूली २२० केभी प्रसारण लाइन आयोजनाअन्तर्गतनै २२०१३२३३ केभीका चिलिमे हब र त्रिशूली थ्री बी हब सबस्टेसन निर्माण सम्पन्न भइसकेका छन् । त्रिशूली थ्रि बी हब सबस्टेसनमा आएको विद्युत् काठमाडौंको मातातीर्थसम्मको त्रिशूलीकाठमाडौं २२० केभी प्रसारण लाइन हुँदै राष्ट्रिय प्रणालीमा समाहित हुनेछ । सान्जेन र रसुवागढी जलविद्युत आयोजनाहरुबाट उत्पादित विद्युत् चिलिमे हब सबस्टेसनमा जोडी चिलिमेत्रिशूली प्रसारण लाइन हुँद राष्ट्रिय प्रणालीमा समाहित हुनेछ । आयोजनाले लाइन निर्माणका लागि २० किलोमिटरभन्दा बढी पहुँच सडक निर्माण गरेको प्राधिकरणको उच्च भोल्टेज ग्रीड विभागका निर्देशक थर्कबहादुर थापाले बताए । निर्देशक थापाले खच्चड र मानिसबाट निर्माण सामग्री र उपकरणहरू ढुवानी गरी ९ वटा हेलिकोप्टरबाट निर्माण सामग्री ढुवानी गरी २ वटा टावर निर्माण गरिएको उल्लेख गरे। २८ किलोमिटर लामो प्रसारण लाइनका लागि ७६ वटा टावर निर्माण गरिएका छन् । प्रसारण लाइन समुद्री सतहबाट ६८० देखि २६०० मिटरसम्म पर्ने भूभागमा निर्माण गरिएको छ । ३३ वटा टावर पहुँच सडक नै नभएका ठाउँमा निर्माण गर्नुपर्ने अवस्था थियो । उक्त स्थानसम्म पुग्न छुट्टै पहुँच सडक निर्माण गरिएको छ । उत्तरगया गाउँपालिका१ तिरुबाट सोही वडाको सिरुचेतसम्म १ हजार २ सय ३५ मिटर लम्बाइमा तार तानिएको छ । मैलुङखोलामाथि पर्ने उक्त खण्ड (मैलुङ क्रसिङ)मा ड्रोनको प्रयोग गरी तार तानिएको थियो । प्रसारण लाइनअन्तर्गत चिलिमेमैलुङ खण्ड २० किलोमिटर डबल सर्किट र मैलुङत्रिशूली थ्री बी हबसम्म ८ किलोमिटर चार (मल्टी) सर्किट लाइन निर्माण गरिएको छ । कोरियन कम्पनीहरूको अगुवाइमा निर्माणाधीन २१६ मेगावाटको माथिल्लो त्रिशूली१ जलविद्युत आयोजनाको विद्युत जोड्नका लागि मल्टी सर्किट लाइन बनाउन लागिएको हो । माथिल्लो त्रिशूली१ले मल्टी सर्किट लाइन बनाउँदा भएको खर्चको ६० प्रतिशत रकम बेहोर्ने छ । अनुमानित लागत ३ अर्ब ६२ करोड ८९ लाख अमेरिकी डलर रहेको चिलिमेत्रिशूली आयोजनामा नेपाल सरकार तथा नेपाल विद्युत प्राधिकरणको लगानी र जर्मन विकास बैक (केएफडब्लू) को अनुदान रहेको छ । युरोपेली युनियनले स्थापना गरेको युरोपेली लगानी बैक (इआइबी)को आयोजनामा सहुलितपूर्ण ऋण रहेको छ । प्रसारण लाइन र सबस्टेसन निर्माणका लागि चिनियाँ कम्पनी पिङगाओ ग्रुप अफ कम्पनीजसँग २०७४ को कात्तिकमा ठेक्का सम्झौता भएको थियो ।"
आजका लागि विदेशी मुद्राको विनिमय दर कति छ ?,"काठमाडौं : नेपाल राष्ट्र बैंकले बिहीबारका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिददर एक सय ३४ रुपैयाँ २३ पैसा र बिक्रीदर एक सय ३४ रुपैयाँ ८३ पैसा कायम भएको छ । युरोपियन युरो एकको खरिददर एक सय ४५ रुपैयाँ ४३ पैसा र बिक्रीदर एक सय ४६ रुपैयाँ ८ पैसा, युके पाउण्ड स्ट्रलिङ एकको खरिददर एक सय ७३ रुपैयाँ ५३ र बिक्रीदर एक सय ७४ रुपैयाँ ३० पैसा, स्वीस फ्रयाङ्क एकको खरिददर एक सय ५४ रुपैयाँ २८ पैसा र बिक्रीदर एक सय ५४ रुपैयाँ ९७ पैसा कायम गरिएको छ । अष्ट्रेलियन डलर एकको खरिददर ८८ रुपैयाँ ५ पैसा र बिक्रीदर ८८ रुपैयाँ ४५ पैसा, क्यानेडियन डलर एकको खरिददर ९६ रुपैयाँ २० पैसा र बिक्रीदर ९६ रुपैयाँ ६३ पैसा, सिङ्गापुर डलर एकको खरिददर एक सय एक एक रुपैयाँ २३ पैसा र बिक्रीदर एक सय एक रुपैयाँ ६९ पैसा निर्धारण गरिएको छ । जापानी येन १० को खरिददर आठ रुपैयाँ ७७ पैसा र बिक्रीदर आठ रुपैयाँ ८१ पैसा, चिनियाँ युआन एकको खरिददर १८ रुपैयाँ ८५ पैसा र बिक्रीदर १८ रुपैयाँ ९३ पैसा, साउदी अरेबियन रियाल एकको खरिददर ३५ रुपैयाँ ७४ पैसा र बिक्रीदर ३५ रुपैयाँ ९० पैसा, कतारी रियाल एकको खरिददर ३६ रुपैयाँ ८२ पैसा र बिक्रीदर ३६ रुपैयाँ ९८९ पैसा कायम भएको छ । केन्द्रीय बैंकका अनुसार थाइ भाट एकको खरिददर तीन रुपैयाँ ९५ पैसा र बिक्रीदर ३ रुपैयाँ ९७ पैसा, युएई दिराम एकको खरिददर ३६ रुपैयाँ ५५ पैसा र बिक्रीदर ३६ रुपैयाँ ७१ पैसा, मलेसियन रिङ्गेट एकको खरिददर ३० रुपैयाँ ६६ पैसा र बिक्रीदर ३० रुपैयाँ ७९ पैसा, साउथ कोरियन वन एक सयको खरिददर ९ रुपैयाँ ७२ पैसा र बिक्रीदर ९ रुपैयाँ ७७ पैसा, स्वीडिस क्रोनर एकको खरिददर १२ रुपैयाँ ४९ पैसा र बिक्रीदर १२ रुपैयाँ ५४ पैसा र डेनिस क्रोनर एकको खरिददर १९ रुपैयाँ ५० पैसा र बिक्रीदर १९ रुपैयाँ ५९ पैसा तोकिएको छ । राष्ट्र बैंकले हङकङ डलर एकको खरिददर १७ रुपैयाँ २६ पैसा र बिक्रीदर १७ रुपैयाँ ३४ पैसा, कुवेती दिनार एकको खरिददर चार सय ३७ रुपैयाँ ६७ पैसा र बिक्रीदर चार सय ३९ रुपैयाँ ६५ पैसा, बहराइन दिनार एकको खरिददर तीन सय ५६ रुपैयाँ २ पैसा र बिक्रीदर तीन सय ५७ रुपैयाँ ६२ पैसा तथा भारतीय रुपैयाँ एक सयको खरिददर एक सय ६० रुपैयाँ र बिक्रीदर एक सय ६० रुपैयाँ १५ पैसा तोकेको छ । राष्ट्र बैंकले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैंकको वेबसाइटमा उपलब्ध हुने जनाइएको छ ।"
भारतीय क्रिकेटर रिद्धिमान साहाले किन लिए सन्यास ?,"एजेन्सी : भारतीय क्रिकेटर रिद्धिमान साहाले सन्यासको घोषणा गरेका छन्। साहाले सामाजिक सञ्जालमार्फत् सन्यास लिएको जानकारी गराएका छन्। 'क्रिकेटमा अविस्मरणीय यात्रापछि यो सिजन मेरो अन्तिम हुनेछ। सन्यास लिनुअघि रणजी ट्रफीमा मात्रै खेल्दै बंगालको प्रतिनिधित्व गर्ने मौका पाएकोमा गर्व गर्छु। यो सिजन अविस्मरणीय बनाऔं,'उनले सामाजिक सञ्जालमा लेखेका छन्। रिद्धिमान लामो समयदेखि बंगाल रणजी टीममा विकेट किपरको रुपमा काम गरिरहेका छन्। उनी भारतीय क्रिकेट टिमको पनि सदस्य हुन्। साहाले भारतका लागि ४० टेस्ट खेलमा १३५३ रन बनाएका छन्। यसबाहेक उनले ९ एकदिवसीय खेल पनि खेलेका छन्। जसमा उनले ४१ रन बनाएका छन्। साहाले सन् २०२१ मा भारतीय टोलीका लागि अन्तिम टेस्ट म्याच र २०१४ मा अन्तिम एकदिवसीय खेल खेलेका थिए। यसबाहेक उनी आईपीएलका पाँच टोलीहरू कोलकत्ता नाइट राइडर्स,चेन्नइ सुपर किंग्स,पञ्जाब किंग्स,सनराइजर्स हैदरावाद र गुजरात टाइटन्सबाट पनि खेलेका थिए।"
मानव बेचबिखन तथा ओसारपसार नियन्त्रणमा सरकारको सक्रियता,"काठमाडौं : नेपाल सरकारले मानव बेचबिखन तथा ओसारपसार नियन्त्रणमा सक्रियता देखाएको छ । महिला, बालबालिका तथा ज्येष्ठ नागरिक मन्त्रालयले पछिल्लो समय मानव बेचबिखन तथा ओसारपसरा पीडितप्रभावित भएका ७७ जना महिलाको स्वदेश फिर्ती, पारिवारिक पुनर्मिलन तथा पुनःस्थापना गरेको जनाएको छ । यसैगरी मानव बेचबिखन (नियन्त्रण) ऐन, २०६४ संशोधन विधेयकको मस्यौदा मन्त्रिपरिषद्मा पेस गरेको सचिव दिनेश भट्टराईले जानकारी दिए । मन्त्रालयले मानव बेचबिखनविरुद्धको राष्ट्रिय नीति, २०८१ को मस्यौदासमेत तयार गरेको छ । मानव बेचबिखन तथा ओसारपसार पीडितप्रभावित महिला तथा बालबालिकाको उद्धार, संरक्षण, पुनर्स्थापना, पारिवारिक पुनर्मिलन तथा केन्द्र व्यवस्थापनका लागि सिन्धुपाल्चोक, काठमाडौँ र सुर्खेतमा सञ्चालनमा रहेका तीनवटा पुनर्स्थापना केन्द्रलाई सञ्चालन तथा व्यवस्थापन खर्च शोधभर्ना भुक्तानीसमेत गरेको जनाइएको छ । आर्थिक वर्ष २०७१०७२ देखि सञ्चालनमा रहेका यी केन्द्रबाट एक सय ४८ जनाले सेवा प्राप्त गरेको र चालु आवमा १८ जना महिला तथा किशोरीलाई सुरक्षित रूपमा पुनर्स्थापना केन्द्रबाट सेवा प्रवाह गरेको सचिव भट्टराईले जनाकारी दिए । नेपालले मानव बेचबिखनलाई गम्भीर अपराधको रूपमा स्वीकार गरेको छ । यससम्बन्धी नेपालको विद्यमान कानुन मानव बेचबिखन तथा ओसारपसार (नियन्त्रण) ऐन, २०६४ ले मानव बेचबिखन तथा ओसारपसारलाई स्पष्ट परिभाषित गरेको छ । मन्त्रालयले मानव बेचबिखन तथा ओसारपसार (नियन्त्रण) ऐन २०६४ सँगै वैदेशिक रोजगार ऐन २०६४, अध्यागमन ऐन २०४९, बाल श्रम (निषेध र नियन्त्रण) ऐन २०५६, श्रम ऐन २०७४, कानुनी सहायता ऐन २०५४ र पारस्परिक कानुनी सहायता ऐन २०१४ को प्रभावकारी कार्यान्वयनमा जोड दिँदै आएको सचिव भट्टराईको भनाइ छ । यसैगरी मानव बेचबिखनसँग जोडिएका राहदानी ऐन २०७४, संगठित अपराध निवारण ऐन २०७०, मुलुकी अपराध संहिता, २०७४, संगठित अपराध निवारण ऐन २०७०, कसुरजन्य सम्पति तथा साधन (रोक्का, नियन्त्रण र जफत) ऐन २०७० लगाएतका कानुनको समेत प्रभावकारी कार्यान्वयन गर्न जोड दिइएको छ । नेपालको संविधान २०७२ ले मानव बेचबिखनलाई एक गम्भीर अपराधको रुपमा पहिचान गर्दै त्यस विरुद्धका प्रावधानलाई मौलिक हक तथा राज्यका नीति अन्तर्गत राखिएको छ । माइती नेपालकी संस्थापक अध्यक्ष अनुराधा कोइरालाले मानव बेचबिखन रोक्नका लागि मानव बेचबिखन तथा ओसारपसार (नियन्त्रण) ऐन २०६४ लाई संशोधन गर्नुपर्ने आवश्यकता औल्याए।"
युवक बेपत्ता पारेको आरोपमा एकजना पक्राउ,रामेछाप : रामेछापको मन्थली नगरपालिका१ का ३० वर्षीय वीरबहादुर भुजेल तामाकोशी नदीमा बेपत्ता भएको घटनामा एकजना पक्राउ परेका छन्। भुजेल शुक्रबार रातिदेखि बेपत्ता छन्। प्रहरीले तामाकोशी नदीमा उनको खोजतालास गरिरहेको छ। भुजेललाई बेपत्ता पारेको अभियोगमा मन्थली१ का २७ वर्षीय मीनबहादुर विकलाई प्रहरीले पक्राउ गरेको छ। भुजेल बेपत्ता भएको साँझ विक उनको साथमा रहेका कारण घटनाको अनुसन्धान गर्न विकलाई नियन्त्रणमा लिएको जिल्ला प्रहरी कार्यालयका प्रहरी नायव उपरीक्षक प्रदीपकुमार सिंहले जानकारी दिए। शुक्रबार भुजेल र विकबीच झगडा भएको स्थानीयले बताएका छन्। विकसँग बयान लिने काम भइरहेको प्रहरीले जनाएको छ।
"भारतको उत्तराखण्डमा बस दुर्घटना : कम्तिमा २२ जनाको मृत्यु,१५ घाइते",काठमाडौं : भारतको उत्तराखण्डको अल्मोडास्थित मार्चुलमा बस दुर्घटना हुँदा कम्तिमा २२ जनाको मृत्यु भएको छ। स्थानीयहरूले बस दुर्घटनाका घाइतेहरूको उद्दार गरिरहेका छन्। अल्मोडाको जिल्ला प्रकोप व्यवस्थापन अधिकारी विनित पालले सोमबार बिहान बस दुर्घटना हुँदा २२ जनाको मृत्यु भएको बीबीसीलाई जानकारी दिएका छन्। उनका अनुसार दुर्घटनामा १५ जना घाइते भएका छन्। घाइतेहरूलाई उपचारका लागि अस्पताल लगिएको छ। रामनगर जाँदै गरेको बस साल्टनजिकै कोपी भन्ने ठाउँमा दुर्घटना भएको बताइएको छ। उत्तरखण्डका मुख्यमन्त्री पुष्कर सिंह धामीले बस दुर्घटनाका घाइतेको उद्दर र राहत छिटो गर्न निर्देशन दिएका छन्। एसडीआरएफ र एनडीआरएफको टोली घटनास्थल पुगेको छ। घटनास्थलमा उद्धार तथा राहतको काम सुरू गरिएको छ।
