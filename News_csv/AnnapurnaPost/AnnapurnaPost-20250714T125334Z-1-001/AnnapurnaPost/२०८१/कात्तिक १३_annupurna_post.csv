शीर्षक,विवरण
राजस्व चुहावट नियन्त्रणका लागि संयुक्त रणनीति,"काठमाडौं : राजस्व चुहावट नियन्त्रणका लागि राजस्व प्रशासनका तीन महत्वपूर्ण विभागहरूले संयुक्त रणनीति तय गरेर कार्यान्वयनमा जाने भएका छन्। भन्सार विभाग, आन्तरिक राजस्व विभाग र राजस्व अनुसन्धान विभागका विभागीय प्रमुख सहित उच्च पदस्थ अधिकारीहरू संलग्न बैठकले राजस्व चुहावट नियन्त्रणका लागि संयुक्त रणनीति तय गरेर कार्यान्वयनमा जाने निर्णय गरेको हो। बैठकले अन्तर विभागीय समन्वय बढाउने र आपसमा सूचना आदान प्रदान तथा सहकार्यलाई थप मजबुत बनाउने समेत निर्णय गरेको छ। चालू आर्थिक वर्षको पहिलो तीन महिनाको अवधिमा गत वर्षको सोही अवधिको तुलनामा १३३ प्रतिशतले राजस्व वृद्धि भएको छ।"
बुधबार देशका यी स्थानमा हुने छ वर्षा,"काठमाडौं : बुधबार कोशी, बागमती र गण्डकी प्रदेशका पहाडी भूभागमा आंशिक देखि साधारणतया बदली रही बाँकी भूभागमा आंशिक बदली देखि मौसम मुख्यतया सफा रहने छ। मौसम पूर्वानुमान महाशाखाका अनुसार कोशी, बागमती, गण्डकी प्रदेशका पहाडी भूभागका थोरै स्थानहरूमा तथा बाँकी प्रदेशका पहाडी भूभागका एकदुई स्थानमा मेघ गर्जनचट्याङसहित हल्का देखि मध्यम वर्षाको सम्भावना रहेको छ। राति बुधबार कोशी प्रदेश लगायत बागमती र गण्डकी प्रदेशका पहाडी भूभागमा आंशिक देखि साधारणतया बदली रही बाँकी भूभागमा आंशिक बदली देखि मौसम मुख्यतया सफा रहने छ। कोशी प्रदेश लगायत गण्डकी प्रदेशका पहाडी भूभागका एकदुई स्थानमा मेघ गर्जनचट्याङसहित हल्का वर्षाको सम्भावना रहेको छ।"
विदुरम्यागङ हुँदै धादिङ जोड्ने पक्की सडक निर्माण सुरु,"नुवाकोट : नुवाकोटको विदुरम्यागङ हुँदै छिमेकी धादिङ जोड्ने पक्की सडकमार्गको निर्माण सुरु भएको छ। यसले दुई पहाडी जिल्लालाई एउटै मार्गमा ल्याएको छ। विदुर नगरपालिका८ स्थित राइसिंङबाट म्यागङ गाउँपालिका३ गोगने हुँदैँ छिमेकी धादिङको खनियाबाँस जोड्ने पक्की सडकको बागमती प्रदेसका मुख्यमन्त्री बहादुरसंह लामा (तामाङ) ले शिलान्यास गरेसँगै निर्माण कार्य सुरु भएको छ। उक्त सडक अन्तर्गत हाल पहिलो चरणमा विदुर नपाको राइसिंङबाट कुल चार किलोमिटर सडक कालोपत्रेसमेत गरिने भएको छ। सो सडकलाई वहुवर्षिय योजना अन्तर्गत निर्माण सुरु गरिएको हो। पहिलो चरणको निर्माण गर्न कुल १४ करोड ६१ लाख रुपैयाँ विनियोजन भएको छ। बागमती प्रदेशका मुख्यमन्त्री लामा तामाङबाट विदुर नपाको राइसिंङबाट हर्कपुर हुँदै म्यागङ३ गोगनेबाट धादिङको खनियाबाँस जोडिने छोटो दूरीको पक्की सडकमार्ग कालोपत्रे सहितको कार्य हुने जनाइएको छ। सडकको निर्माण शुभारम्भ गर्दै मुख्यमन्त्री लामाले समयमै गुणस्तरीय र पारदर्शी कार्य सम्पन्न का लागि सबै पक्षबाट आवश्यक सहयोग, समन्वय, सहजीकरण, पहल र खबरदारी आवस्यक रहेको बताए। ट्रयाक खोलिएको झण्डै २० वर्षपछि सुरु भएको निर्माण कार्यले दुई जिल्लाको ग्रामीण क्षेत्रलाई बजारीकरणसँग जोडेर व्यापार र आयआर्जनको माध्यमसमेत हुने मुख्यमन्त्री लामाले बताए। उनले विशेषगरी कृषि उब्जनीको बजारीकरणमार्फत अर्थतन्त्र बलियो बनाउन योगदान पुग्ने विश्वास व्यक्त गरे। सो सडकमार्गको राईसिङबाट हर्कपुर हुँदै देउराली गोगनेसम्म १० किलोमिटर सडकमध्ये चालु आर्थिक वर्षमा चार किलोमिटर कालोपत्रे गर्ने लक्ष्य रहेको छ। म्यागङ गाउँपालिकाको गोगने हुँदै धादिङको खनियाबाससम्म बाँकी ६ किलोमिटर कोलोपत्रेसहित आगामी आर्थिक वर्षमा बजेट सुनिश्चित गर्ने मुख्यमन्त्री लामाले बताए। पहिलो चरणको निर्माण सम्झौताअनुसार चार किलोमिटर सडक विस्तारका लागि १४ करोड ६१ लाख रुपैयाँमा निर्माण कम्पनीले जिम्मेवारी पाएको छ। कम्पनीले डेढ वर्ष अर्थात् १८ महिनाभित्रमा सडकको काम सम्पन्न गर्नुपर्ने उल्लेख छ। कार्यक्रममा बागमती प्रदेश सभा सदस्य रमेशकुमार महतले सो सडकमार्गले नुवाकोट र धादिङ दुई जिल्लाका ग्रामीण क्षेत्रलाई बजारीकरणसँग जोड्दै कृषि उब्जनीको बजारीकरणमार्फत अर्थतन्त्र बलियो बनाउन उल्लेख्य योगदान पुग्ने बताए। गत जेठ १८ गते भएको सम्झौताअनुसार चार किमी सडक विस्तारका लागि १४ करोड ६१ लाख रुपैयाँमा निर्माण कम्पनीले जिम्मेवारी पाएको छ। सो कार्य उक्त कम्पनीले १८ महिनाभित्र सम्पन्न गर्नेछ।"
कृषिमा सरकारले दिएको अनुदानको सदुपयोग होस् : मन्त्री अधिकारी,"नेपालगन्ज : कृषि तथा पशुपंछी विकासमन्त्री रामनाथ अधिकारीले ठूलो रकम अनुदान लिएकाहरूको फाइल अध्ययन गर्न सुरु गरिएको बताएका छन्। नेपाल किसान महासंघ बाँकेद्वारा आज कोहलपुरमा आयोजित एक दिने कार्यशाला गोष्ठी तथा अन्तरसंवाद कार्यक्रम लाई सम्बोधन गर्दै मन्त्री अधिकारीले ठूलो रकम अनुदान लिएकाहरूको फाइल अध्ययन गर्न तीन सदस्यीय समिति बनाइएको जानकारी समेत दिए। समितिले छिटै अध्ययन सक्ने र अनुदान लिएकाहरूको नाम सार्वजनिक गरिने मन्त्री अधिकारीले बताए। कृषि अनुदानको सहि सदुपयोग होस भन्ने आफ्नो चाहाना रहेकोमा मन्त्री अधिकारीले जोड दिए। उनले आफ्नो तर्फबाट सक्दो काम गर्ने बताउँदै मन्त्रालयबाट निस्कँदा निष्कलंक भएर निस्कने दृढता व्यक्त गरे। मन्त्री अधिकारीले कोहलपुरमा पाउडर प्लान्ट स्थापना गर्ने विषय आफ्नो प्राथमिकतामा परेको समेत बताए। उनले आफूले मन्त्रालय सम्हालेपछि दुध र उखुको बाँकी बक्यौता रकम भुक्तानी तथा बाली बीमाको रकम उपलब्ध गराउन सफल भएको बताए। किसानहरूले समयमै मल तथा बिउ विजनको व्यवस्था, सहुलियतदरमा कृषि ऋण उपलब्ध गराउन, सिँचाइको व्यवस्था, उत्पादनको बजारीकरण, युवा पलायन रोक्न, अनुदानको दुरुपयोग रोक्न, खुला सीमाको फाइदा उठाउँदै भइरहेको अवैध ओसारपसार रोक्न मन्त्री अधिकारीसमक्ष माग गरेका छन् । मन्त्री अधिकारीलाई कोहलपुर डेरी एसोसिएसनले विभिन्न माग राख्दै ज्ञापनपत्र पनि बुझाएको महासचिव सन्तोष पौडेलले बताए।"
एनसेल फाउन्डेसनद्वारा बाढी पीडित बालबालिकालाई शैक्षिक सामग्री र विभिन्न प्रभावित ठाउँमा राहत वितरण,"काठमाडौं : एनसेल फाउन्डेसनले बाढीका कारण डुबानमा परी प्रभावित भएका बागमती नदी, बल्खु क्षेत्र आसपासका ५०० जना बालबालिकालाई शैक्षिक सामग्री वितरण गरेको छ। व्यावसायिक सामाजिक जिम्मेवारी (सीएसआर) अन्तर्गत विपद् प्रतिकार्य योजना अनुरुप कर्मयोग फाउन्डेसनसँगको सहकार्यमा यो सहयोग प्रदान गरेको हो। गत असोज ११ र १२ गते परेको अविरल वर्षाले निम्त्याएको बाढीले गर्दा नदी किनारको बल्खु क्षेत्र डुबानमा परेको थियो। यसले गर्दा सो क्षेत्रका विद्यार्थीहरूले आफ्नो किताब, कापीलगायत आफ्ना शैक्षिक सामग्रीहरू गुमाएका थिए। सीएसआर अन्तर्गत विपद् तयारी तथा प्रतिकार्यलाई एनसेलले प्राथमिकतामा राख्दै आएको छ। यसै अनुरुप एनसेल फाउन्डेसनले बाढीपहिरोले असर गरेको काभ्रेको पनौती, रोशी र सर्लाहीको चक्रघट्टाका पीडित परिवारहरूलाई राहत वितरण गरेको छ। फाउन्डेसनले रोशी गाउँपालिकाका वडा ७, ८ र ११ का २१५ परिवारलाई राहत वितरण गरेको छ। यसैगरी पनौती नगरपालिकाका प्रभावित वडा ७ र ८ का ७० परिवारले राहत सहयोग प्राप्त गरेका छन्। बाढी प्रभावित चक्रघट्टा गाउँपालिका४ का ५० परिवारलाई पनि फाउन्ड्सनले हालै मात्र राहत वितरण गरेको छ। यसअघि एनसेल फाउन्डेसनले ललितपुरको गोदावरी नगरपालिकाका बाढीपहिरोले धेरै क्षति पुर्याएका वडा ४, ७, ८, १० र १३ का करिब २०० परिवारलाई आवश्यक राहत सामग्री वितरण गरेको थियो। यसरी फाउन्डेसनले हालसम्म ५३० भन्दा बढि घरपरिवारलाई राहत सामग्री वितरण गरिसकेको छ। विगतमा पनि बाढी, पहिरो, भुईचालो, कोभिड जस्ता विपद्मा प्रतिकार्य स्वरुप हामीले यथासक्य सहयोग र साथ दिएका छौं, एनसेलकी कर्पोरेट कम्यूनिकेसन्स एण्ड सीएसआर हेड, विशाखा लक्ष्मी खड्काले भनिन्। यस्तो संकटको समयमा हामीले समुदायलाई साथ दिनु हाम्रो कर्तव्य हो र हामी आफ्नो कर्तव्य पालना गर्न प्रतिबद्ध छौं। एनसेल फाउन्डेसनका यी पहलहरूले संकटको समयमा सहानुभूति र एकताको महत्वलाई पुनः पुष्टि गरेको छ। वितरण गरिएका राहत सामग्रीमा खाद्यान्नका सामग्री, हाईजिन किट, ब्याल्ङ्केटलगायतका सामानहरू रहेका थिए। फाउन्डेसनले गोदावरीमा कर्मयोग फाउन्डेसनसँगको सहकार्य र अन्य स्थानका हकमा भोलेन्टिर कर्प नेपालको सहकार्यमा एनसेलका कर्मचारीहरू सहित प्रभावित वडाहरूमा पुगेर पीडित परिवारका उपस्थित सदस्यहरूलाई राहत सामग्री वितरण गरेको हो। एनसेलले सीएसआर परियोजनाहरू सञ्चालन गर्न आफ्नो १९औं वार्षिकोत्सवको अवसरमा गत महिना एनसेल फाउन्डेसनको घोषणा गरेको हो। कम्पनीले सीएसआर अन्तर्गत स्वास्थ्य, शिक्षा, वातावरण, विपद् तयारी तथा प्रतिकार्य लगायतका क्षेत्रमा सामाजिक कार्यहरू गर्दै आएको छ। कम्पनीले देशभर विभिन्न सामाजिक कार्यहरूमा रु २ अर्ब भन्दा बढि योगदान गरेर प्रत्यक्ष, अप्रत्यक्ष रूपमा १ करोड ३० लाख भन्दा बढीलाई लाभ प्रदान गरिसकेको छ।"
"नमुनादीप कप भलिबल : अँध्यारो भएपछि फाइनल खेल स्थगित, गोकुलगंगा तृतीय","रामेछाप : नमुनादीप कप भलिबलको फाइनल खेल बुधबार बिहान पुन: खेलाइने भएको छ। मंगलबार लिखु गाउँपालिका ए ओखलढुंगा र लिखु तामाकोशी गाउँपालिका रामेछापबीच अरुणोदय मावि सैपुमा भएको पालिकास्तरीय खुल्ला भलिबल प्रतियोगितामा दुवै टिमले २२ सेट जितेका थिए। तर, बाँकी खेल खेलाउनका लागि अँध्यारो भएपछि नियमानुसार रेफ्रिले बुधबार बिहान ७ बजेबाट फाइनल खेल खेलाउने निर्णय लिएको आयोजक नमुनादीप युवा क्लबका अध्यक्ष राजन बस्नेतले जानकारी दिए। यसैबीच दशौं संस्करणको नमुनादीप कपमा गोकुलगंगा गाउँपालिका रामेछापले तृतीय स्थान हासिल गरेको छ। लिखु पिके गाउँपालिका सोलुखुम्बुलाई सोझो सेटमा पराजित गर्दै गोकुलगंगा तृतीय भएको हो। प्रतियोगिताको विजेता टोलीले ट्रफीसहित १ लाख १ हजार ५ सय, उपविजेता टोलीले ७५ हजार ५ सय र तेस्रो हुने टोलीले ५० हजार ५ सय प्राप्त गर्ने सहसचिव निरज पौडेलले जानकारी दिए। प्रतियोगिताका लागि एमाले नेता रत्न गौतमले सबैभन्दा धेरै दुई लाख रुपैयाँ सहयोग गरेका थिए। क्लबले विभिन्न दाताहरुसँग रकम संकलन गरेर प्रतियोगिता गरेको हो। प्रतियोगितामा रामेछाप, ओखलढुंगा, सोलुखुम्बु र दोलखा जिल्लाका १२ टिम सहभागी थिए।"
मन्त्री दाहालद्वारा यातायात विभागको आकस्मिक अनुगमन,काठमाडौं : भौतिक पूर्वाधार तथा यातायात मन्त्री देवेन्द्र दाहालले मंगलबार यातायात व्यवस्था विभागमा आकस्मिक अनुगमन गरेका छन्। मन्त्रालयका सचिव केशवकुमार शर्मा सहित मन्त्री दाहाल अनुगमनका लागि मिनभवन स्थित विभागको कार्यालय पुगेका हुन्। त्यस क्रममा उनले सेवाग्राहीहरूसँग समेत संवाद गरि विभागबाट प्रवाह भइरहेको सेवाका बारेमा जानकारी लिए। सेवाग्राहीहरूले छिटो छरितो सेवा प्रवाहको वातावरण बनाई दिन आग्रह गरेका थिए। सेवाग्राहीसँग कुराकानी पछि उनले लाइन नलागि सेवा लिने व्यवस्था मिलाउन विभागलाई निर्देशन दिए। टोकन प्रणाली लागू गरी सेवा लिने प्रबन्ध गर्न उनले निर्देशन दिएका हुन्। यसैगरी मन्त्री दाहालले डिजिटल सवारी चालक अनुमति पत्र र इम्बोस्ड नम्बर छपाइका बारेमा पनि जानकारी लिए। विभागका महानिर्देशक राजीव पोखरेलले हाल दैनिक ४ हजारका दरले चालक अनुमति पत्र छपाई भई रहेको जानकारी दिए। प्रदेश स्तरबाट समेत छपाई सुरु भएकाले विभागमा चाप केही घटे पनि डिजिटल कार्ड छपाइलाई चुस्त र नियमित बनाइएको उनको भनाइ थियो। इम्बोस्ड नम्बर जडानलाई थप तीव्र र व्यवस्थित पारिने भन्दै पोखरेलले विद्युतीय सवारी दर्ता प्रणालीलाई देशैभरि कार्यान्वयन गरिने बताए। यस्तै नयाँ सडकहरूमा थप रुट निर्धारणका लागि अध्ययन भइरहेको विभागले जनाएको छ।
रात्रि बसमा यात्रुको पकेट मार्ने ३ जना पकेटमार पक्राउ,"हेटौंडा : मकवानपुर प्रहरीले बसमा सवार यात्रुको पकेट मार्ने ३ जनालाई पक्राउ गरेको छ। सोमबार राती करिब ११ बजे हेटौंडाबाट लोथर जाँदै गरेको ना ५ ख ८१०१ नम्बरको रात्रि बसमा सवार मकवानपुरको मनहरी गाउँपालिका६ बस्ने ४९ वर्षीय भरत गौतमको साथमा रहेको ५१ हजार रुपैयाँ पकेट मारेको अभियोगमा ३ जनालाई पक्राउ गरिएको जिल्ला प्रहरी कार्यालय मकवानपुरले जनाएको छ। प्रहरीका अनुसार उक्त घटनाको सुचना प्राप्त हुनसाथ तत्काल इलाका प्रहरी कार्यालय मनहरीबाट खटिएको प्रहरी टोलीले खोजतलास गर्ने क्रममा जिल्ला सिन्धुपाल्चोक लिसंखु पाखर गाउँपालिका६ बस्ने ३२ वर्षीय लाक्पा तामाङ, जिल्ला उदयपुर त्रियुगा नगरपालिका१० बस्ने ४२ वर्षीय प्रेम दोर्जे शेर्पा र जिल्ला धनकुटा छथर गाउँपालिका३ बस्ने ३७ वर्षीय हेमराज श्रेष्ठलाई शंका लागी खानतलासी गर्दा उनीहरूको साथबाट चोरी भएको रकम फेला पारि पकाउ गरिएको प्रहरीले जनाएको छ। प्रहरीले चोरीको रकम सहित लाक्पा तामाङ, प्रेम दोर्जे शेर्पा र हेमराज श्रेष्ठलाई नियन्त्रणमा लिई थप अनुसन्धान कार्य गरिरहेको जनाएको छ।"
एनआईएमबी एस क्यापिटलले ल्यायो धनतरेस अफर,काठमाडौं : एनआइएमबी एस क्यापिटल लिमिटेडले धनतेरसको अवसर पारेर ग्राहकहरूका लागि नयाँ अफर ल्याएको छ। जसअन्तर्गत तीनजना भाग्यशाली विजेताहरूले ११ हजार इकाई उपहारस्वरुप पाउनेछन् । यस योजनामा योग्य हुनका लागि ग्राहकहरूले एनआइएमबीबाट हितग्राही खाता खोली एसआईपी रजिस्ट्रेसन गर्नुपर्नेछ । कार्तिक १३ गते अर्थात् धनतेरसका दिनमा मात्रै आफ्नो पहिलो किस्ता तिर्नुपर्नेछ । कार्तिक १३ गते राति ११ :५९ बजे सम्म रजिस्ट्रेसन गरेकोहरू मात्र लक्की ड्रमा पर्नसक्नेछन् । यस योजनाका विजेताहरूको घोषणा भने कार्तिक १४ गते एनआइएमबी एस क्यापिटलको आधिकारिक फेसबुक मार्फत लाइभ गरिनेछ। एनआईएमबी एस क्यापिटलले योजनाको व्यवस्थापक रही एनआईबिएल म्युचुअल फण्डअन्तर्गत विभिन्न योजनाहरू सार्वजनिक गर्दै आएको छ । हाल एनआइएमबी एस क्यापिटलले १० अर्ब रूपैयाँभन्दा बढी मूल्यांकन भएका पाँचवटा म्युचुअल फण्डहरूको व्यवस्थापन र लगानी व्यवस्थापन सेवाअन्तर्गत लगानीकर्ताको ६ अर्ब रूपैयाँभन्दा बढी रकमको लगानी व्यवस्थापन गर्दै वित्तीय क्षेत्रमा आफूलाई अग्रस्थानमा राख्दै आएको छ ।
रसुवागढी नाका एक महिनापछि सञ्चालन,"काठमाडौं : रसुवागढी नाका करिब एक महिनापछि सञ्चालनमा आएको छ। गत असोज १२ गते रसुवागढीकेरुङ खण्डअन्तर्गत ठोङ्सा नजिकपहिरो जाँदा सडक भएको थियो। पहिरोले सडक क्षति भएपछि सवारी साधनको आवतजावत बन्द भएको थियो। पहिरो पन्छाएर सडक सञ्चालनमा ल्याएको हो। जिल्ला प्रशासन कार्यालय रसुवाका अनुसार सानो तथा ठूला गाडीहरू आवतजावत गर्न मिल्ने गरी सुचारु भएको छ। यसैगरी अविरल वर्षाको कारण पहिरोले अवरुद्ध भएकोमा पहिरो हटाई स्याफ्रुवेशीटिमुरे सडकखण्ड अन्तर्गत विभिन्न स्थानहरूमा एकतर्फी रूपमा सवारी सुचारु रहेको कार्यालयले जनाएको छ। चीनबाट रेडिमेट, इलेक्ट्रोनिक, जलविद्युत् आयोजनाका सामग्री, टेलिकमका सामग्री र फलफूल आयात हुँदै आएको छ। यस नाकाबाट बाँसको मुडा, काठको टेबल, अम्रिसोको कुचोलगायत सामग्री चीनतर्फ निर्यात हुने गरेको छ। २०७१ देखि औपचारिक रूपमा सञ्चालनमा आएको नाकामा दैनिक दुई सय ५० भन्दा बढी सवारीसाधन आवतजावत गर्ने गरेका थिए। चीनले अन्तर्राष्ट्रिय नाकाको रूपमा घोषणा गरेपछि सीमामा व्यापारी, व्यवसायी र सवारीको चाप बढ्दै गएको थियो। रसुवागढी नाकाबाट चीनको केरुङ पुग्नका लागि २४ किलोमिटर दूरी पार गर्नुपर्छ।"
ग्लोबल आईएमई बैंक र इन्स्टेन्ट क्यासबीच सम्झौता,काठमाडौं : ग्लोबल आईएमई बैंक र इन्स्टेन्ट क्यास एफजेडईबीच सम्झौता भएको छ। अब विश्वको कुनै पनि देशबाट नेपालमा ग्लोबल रेमिटमार्फत सजिलै पैसा पठाउन सकिने भएको छ। यस सम्झौताअनुसार देशबाहिर रहेका नेपालीहरूले आफ्नो तथा परिवारको बैंकको तथा नेपालको अन्य बैंक तथा वित्तीय संस्थामा भएको बैंक खातामा सहज रूपमा रेमिटेन्स पठाउन सक्नेछन्। युनाइटेड फिनटेक सोलुसन्स एलएलसीको पूर्ण स्वामित्वमा रहेको इन्स्टेन्ट क्यासले फिनटेकको माध्यमबाट संसारभर रेमिटेन्स सुविधा प्रदान गर्दै आइरहेको छ। यसरी यूएई तथा विश्वको विभिन्न देशबाट ग्लोबल रेमिटमार्फत पठाएको पैसा ग्लोबल आईएमई बैंकको सम्पूर्ण शाखा कार्यालयहरू वा नेपालभरि रहेको आईएमई लिमिटेडको ५० हजारभन्दा बढी एजेन्टबाट भुक्तानी लिन सकिनेछ।
"भूमि समस्या समाधान आयोग गठन गर्ने सरकारको निर्णय, अध्यक्षमा रिजाल","काठमाडौं : सरकारले भूमि समस्या समाधान गर्न आयोग गठन गर्ने निर्णय गरेको छ। मंगलबार बसेको मन्त्रिपरिषद् बैठकले प्युठानका हरिप्रसाद रिजालको अध्यक्षतामा भूमि समस्या समाधान आयोग गठन गरेको हो। सञ्चार तथा सूचना प्रविधि मन्त्री पृथ्वीसुब्बा गुरुङले ८ सदस्यीय भूमि समस्या समाधान आयोग गठन गरेको बताए। 'प्युठानका हरिप्रसाद रिजालको अध्यक्षतामा भूमि समस्या समाधान आयोग गठन भएको छ। समिति ८ सदस्यीय रहनेछ,' उनले भने।"
६१५५ जनाले पाए सहकारीका करिब डेढ अर्ब बचत रकम फिर्ता,"काठमाडौं : समस्याग्रस्त सहकारी ब्यवस्थापन समितिले हालसम्म ६ हजार १ सय ५५ बचतकर्ताको सत प्रतिशत बचत फिर्ता भएको जनाएको छ। मंगलबार काठमाडौंमा समितिले आयोजना गरेको समस्याग्रस्त सहकारीमा रहेका बचतकर्ताको बचत फिर्ताको कार्यक्रममा भूमिब्यवस्था, सहकारी तथा गरिबी निवारण मन्त्री बलराम अधिकारीले समस्याग्रस्त सहकारीबाट हालसम्म ६ हजार १ सय ५५ बचतकर्ताको १ अर्ब ४८ करोड ५१ लाख ३७ हजार रुपैयाँ फिर्ता गरिएको जानकारी दिए। त्यस्तै आंशिकरूपमा हालसम्म ४ सय ३८ बचतकर्ताको ३ करोडभन्दा बढी रकम फिर्ता गरिएको छ। संकटग्रस्त सहकारीका ५६ हजार ६ सय ५ बचतकर्ताको ३८ अर्ब ४२ करोड ३ लाख २९ हजार ८ सय ११ रुपैयाँ बचत फिर्ता गर्न बाँकी रहेको मन्त्री अधिकारीले बताए। उनले संकटग्रस्त सहकारीमा भएको सम्पत्ति बिक्री, लिलाम वा साटासाट गरेर भए पनि बचतकर्ताको रकम फिर्ता गर्ने र सहकारीबाट ऋण लिएर नतिर्नेहरूको सम्पत्ति लिलाम गर्ने निर्णय भएको बताए। उनले केही सहकारीलाई समस्याग्रस्त सहकारी घोषणा गर्नका लागि प्रक्रिया सुरु भइसकेको जिकिर गरे। मन्त्री अधिकारीले हालः सम्पत्ति व्यवस्थापन तथा दायित्व भुक्तानी हुन बाँकी सहकारीहरू १९ वटा रहेको र बाँकी छुट मागदाबीकर्तालाई बचत फिर्ता गरी राफसाफ गरिएको सहकारीको संख्या ३ रहेको जानकारी दिए। मन्त्री अधिकारीले चालू आर्थिक मसान्तसम्म थप ९ सहकारी संस्था राफसाफ गर्ने लक्ष्य लिइएको बताए। त्यस्तै १३ हजार ७५ ऋणी सदस्यहरूबाट २३ अर्ब ६२ करोड ९६ लाख ५८ हजार ७ सय ९४ रुपैयाँ असुलीतर्फ अन्तिम कारबाहीको प्रक्रिया अघि बढाउने योजना रहेको उनले बताए। कार्यक्रममा समस्याग्रस्त केही सहकारीका बचतकर्तालाई बचतरकम फिर्ता गरिएको थियो।"
"बंगलादेशलाई हराएर इतिहास रच्ने दाउमा नेपाल, भोलि ६:३० मा हुनेछ फाइनल ब्याटल",काठमाडौं : साफ महिला च्याम्पियनसिपको उपाधिका लागि बुधबार नेपाल र बंगलादेश प्रतिस्पर्धा गर्दैछन्। खेल त्रिपुरेश्वरस्थित दशरथ रंगशालामा साँझ ६:३० देखि सुरु हुनेछ। खेलका लागि दुवै टोली तयार रहेको नेपाल र बंगलादेशका कप्तान तथा प्रशिक्षकले बताएका छन्। खेलअघि मंगलबार रंगशालामा आयोजित प्रीम्याच कन्फ्रेन्समा नेपालका मुख्य प्रशिक्षक राजेन्द्र तामाङले बलियो टिम बंगलादेशलाई पराजित गर्दै उपाधि जित्ने लक्ष्यका साथ नेपाली टोली मैदान उत्रने बताए। यसअघि भएका खेलमा देखिएका गल्तीलाई सुधार गरेर फाइनल खेल्ने उनको भनाइ छ। उनले महिला फुटबलमा दर्शकको समर्थनले थप हौसला मिलेको धारणा राखे। त्यस्तै नेपाली राष्ट्रिय महिला फुटबल टिमकी कप्तान एन्जिला तुम्बापोले उपाधि जित्नेमा विश्वस्त रहेको बताइन्। नेपालले मौलिक खेल देखाउने र खेल आफ्नो पक्षमा पार्ने उनको भनाइ छ। उनले साफमा उपाधि जित्ने अवसर भएकाले मौका खेर नफाल्ने पनि बताए। त्यस्तै बंगलादेशका कप्तान तथा प्रशिक्षकले पनि उत्कृष्ट खेल प्रदर्शन गर्ने र नजिता आफ्नो पक्षमा पार्ने बताएका छन्। सेमिफाइनलमा बंगलादेशले भुटानलाई र नेपालले भारतलाई पराजित गरेको थियो।
राष्ट्रपति पौडेलको अजरबैजान भ्रमण स्वीकृत,काठमाडौं : राष्ट्रपति रामचन्द्र पौडेल अजरबैजान भ्रमणमा जाने भएका छन्। अजरबैजानको बाकुमा हुने जलवायु परिवर्तनसम्बन्धी संयुक्त राष्ट्रसंघीय संरचना महासन्धी पक्षधर राष्ट्रहरूको २९औं सम्मेलनमा सहभागी हुन राष्ट्रपति पौडेल त्यसतर्फ जाने भएका हुन्। मंगलबार बसेको मन्त्रिपरिषद् बैठकले राष्ट्रपतिको अजरबैजान भ्रमण स्वीकृत गरेको छ। प्रधानमन्त्री कार्यालय स्रोतका अनुसार राष्ट्रपति पौडेल ६ दिनका लागि त्यसतर्फ जानेछन्। राष्ट्रपति पौडेल कात्तिक २५ गते अजरबैजानका लागि प्रस्थान गर्नेछन्। उनी '    ' मा सहभागी भएर कात्तिक ३० गते स्वदेश फर्किनेछन्। राष्ट्रपति पौडेलको भ्रमण खर्च नेपाल सरकारले व्यहोर्ने मन्त्रिरिपषद्ले निर्णय गरेको छ।
५० लाखको सुनसहित बुटवलबाट दुई जना पक्राउ,भैरहवा : रुपन्देही प्रहरीले झण्डै ५० लाख मूल्य बराबरको सुनसहित बुटवलबाट दुई जनालाई पक्राउ गरेको छ। पक्राउ पर्नेमा कपिलवस्तु वाणगंगा नगरपालिका८ का ३३ वर्षीय अकबर अलि मिया र सोही नगरपालिकाका७ का ३७ वर्षीय अर्घाखाँची सुनचाँदी पसलका सञ्चालक सन्तोष सुनार रहेको प्रहरीले जनाएको छ। कपिलवस्तुको कृष्णनगरबाट काठमाडौंतर्फ आउँदै गरेको लु२ख ६५४२ नम्बरको बसमा राजश्व छलेर भित्र्याइएको सुन ल्याइएको सूचनाका आधारमा इलाका प्रहरी कार्यालय बुटवल र वडा प्रहरी कार्यालय बुटवलबाट खटिएको टोलीले उनीहरूलाई पक्राउ गरेको हो। बुटवलको रामनगरमा उक्त बसमा चेकजाँच गर्दा पक्राउ परेका व्यक्तिहरूको साथबाट २९ तोला ५८ दशमलव १ लाल सुन बरामद भएको जिल्ला प्रहरी कार्यालय रुपन्देहीका सूचना अधिकारी एवं डीएसपी लक्ष्मी खनालले जानकारी दिइन्। उनका अनुसार ४९ लाख ५४ हजार बढी मूल्य बराबरको बरामद सुन बिस्कुट आकारमा छ। बरामद सुन र पक्राउ परेका व्यक्तिहरूलाई थप अनुसन्धानका लागि राजस्व अनुसन्धान कार्यालय बुटवल पठाइएको प्रहरीले जनाएको छ।
कीर्तिपुरमा राप्रपाको मेयर उम्मेदवार ध्रुव महर्जन,काठमाडौं : राष्ट्रिय प्रजातन्त्र पार्टी (राप्रपा)ले स्थानीय तहको उपनिर्वाचनअन्तर्गत कीर्तिपुर नगरपालिकामा मेयरसहितका उम्मेदवार घोषणा गरेको छ। पार्टी अध्यक्ष राजेन्द्र लिङ्देनले कीर्तिपुर नगरापालिकाका मेयर पदमा ध्रुव महर्जनको उम्मेदवारी घोषणा गरेका हुन्। त्यस्तै सोही नगरपालिकाको वडा नं १ का वडाध्यक्षमा सुरेन्द्र उप्रेती र वडा नं ४ का वडाध्यक्षमा विजेश बस्नेतलाई उम्मेदवार बनाएको पार्टी प्रवक्ता मोहनकुमार श्रेष्ठले बताए। मंसिर १६ गते हुने स्थानीय तह उपनिर्वाचनका लागि प्रचार कार्यालयको पनि उद्घाटन गरिएको उनले बताए।
तिहारमा सम्भावित अपराधप्रति सचेत हुन प्रहरीको आग्रह,"विराटनगर : हिन्दु धर्मावलम्बीहरूको महान एवं रमाइलो पर्व तिहार सुरु भएको छ। पर्वलाई हर्षोल्लास र मनोरञ्जनपूर्ण बनाउन प्रहरीले सबैमा आह्वान गरेको छ। कोशी प्रदेश प्रहरी कार्यालय विराटनगरले चाडपर्वमा रमाइलो गर्नेतिर व्यस्त हुँदा आपराधिक घटना पनि हुनसक्छन् भन्नेतर्फ सचेत बन्न आग्रह गरेको छ। तिहारलाई हर्षोल्लासपूर्ण र मनोरञ्जनपूर्ण रूपमा मनाऔं। चाडपर्वमा हुनसक्ने सम्भावित अपराधप्रति सचेत बनौं, कोशी प्रदेशका प्रहरी प्रमुख डीआईजी चन्द्रकुवेर खापुङले भने। पर्वलाई विकृतिजन्य हिसाबले दूषित बनाउने अवाञ्छित गतिविधि रोक्नेतर्फ सबैको ध्यान जान जरुरी रहेको उनको भनाइ छ। तिहारमा देउसी भैलो खेलेर रमाइलो गर्नेतर्फ व्यस्त हुँदा चोरी, लुटपाट, डकैतीलगायतका घटना गराउने समूहले दाउ छोपिरहेको हुनसक्नेतर्फ सचेत हुनपर्ने खापुङ बताउँछन्। देउसी भैलोको नाममा हुने विकृति र विसंगतिप्रति भने प्रहरीले सबैलाई सचेत गराएको छ। सम्भावित अपराध हुन नदिन ध्यान पुर्याउनुपर्नेमा प्रहरीको जोड छ। सबैतिरको झिलिमिली र देउसी भैलोले तिहारलाई रमाइलो बनाउने हो। तर, जुवा, तास, डाइसलगायत कानुनद्वारा बर्जित खेलहरू खेल्ने र खेलाउने पनि उत्तिकै सक्रिय हुन्छन्। कानुनले प्रतिबन्ध लगाएका खेलहरू नियन्त्रणमा लिइरहेका छौं, खापुङले भने। उनले सौहार्दपूर्ण हिसाबले मनाउँदा चाडपर्वको अलग्गै महत्व हुने बताए। तिहारमा रमाइलो गर्ने हाम्रो संस्कार हो। देउसी भैलो खेल्ने गरिन्छ, उनी भन्छन्, रमाइलो हिसाबले तिहार मनाउनुपर्छ। कुनै पनि अपराधिक गतिविधि हुन दिन हुँदैन। देउसी भैलोका लागि कुनै समयसीमा नराखिएको डीआईजी खापुङ बताउँछन्। रमाइलो हिसाबले रातभर खेल्दा हुन्छ। प्रहरीले सकेसम्म शान्ति सुरक्षा प्रदान गर्छ, उनी भन्छन्, कतै स्थानीय समस्याका कारण प्रशासनले समयसीमा दिएको हुन्छ। त्यसलाई चैं पालना गरौं। खापुङले तिहारलाई मनोरञ्जनपूर्ण बनाउन र सम्भावित अपराधिक घटना रोक्न प्रहरी सक्रियता बढाइएको जानकारी दिए। नियमितभन्दा बढी सुरक्षाकर्मी परिचालन गरिएको छ। सुरक्षा व्यवस्था मजवुत बनाएका छौं, उनले भने, गस्ती र पेट्रोलिङ बढाइएको छ। ढुक्क भएर तिहार मनाउन सबैमा अनुरोध गर्छौं। डीआईजी खापुङ मौलिक परम्परा र संस्कार जोगाउने पर्वका हिसाबले तिहारलाई उल्लासमय बनाउनुपर्ने बताउँछन्। उनले पटका पड्काउने, जुवा तास, डाइस (लंगुर, बुर्जा) खेल्नेलगायतका कानुनविपरीतका गतिविधि गर्नेहरूको सूचना प्रहरीलाई गोप्य रूपमा उपलब्ध गराउन आग्रह गरेका छन्। कानुनविपरीतका गतिविधिको गोप्य सूचना दिँदा नियन्त्रणमा लिन सजिलो हुने र निर्धक्क भएर चाडपर्व मनाउने वातावरण बन्ने डीआईजी खापुङ बताउँछन्। लागुऔषध नियन्त्रणका लागि नेपालभारत सीमा क्षेत्रमा निगरानी बढाइएको उनको भनाइ छ। साथै, सार्वजनिक सवारीसाधनदेखि सार्वजनिकस्थल र अपराध हुनसक्ने सम्भावित ठाउँहरूमा आकस्मिक चेकजाँचको व्यवस्थासमेत मिलाइएको खापुङले बताए। पटकाको आवाजले ध्वानि प्रदूषण बढाउँछ। दीर्घरोगीहरूलाई असर गर्छ, उनले भने, आतसबाजी कानुनविपरीत हो। सबैतिर निगरानी बढाएर कडाइ गरिएको छ। पटकाले त्रासदीपूर्ण परिस्थिति निम्त्याउनुका साथै आगलागीको जोखिमसमेत हुने उनले बताए। घरघरमा दीपावली गर्दा आगलागीको जोखिम हुनसक्ने भन्दै सतर्कता अपनाउन प्रहरीले सबैमा अनुरोध गरेको छ। आफैं सुरक्षा सतर्कता अपनाउनुपर्छ। जोखिम कम गरौं, चाडपर्वलाई मर्यादित, मनोरञ्जनपूर्ण र भव्य बनाऔं, खापुङले भने। डीआईजी खापुङले महत्वपूर्ण चाडपर्वलाई लक्षित गरेर कोशी प्रदेशको सुरक्षा व्यवस्था मजबुत पारिएको बताए। उनका अनुसार ठाउँठाउँमा ठूलो संख्यामा हतियारसहितका तथा सादा पोसाकका नेपाल र सशस्त्र प्रहरी परिचालन गरिएको छ। चाडपर्वलाई मर्यादित, व्यवस्थित, सुरक्षित र हर्षोल्लासपूर्ण बनाउनेतर्फ सुरक्षा निकायको ध्यान केन्द्रित रहेको उनको भनाइ छ। उनका अनुसार धेरै भिडभाड हुने ठाउँ, व्यापारिक प्रतिष्ठान, उद्योग कलकारखाना, मठमन्दिर, धार्मिकस्थल, वित्तीय संस्था, सुनचाँदी पसल, एटीएम बुथ, पसलहरू, बैंक तथा वित्तिय संस्था एवं आर्थिक गतिविधी बढी हुने ठाउँ र सरकारी तथा गैरसरकारी कार्यालयको २४ घण्टा नै निगरानी भइरहेको छ। अपराधिक पृष्ठभूमिका र शंकास्पद व्यक्तिहरूमाथि प्रहरीले वाच गरिरहेको छ। सार्वजनिक सवारीसाधनमा यात्रुको सुरक्षा र सहजतामा ध्यान दिनेदेखि उश्रृङ्खल गतिविधि गर्ने, मादक पदार्थ सेवन (मापसे) गरेर सवारीसाधन चलाउने लगायतमाथि कडाइ गरिएको खापुङ बताउँछन्। अपराध हुने सम्भावित स्थानमा प्रहरी उपस्थित बाक्लो बनाइएको छ। चाडपर्वलाई केन्द्रित गरेर प्रहरीसँग भएका सम्पूर्ण जनशक्ति तथा स्रोत साधनको परिचालन गरिएको डीआईजी खापुङले बताए। विकृतिजन्यदेखि अपराधिक घटना नियन्त्रणका लागि प्रहरी सचेत छ, उनले भने। चाडपर्वलाई अपराधरहित बनाउन आमनागरिकले समेत सुरक्षा निकायलाई सहयोग गर्नुपर्ने उनले बताए। चाडपर्वमा हुनसक्ने चोरी, लुटपाटदेखि ठगी, मादक पदार्थ सेवन (मापसे)बाट हुने झैझगडा एवं अपराध नियन्त्रण, कालो बजारी, इन्धन तथा दैनिक उपभोग्य वस्तुको कृतिम अभाव नियन्त्रण, यातायातको सहज उपलब्धता, ट्राफिक व्यवस्थापन, तस्करी, हातहतियार तथा लागुऔषध र मदिराको अवैध ओसारपसार नियन्त्रणमा प्रहरी सक्रिय भएर लागेको डीआईजी खापुङको भनाइ छ। मोरङमा देउसी भैलो खेल्नेले अनुमति लिनुपर्ने मोरङमा स्थानीय प्रशासनको अनुमति लिएर मात्रै संस्थागत देउसी भैलो खेल्न पाइने भएको छ। रातको समयमा देउसी भैलो खेल्नेले प्रशासनको अनुमति लिनुपर्ने भएको हो। मोरङका प्रमुख जिल्ला अधिकारी प्रेमप्रसाद भट्टराईले अनुमति बिना राति १० बजेपछि देउसी भैलो खेल्न नपाइने बताए। संस्थागत रुपमा खेलिने देउसी र भैलोका लागि जिल्ला प्रशासन कार्यालयबाट अनुमति लिनुपर्छ, उनले भने, अनुमति बिना खेल्न पाइँदैन। भट्टराईका अनुसार संस्थागत र समूहगत देउसी भैलो खेल्न अनुमति लिनैपर्ने तथा अनुकूल अवस्था हेरेर प्रशासनले निर्णय गर्ने छ। जिल्ला सुरक्षा समितिको बैठक बसेर नै यो विषयमा निर्णय गरिने उनले बताए। उनका अनुसार बजार, पसल तथा भिडभाड बढी हुने स्थानको सुरक्षा व्यवस्था कडा पारिएको छ। सादा पोसाकदेखि हतियार र पोसाकसहित नेपाल एवं सशस्त्र प्रहरी परिचालन गरिएको छ, भट्टराईले भने, गस्ती र पेट्रोलिङ बढाइएको छ। ठाउँ विशेष र परिस्थिति अनुसार नेपाल एवं सशस्त्र प्रहरीले निगरानी बढाइरहेको प्रजिअ भट्टराई बताउँछन्। नागरिकको सुरक्षा र सहयोगका लागि प्रशासन सधैं तयार छ, उनी भन्छन्, तिहारमा देउसी भैलो खेल्ने नाममा चोरी, लुटपाट एवं डकैतीका घटनासमेत हुनसक्नेतर्फ सबै सचेत हुनुपर्छ। आगलागीको सम्भावित जोखिमलाई ध्यानमा राखेर वारुणयन्त्र (दमकल) तथा सुरक्षाकर्मीसहितका जनशक्तिलाई २४ घण्टा नै तयारी अवस्थामा राखिएको उनले बताए। सम्भावित क्षति रोक्न पुलिस फोर्स पनि अपडेट भएर बसेको हुन्छ। सुरक्षा दस्ता तयारी अवस्थामा रहन्छ, उनले भने, कुनै उश्रृङ्खल गतिविधि भएमा तत्काल नियन्त्रणमा लिने रणनीति छ। कानुनले निषेध गरेका गतिविधि गर्न हुँदैन।"
एआईजीमा दुई जनाको बढुवा,काठमाडौं : सरकारले नेपाल प्रहरीका दुई जना डीआईजीलाई प्रहरी अतिरिक्त महानिरीक्ष (एआईजी)मा बढुवा गरेको छ। मंगलबार बसेको मन्त्रिपरिषद् बैठकले जनपथतर्फ किरण राणा र प्राविधिकतर्फ डा सुन्दरप्रसाद हैजुलाई एआईजीमा बढुवा गरेको हो। प्रहरीको बढुवा समितिले कात्तिक १२ गते उनीहरूलाई बढुवा लागि सिफारिस गरेको थियो।
टेलिकमका सेवालाई थप प्रभावकारी र गुणस्तरीय बनाउन प्रधानमन्त्रीको निर्देशन,काठमाडौं : प्रधानमन्त्री केपी शर्मा ओलीले नेपाल दूरसञ्चार कम्पनी लिमिटेड (नेपाल टेलिकम)का सेवालाई थप प्रभावकारी र गुणस्तरीय बनाउन निर्देशन दिएका छन्। प्रधानमन्त्री दैवी प्रकोप उद्धार कोषमा सो संस्थाका कर्मचारीहरूबाट जम्मा गरिएको रकम हस्तान्तरणका क्रममा आज सिंहदरबारमा प्रधानमन्त्री ओलीले टेलिकम राष्ट्रको सम्पत्ति भएकोले जनतालाई सेवा दिने सवालमा कुनै कमजोरी नगर्न निर्देशन दिएका हुन्। उनले उपकरण र प्रविधिका लागि कुनै सहयोग परेमा सरकारले गर्ने विश्वास दिँदै प्रतिस्पर्धी भावनाका संस्थाको साख माथि उठाउन आग्रह गरे। सञ्चार तथा सूचना प्रविधिमन्त्री पृथ्वीसुब्बा गुरुङ र सचिव राधिका अर्यालसमेत सहभागी सो अवसरमा टेलिकमका प्रबन्ध निर्देशक संगीता पहाडी अर्यालले कर्मचारीबाट जम्मा गरिएको एक करोड २ लाख ७० हजार रुपैयाँको विवरण पत्र हस्तान्तरण गरे।
विद्यार्थी विदेशिने प्रवृत्ति समयमै रोक्नुपर्छ : राष्ट्रपति पौडेल,"काठमाडौं : राष्ट्रपति रामचन्द्र पौडेलले कक्षा १२ सक्ने बित्तिकै विद्यार्थीहरू विदेशिने प्रवृत्ति बढेको भन्दै चिन्ता व्यक्त गरेका छन्। यसरी विद्यार्थी विदेशिने प्रवृत्ति समयमै रोक्न नसकिए भविष्यमा मुलुक नै टाट पल्टिने उनको भनाइ थियो। मंगलबार शिक्षा पत्रकार समूहले बुझाएको ६ बुँदे ध्यानाकर्षण पत्र बुझ्दै राष्ट्रपति पौडेलले १२ सक्न साथ विद्यार्थी विदेशिने अवस्था हटाउनु पर्ने बताएका हुन्। समूहले विदेशिएका विद्यार्थीहरू पढाइ सकेर स्वदेश नआउने अनि यताबाट चाहिँ ठूलो लगानी गरेर कक्षा १२ र स्नातक गरिदिनुपर्ने, उता हाम्रा युवा जनशक्ति विदेशीकै सेवामा रहिरहनुपर्ने विडम्बना अहिले देशले भोगिरहनुपरेको यथार्थबारे राष्ट्रपतिको ध्यानाकर्षण गराएको थियो। त्यसको प्रत्युत्तरमा राष्ट्रपति पौडेलले सो कुरा बताएका हुन्। शहरका विद्यार्थी विदेशिने र गाउँका विद्यार्थी शहर जाने प्रवृत्ति बढ्दा गाउँका विद्यालयहरु रित्तिएको अवस्था छ। राष्ट्रपति पौडेलले भने, विद्यार्थी अभावमा गाउँका विद्यालयहरू आपसमा खप्टिनुपर्ने अवस्था छ, विद्यार्थीहरु खर्च गर्दै विदेशिनु दुर्भाग्यपूर्ण छ। विद्यार्थी विदेशिने अवस्था रोक्न सरकारलाई घचघच्याउन र खबरदारी गर्न शिक्षा पत्रकार समूहलाई उनको आग्रह थियो। राष्ट्रपति पौडेलले जनशक्तिको विदेश पलायन रोक्न सबै लाग्नुपर्ने बताए। यस्ता विषयमा सरकारलाई खबरदारी गर्ने विषयमा शिक्षा पत्रकारहरुका कलम चल्नुपर्नेमा उनको जोड थियो। शिक्षा पत्रकार समूहले विद्यालय शिक्षासम्बन्धी विधेयक चाँडोभन्दा चाँडो संसदबाट अनुमोदन,सार्वजनिक विद्यालयको सिकाइ उपलब्धि सुधार, शिक्षक दरबन्दी व्यवस्थापन, विद्यालयको पहुँच विस्तार, संविधानः निशुल्क र अनिवार्य शिक्षाको कार्यानवयन लगायतका लागि चासो र पहलकदमी लिइदिन राष्ट्रपतिलाई ध्यानाकर्षण पत्र बुझाएको थियो। सोही अवसरमा समूहले विगत २५ वर्षदेखिका टेकोले धानेको घर, कसीमा निजी विद्यालय, शिक्षाका चार मुद्दा, चित्र विचित्र, विद्यालयमा माध्यम भाषा, शिक्षाका सारथीलगायत दर्जन बढी आफ्ना प्रकाशनहरू राष्ट्रपतिलाई हस्तान्तरण गरेको थियो। रजत वर्ष र नयाँ कार्यसमिति चयन भएको अवसरमा समूहका नवनिर्वाचित अध्यक्ष निर्जला कक्षपतिको नेतृत्वमा समूहको टोलीले मंगलबार राष्ट्रपति निवास पुगेर राष्ट्रपति समक्ष समसामयिक शिक्षासम्बन्धी ६ बुँदे ध्यानाकर्षण पत्र बुझाएको हो। टोलीमा समूहका नवनिर्वाचित कार्यसमितिका वरिष्ठ उपाध्यक्ष जनक नेपाल, उपाध्यक्ष नवराज चालिसे, महासचिव रोशन क्षेत्री गाउँले, सचिव प्रज्ञा तिमल्सिना, कोषध्यक्ष सबिना बानिया, सदस्यहरु संजीप घिमिरे शुभचिन्तक, रोजिना थापा कार्की, अमृता बुढाथोकी, पूर्व अध्यक्ष सुदर्शन सिग्देल, सदस्यहरु ओमप्रकाश घिमिरे, उमेश पोखरेललगायत सहभागी थिए।"
"स्थानीय विवादले पर्यटन विकासमा बाधा, गाँठो फुकाउँदै प्रदेश सरकार","दाङ : दाङको प्रसिद्ध धार्मिक तथा पर्यटकीय स्थलका रूपमा रहेको बाह्रकुने दहको विकास गर्नका लागि ४ वर्षअघि लुम्बिनी प्रदेश सरकारले ६ करोड ६ लाख रुपैयाँ बजेट विनियोजन गर्यो। दहमा रहेको ताललाई ठूलो बनाउने, जैविक पार्क निर्माण गर्ने तथा मन्दिर निर्माणका लागि विनियोजन भएको रकमले स्थानीयहरूको असहमतिका कारण लक्षित काम हुन सकेन। तर दुई वर्षसम्म काम सम्पन्न गर्ने गरी चयन भएको योजनाको काम सम्पन्न गर्न पटक पटक म्याद भने थप भइरहेको छ। बाह्रकुने दहमा पर्यटकहरूलाई आकर्षित गर्ने उद्देश्यले चार वर्षअघि छनौटमा रहेको योजनालाई निरन्तरता दिन वर्तमान प्रदेश सरकारले चासो राखेको छ। यहाँ निर्माण हुने भनिएका संरचनाहरूको निर्माणमा भइरहेको ढिलाइ बारे लुम्बिनी प्रदेशका मुख्यमन्त्री, उद्योग, पर्यटन तथा यातायात मन्त्री प्रचण्ड विक्रम न्यौपाने, सिँचाइ मन्त्री सीता चौधरीले जानकारी लिन स्थलगत अनुगमन समेत गरेका छन्। मंगलबार दह परिसरको स्थलगत अनुगमन गर्दै विवाद नहुने ढंगबाट काम गर्न उनीहरूले सम्बन्धित पक्षलाई निर्देशन दिएका छन्। प्रदेश सरकारबाट छनौटमा परेको यो योजनाको काम स्थानीयहरूको विमतिका कारण ढिलाई बन्दै आएको अवस्था रहेछ, उद्योग, पर्यटन तथा यातायात मन्त्री न्यौपानेले भने जिल्लामा पर्यटकहरू भित्र्याउन सकिने बाह्रकुने दहको विकासका लागि कसरी काम गर्न सकिन्छ ? कसरी चार वर्षअघि बनेको योजना अनुसार काम गर्न सकिन्छ ? भन्ने विषयमा छलफलका लागि मुख्यमन्त्री ज्यूलाई समेत स्थलगत अनुगमन गराएर समस्याको निकासका लागि पहल गरेका हौँ, स्थलगत अध्ययन र छलफलबाट यो कामलाई गति दिने र यो वर्ष भित्रै योजना निर्माणको काम सम्पन्न गर्ने सहमति भएको छ। मन्त्री न्यौपानेका अनुसार चार वर्षअघि बनेको योजना अनुसार दह परिसरमा तालको आकार फैलाउने भन्ने थियो। तर दहको आकार बदलिँदा बाह्रकुनेको ऐतिहासिक महत्व नासिने भन्दै स्थानीयले विरोध गर्दै आएका थिए। यही विरोधका कारण चार वर्ष अघिको डीपीआर अनुसार काम नहुने भएकाले काममा विलम्ब हुँदै आएको थियो। तर वर्तमान सरकारले दह परिसरमा रहेको तालको आकार नफेरिने गरी बाँकी कामहरू गर्न निर्माण कम्पनीलाई निर्देशन दिएको छ। त्यसका लागि कानुनी बाटो सहज बनाउने काम सरकारले गर्ने भएको छ। यहाँ स्थानीय स्तरमा विवाद नहुने गरी तपाईंहरूले काम अगाडि बढाउनुस्, मुख्यमन्त्री आचार्यले भने काम गर्दा आइपर्ने कानुनी जटिलतालाई सरकारले फुकुवा गर्छ। प्रदेशको समृद्धिको प्रमुख आधार भनेकै पर्यटन रहेकाले पर्यटन क्षेत्रको विकासमा कसैले पनि विलम्ब गर्न नहुने उनको भनाई थियो। निर्माण पक्षले पनि दह परिसरको विकासका लागि बनेको गुरुयोजना अन्तर्गत यसै वर्ष भित्रै काम सम्पन्न गर्ने प्रतिबद्धता व्यक्त गरेको छ। मन्त्री न्यौपानेका अनुसार अब यो पर्यटकीय स्थलमा पार्क, मन्दिरसँगै ड्याम निर्माणको काम हुने छ। डुंगा सञ्चालन गर्ने गरी ड्याम निर्माण हुने छ भने जंगली जनावर अवलोकन गर्न सकिने गरी पार्क निर्माणको काम यसै वर्ष सम्पन्न गरिने छ। घोराही १३ मा रहेको बाह्रकुने दह दाङको प्रमुख धार्मिक गन्तव्य मध्यको एक हो। जिल्लाको प्रमुख पिकनिक थलोसँगै धार्मिक महत्व बोकेको यो स्थलमा आन्तरिक पर्यटकहरूको भिड रहने गर्दछ। यहाँ माघमा ठूलो मेला समेत लाग्ने गर्दछ। आन्तरिकसँगै बाह्य पर्यटकलाई समेत भित्र्याउन सकिने गरी यो दह क्षेत्रको विकासका लागि प्रदेश सरकारले योजना बनाएको हो।"
भूमि समस्या समाधान आयोगमा यी हुन् अध्यक्षसहित ८ जनाको सूची,"काठमाडौं : सरकारले भूमि समस्या समाधान गर्न ८ सदस्यीय आयोग गठन गरेको छ। मंगलबार बसेको मन्त्रिपरिषद् बैठकले प्युठानका हरिप्रसाद रिजालको अध्यक्षतामा भूमि समस्या समाधान आयोग गठन गरेको हो। सञ्चार तथा सूचना प्रविधि मन्त्री पृथ्वीसुब्बा गुरुङले ८ सदस्यीय भूमि समस्या समाधान आयोग गठन गरेको बताए। 'प्युठानका हरिप्रसाद रिजालको अध्यक्षतामा भूमि समस्या समाधान आयोग गठन भएको छ। समिति ८ सदस्यीय रहनेछ,' उनले भने। प्रधानमन्त्री कार्यालय स्रोतका अनुसार आयोगको उपाध्यक्षमा जाजरकोटका सनतकुमार कार्की रहेका छन्। त्यस्तै सदस्यहरुमा महोत्तरीका गुन्जबहादुर खड्का, झापाका अनिलकृष्ण प्रसाईँ, दार्चुलाका गोबर्द्धन ओली, तनहुँकी आरती भण्डारी, कैलालीका टेकबहादुर शाह, सिन्धुपाल्चोकका जगतबहादुर बस्नेत छन्।"
नेपाल र बंगलादेशबीच हुने फाइनल खेलको टिकट एन्फाले बिक्री गर्ने,"काठमाडौं : नेपाल र बंगलादेशबीच हुने फाइनल खेलको टिकट अखिल नेपाल फुटबल संघ (एन्फा) आफैंले बिक्री गर्ने भएको छ। साफ महिला च्याम्पियनसिपको बुधबार हुने फाइनलका लागि तीन स्थानमा काउन्टर राखेर टिकट बिक्री गर्ने भएको हो। एन्फाले आज पत्रकार सम्मेलन गरेर टिकट बुधबार बिहान ८ बजेबाट जावलाखेलको फुटबल मैदान, एन्फा कम्पुले र भद्रकाली आर्मी गेटबाट बिक्री हुने जनाएको हो। अधिकतम १० हजार टिकट बिक्री हुने गरिने छ। एक व्यक्तिले भिआइपी २ र साधारण ५ टिकट मात्र किन्न पाउने एन्फाले जनाएको छ। नेपाल र भारतबीच आइतबार भएको सेमिफाइनल खेलमा करिब १५ हजार दर्शक क्षमता रहेको रंगशालामा १८ हजार बढीलाई टिकट बिक्री भएको थियो। त्यसपछि फाइनलका लागि भइरहेको टिकट बिक्री रोकिएको थियो। अनलाइन टिकट नबेच्ने र यसअघि अनलाइन खरिद गरेकाको पैसा फिर्ता हुने पत्रकार सम्मेलन मार्फत जानकारी गराइएको छ। माउन्ट एभरेस्ट स्पोर्ट्स एन्ड इभेन्ट्स प्रालिले टेन्डर प्रक्रियामार्फत ८० लाख रुपैयाँमा टिकेटिङ अधिकार लिएको थियो।"
उपभोक्ता अदालतको अध्यक्ष र सदस्य सिफारिस,काठमाडौं : न्यायपरिषद्ले उपभोक्ता अदालतको एक अध्यक्ष र सदस्य सिफारिस गरेको छ। उपभोक्ता अदालतको एक अध्यक्ष जिल्ला न्यायाधीशसहित अन्य दुई सदस्यहरू हुनेमा न्यायपरिषद्ले अध्यक्षमा रामप्रसाद शर्मा (जिल्ला न्यायाधीश काठमाडौं ) र सदस्यमा न्याय सेवा आयोगले गेहेन्द्रराज रेग्मीलाई तोक्न नेपाल सरकारलाई सिफारिस गर्ने निर्णय भएको छ। अब मन्त्रिपरिषद्ले एक जना सदस्य र सर्वोच्च अदालत प्रशासनले स्रेस्तेदार तोक्न बाँकी छ।
कृषिमा नयाँ सोचका साथ काम गर्न आवश्यक छ : मन्त्री अधिकारी,"नेपालगन्ज : कृषि तथा पशुपंछी विकास मन्त्री रामनाथ अधिकारीले गरिब र निमुखा जनताको जीवनस्तर उकास्ने गरी नयाँ सोचका साथ काम गर्न आवश्यक रहेको बताएका छन्। नेपाल कृषि अनुसन्धान परिषद् कृषि अनुसन्धान निर्देशनालय खजुराको आज निरीक्षण गर्दै मन्त्री अधिकारीले किसानसँग नजिक हुने र उत्पादन वृद्धि गर्ने गरी काम गर्नुपर्ने आवश्यकता औँल्याए। उनले कृषि वैज्ञानिक र प्राविधिकहरूलाई नयाँ नयाँ रोग र समस्या पत्ता लगाउनतर्फ केन्द्रित हुन आग्रह गरे। कृषि वैज्ञानिक र प्राविधिकहरू कृषि कर्म गर्नेहरूका अभिभावक हो, त्यसैले उहाँहरूसँग निरन्तर साक्षात्कार गर्नुस्, मन्त्री अधिकारीले भने, कृषि सुधार्न तपाईंहरूको अहम् भूमिका छ। मन्त्री अधिकारीले कृषि विकासमा देखिएका थुप्रै समस्या सुधार गर्न प्रयत्न भइरहेको बताए। नेपाल कृषि अनुसन्धान परिषद (नार्क)का समस्या चाँडो भन्दा चाँडो व्यवस्थापन गर्ने गरी काम भइरहेको उनले बताए। नार्कमा देखिएको जनशक्ति अभावलाई सम्बोधन गर्न नसकिएको स्विकार्दै मन्त्री अधिकारीले यसमा पनि काम भइरहेको बताए। नार्क आफैंमा ऐतिहासिक पृष्ठभूमि बोकेको संस्था भएर पनि लथालिङ्ग र विचलित अवस्थामा पुग्नु दुःखद् भएको उनको टिप्पणी छ। मन्त्री अधिकारीले आत्मालोचना, आत्ममूल्यांकन र आत्मसमीक्षा गरेर आआफ्नो जिम्मेवारी कुशलतापूर्वक निभाउन कर्मचारीलाई आग्रह गरे। यसैगरी खजुरामै रहेको कोसेबाली अनुसन्धान कार्यक्रमको पनि मन्त्री अधिकारीले निरीक्षण गरेका छन्। मन्त्री अधिकारीले नेपालगन्ज दुग्ध वितरण आयोजना कोहलपुरको पनि अवलोकन गरेका छन्।"
जाजरकोटमा प्रमुख जिल्ला अधिकारी फेरिएको फेरियै : चार महिना टिक्न पनि मुस्किल,"जाजरकोट : जाजरकोटमा कार्यरत उमाकान्त अधिकारी प्रमुख जिल्ला अधिकारीको रूपमा आएको चार महिना मात्र भएको छ । जिल्लाको सामाजिक, आर्थिक, राजनैतिक लगायतका विषयमा जानकारी लिंदै थिए । एक्कासि सरुवाको पत्र आयो । गत असार १३ गते जाजरकोटमा पदस्थापना भएका अधिकारीको ठाँउमा गत बिहीवार गृह मन्त्रालयले सप्तरी जिल्लामा कार्यरत मेखबहादुर मग्रातीलाई सरुवा गरेको छ । उनलाई गृह मन्त्रालयमै झिकिएको छ । गत वर्ष कार्तिक १७ गते जाजरकोटमा भूकम्प जाँदा प्रमुख जिल्ला अधिकारी सुरेश सुनार थिए । २०८० साउन २४ गते पदस्थापन भएका सुनारको २०८० चैत १६ गते सरुवा गरिएको थियो । त्यसैगरी २०८० चैत ११ मा पदस्थापन भएका प्रजिअ ऋषिराज आचार्यको २०८१ असार ६ गते सरुवा भएको थियो । भूकम्पको उद्धार, राहत र पुर्न स्थापना लगायतका कार्यमा प्रत्यक्ष देखेका भोगेका सुनार सरुवा भएलगत्तै आएका ऋषिराज पनि जिल्लाको सबै अवस्था बुझ्न नपाउँदै तीन महिनामै सरुवा भए । प्रमुख जिल्ला अधिकारी सरकारको प्रमुख प्रतिनिधिको रूपमा जिल्लामा काम गर्ने पद हो । शान्ति सुरक्षा कायम गर्नुका साथै जिल्लाको राजनैतिक, आर्थिक सामाजिक अवस्था र विकास निर्माणमा समन्वयकारी भूमिका खेल्ने प्रमुख पद हो तर राजनैतिक अस्थिरता मारमा उनीहरू पर्दै आएका छन् । गृहमन्त्री परिवर्तनसँगै प्रमुख जिल्ला अधिकारी फेरिने एउटा रोग जस्तै छ। जिल्लामा पहुँचमा रहेका राजनैतिक दलका कार्यकर्तासँग ठाकठुक पर्ने वित्तिकै सरुवा गर्ने प्रवृत्ति मौलाएको स्थानीयको बुझाइ छ । छोटो समयमा सिडिओको सरुवा हुँदा जिल्लाको शान्ति सुरक्षा, विकास र सुशासनमा समस्या आउने नागरिक समाज जाजरकोटका अगुवा खम्बजंग शाहको भनाइ छ । कामको मूल्यांकनका आधारमा भन्दा राजनैतिक दाउपेचमा सरुवा हुने गरेको उनको भनाइ छ । अघिल्लो वर्ष पनि एक वर्षमा तीन जना सिडिओ फेरिए । २०७८ फागुन ११ मा आएका रामबहादुर शाहीलाई ७ महिनामै २०७९ असोज १२ मा सरुवा गरियो । उनको ठाँउमा आएका अन्जन न्यौपाने ६ महिनामै सरुवा भए त्यसपछि आएका रामकुमार महतो चार महिनामै सरुवा गरिए । यसैबीच प्रमुख जिल्ला अधिकारीको सरुवाको विषयमा जाजरकोटका नागरिक संगठनहरूले विज्ञप्ति निकालेर विरोध जनाएका छन् । पदस्थापन भएको चार महिना पूरा हुन नपाउँदै गृहमन्त्रालयले बिहीवार जाजरकोट जिल्लाका प्रमुख जिल्ला अधिकारी उमाकान्त अधिकारीलाई गृहमन्त्रालयमा सरुवा गरेपछि उनीहरुले विज्ञप्ति मार्फत सरकारको ध्यानाकर्षण गराएका हुन् । जिल्लामा रहने नेपाल सरकारको आधिकारिक प्रतिनिधि प्रमुख जिल्ला अधिकारीलाई चारचार महिनामा गृहमन्त्रालयबाट गरिने सरुवाको विषयलाई लिएर आइतबार जिल्लाका नागरिक संस्थाहरूले विज्ञप्ति निकालेका छन् । भूकम्पले क्षतिग्रस्त भएको जाजरकोट जिल्लाको पुनर्निर्माण, विकास निर्माण र नागरिक सेवा प्रवाहमा प्रमुख जिल्ला अधिकारीको महत्त्वपूर्ण भूमिका रहने भन्दै छोटो समयमै हुने सेवाले उक्त कुरा प्रभावित हुने उनको भनाइ छ । प्रजिअ अधिकारीले भूकम्पले चिराचिरा भएको जाजरकोट जिल्लाको पुनर्निर्माण, विकास निर्माण र नागरिक सेवा प्रवाहमा राजनीतिक दल, जनप्रतिनिधि, स्थानीय तह, संघ र प्रदेशका विषयगत कार्यालयहरूसँगको समन्वय र सहकार्यमा महत्वपूर्ण भूमिका खेलेको विज्ञप्तिमा उल्लेख गरिएको छ । जिल्लामा कार्यरत प्रजिअलाई चारचार महिनामा सरुवा गरिने कार्यले जाजरकोट जिल्लाको पुर्ननिर्माण, विकास निर्माण र नागरिक सेवा प्रवाह प्रभावकारी हुन नसक्ने विषयमा विज्ञप्तिमा उल्लेख गरिएको छ । चारचार महिनामा प्रजिअको सरुवा भइरहनु जिल्लाकै नागरिक प्रजिअ भएर पदस्थापन हुँदा पुरापुर अवधि बसाल्न नसक्नुमा जिल्लाका जनप्रतिनिधिहरूको पनि कमजोरी रहेको विज्ञप्तिमा चर्चा गरिएको छ । विज्ञप्तिमा प्रजिअले जिल्लामा कम्तिमा एक वर्ष (कार्यसम्पादनको समायवाधि) सम्म बस्न पाउने वातावरण सिर्जना गर्नुको साथै जिल्लाको पुनर्निर्माण, विकास निमार्णसँगै नागरिक सेवा प्रवाहमा सरकार संवेदनशील बन्न विज्ञप्ति मार्फत जोडदार माग गरिएको छ । विज्ञप्तिमा नेपाल पत्रकार महासंघ जाजरकोट अध्यक्ष बालकुमार शर्मा, गैर सरकारी संस्था महासंघ अध्यक्ष सहदेव बस्नेत, एम्नेष्टि इन्टरनेशनल संयोजक खम्ब जंग शाह, निर्माण व्यवसायी संघ अध्यक्ष रणबहादुर कार्की, इन्सेक प्रतिनिधि बासुदेव शर्मा, उद्योग वाणिज्य संघका सचिव सूर्य रोकायले हस्ताक्षर गरेका छन् । जिल्ला प्रशासन कार्यालय जाजरकोट। तस्बिर : राजेन्द्र कार्की।"
इन्टरपोलबाट रेड नोटिस जारी भएका फरार व्यक्ति कतारबाट पक्राउ,काठमाडौं : कर्तव्य ज्यान मुद्दामा इन्टरपोलबाट रेड नोटिस जारी भएका फरार प्रतिवादी पक्राउ परेका छन्। भोजपुर साविक युँ गाविस५ ठेगाना भएका गजेन्द्र वान्तवा राई पक्राउ परेका हुन् । एनसिबी दोहाको समन्वयमा कतारमा पक्राउ परेका उनलाई सम्बन्धित मुद्दामा कारवाही गर्नेगराउने प्रयोजनार्थ मंगलबार नेपाल फिर्ता ल्याइएको छ । झापा मेचीनगर नगरपालिका११ धाईजन बस्ने ४८ वर्षीया सर्मिला तामाङको हत्यामा संलग्न रही वारदातपछि फरार रहेका सर्मिलाको श्रीमान् गजेन्द्र वान्तावालाई अन्तर्राष्ट्रिय स्तरमा खोजतलास एवम् पक्राउ गर्नको लागि नेपाल प्रहरी प्रधान कार्यालय अपराध अनुसन्धान विभाग इन्टरपोल शाखाको अनुरोधमा इन्टरपोल महासचिवालयबाट २०८१ असोज १ गते उनी विरूद्ध रेड नोटिस जारी भएको थियो । उनलाई सम्बन्धित कसूर बमोजिम कानुनी कारवाहीका लागि इलाका प्रहरी कार्यालय धुलावारी झापाबाट आएको प्रहरी टोलीलाई बुझाइएको नेपाल प्रहरी प्रधान कार्यालय इन्टरपोल शाखाले जनाएको छ ।
इजरायली आक्रमणमा लेबनानको पूर्वी बेकामा ६० जनाको मृत्यु,"लेबनानको स्वास्थ्य मन्त्रालयले देशको पूर्वी बेका उपत्यकामा इजरायली आक्रमणमा परी ६० जनाको मृत्यु भएको जनाएको छ । मृत्यु हुनेमा दुई बालबालिका पनि रहेका छन् । यो क्षेत्र हिजबुल्लाहको गढ हो। स्वास्थ्य मन्त्रालयका अनुसार उक्त उपत्यकाका १२ स्थानमा भएका आक्रमणमा ५८ जना घाइते भएका छन्। यद्यपि इजरायली सेनाको तर्फबाट यस आक्रमणको कुनै प्रतिक्रिया आएको छैन । गत पाँच हप्तामा इजरायलले लेबनानका विभिन्न क्षेत्रमा हजारौं हवाई आक्रमण गरेको छ। इजरायलले हिजबुल्लाहका आधार, पूर्वाधार र हतियारलाई लक्षित गरेको बताएको छ । इजरायल र प्यालेस्टिनी समर्थक हिजबुल्लाहबीच अक्टोबर ८, २०२३ देखि लेबनानको सीमानामा द्वन्द्व चलिरहेको छ। यस दिन, लेबनानी सशस्त्र समूह हिजबुल्लाहले लेबनानसँग जोडिएको उत्तरी इजरायलमा रकेट प्रहार गरेको थियो। त्यसको एक दिनअघि अक्टोबर ७, २०२३ मा हिजबुल्लाहको सहयोगी हमासले दक्षिणी इजरायलमा ठूलो हमला गरेको थियो। लेबनानको स्वास्थ्य मन्त्रालयका अनुसार पछिल्लो एक वर्षमा लेबनानमा इजरायली हमलामा २६ सयभन्दा बढी व्यक्तिको मृत्यु भएको छ भने १२ हजारभन्दा बढी घाइते भएका छन् ।"
साम्प्रदायिक विद्वेष र अराजक क्रियाकलापलाई मौलाउन दिइन्न : प्रधानमन्त्री ओली,"काठमाडौं : प्रधानमन्त्री केपी शर्मा ओलीले विभिन्न नाममा अराजकता तथा साम्प्रदायिक विद्वेष मच्याउने प्रयास भइरहेकाले त्यस्ता क्रियाकलापलाई मौलाउन नदिइने स्पष्ट पारेका छन्। सशस्त्र प्रहरी बल, सिसं१६, सशस्त्र प्रहरी निरीक्षक आधारभूत तालिमको दीक्षान्त समारोहलाई सम्बोधन गर्दै प्रधानमन्त्री ओलीले नेपाली मनलाई विभाजित गर्ने र साम्प्रदायिक विद्वेष मच्याउन नदिने बताएका हुन्। उनले भने, 'अराजकता र कानुन विपरीतका क्रियाकलाप सफल हुन र मौलाउन पनि दिइँदैन।' राष्ट्रिय सशस्त्र प्रहरी बल प्रतिष्ठान, मातातीर्थमा आयोजित समारोहमा प्रधानमन्त्री ओलीले प्राकृतिक विपद्लगायत अन्य परिस्थितिलाई सामना गर्दै मुलुकको शान्ति स्थापना कार्यमा तैनाथ हुन लागेकामा सहभागी प्रहरी अधिकृतलाई शुभकामना दिए। उनले सशस्त्र बललाई प्रभावकारी बनाउन र सुविधा बढाउने विषयमा कानुनमा आवश्यक संशोधनको तयारी भएको बताए । प्रधानमन्त्री ओलीले सीमा क्षेत्रको सुरक्षालाई सशस्त्र प्रहरीले निर्वाह गरेको भूमिकाको प्रशंसा गर्दै सङ्गठनको क्षमता, उचाइ र कामलाई अझ माथि उठाउन शुभकामना दिए। समारोहमा गृहमन्त्री रमेश लेखक, मुख्यसचिव एकनारायण अर्याल, प्रधानसेनापति अशोकराज सिग्देल, गृह मन्त्रालयका सचिव गोकर्णमणि दुवाडी, प्रहरी महानिरीक्षक बसन्तबहादुर कुँवर, सशस्त्र प्रहरी महानिरीक्षक राजु अर्याललगायत उपस्थित थिए। तालिमबाट ४५ प्रशिक्षार्थी सफल भई कार्यक्षेत्रमा खटिन तयार भएका छन् ।"
"नेप्से परिसूचक ४६६९ अंकले बढ्यो, ६ अर्बमाथिको सेयर कारोबार","काठमाडौं : सेयर बजारमा हरियाली छाएको छ। साताको तेस्रो कारोबार दिन मंगलबार नेप्से परिसूचक ४६६९ अंकले बढेर २६९२०५ विन्दुमा अडिएको छ। नेप्से उच्च अंकले बढ्दा सबै सूचक सकारात्मक देखिएका छन्। कारोबार रकम पनि सोमबारको तुलनामा बढेको छ। सेन्सेटिभ इण्डेक्स ८३३ अंकले बढेर ४८१२८ विन्दुमा पुगेको छ। यसदिन ३१९ स्क्रिप्सको १ करोड ३३ लाख ७३ हजार ४८१ कित्ता सेयर ६ अर्ब १२ करोड ८२ लाख ६४ हजार ५८० रुपैयाँमा खरिदबिक्री भए। सोमबार ५ अर्ब ३४ करोड मूल्य बराबरको कारोबार भएको थियो। नेप्से परिसूचक दोहोरो अंकले बढ्दा चार कम्पनीको सेयर सकारात्मक सर्किट लेभलमा कारोबार भयो। सप्तकोशी डेभलपमेन्ट,सानिमा जीआईसी इन्स्योरेन्स,कुथेली बुखारी स्माल हाइड्रोपावर र कर्पोरेट डेभलपमेन्टको सेयर १० प्रतिशतले बढेको हो। समृद्धि फाइनान्स २४ करोड मूल्य बराबरको सेयर कारोबार गरी शीर्षस्थानमा रह्यो। पिपुल्स हाइड्रोपावरको १६ करोड मूल्य बराबरको कारोबार हुँदा सप्तकोशी डेभलपमेन्ट बैंकको १४ करोड,जानकी फाइनान्सको १३ करोड र साहस ऊर्जाको १२ करोड मूल्य बराबरको सेयर कारोबार भयो। यसदिन नन लाइफ इन्स्योरेन्सको सेयर सर्वाधिक ३६० प्रतिशतले बढ्यो । कारोबारमा आएका २२१ स्टक्सको मूल्य बढ्दा १७ वटाको घट्यो। बाँकी ५ स्टक्सको मूल्य स्थिर रह्यो।"
दु:खका बेला कांग्रेस सदैव जनतामाझ रहन्छ : सभापति देउवा,"काठमाडौं : असोज ११ र १३ गतेको बाढी पहिरोमा परि ललितपुरमा ज्यान गुमाएका व्यक्तिका परिवारलाई आर्थिक सहयोग गरिएको छ । नेपाली कांग्रेस जिल्ला कार्यसमिति ललितपुरको समन्वय तथा सहजीकरणमा मंगलबार कांग्रेस सभापति शेरबहादुर देउवाले बाढी पहिरोमा परि ललितपुरमा ज्यान गुमाएका व्यक्तिका परिवारलाई नगद सहयोग हस्तान्तरण गरेका हुन्। आर्थिकका सहयोगका लागि कांग्रेस सांसद मोहन बहादुर बस्नेतले सहयोग तथा संयोजक गरेका थिए भने सिन्धुपाल्चोकका बाह्रविसे नगरपालीका, भोटेकोशी गाँउपालीका लगायत स्थानीय तहले समेत सहयोग गरेका थिए। कार्यक्रमका कांग्रेस सभापति देउवाले बाढी पहिरोका कारण भएको धनजनप्रति दु:ख व्यक्त गर्दै मृतकप्रति श्रद्धाञ्जली व्यक्त गरेका थिए। । उनले दु:खका बेला कांग्रेस सदैव जनतामाझ रहने प्रतिवद्धता जनाए। त्यस्तै कांग्रेस सांसदबस्नेतले प्राकृतिक प्रकोपबाट पीडितहरूलाई सहयोग गर्नका लागि आफू सदैव अघि बढ्ने बताए। मानवीय संवेदनशीलताका आधारमा एउटा नेपालीलाई दु:ख पर्दा अर्को नागरिकले सहयोग गर्नु सबैको कर्तव्य भएको उनले बताए। असोज ११ र १३ गतेको बाढी पहिरोमा परि ललितपुरमा मात्रै ४० भन्दा बढिको मृत्यु भएको थियो ।"
"काठमाडौं महानगरले तोक्यो फूल बेच्न ४६ स्थान, प्लाष्टिकका फूल प्रतिबन्ध","काठमाडौं : काठमाडौं महानगरपालिकाले स्वदेशमा उत्पादन भएका फूल बिक्री गर्न ४६ स्थान तोकेको छ। तिहारमा स्वदेशी फूल उत्पादन किसानलाई प्रोत्साहन गर्न फूल बिक्री वितरण केन्द्रको व्यवस्था गरिएको महानगरले जनाएको छ। महानगरका मेयर बालेन साहले सामाजिक सञ्जालमार्फत् जानकारी दिँदै प्लाष्टिकजन्य फूल तथा सजावटका सामग्री बिक्री गर्न निषेध गरिएको बताएका छन्। फूल बिक्रेता किसानहरूलाई सहज बनाउन मल,मार्ट पार्क, पार्टी प्यालेस, सेन्टरहरूमा व्यवस्था मिलाइएको उनले जानकारी दिएका छन्। महानगरले गत वर्ष पनि प्रदर्शनी मार्गको भृकुटीमण्डप,तीनकुने चउर, हाँडी गाउँ र बालाजु विष्णुमती करिडोरमा फूल बिक्री गर्न स्थान मिलाएको मिलाएको थियो। 'काठमाडौं महानगरपालिकाले स्वदेशमा उत्पादन भएका फूलको विक्री वितरणलाई व्यवस्थित गर्न यस वर्षको दिपावली,नेपाल संवत् तथा छठ पर्वका अवसरमा महानगरपालिका क्षेत्रभित्रका ४६ स्थानमा विक्री वितरण प्रबन्ध गरेको छ । प्लाष्टिकजन्य फूल तथा सजावटका सामग्री विक्री वितरणमा रोक लगाउँदै स्वदेशमा उत्पादन भएका फूलको व्यापारलाई प्रवर्द्धन गरिएको हो । गएको वर्ष पनि हामीले प्रदर्शनी मार्गको भृकुटीमण्डप,तीनकुने चउर,हाँडीगाउँ र बालाजु विष्णुमती कोरिडोरमा फूल विक्री गर्ने स्थान मिलाइएको थियो । त्यस ठाउँमा पुग्न महानगर प्रहरी बलको सवारी साधन उपयोग गरिएको थियो । गएको वर्षको सिकाइ र अभ्यासबाट यस वर्ष फूल विक्रेता किसानहरूलाई सहज बनाउने प्रयास हुनेछ । यसका लागि मल, मार्ट, पार्क, पार्टी प्यालेस, सेन्टरहरूमा व्यवस्था मिलाइएको छ ,'उनले सामाजिक सञ्जालमा लेखेका छन्। मेयर साहले आफूलाई पायक पर्ने स्थान छनोट गरी फूल बिक्री गर्न आग्रह समेत गरेका छन्। यसका लागि महानगर प्रहरीले सहजीकरण गर्ने उनको भनाइ छ। कसैले लुकिछिपी बिक्री गरेको पाइएमा प्रचलित कानुनबमोजिम कारबाही हुने महानगरले जनाएको छ। फूल बिक्री गर्न तोकेका स्थानहरू १) आरती पार्टी प्यालेस, माछा पोखरी २) बुद्ध मल, माछा पोखरी ३) बालाजु भाटभटेनी, माछा पोखरी, ४) भ्याली कोल्ड स्टोर, बालाजु ५) सामुदायिक भवन, बालाजु ६) धर्म चक्र पार्क, स्वयम्भू ७) स्वयम्भू मार्ट ८) भाटभटेनी, कलंकी ९) कलंकी ट्र्रेड सेन्टर, कलंकी १०) एस एन एस, कलंकी ११) एन बि टि सि, कलंकी १२) नेपा व्याङ्क्वेट, खुशिँवु १३) बिग मार्ट, कालधारा, पकनाजोल १४) साल्ट ट्र्रेडिङ कर्पोरेसन, कालीमाटी १५) काठमाडौँ मल, सुन्धारा १६) सिभिल मल, सुन्धारा १७) सिटिसि मल, सुन्धारा १८) रञ्जना मल, नयाँ सडक १९) विग मार्ट कम्प्लेक्स, अनामनगर २०) एटि कम्प्लेक्स, न्यू प्लाजा २१) भाटभटेनी, अनामनगर २२) आइटी प्लाजा, कमलादी २३) संकटा चोक, टेवहाल २४) के एल टावर, चाबहिल २५) वि एन्ड एसएम, बौद्ध २६) भर्गो जापान, शंखमुल २७) आइप्लेक्स, बानेश्वर २८) एनबि सेन्टर, नयाँ बानेश्वर २९) फोनिक्स टावर, बत्तीसपुतली ३०) चाबहिल फुटबल चौर, चाबहिल गणेश स्थान ३१) बिगमार्ट, शंखमुल ३२) बिबिएसएम, कोटेश्वर ३३) सिफल चौर, सिफल ३४) केटिएम पार्टी प्यालेस, ३५) निराकल कम्प्लेक्स, शंखमुल ३६) एसि कम्प्लेक्स, चाबहिल ३७) भाटभटेनी, कोटेश्वर ३८) भाटभटेनी, नक्साल ३९) विग मार्ग, बालुवाटार ४०) सेल्स बेरी, महाराजगञ्ज ४१) भाटभटेनी, महाराजगञ्ज ४२) कोइराला मार्ट, सामाखुशी ४३) विग मार्ट, सामाखुशी ४४) सिटी सेन्टर, कमलपोखरी ४५) ल्होत्से मल, बालाजु ४६) सासा ब्याङकेट सोह्र खुट्टे"
टक्सार महाशाखामा सुनका असर्फी किन्नेहरूको भिडभाड,"काठमाडौं : नेपाल राष्ट्र बैंकले तिहार लक्षित गर्दै सुनका असर्फी बिक्री सुरू गरेको छ। राष्ट्र बैंक मुद्रा व्यवस्थापन विभागअन्तरगतको बबरमहलस्थित टक्सार महाशाखाले आजदेखि सुनका असर्फी बिक्री सुरू गरेको हो। तिहारमा बिक्रीका लागि आह्वान गरेपछि मंगलबार सुनका असर्फी किन्नेहरुको घुइँचो लागेको छ। सुनको असर्फी किन्नका लागि विभागले कोटा निर्धारण गरेको छ। राष्ट्र बैंकका अनुसार एक व्यक्तिले एउटा मात्रै असर्फी किन्न पाउनेछन्। टक्सार महाखाशाले २५ ग्राम तौलका सुनका असर्फी बिक्री गरिरहेको छ। राष्ट्र बैंकले चाँदीका सिक्का भने आइतबारदेखि नै बिक्री खुला गरेको थियो। बैंकले १० ग्रामको लक्ष्मी मेडालियन, गणेश मेडालियन, गजलक्ष्मी र गाई मेडालियनको दर २२ सय रुपैयाँ तोकेको छ भने गाई मेडालियन २५ ग्रामको मूल्य ५५ सय रुपैयाँ तोकेको छ। बैंकले धन्तेरसलाई लक्षित गर्दै हरेक वर्ष सुन र चाँदीका सिक्का विक्री वितरण गर्दै आएको छ।"
सहकारीका सात सिद्धान्त,"सहकारी राजनीति, पारिवारिक वा अन्य कुनै संकीर्ण स्वार्थपूर्तिका लागि प्रयोग हुनुहुँदैन । सहकारी भनेको सदस्य केन्द्रित व्यवसाय हो जुन विभिन्न व्यक्तिहरू स्वेच्छिक रूपमा एकजुट भई आफ्ना साझा आर्थिक, सामाजिक तथा सांस्कृतिक आवश्यकता तथा आकांक्षाहरू पूरा गर्नका लागि सञ्चालन गरिन्छ । यसमा सदस्यहरूको संयुक्त स्वामित्व हुन्छ र एक सदस्य एक मतका आधारमा यसलाई प्रजातान्त्रिक हिसाबले नियन्त्रण गरिन्छ । सर्वसाधारणलाई व्यवसायको संयुक्त मालिक वा व्यापार साझेदार बन्ने मौका दिने सहकारीका सदस्यहरूनै मालिक, निर्णयकर्ता तथा ग्राहक हुन । सहकारीका सिद्धान्तहरूको विकास सन् १८४४ मा बेलायतमा राचडेल सोसाइटी अफ इक्विटेबल पायनियर्सको नामले विश्वको पहिलो आधुनिक सहकारी संस्था स्थापना गर्ने राचडेल अग्रगामीहरूले गरेका हुन् । तिनीहरूले सहकारी सञ्चालन गर्नका लागि खुला सदस्यता, प्रजातान्त्रिक नियन्त्रण, शिक्षाको प्रवर्द्धन, राजनीतिक र धार्मिक तटस्थता, व्यापारको आधारमा बचतको वितरण, पुँजीमा सीमित ब्याजको भुक्तानी र नगद व्यापारजस्ता सात नियमहरू तर्जुमा गरेका थिए । यी नियमहरूमध्ये कतिलाई जस्ताको तस्तै र कतिलाई परिमार्जन गर्नका साथै केही नयाँ सिद्धान्तहरू थप गरेर सन् १९९५ मा अन्तर्राष्ट्रिय सहकारी गठबन्धनले सहकारीका सात सिद्धान्तहरू प्रकाशमा ल्याएको थियो । जसको आधारमा विश्वभरका सहकारी संस्थाहरू सञ्चालन भैरहेका छन् । नेपालको सहकारी प्रणाली पनि सहकारीका विश्वमान्य सिद्धान्तका आधारमा तर्जुमा गरिएको भए पनि खासगरी केही ठूला बचत तथा ऋण सहकारी संस्थाका सञ्चालकव्यवस्थापकहरूले ती सिद्धान्तहरूको व्यापक रूपमा उल्लघन गरेको पाइएको छ । र सरकारले त्यसको नियमन गर्न नसकेकोले मुलुकमा सहकारी समस्या विकराल भएको छ । सहकारीमा देखा परेका विकृति तथा बेथितिहरू हटाएर आगामी दिनमा सहकारीलाई सहकारीका मूल्य, मान्यता तथा सिद्धान्तअनुसार सञ्चालन गर्ने वातावरण तयार गर्नु पर्दछ । राचडेल अग्रमागीहरूले सहकारीको सदस्यता सबैको लागि खुला हुनु पर्दछ भनेर विकसित गरेको मूल मान्तयाका आधारमा सहकारीको सेवा उपभोग गर्न र सदस्यतासम्बन्धी नियम पालना गर्न चाहने सबैका लागि सदस्यता खुला हुनुपर्दछ भन्ने सिद्धान्त विश्वभर फैलिएको छ । सदस्यता दिने सम्बन्धमा कसैलाई पनि जाति, वर्ण, धर्म, लिंग, राजनीतिक तथा आर्थिक स्थितिका आधारमा भेदभाव गर्नु हुँदैन । सहकारीमा सकेसम्म धेरैलाई आबद्ध गराउनका लागि यसको सदस्यता शुल्क न्यून हुनु पर्दछ । सहकारीको विकासको क्रममा सहकारीको सदस्यता स्वेच्छिक हुनु पर्दछ भन्ने मान्यताको पनि विकास भएको छ । सहकारीको सदस्य हुन कसैलाई बाध्य गराउन हुँदैन । सहकारीको सदस्य हुने वा नहुने र सदस्य भैसकेपछि कहिलेसम्म हुने भन्ने निर्णय सम्बन्धित व्यक्तिकै हुनु पर्दछ । सहकारीको कुनै सदस्यले सदस्यता त्याग्न चाहेमा सहकारीले निजलाई फिर्ता दिनु पर्ने रकम फिर्ता गरेर सहज रूपमा सदस्यता खारेज गर्नु पर्दछ । सहकारीको स्वेच्छिक र खुला सदस्यता सम्बन्धी सिद्धान्त नेपालका लागि पनि त्यत्तिकै सान्दर्भिक छ । नेपाल विभिन्न जात, वर्ण, धर्म र संस्कृतिको थलो हो । र मुलुकमा सुख, शान्ति र समृद्धि कायम गर्नका लागि सहकारीका माध्यमले विभिन्न समूहका व्यक्तिहरू एकआपसमा मिलेर सह कार्य गर्दै आफ्ना साझा आवश्यकताहरू पूरा गर्ने प्रचलनको विकास र विस्तार गर्दै जानु पर्दछ । सहकारी संस्थाको नियन्त्रण त्यसका सदस्यहरूद्वारा प्रजातान्त्रिक किसिमले हुनु पर्दछ भन्ने सहकारीको सुरुको मूल मान्यता अहिले पनि जस्ताको तस्तै लागु भइरहेको छ । सहकारी संस्थाका हरेक सदस्यको समान अधिकार हुन्छ । प्रारम्भिक सहकारी संस्थामा एक सदस्य एक मत को व्यवस्था हुन्छ । लगानीको आधारमा मताधिकार कायम हुँदैन । उदाहरणका लागि हजार, लाख, करोड जतिसुकै रुपैयाँको लगानी गर्नेको पनि एक मत हुन्छ । सहकारी संस्थामा गैरसदस्यले लगानी गर्न सक्ने भए पनि त्यस्तो लगानीकर्तालाई मताधिकार हुँदैन । सहकारीको दैनिक कार्य सञ्चालन गर्नका लागि सहकारीका सदस्यहरूले आफूमध्येबाट एक सदस्य एक मत का आधारमा सञ्चालक समितिको चयन गर्ने भएकाले सबै सदस्यको समान हैसियत हुन्छ र निर्वाचित अधिकारीहरू हरेक सदस्यप्रति उत्तिकै उत्तरदायी हुन्छन् । यदि कुनै निर्वाचित पदाधिकारीले सहकारीको सिद्धान्तअनुसार कार्य गरेन भने सहकारीका सदस्यहरूले निजलाई हटाउन सक्छन् । सहकारीलाई त्यसका सदस्यहरूले प्रजातान्त्रिक हिसाबले नियन्त्रण गर्ने पद्धति नेपालको लागि पनि त्यत्तिकै जरुरी छ । सहकारीमा सवै सदस्यहरूलाई तिनीहरूको मताधिकारको बारेमा जानकारी गराएर सक्रिय रूपमा मतदानमा भाग लिने वातावरण बनाउनु पर्दछ र सीमित व्यक्तिले हैकम जमाउने स्थिति रहनु हुँदैन । मुलुकमा शान्ति, समृद्धि, समानता तथा स्थिरता कायम गर्नका लागि नियमित, स्वतन्त्र र निष्पक्ष निर्वाचनका माध्यमले सञ्चालक वा शासक चयन गर्ने प्रजातान्त्रिक अभ्यास प्रवर्द्धन गर्दै जानु पर्दछ । शिक्षा, तालिम र सूचनाः शिक्षाको प्रवर्द्धन पनि सहकारीको सुरुकै मूल सिद्धान्त हो र पछि गएर यसमा तालिम तथा सूचना पनि थपिएको छ । सहकारीले आफ्ना सदस्यहरू, निर्वाचित प्रतिनिधिहरू, प्रबन्धकहरू र कर्मचारीहरूलाई सहकारीसम्बन्धी विस्तृत शिक्षा र तालिम प्रदान गर्नु पर्दछ । जसले गर्दा तिनीहरू सहकारीको विकासमा प्रभावकारी रूपमा योगदान दिन सकुन् । यसैगरी सहकारीले आफ्नो कारोबारका वारेमा नियमित रूपमा सबै सरोकारवालाहरूलाई जानकारी गराउनु पर्दछ । केही सहकारीका सञ्चालक तथा व्यवस्थापकले सहकारीका सिद्धान्तको पालना नगरेको कारणले नेपालको सहकारी क्षेत्रले ठूलो समस्या भोग्न परेको छ। सहकारीको नियमन गर्ने निकायका कर्मचारीहरूलाई सहकारी सञ्चालन व्यवस्थाका बारेमा जानकारी हुनु जरुरी छ । यसैगरी सहकारीले आम जनता र खासगरी युवा र सामुदायिक नेताहरूलाई सहकारिताको प्रकृति, फाइदा आदिका बारेमा जानकारी गराउनु पर्दछ । सहकारीसम्बन्धी शिक्षा, तालिम र सूचनाहरूको नेपालमा पनि त्यत्तिकै आवश्यकता छ । सहकारीका बारेमा सरोकारवालाहरूलाई जानकारी नदएिकोले हाल सहकारी समस्या देखा परेको छ । यस्तो स्थिति भविष्यमा नदोहोरियोस् भन्नको लागि सहकारीका मूल्य, मान्यता र सिद्धान्त र प्रक्रियाका बारेमा सहकारीका सदस्य, सञ्चालक, व्यवस्थापक, कर्मचारीलगायत सवै सरोकारवालाहरूलाई राम्रो जानकारी गराउनु पर्दछ । सहकारीको सदस्यको आर्थिक सहभागिता सम्बन्धी सिद्धान्त सहकारीको व्यापारको आधारमा बचतको वितरण गर्ने सहकारीको सुरुको नियमको विस्तारित रूप हो । यसअनुसार सहकारीका सदस्यहरूले सहकारीमा समान रूपमा योगदान दिन्छन् । र तिनीहरूले आफ्नो सहकारीको पुँजीलाई प्रजातान्त्रिक हिसाबले नियन्त्रण गर्दछन् । सहकारीको खुद आर्जनमध्ये केही रकम संस्थाको विस्तारलगायतका कार्यका लागि आरक्षित (रिजर्भ) गरिन्छ भने बाँकी लगानीको आधारमा नभै सदस्यहरूले संस्थामा गरेको कारोबार (मूल्य अभिवृद्धि) को आधारमा सदस्यलाई वितरण गरिन्छ । सहकारीमा सदस्यहरू नाफा वा घाटा दुवैका भागी हुन्छन् । एकले सबैलाई र सबैले एकलाई सहयोग गर्ने सहकारीको अवधारणाअनुसार सहकारीका सदस्यहरूले सहकारीको विकासका लागि मिलेर साधन जुटाउने र त्यसबाट सदस्यहरूको साझा आवश्यकता पूर्ति गर्ने पद्धति नेपालको लागि पनि त्यत्तिकै आवश्यक छ । सहकारी स्वायत्त र स्वतन्त्र संस्था हुन् । तिनीहरूमाथि सानो समूहको नभै सहकारीका सबै सदस्यको संयुक्त नियन्त्रण हुन्छ । सहकारीको सदस्यता सकेसम्म व्यापक होस् भन्नको लागि यसको सेयर सीमित व्यक्तिहरूलाई भन्दा सकेसम्म धेरै सदस्यहरूलाई वितरण गरिएको हुन्छ । सहकारीभित्र हरेक सदस्यको आआफ्नै स्वतन्त्रता भए पनि संस्था आफैं पनि एक स्वायत्त र स्वतन्त्र संस्था हो । सहकारी राजनीति, पारिवारिक वा अन्य कुनै संकीर्ण स्वार्थपूर्तिको लागि प्रयोग हुनु हुँदैन । नेपालमा पनि सहकारीलाई समुदायको भलो गर्ने स्वायत्त र स्वतन्त्र पवित्र संस्थाको रूपमा विकसित गर्नु पर्दछ । सहकारी विभिन्न विषय, क्षेत्र तथा आकारका हुन्छन् र तिनीहरूबीच तेर्सो र ठाडो रूपमा पारस्परिक सहयोग हुनु पर्दछ । तिनीहरूले मिलेर काम गरेमा सदस्यहरूलाई प्रभावकारी रूपमा सेवा प्रदान गर्नका साथै सहकारी आन्दोलनलाई सशक्त बनाउन सक्छन् । विभिन्न सहकारीले विभिन्न क्षेत्रमा दक्षता हासिल गरेको हुन्छ र तिनीहरू मिलेर संयुक्त रूपमा काम गरेमा झनै राम्रो कार्य गर्न सक्छन् । सहकारीको आदर्शअनुसार तिनीहरूले आपसमा प्रतिस्पर्धा गर्ने नभै सहयोग गर्ने हो । त्यसबाट स्थानीय तहको विकास र समुदायको भलो हुने हुन्छ । नेपालमा पनि सहकारीले आपसमा मिलेर काम गर्नु पर्दछ । राष्ट्रिय तथा अन्तर्राष्ट्रिय सहकारीसँग पारस्परिक सहयोग गर्ने, नयाँ नयाँ सहकारीहरू स्थापना गर्नका लागि सहयोग जुटाउने गर्नु पर्दछ । समुदायतप्रतिको चासोः सबै सहकारीहरूले आफ्नो र आफ्नो सहकारीका सदस्यहरूका साझा आर्थिक, सामाजिक तथा सांस्कृतिक आवश्यकता तथा आकांक्षाहरू पूरा गर्नका साथै आफ्नो संस्था बाहिरका स्थानीय समुदायहरूको विकासमा पनि योगदान दिनु पर्दछ । सहकारीले समुदायको विकासका लागि विभिन्न कार्यक्रमहरू सञ्चालन गर्नु पर्दछ । तिनीहरूले आफ्ना सदस्यहरूद्वारा अनुमोदित नीतिहरूमार्फत समुदायको दिगो विकासमा टेवा पुर्याउनु पर्दछ । सहकारीले नेपालमा पनि दिगो सामुदायिक विकासका लागि विभिन्न कार्यक्रम सञ्चालन गर्दै जानु पर्दछ । सहकारी निश्चित मूल्य, मान्यता तथा सिद्धान्तका आधारमा सञ्चालित व्यवसाय हो । आजभन्दा १ सय ८० वर्ष अगाडि विकसित गरिएका सहकारीका सात सिद्धान्तहरूमध्ये पाँच सिद्धान्तहरू जस्ताको तस्तै वा परिमार्जित रूपमा लागू भइरहेका छन् भने वर्तमान अवस्थामा सुरुका राजनीतिक र धार्मिक तटस्थता र नगद व्यापारको सट्टा स्वायत्तता र स्वतन्त्रता, सहकारीसहकारीबीच पारस्परिक सहयोग र समुदायप्रतिको चासो जस्ता सिद्धान्तहरू लागू भएका छन् । वर्तमान परिप्रेक्ष्यमा विश्वमा विकसित हुँदै गएको मान्यताअनुसार सहकारीको आठौं सिद्धान्तको रूपमा विविधता, समानता र समावेशीकरण थपिन सक्छ । केही सहकारीका सञ्चालक तथा व्यवस्थापकले सहकारीका सिद्धान्तको पालना नगरेको कारणले नेपालको सहकारी क्षेत्रले ठूलो समस्या भोग्नु परेको छ । नेपालका अर्थतन्त्रमा सहकारीको भूमिकालाई मध्यनजर गरेर सहकारी क्षेत्रमा देखिएका वर्तमान समस्याहरूलाई समाधान गरेर आगामी दिनमा सहकारीलाई यसको मूल्य, मान्यता र सिद्धान्तका आधारमा कार्यान्वयन गर्नुपर्छ । सहकारीका सिद्धान्तको पालना नगर्नेलाई तुरुन्त कडा कारबाही गर्ने प्रथा बसाल्नु जरुरी छ ।"
"सशस्त्र प्रहरी बललाई थप सक्षम, सबल र व्यावसायिक बनाउनुपर्छ : गृहमन्त्री","काठमाडौं : गृहमन्त्री रमेश लेखकले युग सुहाउँदो तालिम र प्रविधिसहितको परिचालनले मात्र अबका सुरक्षा चुनौती सामना गर्न सकिने बताएका छन्। काठमाडौंको मातातीर्थस्थित राष्ट्रिय सशस्त्र प्रहरी बल प्रशिक्षण प्रतिष्ठानमा मंगलबार आयोजित सशस्त्र प्रहरी निरीक्षक आधारभूत तालिम दीक्षान्त समारोहमा उनले यस्तो बताएका हुन्। राज्यले सुम्पिएका जिम्मेवारीका साथै भइपरी आउने विषम परिस्थितिमा व्यावसायिक दक्षता प्रदर्शन गरी आफ्नो पहिचान स्थापित गरिरहेको उनको भनाइ छ। सशस्त्र प्रहरी बललाई प्रविधिमैत्री एवम् चलायमान बनाउनेतर्फ मन्त्रालयले काम गरिरहेको उनले बताए। ७७ वटै जिल्लामा परिचालन विस्थापित सशस्त्र प्रहरी बललाई थप जनशक्ति व्यवस्थापनका साथै भौतिक पूर्वाधार, सुरक्षा युग सुहाउँदो बन्दबस्ती सामग्रीले सुसंस्कृत गर्दै लैजान गृह मन्त्रालय प्रयासरत छ, उनले भने, नीतिगत व्यवस्था र कार्यान्वयनको तहमा गर्नुपर्ने आवश्यक सम्पूर्ण सहयोग गर्न मन्त्रालयबाट कुनै कमी नहुने कुरामा विश्वस्त रहन आग्रह गर्दछु। मौजुदा स्रोत साधनको प्रयोग गरी नजिता हासिल गर्नेतर्फ विगत र वर्ततमान जस्तै क्रियाशील रहिरहन सशस्त्र प्रहरीलाई गृहमन्त्री लेखकको निर्देशन छ। सुरक्षा निकायका हरेक सदस्यले संविधान र प्रचलित ऐननियमको परिधीभित्र रही मानवअधिकारको संरक्षण र परिपालनामा कर्तव्यनिष्ठ भइ कार्य गरे लोकतान्त्रिक संस्कार र विधिको शासन स्थापित हुँदै जान्छ , उनले भने, विधिको शासन र कानुनी राज्यको मुलमर्मलाई आत्मसात गर्दै कानुन पालना गर्ने गराउने निकायले चनाखो एवम् होसियार रहेर आफ्ना काम कारबाही सञ्चालन गर्नु गराउनुपर्ने अहिलेको अपरिहार्य आवश्यकतालाई मनन गर्नुहोला। प्रशिक्षण कार्यलाई समयानुकुल थप आधुनिक र वैज्ञानिक बनाउँदै लगिएको भन्दै यसले राज्यलाई दक्ष र व्यवहारिक अधिकृत निर्माणमा खेलेको भूमिकाको गृहमन्त्री लेखकले प्रशंसा गरे। सशस्त्र प्रहरीभित्र एउटा निश्चित, स्पष्ट, वैज्ञानिक किसिमले सबैको हित हुने ढंगले अगाडि बढ्ने व्यवस्था गरिने गृहमन्त्री लेखकले बताए। सशस्त्र प्रहरीको नयाँ ऐनले सशस्त्र प्रहरीको सेवालाई विशिष्ठकृत गर्दै लैजाने भन्दै आगामी संघीय संसद अधिवेशनमा पेस गरिने बताए। सशस्त्र प्रहरी बलेको मौजुदा कानुनलाई परिवर्तन गरेर नयाँ कानुन निर्माणमा अगाडि बढेको छौं। यसले सशस्त्र प्रहरी बललाई थप सक्षम, सबल र व्यावसायिक बनाउने मैले विश्वास लिएको छु, उनले भने, नयाँ कानुनका सम्बन्धमा परामर्शको काम अन्तिम चरणमा छ। आगामी संघीय संसदको अधिवेशनमा पेस गरेर कानुन निर्माण गरेर जाने छौं। सशस्त्र प्रहरीले खेलकुदको क्षेत्रमा पनि महत्वपूर्ण भूमिका निर्माण गरेको उनले बताउनु भयो। सशस्त्र प्रहरी बल नेपालका खेलाडीहरूले राष्ट्रिय अन्तर्राष्ट्रियस्तरमा राम्रो प्रदर्शन गरेको स्थिति छ। नेपाल सरकारले कानुनी व्यवस्था गरेर खेलाडीहरूलाई विशेष पदमा सिर्जना गरेर नियुक्त गर्न सक्ने गरी नीति बनाउन लागेको छ, उनले भने।"
विद्यार्थीलाई शैक्षिक सामग्री वितरण,"इलाम : इलामको चारवटा विद्यालयका विद्यार्थीलाई शैक्षिक सामग्री वितरण गरिएको छ। सूर्योदय नगरपालिका७ ले वार्षिक स्वीकृत लक्षित कार्यक्रमअन्तर्गत कृष्णाश्रम माध्यमिक विद्यालय, पद्म आधारभूत विद्यालय, भाग्योदय आधारभूत विद्यालय र नवज्योति आधारभूत विद्यालयका विद्यार्थीलाई सामग्री वितरण गरेको हो। वडाध्यक्ष लोक बहादुर राईका अनुसार ६६ जना विद्यार्थीलाई पोशाक र शैक्षिक सामग्री वितरण गरिएको छ। विद्यालयले छनौट गरेका विद्यार्थीलाई एक लाख बराबरको पोसाक, झोला, कपी लगायतका सामग्री वितरण गरेको वडा सचिव कमलकान्त पोख्रेलले बताए।"
"सुनको मूल्यले बनायो अर्को नयाँ रेकर्ड, तोलामा १५ सय रुपैयाँले बढ्यो",काठमाडौं : नेपाली बजारमा सुनको मूल्यले फेरि नयाँ रेकर्ड कायम गरेको छ। अघिल्लो कारोबार दिन सोमबार ४ सय रुपैयाँले घटेको सुन आज १५ सय रुपैयाँले बढेर तोलाको १ लाख ६८ हजार ५०० कायम भएको छ। सोमबार सुन प्रतितोला १ लाख ६७ हजारमा खरिदबिक्री भएको थियो। त्यसअघि आइतबार प्रतितोला सुन १ लाख ६७ हजार ४०० रुपैयाँमा कारोबार भएको थियो। सुनको मूल्य बढेसँगै चाँदीको भाउ पनि बढेको छ। आज चाँदी प्रतितोला २ हजार १०५ रुपैयाँमा कारोबार भइरहेको नेपाल सुनचाँदी व्यवसायी महासंघले जनाएको छ। सोमबार प्रतितोला चाँदी २ हजार ६५ रुपैयाँमा खरिदबिक्री भएको थियो।
प्रि ओपन सेसनमा नेप्से परिसूचक ३ अंकले बढ्यो,काठमाडौं : प्रि ओपन सेसनमा नेप्से परिसूचक ३ अंकले बढेको छ। परिसूचक ३ अंकले बढेर २६४८३६ विन्दुमा पुगेको छ। यो समयमा ३८ स्क्रिप्सको ३ हजार ४९४ कित्ता सेयर २८ लाख ५१ हजार ३३३ रुपैयाँमा खरिदबिक्री भए। प्री ओपन सेसनमा ७४ पटक सेयर कारोबार भयो। कारोबारमा स्टक्समध्ये २० वटाको मूल्य बढ्यो भने १६ वटाको घट्यो। बाँकी २ स्टक्सको मूल्य भने यो समयमा घट्यो।
बाइडेनले ह्वाइट हाउसमा मनाए दीपावली,"वासिङटन डिसी : अमेरिकी राष्ट्रपति जो बाइडेनले सोमबार राति ह्वाइट हाउसमा दीपावली मनाएका छन्। समाचार एजेन्सी पीटीआईका अनुसार उक्त कार्यक्रममा ६०० भन्दा बढी नेपाल भारत मूलका मानिसले भाग लिएका थिए। भारतीयअमेरिकी सांसदहरू, अधिकारीहरू र व्यवसायी नेताहरूलाई सम्बोधन गर्दै,बाइडेनले ह्वाइट हाउसमा अहिलेसम्मकै सबैभन्दा ठूलो दिवाली कार्यक्रम आयोजना गर्न पाउनु आफ्नो लागि सम्मानको कुरा भएको बताएका छन्। बाइडेनले भने, 'राष्ट्रपति, उपराष्ट्रपति र सिनेटरको रूपमा आफ्नो कार्यकालमा मैले ठूलो संख्यामा भारतीयअमेरिकीहरूसँग काम गरेको छु। दक्षिण एसियाली अमेरिकी समुदायले अमेरिकी जीवनको हरेक भागलाई समृद्ध बनाएको छ। यो संसारमा सबैभन्दा छिटो बढिरहेको समुदाय हो। अहिले ह्वाइट हाउसमा दीपावली गर्वका साथ मनाइन्छ।' यस पटक उपराष्ट्रपति कमला ह्यारिस र प्रथम महिला जिल बाइडेन भने दीपावलीमा सहभागी भएका थिएनन्। जिल र कमला कार्यक्रममा आउन चाहेको तर प्रचारमा व्यस्त रहेको बाइडेनले बताए। जर्ज बुसको पालामा ह्वाइट हाउसमा दीपावली सुरु एएनआईका अनुसार दीपावली मनाउने परम्परा पहिलो पटक सन् २००३ मा तत्कालीन अमेरिकी राष्ट्रपति जर्ज बुसको कार्यकालमा ह्वाइट हाउसमा सुरु भएको थियो। तर उक्त कार्यक्रममा उनी व्यक्तिगत रूपमा कहिल्यै संलग्न भएनन्। सन् २००९ मा बाराक ओबामा राष्ट्रपति बनेपछि ह्वाइट हाउसमा आफू सहभागी भएर दीपावली मनाएका थिए।"
"खरिपाटीको घुमाउनेमा बस दुर्घटनामा : १० जना घाइते,दुई गम्भीर",भक्तपुर : चाँगुनारायण नगरपालिकाको तलकोटबाट यात्रु लिएर जाँदै गरेको बस खरिपाटीस्थित घुमाउनेमा दुर्घटना हुँदा १० जना यात्रु घाइते भएका छन् । तीव्र गतिमा गुडिरहेको प्रदेश३०१००६ ख ०३१२ नम्बरको बस अनियन्त्रित भइ सडकको खम्बामा ठोक्किएर दुर्घटना हुँदा १० जना घाइतेको भएको जिल्ला ट्राफिक प्रहरी परिसरका प्रमुख एवं ट्राफिक प्रहरी निरीक्षक प्रदीप खत्रीले जानकारी दिए। उनका अनुसार घाइतेमध्ये दुईजनाको अवस्था गम्भीर छ। घाइतेहरूको भक्तपुर अस्पतालमा उपचार भइरहेको उनले जानकारी दिए। बस खम्बामा ठोक्किएर दुर्घटना हुँदा विद्युत्को खम्बासमेत भाँचिएको थियो।
विपद्को सामना गर्नसक्ने ज्ञान र सीप हस्तान्तरण हुनुपर्छ : मन्त्री दाहाल,"काठमाडौं : भौतिक पूर्वाधार तथा यातायात मन्त्री देवेन्द्र दाहालले अबको पुस्तालाई विपत्तिको सामना गर्नसक्ने ज्ञान र सीप हस्तान्तरण जरुरी रहेको बताएका छन्। अन्तर्राष्ट्रिय विपद् जोखिम न्यूनीकरण दिवसका अवसर नेपाल भूगर्भ समाजले मंगलबार काठमाडौंमा गरेको कार्यक्रमलाई सम्बोधन गर्दै मन्त्री दाहालले अब बन्ने संरचनाहरू नेपाली भूगोल, माटो र भौगर्भिक बनावट सुहाउँदो हुनुपर्ने बताए। उनले रोजगारी, उद्यमशीलता र अवसरहरूको सिर्जना गरी युवाहरूलाई स्वदेशमा नै रहने वातावरण बनाउन सरकार क्रियाशील रहेको भन्दै उनले स्वदेशमा युवाहरू रहेमात्र विपत्तिको बेलामा परिचालन गर्न सकिने बताए। नेपालको भौगर्भिक र वातावरणीय अध्ययन भविष्य लक्षित छन् कि छैनन्, संरचनाहरू निर्माणका डिजाइन उपयुक्त छन् कि छैनन्, प्रविधिले नेपाली माटो र भूगोल चिनेको छ कि छैन, विकासको मोडेल परिवर्तनको आवश्यकता हो कि होइन र विपद्को सामना गर्न हाम्रो तयारी सक्षम छ कि छैन भनि विश्लेषण गर्नुपर्ने बेला आएको मन्त्री दाहालको भनाइ छ।"
"प्रधानमन्त्री ओली मंसिर १७ मा चीन जाने, राष्ट्रपति सीसँग भेट्ने","काठमाडौं : प्रधानमन्त्री केपी शर्मा ओली चीन भ्रमणमा जाने भएका छन् । चिनियाँ राष्ट्रपति सी जिङपिङको औपचारिक निमन्त्रणामा प्रधानमन्त्री ओली आगामी मंसिर १७ (२, डिसेम्बर) गते सोमबार चीनको राजधानी बेइजिङ जाने उच्च स्रोतले बताएको छ। प्रधानमन्त्री निकट स्रोतका अनुसार, मंसिर १७ देखि २० सम्म प्रधानमन्त्री ओलीको चीन भ्रमण तय भएको छ। पछिल्लो पटक संयुक्त राष्ट्रसंघको महासभामा भाग लिन अमेरिकाको न्युयोर्क गएका बेला प्रधानमन्त्री ओली र चिनियाँ विदेश मन्त्री वाङ यीबीच भेट भएको थियो। सोही बेला चिनियाँ विदेश मन्त्री यीले डिसेम्बर पहिलो साता चीन भ्रमण हुने र सो समयमा अन्य कार्यक्रम नपार्न प्रधानमन्त्री ओलीलाई भनेका थिए। नेपाल फर्किएपछि प्रधानमन्त्री ओलीले पार्टीका उच्च अधिकारीहरूसँग आफ्नो चीन भ्रमणका बारेमा अनौपचारिक छलफल गरेका थिए। एमाले उच्च अधिकारीहरूले चीन भ्रमण गर्न प्रधानमन्त्री ओलीलाई सुझाएका थिए। चिनियाँ विदेश मन्त्री यी राष्ट्र संघको महासभाबाट बेइजिङ फर्किएपछि राष्ट्रपति सीसँग ओलीको भ्रमणबारे छलफल गरेका थिए। त्यसलगत्तै बेइजिङस्थित चिनियाँ विदेश मन्त्रालयले नेपालस्थित चिनियाँ दूतावासलाई प्रधानमन्त्री ओलीको भ्रमणबारे औपचारिक पत्र पठाएको थियो। दसैं अगावै नेपालका लागि चिनियाँ राजदूत छन सोङले प्रधानमन्त्री ओलीलाई चीन भ्रमणबारे राष्ट्रपति सीले पठाएको निमन्त्रणा पत्र दिएको स्रोतले बताएको छ। प्रधानमन्त्री ओलीको चीन भ्रमण तय भएसँगै तयारीका लागि परराष्ट्रमन्त्री आरजु राणा देउवा चीन जाने तयारीमा छिन्। प्रधानमन्त्री कार्यालयका एक उच्च अधिकारीले अन्नपूर्णसँग भने, प्रधानमन्त्रीज्यूको चीन भ्रमणको तयारीका लागि परराष्ट्रमन्त्रीज्यू चीन जानेबारे छलफल भइरहेको छ। प्रधानमन्त्रीसँगको आवश्यक छलफल र समन्वयमा परराष्ट्रमन्त्री चीन जानुहुने छ। प्रधानमन्त्री कार्यालयका ती अधिकारीका अनुसार परराष्ट्रमन्त्री राणाले यहीँ बसेर प्रधानमन्त्रीको चीन भ्रमणको समन्वय गरिरहेको र आवश्यक परे प्रधानमन्त्री जानुअघि बेइजिङ जाने तयारी गरिरहेकी छन्। नेकपा एमालेका अध्यक्ष ओली गत असार ३० गते आइतबार प्रधानमन्त्री पदमा नियुक्त भएका थिए। प्रधानमन्त्रीमा नियुक्त भएलगत्तै नेपालका लागि चिनियाँ राजदूत छन सोङले ओलीसँग भेट गरेका थिए । बधाई दिन प्रधानमन्त्री ओलीलाई भेटका राजदूत सोङले त्यहीबेला चीन भ्रमणबारे अनौपचारिक छलफल गरेका थिए। चिनियाँ राजदूत सोङले बेइजिङस्थित विदेश मन्त्रालयसँग समन्वय गरी प्रधानमन्त्री ओलीको चीन भ्रमणको मिति तय भएको स्रोतले बताएको छ। प्रधानमन्त्री ओलीको भारत भ्रमणको चर्चा चले पनि अहिलेसम्म औपचारिक निर्णय भएको छैन। यद्यपि, राष्ट्रसंघको महासभामा भाग लिन न्युयोर्क गएका बेला त्यहीँ भारतीय प्रधानमन्त्री नरेन्द्र मोदीसँग केहीबेर ओलीले भेट गरेका थिए। त्यसअघि प्रधानमन्त्री ओली विमस्टेकको बैठकमा भाग लिन बैंकक जाने तयारी गरेका थिए। तर, आयोजक राष्ट्र थाइल्याण्डले बैठक स्थगित गरेपछि प्रधानमन्त्री ओलीको बैंकक भ्रमण पनि स्थगित भएको थियो।"
सहकारी बेथितिको माध्यम नबनून्,"बेथितिको माध्यम नै सहकारी हुन थालेका छन् । मुलुकका सात प्रदेशमध्ये सबैभन्दा धेरै सहकारीको रकम हिनामिना गर्ने प्रदेशको रूपमा बागमती देखिएको छ । संसदीय विशेष छानबिन समितिले उक्त तथ्य औंल्यायो । शिक्षित, आर्थिकरूपमा सम्पन्न र सहरियाहरू नै रकम हिनामिनामा संलग्न भएको पाइएको छ । तर, सहकारीको मर्म र भावना त्यस्तो थिएन । ठिक उल्टो बाटोमा लागेर बचतकर्ताको रकम हिनामिनामा सञ्चालकहरूमा नै संलग्न भए । बागमती प्रदेशका १३ जिल्लाका २ हजार ७ सय १६ वटा सहकारीमध्ये २ सय ४५ वटा समस्याग्रस्त र समस्या उन्मुख छन् । यी सहकारी प्रदेश सहकारी मातहत हुन् । तर, संघ प्रदेश र स्थानीय सरकार मातहत यो प्रदेशमा १० हजार बढी सहकारी छन् । त्यसमध्ये ५ हजार बचत तथा ऋण सहकारी छन् । संघीय राजधानी काठमाडौं उपत्यका भएको प्रदेश पनि यही हो । जुन प्रदेशले देशभर सकारात्मक सन्देश बाढ्नु पर्दथ्यो त्यसो भएको देखिएन । उल्टै थरीथरीका सहकारी ठगहरू भेटाउन बागमतीमा पुगे हुन्छ भन्ने सन्देश दिइयो । यो कदापि राम्रो होइन । सहरका सहकारी, पढेलेखेकाले चलाएका सहकारी र मुुलुकको सर्वोच्च भागमा रहेका सहकारीले सकरात्मक सन्देश दिनुपर्छ । राज्य निरीह छ । राज्यका संरचनाहरूले सही ढंगले काम गरेका छैनन् । नियमनकारी निकाय बेखबरजस्तै भए । त्यसैको फाइदा सहकारी ठगहरूले उठाएका छन् । देशभरका ४० वटा सहकारीको ८७ अर्ब रकम अपचलन र हिनामिना भएको छ । यससम्बन्धी संसदीय छानबिन विशेष समितिले ठोस उपाय खोजेर प्रतिवेदन बुझाएको छ । सरकारले केही कदम चालेको पनि देखिएको छ । तर, अपेक्षाकृत गति लिएको देखिन्न । सहकारीको रकम ठगेर विदेश भागेकाहरू अझै पक्राउ परेका छैनन् । देशभर जति पनि सहकारीको रकम हिनामिना गरेर फरार छन् उनीहरूलाई चाँडोभन्दा चाँडो कानुनी कठघरामा उभ्याउनु पर्छ । नियमनकारी निकायले नियमित रूपमा प्रभावकारी ढंगले नियमन गर्नुपर्छ । यसलाई हेर्ने छुट्टै प्राधिकरण गठन गर्नुपर्छ । जुन कुरा छानबिन विशेष समितिले पनि सुझाव दिएको छ । त्यसलाई सरकारले सही रूपमा कार्यान्वयन गरोस् र देशभरका सहकारी पीडितहरूले न्याय पाऊन् । सहकारीमा बेथितिको इपिसेन्टरको रूपमा रहेको बागमतीजस्तो अरू कुनै प्रदेश हुनु हुँदैन ।"
अर्घाखाँचीमा मासु खाएर बिरामी हुनेको संख्या ३५ पुग्यो,"अर्घाखाँची : अर्घाखाँचीको सन्धिखर्कमा प्रसादको रुपमा मासु खाँदा बिरामी हुनेको संख्या ३५ पुगेको छ। सन्धिखर्क नगरपालिका१ तारामार्गमा आइतबार देउराली पूजाको प्रसादका रुपमा मासु खाएर बिरामी हुनेको संख्या ३५ पुगेको जिल्ला प्रहरी कार्यालय अर्घाखाँचीका प्रमुख डिएसपी चक्रबहादुर मल्लले बताए। अहिले बिहान थप ७ जना उपचारका लागि अर्घाखाँची अस्पतालमा पुगेका छन्। बिरामीहरुमा झाडापखाला, बान्ता, ज्वरो, शरीर दुख्ने लक्षण देखिएको अर्घाखाँची अस्पतालका प्रमुख डाक्टर जगन्नाथ तिवारीले बताए। उनीहरू सबैको अवस्था सामान्य रहेको छ। आइतबार रातिदेखि बिरामी परेका उनीहरू सोमबार दिउँसो ४ बजे उपचारका लागि अर्घाखाँची अस्पताल गएका थिए। फुड पोइजनका कारण बिरामी परेको डाक्टर तिवारीको भनाइ छ। बिरामीहरूमध्ये अहिले ३४ जनाको अर्घाखाँची अस्पताल सन्धिखर्कमा उपचार भइरहेको र १ जनाको अर्घाखाँची हस्पिटल प्रालिमा उपचार भइरहेको अर्घाखाँची प्रहरी प्रमुख मल्लको भनाइ छ। २ जना उपचारपछि निको भएर घरमा फर्किएको र घटनाको अनुसन्धान भइरहेको प्रहरीको भनाइ छ।"
गृहमन्त्री लेखक कोरलानाका जाने,"जोमसोम : गृहमन्त्री रमेश लेखक बुधबार मुस्ताङ आउने भएका छन्। उत्तरी चीनको स्वशासित क्षेत्र तिब्बतसँग सिमाना जोडिएको कोरलानाका स्थित नवनिर्मित अध्यागमन (इमिग्रेसन) भवन तथा लोमान्थाङ१ छोसेरस्थित नवनिर्मित सशस्त्र बोर्डर आउटपोस्ट (बीओपी) भवन उद्घाटन गर्न गृह मन्त्री लेखकसहित उच्च सुरक्षा अधिकारीको टोली मुस्ताङ आउने तयारी भइरहेको गृहमन्त्रीको सचिवालयले जनाएको छ। कोरलानाकामा प्रदेश सरकारले गत वर्ष ५० लाख रुपैयाँ लागतमा ६ कोठे एसवाई प्यानलको भवन निर्माण गरेको थियो। यस्तै संघीय सरकारअन्तर्गत कोरलानाका यता लोमान्थाङ१ छोसेर नेचुङमा सशस्त्र प्रहरीको २ तले ५५ कोठा क्षमताको भवन निर्माण भएको थियो। विगत २ वर्षअघि नै सम्पन्न भएको भवन विभिन्न कारणले उद्घाटन हुन सकेको थिएन। भारतीय नाकाबन्दीपछि लोमान्थाङ१ नेचुङमा सशस्त्र प्रहरीलाई ३३ रोपनी, नेपाल प्रहरीलाई १३ रोपनी, अध्यागमन कार्यालयलाई १२ रोपनी र भन्सारलाई १ सय ९ रोपनी जग्गा उपलब्ध गराइएको थियो। यस्तै, सोही बेला नेपाली सेनालाई लोमान्थाङको थुर्लुङ फाँटमा २ सय ७१ रोपनी जग्गा उपलब्ध भएको थियो। नेपाली सेनाले थुर्लुङ फाँटमा पूर्वाधार निर्माण गरी सैनिक क्याम्प बसिसकेको छ। सशस्त्र प्रहरीलाई प्राप्त ३३ रोपनी जग्गामा बीओपी भवन सम्पन्न गरी उद्घाटन गर्ने तयारी गरिएको हो। त्यसो त नाकाको १० गजा क्षेत्रको दायाँबायाँ भन्सार, एकीकृत सुरक्षापोस्ट, अध्यागन, सुक्खा बन्दरगाह, क्वारेन्टाइन आदि बनाउन १ हजार रोपनी जग्गा नेपाल सरकारको नाममा लालपुर्जा बनिसकेको छ। नाकामा पूर्वाधार निर्माण गर्न १ करोड रुपैयाँ डीपीआरका लागि विनियोजन भई काम अघि बढिसकेको छ। लोमान्थाङ छोसेरस्थित नेचुङमा भन्सार कार्यालयको क्वारेन्टाइन भवनमा सीमा सुरक्षा तथा सीमा क्षेत्रमा हुनसक्ने अवान्छित गतिविधिलाई नियमन गर्न तथा स्थानीय नागरिकको सुरक्षाका लागि सशस्त्र प्रहरीलाई व्यवस्थापन गर्ने गरी २०७७ साल जेठमा सशस्त्र प्रहरी बार्डर आउट पोस्ट स्थापन गरिएको थियो। छोसेर स्थित नेचुङमा सशस्त्र प्रहरी बोर्डर आउट पोस्ट (बीओपी)का लागि एक जना प्रहरी निरीक्षकको कमाण्डमा ३५ जनाको दरबन्दी सिर्जना गरिएको छ। अहिले त्यहाँको बीओपीमा ३४ सुरक्षाकर्मी छन्। नाकामा अध्यागमन कार्यालय भवन उद्घाटन तथा स्थापनाको तयारी गरिएको प्रजिअ विष्णुप्रसाद भुसालले जानकारी दिए। नाकामा अध्यागमन (इमिग्रेसन) कार्यालय स्थापना भएपछि कोरलानाकाबाट आयात तथा निर्यात हुने खाद्यान्न, पेय पदार्थ र तथा पशुपन्छी जन्य सामग्री आयातका लागि क्वारेन्टाइन स्थापना गर्न मार्ग खुल्ने बताइएको छ। कोरलानाका गत वर्षको कात्तिक २७ गते उपल्लो मुस्ताङको २ गाउँपालिकाका लागि खुला गरिएको थियो। नाकामा गत वर्षको ८ महिनामा ८ लाख भन्सार राजश्व संकलन भएको थियो। चालु वर्षको असोज मसान्तसम्म १ लाख १० हजार रुपैयाँ मात्रै भन्सार राजस्व संकलन भएको भन्सार कार्यालयका प्रमुख नारायण पाण्डेले जानकारी दिए।"
अमेरिकामा कमललाई तीन पदक,"काठमाडौं : नेपालका कमल मगरले अन्तर्राष्ट्रिय ब्याटल अफ डेटोनामा दुई स्वर्ण र एक रजत गरी तीन पदक जितेका छन् । अमेरिकाको फ्लोरिडामा नोभेम्बर २६ र २७ तारिखमा भएको मिक्स मार्सल आर्ट्सको प्रतियोगितामा कमलले पुरुष ब्ल्याक वेल्टको सफ्ट स्टायल र ट्रेडिसनल चाइनिज वेपन्समा स्वर्ण तथा ग्रान्ड च्याम्पियन खुलाको फम्समा रजत पदक जितेको नेपाल उमा कुङफु संघले जनाएको छ । यसअघि कमलले आफ्नो खेल करियरमा विभिन्न राष्ट्रमा भएको प्रतियोगितामा ६ स्वर्ण, तीन रजत र चार कांस्य जितेका छन् । कमलले थाइल्यान्डमा सन् २०१८ मा भएको विश्व च्याम्पियनसिपमा एक स्वर्ण र एक रजत, सन् २०१८ मै इङ्ल्यान्डमा भएको उमा विश्व च्याम्पियनसिपमा एक स्वर्ण र एक कांस्य तथा क्रोएसियामा सन् २०१९ मा भएको वल्र्ड मार्सल आर्ट्स गेम्समा दुई स्वर्ण जितेका थिए । यस्तै अस्ट्रियामा सन् २०१९ मा भएको विश्व कपमा दुई रजत र एक कांस्य तथा इङ्ल्यान्डमा सन् २०२३ मा भएको युरोपियन च्याम्पियनसिपमा एक स्वर्ण र एक कांस्य जितेका थिए । उनले सन् २०२० मा भएको भर्चुअल इन्टरनेसनल पेन्डामिक मार्सल आर्ट्स च्याम्पियनसिपमा पनि एक स्वर्ण र एक कांस्य हात पारेका थिए । कमलले विभिन्न राष्ट्रिय तथा अन्तर्राष्ट्रिय प्रतियोगितामा निर्णायकको भूमिका पनि निर्वाह गर्दै आएका छन् । यसैगरी अनुप थापाले पुरुष ७० केजीमुनि ओरिएन्टल बक्सिङ लाइट वेटमा स्वर्ण, लाइट कन्ट्याक्ट र एमएमए लाइट, ओपन क्लासमा रजत तथा किक लाइटमा कांस्य पदक जितेका थिए । यसअघि अनुपले जापानको टोकियोमा भएको विभिन्न संस्करणको सुक वाङकिन्थोङ मुवाँथाइमा चार स्वर्ण हात पारेका थिए । सोही प्रतियोगितामा नेपाल उमा कुङफु संघका अध्यक्ष एवं अन्तर्राष्ट्रिय निर्णायक सिद्धार्थ लामा तामाङले निर्णायकको भूमिका निर्वाह गरेका थिए । सिद्धार्थ र अनुप अमेरिकाको न्युयोर्कबाटै प्रतियोगितामा सहभागी भएका थिए ।"
पञ्चकन्याले जित्यो नवौँ अरुण भ्याली फुटबलको उपाधि,"खाँदबारी : नवौँ अरुण भ्याली रनिङ शिल्ड फुटबल प्रतियोगिताको उपाधि सङ्खुवासभाको पञ्चकन्या युथ क्लबले जितेको छ। महेन्द्र माविको खेलमैदानमा सोमबार भएको फाइनल खेलमा धनकुटाको चुलाचुली युवा क्लबलाई १२ गोल अन्तरले हराउँदै पञ्चकन्याले उपाधि हात परेको हो। उपाधि सँगै पञ्चकन्याले नगद दुई लाख सहित रनिङ शिल्ड प्राप्त गरेको छ। पहिलो हाफसम्म ०१ गोल अन्तरमा खेलेको पञ्चकन्याले दोस्रो हाफपछि लगातार दुई गोल गर्दै उपाधि चुमेको हो। खेलको अन्त्यतिर जीवन मगरले लगातार दुई गोल गर्दै पञ्चकन्यालाई विजयी बनाउन सफल भए। पञ्चकन्याले लगार दोस्रो वर्ष उपाधि हात पारेको छ। पहिलो हाफमा १ गोलको अग्रता लिएको चुलाचुलीले दोस्रो हाफमा कमजोर खेलका कारण उपाधि गुमाउनु पर्यो। उपविजेता चुलाचुलीले नगद एक लाख रुपैयाँमा चित्त बुझाएको छ। त्यस्तैगरी सेमिफाइनल पुगेका सभापोखरी फुटबल क्लब र सेकाहा सामुदायिक विकास क्लबले नगद २५२५ हजार रुपैयाँ प्राप्त गरेका छन्। उत्कृट गोल रक्षक चुलाचुली निकेश सुन्दास, सर्वोत्कृट खेलाडी पञ्चकन्याका जीवन मगर, सर्वाधिक गोलकर्ता पञ्चकन्याका ज्ञानेन्द्र भण्डारी र सभापोखरी फुटबल क्लवका जोन जोरीले पाएका छन्। भण्डारी र जोरीले ३३ गोल गरेका थिए। प्रतियोगितामा विभिन्न विधामा समेत नगद र ट्रफीले सम्मान गरिएको छ। एड्भान्स क्लब मानेभञ्याङको आयोजनामा कात्तिक ७ बाट सुरु भएको प्रतियोगितामा १२ टिमको सहभागिता रहेको थियो।"
"नमुनादीप कप भलिबल : रामेछाप, ओखलढुंगा र सोलुखुम्बुको टिम सेमिफाइनलमा","रामेछाप : रामेछापमा जारी नमुनादीप कप भलिबल प्रतियोगिताका क्वाटर फाइनलका खेल सकिएका छन्। आज बिहान अरुणोदय मावि सैपुमा भएको बाँकी दुई खेलपश्चात लिखु पिके गाउँपालिका सोलुखुम्बु, लिखु गाउँपालिका ए ओखलढुंगा, गोकुलगंगा गाउँपालिका रामेछाप र लिखु तामाकोशी गाउँपालिका, रामेछाप सेमिफाइनलमा प्रवेश गरेका हुन्। आज बिहान भएको क्वाटर फाइनलको तेस्रो खेलमा साँघुटार युवा क्लबलाई सोझो सेटमा पराजित गर्दै गोकुलगंगा गाउँपालिका सेमिफाइनल प्रवेश गरेको छ। साँघुटारलाई २६२८, २३२५ को अंकले पछि पार्दै गोकुलगंगा सेमिफाइनल प्रवेश गरेको हो। त्यसैगरी चौथो खेलमा लिखु तामाकोशी गाउँपालिकाले लिखु गाउँपालिका बी ओखलढुंगालाई सोझो सेटमा पराजित गरेको हो। लिखु तामाकोशी २५१९ र ३१२९ ले विजयी भएको हो। यस अगाडि सोमबार भएको क्वाटर फाइनलको पहिलो खेलमा तामाकोशी गाउँपालिका, दोलखालाई सोझो सेटमा हराउँदै लिखु पिके सेमिफाइनल प्रवेश गरेको थियो। दोस्रो खेलमा लिखु सी लाई हराउँदै लिखु गाउँपालिका ए पनि सेमिफाइनलमा प्रवेश गरेको नमुनादीप युवा क्लबका अध्यक्ष राजन बस्नेतले जानकारी दिए। प्रतियोगिताको विजेता टोलीले ट्रफीसहित १ लाख १ हजार ५ सय, उपविजेता टोलीले ७५ हजार ५ सय र तेस्रो हुने टोलीले ५० हजार ५ सय प्राप्त गर्ने सहसचिव निरज पौडेलले जानकारी दिए। दशौं संस्करणको नमुनादीप कप पालिकास्तरीय खुला भलिबल प्रतियोगिताको पुरस्कार वितरण एवम् समापन समारोह नेकपा एमाले बागमती प्रदेश कमिटीका सदस्य रत्न गौतमको आतिथ्यतामा मंगलबार हुने उनले बताए। प्रतियोगिताका लागि गौतमले सबैभन्दा धेरै दुई लाख रुपैयाँ सहयोग गरेका छन्। यसैगरी लिखु तामाकोशी गाउँपालिकाले १ लाख र सैपु वडा कार्यालयले तृतीय पुरस्कार प्रायोजन गरेको छ। प्रतियोगितामा रामेछाप, ओखलढुंगा, सोलुखुम्बु र दोलखा जिल्लाका १२ टिम सहभागी थिए। यसैबीच आज दिउँसो टग अफ वार प्रतियोगिताको पनि आयोजना गर्ने जनाएको छ। टग अफ वारका विजेताले २० हजार र उपविजेता टोलीले १० हजार नगदसहित शिल्ड पाउने छन्।"
डेंगु संक्रमित बढेपछि लामखुट्टेको लार्भा नष्ट गर्ने अभियान,"धनकुटा : डेंगु संक्रमित बिरामी बढेपछि साँगुरीगढी गाउँपालिकाले लामखुट्टेको बासस्थान खोजी तथा लार्भा नष्ट गर्ने अभियान सुरु गरेको छ । साँगुरीगढी गाउँपालिका स्वास्थ्य शाखाको आयोजनामा सोमबार धरानधनकुटा कोशी राजमार्ग अन्तर्गत तम्मर उखुडाँडादेखि सिम्सुवा भेडेटार बजारसम्म लामखुट्टेको बासस्थान खोजी तथा लार्भा नष्ट गर्ने अभियान सुरु गरिएको हो । पछिल्लो समय साँगुरीगढी गाउँपालिका मात्रै डेंगु संक्रमित विरामीको संख्या ७ जना पुगेको स्वास्थ्य शाखा प्रमुख उमेश खनालले बताए । अभियान अन्तर्गत कोशी राजमार्गमा रहेको मोटरसाइकल ग्यारेज, होटल आसपासका क्षेत्रमा सरसफाइ गरिएको छ । कार्यक्रममा जनप्रतिनिधि, स्वास्थ्यकर्मी, सुरक्षाकर्मी कर्मचारी, होटल व्यवसायी र स्थानीय वासिन्दाको सहभागिता रहेको गाउँपालिका अध्यक्ष जितेन्द्र राईले बताए । धनकुटा भरिमा डेंगु संक्रमित बिरामीको संख्या ३० जना पुगेको छ ।"
कुरोको चुरो,"प्राचीन ग्रिसका महान् दार्शनिक सुकरातलाई भेट्न एकदिन एकजना आगन्तुक आएछन्। आगन्तुक सुकरातलाई उनका एक शुभेच्छुकको गोप्य कुरा सुनाउन आएका रहेछन् । उनले आउनासाथ हतारहतार भनेछन् आगन्तुक : साँच्चै उहाँको बारेमा त अर्कै हल्ला रहेछ नि है ? के तपाईंलाई थाहा छ ? सुकरात : थाहा छैन। तर के त्यो असल कुरा हो ? आगन्तुक : असल कुरा त होइन। सुकरात : असल नभए पनि त्यो कुरा सुन्दा कुनै फाइदा हुन्छ त ? आगन्तुक : उस्तो फाइदा त हुँदैन। सुकरात : असल होइन र फाइदा छैन भने पनि तिमीले भनेको कुरा सत्य त होला नि ? आगन्तुक : सत्य पनि हो कि होइन यसै भन्न सक्तिनँ। मैले त अरूले भनेको सुनेको मात्रै। सुकरात : जुन कुरो तिमी भन्न लाग्दैछौ त्यो असल छैन फाइदाजनक छैन र सत्य पनि होेइन भने मैले तिम्रो कुरा सुनेर के पाउँछु ? तिमीले मलाई सुनाएर के पाउँछौ ? सुकरातको यस्तोे कुरा सुनेर ति आगन्तुक कालोनीलो हुँदै माफी मागेर त्यहाँबाट बाहिरिएछन्। साँच्चिकै हामी दुई, चार जना भेला भैयो भने राम्रा, सकारात्मक, सिर्जनशील र काम लाग्ने कुराहरू गर्न छोडेर अरूका कुराहरू चाख मानीमानी कतिले सुन्छौं ? र मिठो खानेकुरा खाएभन्दा जिब्रो मज्जाले फट्कार्छौ ? कहिलेकाहीँ त यस्ता कुरा सत्य हो कि होइन ? अनि योे कुरा सुन्दा आपूलाई फाइदा गर्छ कि गर्दैन ? भन्ने थाहा नपाउँदा नपाउँदै पनि कुराहरू सुनेर तिनै कुरा माथि हामी थप जिज्ञासु बनिदिन्छौं। अनि के कामको लागि भेला भइएको छ त्यो कुरालाई ओझेलमा पार्दै त्यतैको रसमा भिजिदिन्छौं। अनि त्यहीँ कुरा गर्ने मान्छेमध्येको कोही एकजना मान्छे त्यहाँबाट उठेर हिँड्यो भने फेरि उसैका कुरा गर्न पनि पछि पर्दैनौं। यो मान्छेको स्वभावै त होला ? कि खै के भन्ने ? यी भए ठूलाका कुरा यस्ता भेटघाटहरूमा आफ्ना छोराछोरी लिएर गएका छौं भने पनि यस्तै कुराहरूमा हामी ठूलाले अल्मलिन मिल्ला ? यो कुरा हामीले कतिको ख्याल गर्ने गरेका छौं ? कतै हामी पल्लो कुर्सीमा बच्चालाई मनपर्ने खाना दिएर अर्काे कुर्सीमा बसेर कसैका नराम्रो कुराहरू त गरिरहेका छैनौं ? सुकरातले भने भैं जुन कुराले हामीलाई सामाजिक, आर्थिक र मानसिक रूपमा फाइदा नै पुर्याइरहेको छैन भने हामीले त्यस्ता कुरा किन गर्ने ? । अनि मनपर्ने खाना भन्ने बित्तिकै बच्चाले हाम्रा कुराहरू नसुनिरहेको हुन सक्ला र ? यो कुरामा कतिपयले ध्यानै नदिएको पनि मैले देखेकी छु र कतिपय अभिभावकहरू आफ्नो बच्चा आउनासाथ चुपचाप लागेको र कुरा मोडेको पनि मैले देखेकी छु। हो बच्चाहरूको अगाडि त कसैको नराम्रो कुराहरू त बिल्कुलै गर्न हुन्न नै तर हामीले पनि बच्चा आउँदा मात्र चुप नलागेर आफूलाई फाइदा छैन भने किन समय बर्बाद गरेर अरूको नराम्रोे कुराहरू गरिरहने। भेट भएका मध्य कोही न कोहीसँग आआफ्नो क्षमताअनुसारको ज्ञान, सीप त हुन्छ नै। त्यो समयको सदुपयोग यस्तै आफूले जानेका राम्राराम्रा कुराहरू सेयर गरेर किन नगर्ने ? मैले भर्खरै सामाजिक सञ्जालमा एउटा कार्टुन देखेँ। कुनै पेजले पोस्ट गरेको त्यो कार्टुनलाई मैले नियालेर हेरें। एकदमै मार्मिेक त्यो कार्टुनलाई धेरैले हाहा रियाक्ट गरेका थिए। ती हाहा रियाक्ट गर्नेहरूको नाम सररर हरेँ र तिनीहरूलाई मैले मनमनै बिचरा भने। तिमीहरू कस्तो अभिभावक बन्दैछौ ? भनेर मनमनै प्रश्न गरें। त्यो कार्टुनमा देखाइएको थियो एकजना अभिभावकले बोलेको तुच्छ वचनले बालबालिकामा कस्तो असर पर्छ र ऊ त्यहीअनुसार कसरी अगाडि बढ्छ र त्यही कारणले त्यो बच्चाले अरूलाई कसरी पीडा दिन पुग्छ ? एकजना आमाको जिब्रोले बच्चाको मस्तिष्क छेड्दै त्यही जिब्रोले अर्काे पात्रमा कसरी आफ्नो बच्चामार्पत प्रवेश गरेर उसलाई हमला गरिरहेको हुन्छ भन्ने मात्रै होइन त्यो आफ्नो बच्चा अहिले नै त्यति अराजक देखिएको छ भने भोलि गएर उ कस्तो हुने होला ? त्यो सानो कार्टुनले दिन खोजेको शिक्षा थियो यो। त्यो कार्टुन चित्र मनमा गडिरहँदा त्यही दिन मैले पढ्न पुगे सुकरातका यी माथिका लाइनहरू। यी लाइनहरू पढ्दै गर्दा मेरो छोराको बाल्यकालको एउटा कुरा याद आयो। हाम्रो अलि परको एकजना महिला नातेदार हुनुहुन्थ्यो। उहाँको घरमा पुग्न पाएको छैन भए भरका मान्छेका कुरा गर्न थाल्ने अनि धेरै नेगेटिभ कुराहरूलाई मात्रै प्राथमिकतामा राख्ने। कसैका राम्रा कुराहरू त मैले उहाँबाट कहिले सुन्नै पाएकै थिएन। यस्तै कुराहरूले वाक्क भएर उनको घरमा जानै नपरे पनि हुने नि जस्तो लाग्थ्यो तर बाध्यताले पनि जानैपर्ने। एकदिन बाबु लिएर उनको घरमा पुगेकी थिएँ। उनी त्यसरी नै बर्बराउँदै कसैका कुरा काट्नमा व्यस्त भइन्। मलाई त्यो बेला बाबुले त्यो कुरा सुन्ला र मनमा लेला भन्ने नै लागेन। उनको बानी त्यस्तै हो भनेर के कामको लागि गएकी थिएँ त्यो सकेर फरक्कै फर्के। त्यसको केही दिन पछाडि हाम्रो घरमा एकजना नातेदार आउनु भयो। बाबु पनि नजिकै बसिरहेको थियो अचानक उसले जुरुक्क उठेर भन्यो हजुर त कति खराब हुनुहुन्छ अरे। हामी सबै छक्क पर्यौं। मैले तुरुन्तै छेउमा पुगेर सोधे के भनेको त्यस्तो ? कसले भन्यो तिमीलाई ? उसले ढुक्कैले भन्यो फलानो ठाउँको फलानो हजुरआमाले। अनि पो म झसंग भएँ। अनि होइन उहाँले त यसो पो भन्नुभएको भनेर कुरा मिलाएर उसलाई अन्तैतिर ध्यान लगाइदिएँ। अहिले बाबु ठूलो भइसक्यो। कुरा बुझ्ने भइसक्यो तै पनि त्यो बेलाको कुरा उसको मनमा गडिनै रहेको छ। मलाई त्यो दिन फिल भयो बालबालिकाहरूले नजानिँदो तरिकाले कसरी ठूलाका कुरालाई मनमा लिइरहेका हुँदा रहेछन्।"
चर्किएको छाती !,"सुम्सुम्याउँदै गन्छिन् दस वटा पुगेछ । एघारौं मालालाई पर्खिरहेको भित्तोलाई हेरेर टोलाउँछिन् । फेरि दोहोरिएर आएको छ, तिहार । विगतका १० वटा तिहारहरूमा आफ्नै हातले उनेर राखेका मखमली फूलका मालाहरू भित्तामा अझै उस्तै छन् । आज काग तिहारको दिन, आफ्नो दाजुलाई मनपर्ने एक बिँडा पान, हरियो दूबोसहित सयपत्री र मखमली फूलले बेरेको बुकी र तोरीको तेल हातमा लिएर आज पनि आफ्नो घरको दैलोमा उभिएकी छिन् । के सोचिन् कुन्नि कोठामा फर्केर आइन् । आँखाबाट आँसु झरिरहेका छन् । ७ वर्षको छोरा आमा रोइरहेको देखेर आमाको छेउमा आउँछ । बुवाले हिजो फोन गरेर नरुनु है यसपालिको दसैं, तिहारसँगै मनाउन पाइनँ अर्को वर्षसँगै रमाइलो गरौंला भनेको होइन ! भनेर आमालाई सम्झाउँछ । दसैंमा छोराले मामाघर जाने भनेर जिद्दी गर्दा लान नसकेका दिनहरू सम्झिन्छिन् । विगतका दसैंमा छोरालाई केही न केही भन्दै टार्दै आएकी थिइन् । आज आफैंलाई टार्न भने गाह्रो परिरहेको थियो । उनी तीन वर्षकी हुँदा बुवा र आमा दुर्घटनामा परेर बित्नु भएको । बुवा बित्दा दाजु कमल १३ वर्षका थिए । तीन वर्षको उमेरदेखि दाजुको काखमा हुर्किएकी सीतालाई बाबाआमाको अनुहार त्यति सम्झना छैन । दाजुबाटै बाबुको माया पाउँदै लाडिएर हुर्किइन् । दाजुको विवाहपछि आमाको रूपमा भाउजूलाई पाएर खुसी थिइन् । भाउजू पनि नन्दलाई अति नै माया गर्थिन् । दिनहरू बित्दै थिए । घरबाट करिब एक घण्टाको दूरीमा रहेको विद्यालयमा कक्षा १ मा भर्ना भइन् सीता । विद्यालयसम्म दाजुले पुर्याउने र ल्याउने गर्दै ३ कक्षामा पुगिन् । गाउँकै रमेश पनि ३ कक्षामा सीता पढेकै विद्यालयमा भर्ना भयो । अब दुईजना भए एउटा गाउँबाट एउटै विद्यालय र एउटै कक्षामा पढ्ने । विद्यालयसम्म दैनिक २ घण्टाको पैदलयात्रा र सहपठनसँगै दुवैजनाले एउटै वर्ष एसएलसी पास पनि गरे । विद्यालयकै छेउमा रहेको निजी कलेजमा कमलले सीतालाई प्रवीणता प्रमाणपत्र तहमा भर्ना गरिदिए । रमेशको परिवार गरिब थियो । रमेशले आफ्नो उच्च शिक्षाको अध्ययनलाई निरन्तरता दिन सकेन। पढाइलाई बीचमै छोडेर बाबाआमालाई खेतीमा सघाउन थालिसकेको थियो । विद्यालय पढ्दासम्म सीतालाई कुनै अनुभूति थिएन । जब एक्लै कलेजको यात्रामा लागिन् अनि रमेशको साथ र विद्यालय आउने क्रममा पार गरेका ती बाटोहरूले पनि सताउन थाले । दिन जसोतसो बित्थ्यो । जति साँझ ढल्किन्थ्यो उति छटपटी बढ्दै जान्थ्यो । सायद यही थियो कि माया ! के उसलाई पनि मलाई जस्तै महसुस भइरहेको छ ? कतै एकोहोरो त होइन ! यस्तै सोच्दै मनमनै डराउँथिन् पनि । न त रमेशलाई भेटेर सोध्नै सकेकी थिइन् । दाजु, भाउजूले आफ्ना लागि गरेको त्यागले सीमा उल्लंघन गर्न उनलाई रोकिरहेका थिए । दाजु र भाउजूको स्नेहले गद्गद् तर मनमा उर्लिएका भावनाहरूको भुँमरीमा भने दिनदिनै गाँजिदै थिइन् । एकदिन रमेश विद्यालयमा आफ्ना सर्टिफिकेटहरू लिन जाँदै थियो । संयोगले नै भनौं करिब एक वर्षपछि रमेश र सीतासँगै यात्रा गर्नेमा परे । यात्रामा छन् तर उर्लिएको मनमा बाँध लागेजस्तै । कलेज र पढाइका सामान्य कुरा । तर चाहना भने फरक थिए । सीतालाई रमेशसँग मनका कुरा गर्नु थियो तर कहाँबाट सुरु गर्ने बहानामा भने अन्योल थिइन् । यस्तैमा एक्कासि उनको खुट्टा बाटामा लडिरहेको ढुंगामा ठेस लाग्न पुग्छ । लडखडाउँदै लड्न पुग्छिन् । आफूलाई सम्हाल्दै भुइँमा थचक्क बसेकी सीताको दाहिने खुट्टाको चोरऔंलाबाट रगत बगिरहेको थियो । रमेशले आफ्नो बगलीबाट हाते रुमाल झिकेर सीताको खुट्टाको औंलाबाट बगेको रगत पुछ्दै अलि राम्रोसँग हेरेर हिँड्नु पर्दैन ?वर्षौँदेखि हिँडिरहेको बाटोलाई पनि कसरी नचिनेकी ? रमेशका आँखाहरू सीताको खुट्टाको घाउमा थिए । आँखा नजुधेर होला सीतालाई वातावरण बनेझैं लाग्यो र भनिन् तिमीले पनि वर्षौंदेखिको हाम्रो यात्रा र मनभित्रका व्यथालाई चिनेनौ नि ! कतिखेर सीता रमेशको छातीमा टाँसिइन् र रमेश सीतातिर, दुवैलाई थाहा थिएन । सुनसान बाटोमा मुस्किलले आफ्नो बाटो पहिलाएझैँ निर्धक्क थिए । सीताका आँखाबाट झरेका आँसुले रमेशको कमिज भिजिसकेको थियो भने रमेशका आँखाबाट वर्षेका भेलले सीताको कुम । एकअर्कामा जुँधिरहेका नजरले वर्षौंदेखिको प्यास मेट्दै थिए । झरिरहेका आँसुहरू केही खुसीका थिए भने केही लामो समयसम्म एकले अर्कालाई मन नखोलेको दुःखेसोमा थिए । घण्टौंसम्म मन खोल्दै गर्दा समय बितेको पत्तो भएन । एकअर्कोमा समाहित हुँदै सँगै मर्ने र सँगै बाँच्नेसम्मका वाचा गर्न भ्याइरहेका थिए । सर्टिफिकेट लिन हिँडेको रमेशको विद्यालय बन्द भइसकेको थियो भने सीताको कलेजका कक्षाहरू बितिसकेका थिए । सर्टिफिकेट र कक्षाको पढाइको कुनै चिन्ता थिएन । बीच बाटोबाटै घर फर्किए युगल जोडी जीवनका महत्वपूर्ण निर्णयहरू बोकेर । घरमा पुगेर सीताले भाउजूसँग चाहनाको थैलो खोलिन् । दाजुले मान्नु होला त ! दुई परिवारबीच हैसियतको ठूलो खाडल छ । नानी तपाईंलाई हेरेर हामीले सन्तानको मोह त्याग्यौं । छोरा भने पनि छोरी भने पनि तपार्इं नै हो । आफूलाई भन्दा बढी माया गरी हुर्काएको तपाईंको दाजुले कसरी एउटा गरिब केटाको हातमा तपाईंलाई सुम्पिन तयार होलान् ! मायाले मात्र जीवन चल्दैन नानी जीवनमा मायाबाहेक पनि धेरै कुराहरू छन् । गाउँ, समाजको कुरा आउला ! मान, प्रतिष्ठा त छँदैछ । तपाईंलाई ठूलो कुलघरानामा पठाउने तपाईंको दाजुको धोको छ । मैले नपढेर के भो र मेरी बहिनीले पढेकी छ । ऊ पढेर ठूली मान्छे भएर मेरो सपना पूरा गर्छे भन्नुहुन्छ । तपाईंको दाजुको सपनामा ठेस लाग्छ नानी । जीवनलाई सही बाटोमा डोर्याउन पहिला आफ्नो पढाइ सक्नोस् अनि कुरा चलाउँला । भाउजूलाई आफ्ना कुरा राख्न सकेकोमा सीताको मन हलुका त भएको थियो तर दाजुले थाहा पाएपछि के हुने हो, पिरलो भने बढ्दै थियो । मनमा कुरा खेलाउँदै बिहानीको पर्खाइमा थिइन् सीता । सधैं बिहानको खाजा दाजु, बहिनीसँगै बसेर खाएरमात्र दैनिकी काममा जाने दाजुको स्वरले सीतालाई निद्राबाट बिउँझ्यायो । त्यो सीते ठूली भइछे अब कलेज पढ्न जान पर्दैन भनिदिनू । आजदेखि घरबाट निस्कन नदिनू । के सोचेको थिएँ के बनेर निस्किईं ! त्यसलाई भनिदिनू म त्यसको दाजुमात्र होइन बाउ पनि हुँ । आँखाले देख्दादेख्दै म त्यसलाई खाल्डोमा हाम्फाल्न दिन सक्दिनँ र म बाचुञ्जेल त्यो बाटोमा जान पनि दिन्नँ । न जात न धनी न गरिब ! गुँडमा बसेर हुर्किसकेकी चरी भने नीलो आकाश खोज्दै थिई । जहाँ न कुनै सीमाना छ न कुनै रेखा । न कुनै बन्धन । जीवनका खुसीसँग गाँसिएका रहरलाई बोकेर संसार हेर्ने सपनामा दुई प्रेमीले भने जीवनका निर्णयहरू गरिसकेका थिए । घरसँगै गाउँ नै छाड्ने । सीता र रमेशले गाउँ छाडेको हल्ला आगोसरी फैलिइसकेको थियो । कुरा काट्नेहरूले कुरा काट्दै थिए । बहिनीको मन दुखाउने कमलको चाहना थिएन । दाजुलाई सम्झिएर बहिनी आउँछे भन्ने आसमा दस वटा तिहारहरू आए, गए निधार सधैं खाली रह्यो । आज फेरि भाइटीकाको अघिल्लो साँझ एघारौं तिहारले जिस्काइरहेछ । कसैलाई मन पर्यो भन्दैमा मान, प्रतिष्ठा नाघेर भाग्नु नै पर्थ्यो र ! फेरि मैले कहिले उसले भनेको मानेको थिइनँ र ! गइहालेकी थिई त यतिका वर्षसम्म पनि दाजुलाई नसम्झने ? अब त उमेरले पनि नेटो काट्न थालिसक्यो । सुनौला वर्षहरू उसैका लागि समर्पण गरें । त्योबाहेक हाम्रो जीवनमा अर्को को छ र ! बगलीबाट फोन निकाल्छ । उसले चलाउने नम्बर त फेरेकी छैन होला नि ! नम्बर थिच्दाथिच्दै रोकिन्छ । आ  गर्दिनँ फोन सोन, बाबुआमालाई माया मारेर हिँड्ने सन्तानलाई के सम्झनु ! होइन उसले पो बुद्धि पुर्याइन  मैले पनि उसैले जस्तो प्रतिक्रिया दिँदा मेरो अभिभावकत्व रहन्छ र ! उसको बाबु भने पनि आमा भने पनि म नै त हो । मैले पनि गरिब केटा भनेर नस्विकारेको त हो । केटामा अरू कुनै बैगुन त थिएन नि ! धनी र गरिबको खाडल बनाउनु ! कतै मेरै गल्ती त होइन ! के गर्दै होली ? आखिर उसलाई पनि मलाई जस्तै गाह्रो भइरहेको त छैन दाजुलाई फोन गर्न ! होइन म आफैंले फोन गर्नुपर्छ । सीताको आँखा घरीघरी सिरानीमा राखेको फोनमा गइरहन्थ्यो । काखमा बसेको छोराले आमाको आँसु पुछिदिँदै थियो । अकस्मात, सिरानीमा राखेको मोबाइलको घण्टीले आमाछोराको ध्यान तान्छ। फोनमा आँखा लगाउँछिन् । दाजुको फोन आउँदा दाजुको फोटो पनि आउने गरी नम्बर सेट गरेर राखेकी सीताको नजर दाजुको फोटोमा पर्छ । आत्तिँदै अनि कता कता डराएझैं । फोन उठाउँछिन् । दाजुको उही स्वर । उताबाट आवाज आइरहेको थियो । सीते  ए सीते  । सीताका आँखाबाट आँसु झरिरहेका थिए । आवाज निस्किरहेको थिएन । सायद एघार वर्षपछि दाजुको बोली सुनेर होला । दौड्दै चोटामा पुग्छिन् खुसीले रमाउँदै । गफ हुन थाल्छ । एकैछिन अगाडिका विरहका आँसुलाई खुसीका आँसुले छोपिसकेको थियो । अलापविलापको तलाउमा माया, ममता, सद्भाव र सम्मानले डुबुल्की मारिरहेको थियो । आखिरी १० वर्षपछिको बिहानीसँगै ११औं भाइटीकाले दाजुबहिनीको बिछोडलाई मिलनमा र पीडालाई खुसीमा बदल्दै थियो । दस वर्षसम्म मखमली फूललाई हेरेर चर्किएको दाजुबैनीको छातीमा आज मखमली फूल नै मलहम बनिरहेको थियो। बाँकी थियो त दुई प्रहर रात अनि बिहानीको पर्खाइ । छटपटाहट रोकिएको छैन । घरी झ्यालमा पुग्छिन् घरी भित्तोमा टाँगिएका मालामा हेर्छिन् । टाढा कतैबाट आवाज आइरहेझैं लाग्छ। झ्यालमा पुग्छिन् । कानमा गुञ्जिन्छः छाती चर्कायो आँधीले मायाले छेकिएन वचनले चिसियो मुटु मायाले सेकिएन न तिमीले भन्यौ न मैले भनें जलीरह्यौँ दुबैतिर तर धुवाँ किन देखिएन !"
"तिहार सुरु, आज धनतेरस मनाइँदै","काठमाडौं : हिन्दूहरुको दोस्रो ठूलो चाड यमपञ्चक अर्थात् तिहार आजदेखि आरम्भ हुँदैछ। बिहान ११:०१ बजेसम्म द्वादशी र त्यसपछि त्रयोदशी तिथि लाग्ने भएकाले आजदेखि तिहार सुरु भएको नेपाल पञ्चाङ्ग निर्णायक विकास समितिले जनाएको छ। कार्तिक कृष्ण त्रयोदशीदेखि कार्तिक शुक्ल द्वितीया अर्थात् भाइटीकाका दिनसम्म यमदीपदान गर्ने शास्त्रीय विधि छ। समितिले आज धनतेरस अर्थात् धनत्रयोदशी पर्व मनाउनुपर्ने नेयस वर्ष यमदीपदान भने भोलिदेखि सुरु हुने जनाएको छ। काग तिहार पनि बुधबार नै परेको छ। बिहान त्रयोदशी परेका दिन धनतेरस अर्थात् धनत्रयोदशी र बेलुकी त्रयोदशी तिथि परेका दिन यमदीपदान सुरु हुने शास्त्रीय नियम रहेको छ। यमपञ्चकका अवसरमा यमदीप दान गरे यमयातनाबाट मुक्ति पाइने शास्त्रीय मान्यता छ। तिथिको घटबढका कारण बिहीबार कुकुर तिहार र लक्ष्मीपूजा एकै दिन परेको समितिको भनाई छ। कात्तिक १५ गते दिउँसो १५:१४ बजेसम्म चतुर्दशी र त्यसपछि औँसी तिथि लाग्ने भएकाले लक्ष्मीपूजा पनि यसै दिन गरिनेछ। यस वर्ष कात्तिक १६ गते शुक्रबार औँसी तिथि बेलुकी १७:१५ बजेसम्म परेको छ। यस दिन तिहारका कुनै पनि पर्व भने परेको छैन। गाईगोरुपूजा कात्तिक १७ गते शनिबार परेको छ। हलितिहार, गोवर्द्धन पूजा, बलीपूजा र आत्म (म्ह) पूजा कात्तिक पनि यसैदिन परेको छ। कार्तिक शुक्ल प्रतिपदाका दिन गाई, गोरु, गोवद्र्धन र आत्म (म्ह) पूजा गर्नुपर्ने शास्त्रीय वचन रहेको छ। कात्तिक १८ गते आइतबार भाइटीका लगाउनुपर्ने समितिले जनाएको छ।"
अर्घाखाँचीमा प्रसादको रूपमा मासु खाँदा २८ जना बिरामी,"अर्घाखाँची : अर्घाखाँचीको सन्धिखर्कमा प्रसादको रूपमा मासु खाँदा २८ जना बिरामी परेका छन् । सन्धीखर्क नगरपालिका१ तारामार्गमा आइतबार देउराली पूजाको प्रसादका रुपमा मासु खाएका २८ जना बिरामी परेका जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए । बिरामीहरूमा झाडापखाला, बान्ता , ज्वरो, शरीर दुख्ने लक्षण देखिएको अर्घाखाँची अस्पतालका प्रमुख डाक्टर जगन्नाथ तिवारीले बताए । उनीहरू सबैको अवस्था सामान्य रहेको छ । आइतबार रातीदेखि बिरामी परेका उनीहरू सोमबार दिउँसो ४ बजे उपचारका लागि अर्घाखाँची अस्पताल गएका थिए । फुड पोइजनको कारण बिरामी परेको डाक्टर तिवारीको भनाइ छ । बिरामीहरू मध्ये अहिले २५ जनाको अर्घाखाँची अस्पताल सन्धिखर्कमा उपचार भइरहेको र १ जनाको अर्घाखाँची हस्पिटल प्रालिमा उपचार भइरहेको अर्घाखाँची प्रहरी प्रमुख मल्लको भनाइ छ । २ जना उपचारपछि निको भएर घरमा फर्किएको र घटनाको अनुसन्धान भइरहेको प्रहरीले बताएको छ ।"
कार्तिक २७ गतेबाट दोस्रो अन्तराष्ट्रिय आमन्त्रित भेट्रान फुटबल प्रतियोगिता हुँदै,"धनकुटा : चौबिसे गाउँपालिकामा गत वर्षदेखि शुरु भएको अन्तराष्ट्रिय आमन्त्रण हाम्रो राजारानी पुरुष भेट्रान फुटवल प्रतियोगिताको दोस्रो संस्करण आउने कार्तिक २७ गतेबाट शुरु हुने भएको छ। आयोजक संस्था हाम्रो राजारानी भेट्रान राजारानी धनकुटाले सोमबार पत्रकार सम्मेलन गरेर खेल तालिका सार्वजनिक गरेको हो। स्वर्गीय ज्ञानबहादुर र बुद्धिमायाँ लिम्बूको स्मृतिमा सञ्चालन हुने प्रतियोगितामा नेपाल भारत र यूकेस्थित भेट्रान फुटबल क्लवसहित टिमको सहभागीता रहनेछ। चौबिसे गाउँपालिकाको संरक्षण तथा गोरखा ब्रुअरीको मुख्य प्रायोजनमा सम्पन्न हुन लागेको उक्त प्रतियोगितामा ३२ लाख बराबरको अनुमानित खर्च हुने आयोजक संस्थाका अध्यक्ष बिजु राईले जानकारी दिए। ४० वर्ष माथिका खेलाडी सहभागी रहने उक्त खेलमा विजेता टोलीले नगद एक लाख २४ हजार २४ रुपैयाँ र उपबिजेताले ६४ हजार २४ रुपैयाँसहित ट्रफी, मेडल र प्रमाणपत्र प्राप्त गर्नेछ। पत्रकार सम्मेलनमा हाल यूकेमा रहेका पूर्वफुटवल खेलाडी तथा भूतपूर्व सैनिक स्थानीय लोकबहादुर चेम्जोङ्गले यूकेस्थित विभिन्न व्यक्तिहरूबाट खेलका लागि संकलित दुई लाख पाँचहजार नगद रकम आयोजकलाई हस्तान्तण गरेका थिए। प्रतियोगितको हरेक खेलमा म्यान अफ द म्याच र विधागत पुरस्कारको व्यवस्था गरिएको छ। भेट्रानतर्फ प्रदेशकै ठूलो प्रतियोगिता भएको आयोजकको दावी छ। खेलसँगै गाउँपालिकाको पर्यटन प्रवर्द्धनका लागि स्थानीय स्तरमा उत्पादित खानाहरूको परिकार, विभिन्न जातीय भेषभुषाहरुको फेसनसो र स्थानीय तथा राष्ट्रिय कलाकारहरूको प्रस्तुति रहने आयोजकले जानकारी दिएको छ। जीवनको उत्तरार्धमा पनि खेलको माध्यमबाट स्वस्थ्य रहन सहयोग पुर्याउने यस प्रतियोगितामा आफ्नो सधैं सहयोग रहने भन्दै पालिका अध्यक्ष राजकुमार चेम्जोङ्गले खेल सफलताको शुभकामना दिए। कार्यक्रमको संचालन सविन अधिकारीले गरेका थिए।"
