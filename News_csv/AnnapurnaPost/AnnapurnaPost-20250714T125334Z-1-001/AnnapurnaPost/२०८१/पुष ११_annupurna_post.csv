शीर्षक,विवरण
जग्गा रोक्का र फिर्ता गर्ने सहमतिपछि खुल्यो कृषि विकास बैँक लहानको ताला,"सिरहा : प्रक्रिया मिचेर करोडौँको जग्गा सस्तोमा लिलाम गरेको भन्दै लहानमा रहेको कृषि विकास बैंकमा लागेको ताला खुलेको छ। लहान नगरपालिका२ का ऋणी रामचन्द्र यादवले स्थानीयवासीको सहयोगमा तालाबन्दी गरेका थिए। वार्ता भएर ८ घण्टापछि साँझ तालबन्दी खुलेको छ। वार्ता समितिले यो प्रक्रियामा दोषी देखिने सबैलाई कारबाही गर्न माग गरेका छन्। लिलाम भएका जग्गा तत्कालै बैंकले मालपोतलाई पत्राचार गरी रोक्का गर्ने र कानुनी प्रक्रिया मिलाएर जग्गा फिर्ता गरी धनीको नाममा कायम गर्ने सहमति भएको छ। दिनभरि कर्मचारीहरूलाई भित्रै थुनिएको थियो। जसका कारण सेवा अवरुद्ध रहेको थियो। प्रहरीले बाहिर सुरक्षा दिएका थिए। प्रक्रिया मिचेर लिलाम भएको वार्ता समितिका सदस्य जिल्ला उद्योग वाणिज्य संघ सिरहाका अध्यक्ष विकास शारदाको भनाइ छ। उनका अनुसार जग्गा धितो लिलाम गर्दा पञ्चीकृत गर्नुपर्छ। त्यो थिएन। पञ्चीकृत गर्दा नगरपालिका, जिल्ला प्रशासन कार्यालय, जग्गाधनी, भ्यालुऐटर र बैंकका प्रतिनिधि हुन्छ। स्थलगत गई चलनचल्तीका भाउ पत्ता लगाएर लिलाम हुन्छ। यहाँ बैँकले ऋण स्वीकृत गर्ने बेलामा जग्गाको मूल्याकंन ८० लाख गरेर ३५ लाख ऋण स्वीकृत गरेका थिए। तर, ४ वर्षपछि जग्गाको भाउ बढ्नुको साट्टो घटाएर ६५ लाख मूल्याकंन गरी ३५ लाखमै लिलामी गरेको बुझिएको छ। ऋण दिलाइदिने बिचौलिया र कर्मचारीको मिलोमतोमा सस्तो लिलाम भएको वार्ता समिति सदस्यहरूको भनाइ छ। सुनसरी भोक्राहा३ की ताराकुमारी रौनियारले लिलामी स्वीकार गरेको देखिएको छ। उनले पुस ३ गते आफ्नो नाममा जग्गा नामसारी गराएको छ। ऋणी यादवले पूर्वपश्चिम राजमार्ग टाँसिएकै साँवा ७ धुर जग्गा धितो राखि ०७७ फागुन १५ गते ३० लाख रुपैयाँ ओडी ऋण लिएका थिए। उनले मंसिर महिनाको पनि किस्ता तिरेको बताएका छन्। ब्याज सावाँ गरी हालसम्म १९ लाख ९२ हजार ७७३ रुपैयाँ तिरिसक्दा पनि जग्गा लिलाम हुँदा अन्यायमा परेको ऋणी यादवले बताए। उनका अनुसार ०८१ कात्तिक २९ गते जग्गा लिलाम गरिदिने कर्मचारीले धम्की दिए। पैसा पटक पटक बुझाइरहँदा पनि चलनचल्ती अनुसार १ करोड ४५ लाखमा बिक्री हुने जग्गा ३५ लाखमै लिलाम गरिदिएको यादवले सुनाए। गाउँको १० कठ जग्गा बेचेर बजारमा जग्गा किनि घर बनायौँ त्यो बैँकले लिलाम गर्दा बेघर हुने अवस्थामा पुगेका छौँ, यादवले भने, सोझो मान्छे जसरी पनि ठगिने गर्दछ। हामीलाई सरकारले न्याय गर्नुपर्छ। सहमति अनुसार अगाडि बढ्ने बैँकले जनाएको छ।"
गुल्मीमा स्कुटर दुर्घटना हुँदा दुई जनाको मृत्यु,गुल्मी : गुल्मीमा स्कुटर दुर्घटना हुँदा दुई जनाको मृत्यु भएको छ। चन्द्रकोट गाउँपालिकाको मजुवादेखि शान्तिपुर जाँदै गरेको लु १७ प १६४४ नम्बरको स्कुटर सिस्नेखोलामा दुर्घटना भएको जिल्ला प्रहरी कार्यालय गुल्मीले जनाएको छ। स्कुटर दुर्घटना हुँदा चन्द्रकोट ६ का ३० वर्षीय विनोद बिक र ४० वर्षीय किरणकुमार थापाको मृत्यु भएको जिल्ला प्रहरी कार्यालयका प्रहरी नायब उपरीक्षक शंकर पोखरेलले जानकारी दिए। दुर्घटनामा परेका बेहोस अवस्थामा रहेका दुवै जनाको प्राथमिक स्वास्थ्य केन्द्र जोहाङ खैरेनीले मृत घोषणा गरेको थियो। प्रहरी नायब उपरीक्षक पोखरेलका अनुसार स्कुटर बिहीबार साँझ ४:५० बजेको समयमा मजुवारिडी सडकखण्डमा करिब २००२५० मिटर तल सिस्नेखोलामा खसेको थियो। स्कुटर दुर्घटना बारे सत्यवती गाउँपालिका ६ चोरकाटे बस्ने शंकर भण्डारीले प्रहरीलाई खबर गरेका थिए। दुर्घटनाको खबर पाएलगत्तै चार जना प्रहरीको टोली घटनास्थलमा खटिएको थियो। घटनाको बारेमा थप अनुसन्धान जारी रहेको जिल्ला प्रहरी कार्यालय गुल्मीले जनाएको छ।
पार्टीगत ट्रेड युनियन हटाउन कांग्रेसएमाले सहमत,"काठमाडौं : नेपाली कांग्रेसले निजामती क्षेत्रमा पार्टीगत ट्रेड युनियन राख्न उचित नहुने सुझाव दिएको छ। सिंहदरबारमा बिहीबार बसेको प्रतिनिधिसभा अन्तर्गतको राज्य व्यवस्था तथा सुशासन समिति बैठकमा संघीय निजामती सेवाको गठन, सञ्चालन र सेवाका सर्त सम्बन्धमा व्यवस्था गर्न बनेको विधेयक सम्बन्धमा विभिन्न दलका प्रमुख सचेतक र सचेतकसँगको छलफलका क्रममा कांग्रेसका प्रमुख सचेतक श्यामकुमार घिमिरेले ट्रेड युनियनलाई पार्टीगत रूपमा राख्न नहुने सुझाव दिए। उनले नेपालको कानुनले सरकारी कर्मचारीले कुनै पनि पार्टीको संस्थागत सदस्य लिन नहुने उल्लेख गरेकोमा ट्रेड युनियनलाई पार्टीगत रूपमा राख्न नहुने पार्टीको धारणा रहेको बताए। एउटामात्रै आधिकारिक ट्रेड युनियन राख्नुपर्ने र अधिकृत तहभन्दा माथिका कर्मचारीलाई संलग्न गराउन नहुने उनले बताए। उनले संवैधानिक आयोग पूर्व कर्मचारीको क्लबजस्तो देखिएकाले आयोगमा ५० प्रतिशतभन्दा बढी पूर्व कर्मचारी हुन नहुने प्रावधान राख्नुपर्ने सुझाव दिए। बैठकमा एमालेका मुख्य सचेतक महेश बर्तौलाले निजामती क्षेत्रमा विभिन्न दलका फरकफरक ट्रेड युनियन भन्दा पनि एउटै ट्रेड युनियन राख्नुपर्ने बताए। एउटै ट्रेड युनियनमा पनि अधिकृतभन्दा माथिका कर्मचारीलाई राख्न नहुने विषयमा छलफल चलाउनुपर्ने उनले बताए। बैठकमा प्रमुख दलका मुख्य सचेतकहरूले विधेयकहरूलाई समयमा नै अघि बढाउन पार्टीगत रूपमा नै प्रतिवद्ध रहेको धारणा राखेका थिए। उनीहरूले विधेयक धेरै समय समितिमा रहँदा समयमा नै कानुन नबन्ने समस्या रहेकाले सबै गम्भीर हुनुपर्ने सुझाव दिएका थिए।"
झापामा दोस्रो भेलागढी महोत्सव सुरु,"झापा : आन्तरिक तथा बाह्य पर्यटकीय भित्र्याउने उद्देश्यले झापाको हल्दिबारीमा १० दिने दोस्रो भेलागढी महोत्सव सुरु भएको छ। हल्दिबारी गाउँपालिका२ स्थित भेलागढी सहिद स्मृति लोकतान्त्रिक पार्कमा सुरु भएको महोत्सवको कोशी प्रदेशका वन, वातावरण तथा पर्यटन मन्त्री सदानन्द मण्डलले आज उद्घाटन गरेका हुन्। उद्घाटन कार्यक्रममा बोल्दै मन्त्री मण्डलले भेलागढी सीमसार क्षेत्रमा आन्तरिकसँगै बाह्य पर्यटक भित्र्याउने प्रवल सम्भावना रहेको र यसको लागि कोशी सरकारले सक्यो सहयोग गर्ने बताएका छन्। पुस २१ गतेसम्म सञ्चालन हुने महोत्वसमा घरेलु उत्पादनलाई विशेष प्रथामिकता दिएको आयोजक संस्थाका सचिव खकेन राजवंशीले जानकारी दिए। स्थानीय खाद्य परिकार भाक्का, घुगी, गंगटा, सिदल र माछाका लगायतका २० बढी प्रकारका स्टल रहने उनको भनाइ छ। महोत्सवमा स्थानीयदेखि राष्ट्रिय कलाकार प्रस्तुति रहने छ। साथै मन्त्र ब्यान्डको समेत प्रस्तुति रहनेछ। महोत्सवमा एकलाख बढी पर्यटक भित्र्याउने लक्ष्य राखिएको आयोजक समितिले जनाएको छ। भेलागढी सामुदायिक वन उपभोक्ता समूहका अध्यक्ष पुण्यप्रसाद लम्सालको अध्यक्षतामा भएको उद्घाटन कार्यक्रममा कोशी प्रदेशका पूर्वाधार बिकास राज्यमन्त्री भुमिप्रसाद राजबंशी, प्रदेशसमा सदस्य छबिलाल चुडाल, हल्दीबारी गाउँपालिका अध्यक्ष रबिन्द्रप्रसाद लिङ्देन, प्रमुख प्रशासकीय अधिकृत मानबहादुर वन (महेन्द्र), २ नम्बर वडा अध्यक्ष सुकलाल राजवंशी लगायतले शुभकामना मन्तव्य राखेका थिए। स्वागत मन्तव्य आयोजक संस्थाकी उपाध्यक्ष भीमादेबी पराजुलीले गरेकी थिइन् भने सञ्चालन सचिव खकेन राजवंशीले गरेका थिए। २०७६ साल फागुनमा आठ करोड लागत अनुमान बजेट स्वीकृत गर्दै गाउँपालिकाले बहुवर्षीय आयोजनाको रुपमा भेलागढी सिमसार काम अघि बढाएको थियो। करिब तीन बिगाहा फैलिएको सिमसारभित्र पोखरी विशेष आकर्षणको रुपमा रहेको छ। पोखरीमा काठबाट बनाइएको पुल आकर्षणको केन्द्र बनेको छ। ९१ दशमलव ५६ हेक्टरमा फैलिएका सामुदायिक वनमा १९ दशमलव ७ हेक्टरमा सिमसारसहितको पर्यटकीय स्थलको रुपमा विकास गरिएको छ। यहाँ भ्यू टावर, आधुनिक तालिम हल, टायलसहितको रिङरोड, पानीका फोहोरा (वाटर डान्सिङ फाउन्टेन), शिव भगवानको मूर्ति, काठे पुल, बालबालिका पार्क, खेलमैदान, पिकनिक स्थललगायतका संरचनाहरू निर्माण गरिएको छ। अहिले जाडोको मौसममा यहाँ पिकनिक खानेहरूको घुइँचो नै लाग्ने गरेको छ।"
सामसङले दियो ३० विद्यार्थीलाई एआईमा प्रमाणपत्र,"काठमाडौं : सामसङ इनोभेसन क्याम्पस (एसआईसी) मार्फत सामसङ नेपालले नेपाली युवाहरूलाई सशक्तीकरणमा जारी राखेको छ। त्रिभुवन विश्वविद्यालय इन्स्टिच्युट अफ इन्जिनियरिङ पुल्चोक क्याम्पसमा आयोजित समारोहमा आर्टिफिसियल इन्टेलिजेन्स (एआई) कोर्स पूरा गरेका ३० विद्यार्थीलाई प्रमाणपत्र प्रदान गरेको छ। यसका साथसाथै, कार्यक्रमले कोडिङ र प्रोग्रामिङ कोर्सको तेस्रो ब्याचमा प्रवेश गर्ने ६० विद्यार्थीको पनि स्वागत गरेको छ। सन् २०२२ मा सुरु भएदेखि एसआईसीले युवाहरूलाई चौथो औद्योगिक क्रान्तिका लागि आवश्यक सीपहरू प्रदान गरी भविष्यका लागि तयार हुने सामसङको टुगेडर फर टुमरो इन्एबलिंग पिपल को उद्देश्यलाई अघि बढाउन निर्णायक भूमिका खेलेको छ। लगभग पाँच महिनाको दौरानमा सम्पन्न भएको यो एआई पाठ्यक्रम, उन्नत एआई अवधारणाहरू र व्यावहारिक अनुप्रयोगहरूमा केन्द्रित रहेको थियो।"
जनयुद्धलाई अपमानित गर्ने काम भइरहेको छ : विप्लव,"काठमाडौं : नेपाल कम्युनिष्ट पार्टी (नेकपा)का महासचिव नेत्रविक्रम चन्द विप्लवले जनयुद्धलाई अपमानित गर्ने काम भइरहेको बताएका छन्। माओ दिवसका अवसरमा बिहीबार काठमाडौंमा आयोजित कार्यक्रममा विप्लवले जनयुद्धका कारण मुलुकमा परिवर्तन सम्भव भए पनि अहिले संसद, अदालत सबैतिरबाट जनयुद्धलाई अपमानित गर्ने काम भइरहेको बताए। नेपालमा महिलालगायत पछि परेका समुदायलाई जनयुद्धकै कारण बोल्ने ठाउँमा पुर्याएको भन्दै बिप्लवले जनयुद्धलाई कसैले अपमानित गर्न नपाइने जिकिर गरे। उनले माओवादीका धारहरूबीच एकता गर्न आफू तयार रहेको बताए। आफूहरूले ८ महिनाअघि एकताको प्रस्ताव पठाए पनि माओवादी केन्द्रले गम्भीर भएर छलफल नगरेको उनले बताए। उनले तत्काल एकता हुन नसके कम्युनिष्ट, माओवादी र समाजवादीबीचको मोर्चा आवश्यक रहेको धारणा राखे। त्यस्तै माओवादी केन्द्रका उपमहासचिव जनार्दन शर्माले समाजवादी क्रान्तिको दिशा तय गर्दै माओवादीभित्र पुनःगठनको आवश्यकता रहेको बताए। पार्टीभित्र बैचारिक बहस भन्दा गठबन्धनको बहसले प्राथमिकता पाउन थालेकाले बैचारिक बहसका माध्यमबाट पार्टीलाई अघि बढाउनुपर्ने आवश्यकता रहेको उनले बताए। वैचारिक बहसमा स्पष्ट हुँदै कम्युनिस्ट आन्दोलनको तेस्रो पुनःगठन गर्नुपर्ने शर्माको भनाइ छ। उनले माओले चिनिया क्रान्तिबाट दिएको शिक्षाबाट सिकेर नेपालको समाजवादी क्रान्तिलाई अघि बढाउन कम्युनिष्ट घटकहरू संकल्पीत हुनुपर्नेमा जोड दिए।"
विद्यार्थीलाई न्यानो कपडा,"नुवाकोट : नुवाकोटको वेलकोटगढीस्थित एक विद्यालयमा अध्यनरत विद्यार्थीहरूलाई न्यानो कपडा वितरण गरिएको छ। बेलकोटगढी७ महादेवफाँटमा रहेको महादेव माविमा अध्ययनरत साढे पाँच सय विद्यार्थीहरूलाई न्यानो कपडा वितरण गरिएको हो। सो विद्यालयमा अध्ययनरत ५ सय ७६ जना विद्यार्थीलाई न्यायो कपडा वितरण गरिएको हो। एक संस्थाको सहयोगमा विद्यालयमा अध्ययनरत विद्यार्थीहरूलाई ट्रयाक र ट्राउजर वितरण गरिएको विद्यालयले जनाएको छ। नुवाकोटको पुरानो विद्यालयको रुपमा रहेको सो विद्यालयमा हाल ५ सय ७६ जना विद्यार्थी अध्ययनरत छन्। भौतिक संरचनासहित शिक्षकहरूका लागि अध्यापन गराउने ल्यापटपदेखि अन्य प्रविधिहरूको सुविधासहित विद्यालयमा विज्ञान प्रयोगशाला, खेलकुद मैदान, विद्यार्थीहरूका लागि बसको व्यवस्था समेत रहेको छ। विद्यालयमा गरिब तथा जेहेन्दार विद्यार्थीहरूको हितमा समेत प्रयोग गरिँदै आएपछि उक्त विद्यालय"
शाओमी नेपाल र ट्राफिक प्रहरीको सहकार्यमा ट्राफिक सुरक्षा सचेतना अभियान,"काठमाडौं : ग्लोबल टेक्नोलोजी लिडर शाओमीले नेपाल ट्राफिक प्रहरीसँग मिलेर ट्राफिक सुरक्षा सम्बन्धी भिडियो मार्फत सचेतना अभियान सञ्चालन गरेको छ। यस अभियानले फेरी पनि शाओमीको समाजको हितप्रतिको प्रतिबद्धतालाई झल्काएको छ। यो सचेतना अभियानले ट्राफिक नियमहरूको पालना गर्नुको महत्व तथा सडक सुरक्षाको बेवास्ता गर्दा हुने गम्भीर परिणामहरूलाई विशेष जोड दिएको छ। भिडियोमा नेपालमा हुने सडक दुर्घटनाका मुख्य कारणहरू जस्तै तीव्र गतिमा सवारी चलाउनु, मद्यपान गरेर सवारी हाँक्नु, गलत ठाउँमा बाटो काट्नु, ओभरहेड पुल प्रयोग नगर्नु र सवारी चलाउँदा मोबाइल फोनको प्रयोग गर्नुलाई सम्बोधन गरेका छ। अभियानको मूल उद्देश्य भनेको जिम्मेवार भएर सवारी चलाउने अभ्यासलाई प्रवर्द्धन गर्नुका साथै सडक दुर्घटना र यसबाट हुने मृत्यु दर कम गर्नु रहेको कम्पनीले बताएको छ। यस अभियानको बारेमा बोल्दै शाओमी नेपालका कन्ट्री म्यानेजर मनु मनस्वीले भने, शाओमीको लक्ष्य व्यापार मात्र नभई समुदायहरूको सुरक्षा र कल्याणमा योगदान पुऱ्याउनु पनि हो। ट्राफिक प्रहरीसँगको सहकार्यमा सञ्चालन गरिएको यो ट्राफिक सचेतना अभियान नेपालका सडकलाई सबैका निम्ती सुरक्षित बनाउने हाम्रो प्रयास हो। शाओमी नेपाल र नेपाल ट्राफिक प्रहरीबीचको यो सहकार्यले सडक सुरक्षा र ट्राफिक नियमहरूको पालनाको महत्वबारे सर्वसाधारणलाई सचेत बनाउनुका साथै सडकलाई सुरक्षित बनाउन मद्दत पुऱ्याउनेछ। सामाजिक उत्तरदायित्वप्रति समर्पित व्यापारिक संस्था भएकाले शाओमी नेपाल स्थानीय समुदायहरूको जीवनमा सुधार ल्याउन विभिन्न अभियानहरूमा नियमित रूपमा सहभागी हुँदै आएको छ। यस अभियानले शाओमी नेपालले भविष्यमा पनि नेपाली समुदायको हितमा काम गर्ने प्रतिबद्धता दर्शाएको छ।"
दुई दलीय कार्यदलको बैठकमा केके भयो कुराकानी?,काठमाडौं : नेपाली कांग्रेस र नेकपा एमालेको संयुक्त कार्यदलले संघीय संसदको संसदीय समितिमा विचाराधीन विधेयकलाई अघि बढाउन अन्य दलसँग छलफल गर्ने निर्णय गरेको छ। कांग्रेस संसदीय दलको कार्यालय सिंहदरबारमा बिहीबार बसेको संघीय संसदमा विचाराधीन विधेयकका सन्दर्भमा गठित दुई दलीय कार्यदलको पहिलो बैठकले प्रतिनिधिसभा र राष्ट्रियसभाका समितिमा विचाराधीन रहेका विधेयकलाई संसदको आगामी अधिवेशनबाट पारित गराउनका लागि अन्य दलसँग छलफल गर्ने निर्णय गरेको हो। अन्य दलका प्रमुख सचेतक र सचेतकसँग छलफल गर्ने जिम्मेवारी कांग्रेसका मुख्य सचेतक श्यामकुमार घिमिरे र एमालेका प्रमुख सचेतक महेश बर्तौलालाई दिइएको कांग्रेस सांसद जीवन परियारले जानकारी दिए। बैठकले संसदीय समितिमा रहेका विधेयकहरूलाई अघि बढाउने विषयमा आआफ्ना दलका संसदहरूसँग पुष १७ गतेभित्र छलफल गर्ने निर्णय गरेको उनले बताए। त्यस्तै बैठकले संसदीय समितिमा रहेका विधेयकहरूलाई समयसिमाभित्रै पारित गरी संघीय संसदमा पेस गर्ने सन्दर्भमा प्रतिनिधिसभा र राष्ट्रियसभाका साथै संयुक्त संसदको नियमावलीका विषयमा अन्य दलसँग परामर्श गर्ने निर्णय गरिएको परियारले जानकारी दिए। समितिमा लामो समयसम्म विधेयक रहने कुरा उचित नभएकाले समय सीमाभित्र अघि बढाउनका लागि नियवमालीमा रहेको व्यवस्थाका बारेमा अन्य दलसँग छलफल गरिने उनले बताए। कार्यदलको अर्को बैठक पुस १८ गते बस्ने छ। पुस ९ गते प्रधानमन्त्री निवास बालुवाटारमा बसेको बसेको दुई दलीय संयन्त्रले संयुक्त कार्यदल गठन गर्ने निर्णय गरेको थियो।
नेपालमा पहिलो प्रिमियम सिरेमिक टाइल सेगमेन्टको उत्पादन सुरु,"काठमाडौं : कजरिया रमेश टाईल्स लिमिटेडले ३००४५० एमएम सिरेमिक टाइलहरूको नयाँ श्रृंखला प्रस्तुत गर्दै आफ्नो उत्पादन लाइनलाई अझ विस्तार गरेको छ। कम्पनीले सिरेमिक टाईल्स क्षेत्रमा आफ्नो प्रभावशाली प्रवेशको संकेत दिएको छ। यसअघि कम्पनीले ६००६०० एमएम र ६००१२०० एमएमको ग्लेज्ड भिट्रिफाइड टाईल्सका साथै ४००४०० एमएमको हेभी ड्युटी भिट्रिफाइड टाईल्स बजारमा ल्याइसकेको छ। जुन अहिले पनि व्यापक रूपले लोकप्रिय छन्। कजरिया टाईल्सले नेपालभर १०० भन्दा बढी डिलर र वितरकहरूको विशाल नेटवर्क निर्माण गरेको छ। जसले ग्राहकहरूलाई कम्पनीका उत्कृष्ट उत्पादनहरू सजिलै प्राप्त गर्न मद्दत पुर्याएको छ। यी टाइलहरू नेपालमा नै उत्पादन हुने भएकाले उच्च गुणस्तरको सुनिश्चितता गर्दै उत्पादन लागत पनि कम गर्दछ। यसका कारण कजरिया टाईल्सले आयातित भारतीय टाइलहरूको तुलनामा २०२५ कम मूल्यमा उत्पादनहरू उपलब्ध गराउँछ। यसरि कजरिया टाईल्स नेपाली उपभोक्ताहरू माझ किफायती र प्रिमियम विकल्पको रूपमा प्रस्तुत हुनेछ। सिरेमिक टाइलहरू आफ्नो विविधता, टिकाउपन, र मर्मतसम्भार गर्न सजिलो हुने कारणले भित्री स्थानहरूमा प्रयोगका लागि उत्तम विकल्प मानिन्छ। कजारिया रमेश टाईल्सले विभिन्न डिजाइन, रङ र साइजका विकल्पहरू प्रस्तुत गर्दछ। जसले तिनीहरूलाई भान्सा, बाथरूम र बैठक कोठामा प्रयोग गर्न उपयुक्त बनाउँछ। दाग र मोइस्चर प्रतिरोध गर्न सक्ने क्षमताले तिनीहरूलाई आधुनिक घरहरूमा प्रयोगका लागि उपयोगी, आकर्षक र दीर्घकालीन प्रयोगको लागि उत्तम बनाउँछ। सिरेमिक टाइलहरू भुइँ र पर्खाल दुबैको लागि भरपर्दो विकल्प हुन। कजरिया रमेश टाईल्सका निर्देशक हिमांशु अग्रवालले भने, हामीले नेपाली बजारमा पहिलो पटक भिट्रिफाइड टाईल्स ल्याउदा व्यापक प्रशंसा पाएका थियौँ। त्यसै सफलतामा आधारित भएर हामी अहिले अत्याधुनिक प्रविधिमा उत्पादन गरिएका सिरेमिक टाइलहरू बजारमा ल्याउँदैछौं। हामी पूर्ण विश्वासका साथ भन्न सक्छौं कि नेपाली बजारमा यी टाइलहरू पनि त्यत्तिकै रुचाइनेछन्। साथै उत्साहका साथ हामी ३००६०० एमएमका सिरेमिक टाईल्स पनि छिटै उत्पादनमा ल्याउने घोषणा गर्दछौँ। कजरिया रमेश टाईल्स लिमिटेडको ३००४५० एमएम सिरेमिक टाईल्स उत्पादन गर्ने निर्णयले उनीहरूको उत्पादन दायराको रोमाञ्चक विस्तारलाई जनाउँछ। यस नयाँ उत्पादनले आवासीय र व्यावसायिक स्थान दुवैका लागि उच्च गुणस्तरका विविध विकल्पहरू प्रस्तुत गर्नेछ। स्टाइल, टिकाउपन, र सजिलो मर्मतसम्भारमा ध्यान केन्द्रित गर्दै यी टाइलहरूले विभिन्न ग्राहकहरूको आवश्यकताहरू पूरा गर्ने उद्देश्य राखिएको छ। कजरिया रमेश टाईल्स लिमिटेडले, रमेश कर्प र भारत को नं १ टायल निर्माता कजरिया सिरामिक्सको संयुक्त लगानीमा नवलपरासीमा नेपालकै सबैभन्दा ठूलो टाइल उत्पादन कारखाना निर्माण गरिरहेको छ। ४०० करोड रुपैयाँको लगानीमा निर्माण हुने यस परियोजनाले वार्षिक ५२ लाख मिलियन स्क्वायर मिटर टाइल्स उत्पादन गर्नेछ। जसले हजारौं रोजगारी सिर्जना गर्ने र स्थानीय अर्थतन्त्रलाई सुदृढ बनाउनेछ। यस परियोजनाले दिगो विकासमा जोड दिदै स्थानीय सामग्रीहरूको प्रयोग गर्नेछ र आवासीय र व्यावसायिक स्थानहरूका लागि उच्च गुणस्तरको किफायती टाइलहरू उपलब्ध गराउनेछ।"
भोजपुर स्कार्पियो दुर्घटना : एकजना घाइतेको मृत्यु,"भोजपुर : पर्यटकीय टेम्केडाँडा भ्रमण गर्न जाने क्रममा स्कार्पियो दुर्घटना हुँदा घाइते भएकामध्ये एक जनाको मृत्यु भएको छ। मृत्यु हुनेमा झापाको गौरादह नगरपालिका७ का ६६ वर्षीय झम्कबहादुर घले रहेका छन्। बिहीबार बिहान भोजपुर नगरपालिका५ बोखिमको डाडाँटोलस्थित प्रदेश १०२००२ च ६९२३ नम्बरको स्कार्पियो सडकबाट खस्दा १० जना घाइते भएका थिए। चालकसहित १० जना सवार उक्त गाडी अनियन्त्रित भइ सडकबाट करिब दुई सय ५० मिटर तल खसेको थियो। घाइते हुनेमा माङ्सेबुङ गाउँपालिका६, इलामका नविनकुमार राई, उनका साढे २ वर्षे छोरा निगेल राई र सोही स्थानकी मेनुका घले, भोजपुर नगरपालिका ५ की लाक्पादिकी शेर्पा र देवीकला घले, भोजपुर नगरपालिका ५ की जुनुका राई र रामकुमार राई, धरान २ सुनसरीकी ईहायाराना सुब्बा र धरान ८ सुनसरीका चालक सुदीप लिम्बु रहेका छन्। घाइतेमध्ये देवीकला घलेको अवस्था गम्भीर रहेको जिल्ला प्रहरी कार्यालय भोजपुरले जनाएको छ। घाइतेहरूलाई तत्काल जिल्ला अस्पताल भोजपुर ल्याइएको थियो।"
यस्ता छन् मन्त्रिपरिषद् बैठकका निर्णयहरू,"काठमाडौं : सरकारले अनुचित लेनदेन, खेलमा मिलोमतो र अनुमति नलिइ क्यासिनो सञ्चालनलाई सम्पत्ति शुद्धीकरण निवारण ऐन अनुसारको कसुर तोक्ने निर्णय गरेको छ। बिहीबार सिंहदरबारमा पुस ९ गते बसेको मन्त्रिपरिषद्को निर्णय सार्वजनिक गर्दै सरकारका प्रवक्ता पृथ्वीसुव्वा गुरुङले अनुचित लेनदेन, खेलमा मिलोमतो र अनुमति नलिइ क्यासिनो सञ्चालनका साथै मानव तस्करी, हुण्डी र भर्चुअल मुद्रा प्रयोगलाई समेत शुद्धीकरण निवारण ऐन अनुसारको कसुर तोक्ने निर्णय भएको जानकारी दिए। अब उक्त कसुरमा शुद्धीकरण निवारण ऐन आकर्षित हुने प्रवक्ता गुरुङले बताए। बैठकले सहकारीसम्बन्धी केही नेपाल ऐन संशोधन गर्न बनेको अध्यादेश जारी गर्न राष्ट्रपतिसमक्ष सिफारिस गर्ने निर्णय गरेको छ भने सवारी तथा यातायात व्यवस्था (दशौं संशोधन) नियमावली, २०८१ स्वीकृत गरेको छ। बैठकले नेपाल बीमा प्राधिकरणका अध्यक्ष नियुक्त गर्ने प्रयोजनका लागि नाम सिफारिस गर्न योजना आयोगका सम्बन्धित क्षेत्र हेर्ने सदस्यको संयोजकत्वमा अर्थमन्त्रालयका सचिव र ज्योतिचन्द्र ओझा रहेको सिफारिस समिति गठन गर्ने निर्णय गरेको प्रवक्ता गुरुङले बताए। प्रवक्ता गुरुङले लिपुलेकका सन्दर्भमा भारत र चीनबीच भएको सहमति नेपाललाई प्रभाव पार्ने ढंगले नभएको मन्त्रिपरिषद्ले निष्कर्ष निकालेको बताए। सो विषय दुईदेशबीच पहिलेदेखिकै प्राविधिक कुरा भएको उनले बताए। प्रवक्ता गुरुङले उक्त सहमतिका कारण नेपालले कुनै चिन्ता लिनु नपर्ने उल्लेख गरे। यसअघि भारत र चीनले नेपालकोसमेत दाबी रहेको लिपुलेक क्षेत्रबाट मानसरोवर यात्रा खुलाउने सहमति गरेपछि विभिन्न कोषबाट बहस हुँदै आएको थियो।"
"सरकारले भन्यो चीन र भारतबीचको सहमति प्राविधिकमात्र, यसले नेपाललाई प्रभाव पार्दैन","काठमाडौं : सरकारले भारत र चीनबीच भएको पछिल्लो सहमतिले नेपाललाई कुनै प्रभाव नपार्ने निष्कर्ष निकालेको छ। मंगलबार बसेको मन्त्रिपरिषद् बैठकले यस्तो निष्कर्ष निकालेको सञ्चार तथा सूचना प्रविधिमन्त्री पृथ्वीसुब्बा गुरुङले बताए। हालै बेइजिङमा आयोजित एक कार्यक्रममा चिनियाँ विदेशमन्त्री वाङ यी र भारतीय सुरक्षा सल्लाहकार अजित डोभलबीच मानसरोवर यात्राको सुरुवात गर्ने विषयमा सहमति भएको थियो। भारतीय तीर्थालुहरू लिपुलेक हुँदै कैलाश यात्रा गर्ने सहमतिमा उल्लेख भएको बताइएको छ। प्रवक्ता गुरुङले उक्त सहमति दुई देशबीचको प्राविधिक विषयमात्र भएको र यसले नेपालको स्वाधीनतामा आँच नपुर्याउने बताए। 'चिनियाँ विदेशमन्त्री वाङ यी र भारतीय सुरक्षा सल्लाहकार अजित डोभलबीच लिपुलेखका विषयमा जुन सहमति भएको भनिएको छ। त्यसले हाम्रो स्वाधीनता, नेपालको नक्सामाथि प्रभाव पार्ने ढंगले गरिएको होइन। सहमतिमा उनीहरूबीचको प्राविधिक कुरा समेटिएका छन्। यस विषयमा क्याबिनेटमा पनि लामो छलफल भयो। हामीले चिन्ता लिन नपर्ने र त्यसले हाम्रो स्वाभिमानमाथि प्रश्न नउठ्ने ढंगले सम्झौता भएको हो। त्यसैले चिन्ता लिनुपर्ने निष्कर्ष निकालिएको हो,' प्रवक्ता गुरुङले भने।"
नेपालले जलवायु न्याय र क्षतिपूर्तिको आवाजलाई सशक्त रूपमा उठाउनुपर्छ : परराष्ट्रमन्त्री,"काठमाडौं : परराष्ट्रमन्त्री आरजु राणा देउवाले नेपालले जलवायु न्याय, जलवायु वित्त र क्षतिपूर्तिको आवाजलाई विश्वस्तरमा नै अझ सशक्तरूपमा उठाउनुपर्ने बताएकी छन्। नगन्य कार्बन उत्सर्जन गर्ने तर त्यसको व्यापक नकारात्मक असर भोग्नुपर्ने विरोधाभासपूर्ण अवस्थाबाट नेपाल गुज्रिरहेकाले यस्ता चुनौतीको सामना गर्न नेपालले अन्तर्राष्ट्रिय स्तरमा अझ सक्रिय भूमिका खेल्नुपर्ने आवश्यकता बढेको उनको भनाइ छ। उनले भनिन्, 'जलवायु परिवर्तनबाट नेपाललाई परेको असर र यससँग जुध्न नेपालले गरिरहेका प्रयासहरूका बारेमा संयुक्त राष्ट्रसङ्घका विभिन्न फोरमहरू एवं जलवायु परिवर्तनसम्बन्धी सम्मेलनहरूमार्फत विश्व समुदायसमक्ष हामीले स्पष्ट र सशक्त रूपमा राख्दै आएका छौं। आगामी दिनहरूमा यसलाई थप सशक्त बनाउनु जरुरी छ।' अजरबैजानको बाकुमा सम्पन्न २९औं विश्व जलवायु सम्मेलन एवं अन्तर्राष्ट्रिय न्यायालयमा नेपालको उपस्थितिबारे छलफल गर्न वन तथा वातावरण मन्त्रालयद्वारा काठमाडौंमा आयोजित समीक्षा कार्यक्रममा उनले सो धारणा राखेकी हुन्। मन्त्री राणाले गत डिसेम्बर ९ मा हेगस्थित अन्तर्राष्ट्रिय अदालतमा जलवायु परिवर्तनसम्बन्धी अन्तर्राष्ट्रिय सुनुवाइमा नेपालका तर्फबाट आफ्नो नेतृत्वको प्रतिनिधिमण्डलले जलवायु परिवर्तनका सम्बन्धमा राज्यको दायित्व सम्बन्धमा पहिलो पटक नेपालका आधारहरु मौखिकरूपमा प्रस्तुत गरेको जानकारी गराइन्। सो अदालतमा सुनुवाईका क्रममा आफूले नेपालले कहिल्यै नगरेको गल्तीको सजाय भोगिरहेको कुरा सशक्तरूपमा उठाउँदै जिम्मेवार विकसित राष्ट्रहरूले जलवायु सङ्कट समाधानमा पनि उत्तिकै जिम्मेवारी लिई जलवायु न्यायको सिद्धान्त स्थापित हुनुपर्नेमा जोड दिएको जानकारी मन्त्री राणाले दिइन्। नेपालजस्तो संवेदनशील भूबनोट भएको पर्वतीय मुलुकका लागि जलवायु परिवर्तनको प्रभाव गम्भीर रहेको भन्दै उनले नेपालका हिमालहरू पग्लिरहेका, जैविक विविधतामा ह्रास आइरहेको, प्राकृतिक विपत्तिहरू बढ्दै गएको र जसका कारण नेपालको अर्थतन्त्र, सामाजिक जीवन र वातावरणमा नै नकारात्मक असर पारिरहेको उनले बताइन्। इसिमोडको एक प्रतिवेदनले यही गतिमा कार्बन उत्सर्जन भइरहेमा यस शताब्दीको अन्त्यसम्ममा हिन्द कुश हिमालयमा रहेका हिमनदीहरूले ८० सम्म हिउँको मात्रा गुमाउने देखाएकाले यो नेपाललगायत पर्वतीय मुलुकका लागि चिन्ताको विषय रहेको उनको भनाइ थियो। पर्वतीय क्षेत्र सबैभन्दा बढी जलवायु जोखिममा परेकाले त्यहाँका नागरिक अन्यत्रै जान बाध्य भएका र जलवायु परिवर्तनले मानिसको आधारभूत मौलिक अधिकारमा समेत खलल पारेको भन्दै मन्त्री राणाले जलवायु परिवर्तनका चुनौतीहरूको सामना गर्न सबै मुलुकहरूको साझा प्रयास अपरिहार्य रहेकोमा जोड दिइन्। जलवायु वित्तको पहुँचमा भोगिरहेको समस्याको प्रक्रियागत जटिलता, कोषको बाँडफाँडमा देखिएको असमानता र अन्य कठिनाइका बारेमा सम्बन्धित निकायहरूसँग गहन छलफल हुन जरूरी रहेको उनको भनाइ थियो। 'त्यसैले पनि जलवायु परिवर्तनको वित्तीय समस्या समाधान गर्न, हानी नोक्सानी कोष परिचालन गर्न र हिमाल लगायतका विषयको उचित सम्बोधन गर्ने दिशामा अन्तर्राष्ट्रिय स्तरमा थप सहकार्य गर्न जरूरी देखिन्छ,' उनले भनिन्। उनले जलवायु परिवर्तनका असरहरूलाई न्यूनीकरण गर्न नेपालले आफ्नो अनुकूलन क्षमतालाई पनि बलियो बनाउँदै जानुपर्नेमा जोड दिइन्।"
अर्बौंको चलखेल गरेर सरकारले नयाँ स्टक एक्सचेन्ज खोल्दै छ : वर्षमान पुन,"रोल्पा : नेकपा माओवादी केन्द्रका उपमहासचिव वर्षमान पुनले बिचौलियाको डिजाइनअनुसार सरकारले नयाँ स्टक एक्सचेन्ज खोल्ने अनुमति दिन लागेको बताएका छन्। सरकारको यो कदमले देशको अर्थतन्त्र डामाडोल हुने र यसको स्वामित्व पूरै बिचौलियाको हातमा पुग्ने उनले बताए। आफू अर्थमन्त्री भएको बेलामा नै नयाँ स्टक एक्सचेन्ज खोल्न ठूलो दबाब आएको तर अस्वीकार गरेको स्मरण गर्दै उनले त्यही बिचौलिया समूहले अहिलेको सरकार र अर्थमन्त्रीलाई प्रभावमा पारेर धितोपत्र बोर्डको अध्यक्ष नियुक्त गर्नेदेखि नयाँ स्टक एक्सचेन्जको अनुमति दिनेसम्मको खेल गरिरहेको दाबी गरे। 'देशको आर्थिक समृद्धिका लागि हाम्रो सरकारले ल्याएको बजेट कार्यान्वयन गर्न छोडेर यो सरकारले आर्थिक विचलन ल्याउन खोजिरहेको छ। स्वार्थ समूहले नै यो सरकार बनाएको भन्ने हाम्रो भनाई अहिले सरकारले व्यवहारमा नै पुष्टि गरिरहेको छ। अहिले नयाँ स्टक एक्सचेन्ज विचौलिया समूहको योजनामा खुलाउन प्रक्रिया थाल्नु गलत छ। यो नीतिगत भ्रष्टाचारकै अर्को नमूना हो। नयाँ स्टक एक्सचेन्ज खोल्नुभन्दा पनि सरकारले नेपाल सरकारको स्वामित्वमा रहेको नेप्सेलाई नै सुदृढ गर्नुपर्छ। निजीलाई दिने सरकारको योजनामा अर्बौंको भ्रष्टाचार र चलखेल हुँदैछ, उनले भने। गत शुक्रबारको मन्त्रिपरिषद् बैठकले धितोपत्र बजार सञ्चालनका लागि अनुमतिपत्र प्रदान गर्ने सम्बन्धमा गठित अध्ययन समितिको प्रतिवेदन अर्थ मन्त्रालयमा पठाउने निर्णय गरेको थियो। उक्त प्रतिवेदनले नेपालमा दोस्रो धितोपत्र बजार सञ्चालनका लागि अनुमतिपत्र दिनु उपयुक्त हुने सुझाव दिएको थियो।"
भोलि साँझदेखि देशका विभिन्न स्थानमा वर्षा हुने,"काठमाडौं : शुक्रबार साँझदेखि देशका विभिन्न स्थानमा वर्षा तथा हिमपात हुने भएको छ। मौसम पूर्वानुमान महाशाखाले आज हिउँदे मौसमको विशेष बुलेटिन २ जारी गर्दै देशका विभिन्न स्थानमा वर्षा तथा हिमपात हुने जानकारी दिएको हो। पश्चिमी न्यून चापीय प्रणालीको कारण शुक्रबारको साँझबाट नेपालको धेरै स्थानहरूमा आंशिकदेखि साधारणतया बदलीको सम्भावना रहेको महाशाखाले जनाएको छ। सो प्रणालीको प्रभावका कारण भोलि अपरान्हदेखि शनिबारसम्म सुदूरपश्चिम प्रदेश र कर्णाली प्रदेशका उच्च पहाडी तथा हिमाली भूभागका अधिकांश स्थानहरूमा तथा गण्डकी प्रदेश, बागमती प्रदेश र कोशी प्रदेशका उच्च पहाडी तथा हिमाली भूभागका केही स्थानहरूमा हल्कादेखि मध्यम हिमपात हुने सम्भावना रहेको छ। साथै सुदूरपश्चिम प्रदेश र कर्णाली प्रदेशका धेरै स्थानहरू र लुम्बिनी प्रदेशका केही स्थानहरूमा हल्कादेखि मध्यम वर्षा तथा गण्डकी प्रदेश, बागमती प्रदेश, मधेश प्रदेश र कोशी प्रदेशका थोरै स्थानहरूमा हल्का वर्षाको सम्भावना रहेको महाशाखाले जनाएको छ। साथै उक्त मौसम प्रणालीको असरले तापक्रम समेत घट्न गई चिसो बढ्न सक्ने सम्भावना रहेको छ। महाशाखाले वर्षा, हिमपात तथा चिसोका कारण दैनिक जनजीवन, स्वास्थ्य, पर्वतारोहण, हवाईयातायात लगायत दैनिक जनजीवनमा समेत असर पर्न सक्ने देखिएकाले आवश्यक सतर्कता तथा पूर्व तयारी अपनाउन सबैमा अनुरोध गरेको छ।"
अर्घाखाँचीमा ३ सय २० विद्यार्थीलाई न्यानो कपडा वितरण,"अर्घाखाँची : अर्घाखाँचीको मालारानी गाउँपालिका वडा नम्वर ४ मा सामुदायिक विद्यालयमा अध्ययनरत ३ सय २० जना विद्यार्थीलाई न्यानो कपडा वितरण गरिएको छ। चिसोको समयमा न्यानो कपडा पाएपछि विद्यार्थीहरू खुशी भएका छन्। क्लिक इन्टरनेसनल एजुकेसन काठमाडौंले मालारानी गाउँपालिका वडा नं ४ का ३ वटा विद्यालयमा अध्ययनरत विद्यार्थी र अध्यापनरत शिक्षकहरूलाई गरी ३ सय ४४ जनालाई न्यानो पोशाक वितरण गरेको छ। ३ वटा विद्यालयमा अध्ययनरत ३ सय २० जना विद्यार्थीहरूलाई गाउँपालिका अध्यक्ष दलबहादुर भट्टराईले न्यानो ट्रयाक्सुट सेट वितरण गरेका हुन् । किरण माध्यामिक विद्यालय निन्युखर्कका २ सय ५० जना विद्यार्थी, १७ जना शिक्षक, जाँलकाँडा आधारभूत विद्यालय थामका ५० जना विद्यार्थी, ७ जना शिक्षक र सार्वजनिक आधारभूत विद्यालय ब्याडपाटाका २० जना विद्यार्थी गरी ३ सय ४४ जना विद्यार्थी र शिक्षकलाई न्यानो पोशाक प्रदान गरिएको क्लिक ईन्टरनेसनल एजुकेसनका म्यानेजिङ्ग डाइरेक्टर गोविन्द खनालले बताए। मालारानी गाउँपालिकाका अध्यक्ष दलबहादुर भट्टराईले चिसो मौसम बढिरहेको समयमा यसरी विभिन्न स्कुलका विद्यार्थी र शिक्षकहरूलाई न्यानो पोशाक वितरण गरेकोमा संस्थालाई धन्यवाद दिए। 'जाँडोबाट बच्न र बचाउन' भन्ने उद्देश्यका साथ न्यानो पोशाक वितरण गरिएको क्लिक इन्टरनेसनल एजुकेसनका म्यानेजिङ्ग डाइरेक्टर गोविन्द खनालले बताए। खनालले समाजमा केही गर्नु पर्छ भनेर विद्यार्थी र शिक्षकहरूलाई यसरी न्यानो पोशाक स्वरुप ट्रयाक्सुट सेट वितरण गरेको बताएका छन्। यस संस्थाले सामाजिक क्षेत्र लगायत अन्य क्षेत्रमा विभिन्न योगदान गर्दै आएको छ। किरण माविका विद्यालय व्यवस्थापन समितिका अध्यक्ष कृष्णप्रसाद खनालले विद्यार्थीहरूलाई न्यानो पोशाक सरकारले दिनु पर्ने समयमा क्लिक इन्टरनेसनल एजुकेसनले वितरण गरेको भन्दै मुक्तकण्ठले प्रशंसा गरे। कार्यक्रममा जनप्रतिनिधि, विद्यालय व्यवस्थापन समिति, शिक्षक अभिभावक संघ, शिक्षक विद्यार्थी लगायतको उपस्थिति रहेको थियो।"
कर्णालीमा दलित सशक्तीकरण विधेयक माग गर्दै धर्ना,"वीरेन्द्रनगर : कर्णालीका दलित समुदायका अगुवाहरू दलित सशक्तीकरण विधेयक लागू गर्न प्रदेश सरकारसँग माग गर्दै धर्नामा बसेका छन्। कर्णाली प्रदेश सरकारले ६ वर्षदेखि दलित विधेयक अलपत्र पारेको भन्दै कर्णालीका दलित अगुवाहरू १० दिनदेखि धर्नामा बसिरहेका छन्। उनीहरूले संसदको सामाजिक विकास समितिसम्म पुगेको दलित सशक्तीकरण विधेयक लागू गर्न सरकारले ढिलासुस्ती गरिरहेको भन्दै दबाब स्वरूप धर्नामा बसेका हुन्। मुख्यमन्त्री तथा मन्त्रिपरिषद्को कार्यालय अगाडि धर्नास्थलमा रहेका दलित अधिकारका लागि एकीकृत आन्दोलन नेपालका संयोजक गम्भीरसिंह भुलले सरकारले दलित सशक्तीकरण विधेयक लागू नगरेर कर्णालीका २९ प्रतिशत भन्दा बढी जनसंख्या रहेको दलित समुदायमाथि अन्याय गरेको बताए। उनले भने, हामी दलित सशक्तीकरण विधेयक लागु गर्न सरकारलाई दबाब स्वरूप शान्तिपुर्ण धर्नामा बसिरहेका छौँ। सरकारले हामीलाई १० दिनसम्म वास्ता नै गरेको छैन। हामी शान्तिपूर्ण धर्नालाई सरकारले बेवास्ता गरे कर्णालीका सबै दलित समुदायहरू सडकमा कडा आन्दोलनमा हुमिन बाध्य हुनेछौँ। जुन परिस्थितिबाट उत्पन्न हुने समस्याको जिम्मा सरकारले लिनुपर्छ। दलित अधिकारका लागि एकीकृत आन्दोलन नेपालका महासचिव अंगराज परियारले सरकारले दलित सशक्तीकरण विधेयक लागू गर्न ढिलाई गरेर परापूर्व कालदेखि उत्पीडन र उपेक्षामा पारिएको समुदायमाथि थप अन्याय गरेको बताए। उनले भने, हामी पुस २ गतेदेखि कर्णाली प्रदेश सरकारको मुख्यमन्त्री तथा मन्त्रिपरिषदको कार्यालय अगाडि धर्ना बसिरहेका छौँ। तर हामीलाई सरकारको तर्फबाट कुनै चासो नै देखिएन। दलित समुदायका लागि भनेर सरकारले पाँच करोड बजेट विनियोजन गरेको छ। तर कानुनी जटिलताका कारण उक्त बजेट कार्यान्वयन भएको छैन। गत वर्ष पनि कानुनी समस्याकै कारण दलित समुदायका नाममा विनियोजन गरिएको ३ करोड बजेट फ्रिज भएको थियो। प्रदेश सरकारका मुख्यमन्त्री यमलाल कँडेलले दलित सशक्तीकरण विधेयक पास हुने प्रक्रियामा रहेको बताए।"
"ओलीको निर्णय निरंकुश, स्वेच्छाचारी र तानाशाही, इमान्दार कार्यकर्ताहरूले विरोध गरुन् : भीम रावल","काठमाडौं : नेकपा एमालेबाट निष्कासित भएपछि नेता भीम रावलले प्रधानमन्त्री केपी शर्मा ओलीलाई सत्ताको उन्मादमा गरेको निर्णय भएको बताएका छन्। रावलले संक्षिप्त विज्ञप्ति जारी गर्दै एमाले अध्यक्षसमेत रहेका ओलीलाई स्वेच्छाचारीको संज्ञा गरेका हुन्। 'नेकपा (एमाले)को निर्माण र विस्तारका साथै राष्ट्रियता, स्वाधीनता, समृद्धि, जनाधिकार, न्याय र समानताका लागि निरन्तर सक्रिय रहेर योगदान गर्दै आएकोमा देश, जनता, सुशासन, विधि, पद्धति, सदाचार, सत्य र तथ्यको पक्षमा उभिएकोमा मलाई पार्टी सदस्यबाट हटाउने केपी ओलीको निर्णय सत्ताको उन्मादमा गरिएको निरंकुश, स्वेच्छाचारी र तानाशाही निर्णय हो,' उनले भनेका छन्। उनले आफूलाई गरिएको कारबाहीले आश्चर्यमा नपरेको र इमानदार कार्यकर्ताले ओलीको अन्यायपूर्ण निर्णयको विरोध गर्ने विश्वास व्यक्त गरे। 'कतिपय भ्रष्ट, अनैतिक, फौज्दारी मुद्धा लागेका, राष्ट्रिय एकता, अखण्डता, संस्कृति र एमाले विरोधी एवं विचौलिया र दलालहरूलाई काखी च्याप्नेले देशभक्त इमान्दार मानिसमाथि प्रहार गरेकोमा मलाई आश्चर्य लागेको छैन। सबै देशभक्त, न्यायप्रेमी, सुशासन, सुनिश्चित प्रणाली तथा जनताको समृद्धि र उज्यालो भविष्यप्रति प्रतिबद्ध इमान्दार पार्टी कार्यकर्ता र जनसमुदायले केपी ओलीको अन्यायपूर्ण निर्णयको विरोध गर्नेमा म विश्वस्त छु,' उनले भनेका छन्। बुधबार बसेको एमालेको सचिवालय बैठकले साधारण सदस्यसमेत नरहनेगरी रावललाई पार्टीबाट निष्कासन गर्ने निर्णय गरेको थियो। पूर्व उपाध्यक्षसमेत रहेका रावलले पार्टीको नीति विपरीगत गतिविधि गर्दै आएको एमालेको आरोप छ। 'पछिल्लो महाधिवेशनमा उहाँ (भीम रावल) अध्यक्षको उम्मेदवार बन्नुभयो। उपाध्यक्ष बन्न आग्रह गर्दा पनि मान्नुभएन। केन्द्रीय सदस्य पनि बन्नु भएन। सल्लाहकार दिए पनि जिम्मेवारी निर्वाह गर्नुभएन। बरु, पार्टीको विधि र सिद्धान्त विपरीत कार्यहरू गर्दै आउनुभयो। त्यसैले उहाँलाई संगठित सदस्यबाट मुक्त गर्ने निर्णय पार्टीले गरेको हो,' उपमहासचिव प्रदीप ज्ञवालीले भने।"
निःशुल्क रगत उपलब्ध गराउने सम्झौता,"गुल्मी : मदाने गाउँपालिका र नेपाल रेडक्रस सोसाइटी रुपन्देहीबीच निःशुल्क रगत उपलब्ध गराउने सम्झौता भएको छ। बिहीबार मदानेवासीलाई निःशुल्क रगत उपलब्ध गराउने सम्बन्धमा गाउँपालिका र नेपाल रेडक्रस सोसाइटी रुपन्देही जिल्ला शाखा अन्तर्गतको रक्तसञ्चार सेवा केन्द्र बुटवलभैरहवा बीच सम्झौता भएको हो। गाउँपालिकाका बासिन्दाको रगत अभावका कारण स्वास्थ्यमा हुने जोखिम न्यूनीकरणका लागि पालिकाले रेडक्रससँग सम्झौता गरेको गाउँपालिका अध्यक्ष महेन्द्र बहादुर कुँवरले बताए। उनले पछिल्लो समयमा देशमा रगतको अभावका कारण धेरै मानिसले ज्यान गुमाइरहेको बताउँदै त्यसबाट पालिकावासी नागरिकलाई बचाउनका लागि गाउँपालिकाले यो नमुना कार्यको सुरुवात गरेको दाबी गरे। गाउँपालिकाको कार्यालय पुर्कोटदहमा भएको सम्झौता कार्यक्रममा गाउँपालिकाको तर्फबाट पालिका अध्यक्ष महेन्द्र बहादुर कुँवर र नेपाल रेडक्रस सोसाइटी रक्तसञ्चार सेवाका संयोजक मित्रलाल न्यौपानेले सम्झौता पत्रमा हस्ताक्षर गरेका छन्। यो सम्झौताको अवधि २०८३ असार मसान्तसम्म रहने छ। प्रत्येक बिरामीलाई प्रति युनिट रगत उपलब्ध गराए बापत रक्तसञ्चार सेवा केन्द्रलाई गाउँपालिकाले ९५० रुपैयाँ रकम भुक्तानी गर्ने छ। गाउँपालिका उपाध्यक्ष सरिता खड्काले गाउँपालिकाले पालिकावासी नागरिकलाई रगतको अभावको कारण अकालमा ज्यान गुमाउन नपरोस् भनी रेडक्रस रूपन्देही शाखासँग सम्झौता गरिएको बताइन्। उनले यस अभियानबाट समग्र मदानेवासी नागरिकहरू लाभान्वित हुने बताउँदै आगामी दिनमा कसैले रगत अभावका कारण ज्यान गुमाउन नपर्ने बताइन्। नेपाल रेडक्रस सोसाइटी रुपन्देही जिल्ला शाखा अन्तर्गतको रक्तसञ्चार सेवा केन्द्र बुटवलले रुपन्देही आसपासका ३० वटा स्थानीय तहसँग सम्झौता गरी सेवा प्रवाह गर्दै आएको छ। उनले हाल रुपन्देही शाखामा विभिन्न संघ संस्थासँगको सम्झौता र सहकार्यको माध्यमबाट रगतको संकलन गरिएको रक्तसञ्चार सेवा केन्द्रले जनाएको छ। गाउँपालिकाले रक्तसञ्चार सेवाको प्राविधिक सहयोगमा हरेक वर्षमा पालो मिलाएर दुईवटा वडामा रक्त संकलन शिविर सञ्चालन गरिने मदाने गाउँपालिकाका प्रमुख प्रशासकीय अधिकृत शालिकराम पन्थीले जानकारी दिए। मदाने गाउँपालिका भित्र बसोबास गर्दै आएका वा बुटवल र भैरहवा बस्दै आएका नागरिकले पनि आवश्यक परेका बिरामीले सेवा लिन सक्ने प्रशासकीय अधिकृत पन्थीले बताए। उपचारको क्रममा निःशुल्क रगतको सेवा लिनुपर्ने भएमा मदाने गाउँपालिकाको बासिन्दा भएको प्रमाणित हुने कुनै कागजात (नागरिकता, मतदाता परिचयपत्र,परिचय पत्र,चालक अनुमति पत्र) वा मदानेवासी नागरिकको पहिचान खुल्ने कागजात उपलब्ध गराएमा शाखाबाट निःशुल्क रूपमा रगत लिन सक्ने रक्तसञ्चार सेवा केन्द्र रुपन्देहीका संयोजक मित्रलाल न्यौपानेले बताए। संयोजक न्यौपानेका अनुसार उक्त सेवा केन्द्रले विगत २ वर्षदेखि सम्झौता गरिएका ठाउँका नागरिकलाई निःशुल्क रगत उपलब्ध गराउँदै आएको छ। उनले गुल्मीका रुरुक्षेत्र गाउँपालिका र छत्रकोट गाउँपालिकासँग पहिले नै सम्झौता गरेर सेवा प्रवाह गरिरहेको बताए।"
"सेयर बजारमा सामान्य अंकको वृद्धि,५ अर्ब ३२ करोडको कारोबार","काठमाडौं : साताको अन्तिम कारोबार दिन बिहीबार नेप्से परिसूचक सामान्य अंकले बढेर बन्द भएको छ। नेप्से परिसूचक ४१९ अंकले बढेर २६३०७१ बिन्दुमा पुगेको हो। बुधबार सार्वजनिक बिदा परेकाले कारोबार भएन। मंगलबार परिसूचक १४ अंकले बढेको थियो। सो दिन ५ अर्ब २० करोड मूल्य बराबरको सेयर कारोबार भएको थियो। नेप्से परिसूचक सामान्य अंकले बढेपनि कारोबार रकम भने मंगलबारको तुलनामा बढेको छ। यसदिन ३१० स्क्रिप्सको २ करोड ९ लाख ७८ हजार ९७९ कित्ता सेयर ५ अर्ब ३२ करोड ९२ लाख ७४ हजार ४५४ रुपैयाँमा खरिदबिक्री भयो। दुईवटा कम्पनीको सेयर सकारात्मक सर्किट लेभलमा कारोबार भयो। आत्मनिर्भर लघुवित्त वित्तीय संस्था र सपोर्ट माइक्रो फाइनान्स वित्तीय संस्थाको सेयर १० प्रतिशतले बढ्यो। गुराँस लघुवित्त वित्तीय संस्थाको सेयर ७३२,प्रभु बैंकको ५८६ र कुथेली बुखारी स्माल हाइड्रोपावरको ५०५ प्रतिशतले बढ्यो। आज पाँचवटा कम्पनीको सेयर नकारात्मक सर्किट लेभलमा कारोबार भयो। कर्पोरेट डेभलपमेन्ट बैंक,नारायणी डेभलपमेन्ट बैंक,सिन्धु विकास बैंक,जोशी हइड्रोपावर डेभलपमेन्टको सेयर नकारात्मक सर्किट लेभलमा कारोबार भयो। यसदिन कारोबार रकमका आधारमा प्रभु बैंक शीर्षस्थानमा रह्यो। सो कम्पनीको ५० करोड ७७ लाख ८३ हजार ७०३ मूल्यको सेयर कारोबार भयो। जानकी फाइनान्सको २२ करोड,सपोर्ट माइक्रोफाइनान्स वित्तीय संस्थाको १५ करोड,कुमारी बैंकको १४ करड र सप्तकोशी डेभलपमेन्ट बैंकको १३ करड मूल्य बराबरको सेयर कारोबार भयो। कारोबारमा आएकामध्ये ७० स्टक्सको मूल्य बढ्दा १६३ वटाको घट्यो। बाँकी ९ स्टक्सको मूल्य स्थिर रह्यो। चार समूहको उपसूचकबाहेक अन्यको उपसूचक नकारात्मक देखिएका छन्। बैंकिङ,इन्भेस्टमेन्ट,माइक्रोफाइनान्स र ट्रेडिङ समूहको उपसूचक सकारात्मक देखिएका हुन्।"
"प्रक्रिया छलेर जग्गा लिलाम गरेपछि ऋणीले लगाए कृषि विकास बैंक लहानमा ताला, कर्मचारीभित्रै थुनिए",सिरहा : प्रक्रिया छलेर बहुमूल्य जग्गा सस्तोमा लिलाम गरेको भन्दै ऋणीले कृषि विकास बैंक लहान शाखामा तालाबन्दी गरेका छन्। ऋणीको समर्थनमा आएका स्थानीयवासीहरूको सहयोगमा तालाबन्दी गरिएको हो। तालाबन्दी गरि स्थानीयहरू बैंक परिसरमा नाराबाजी गरिरहेका छन्। कर्मचारीहरू भित्रै थुनिएका छन्। सेवा अवरुद्ध भएको छ। प्रहरीले बाहिर सुरक्षा दिइरहेका छन्। उनीहरूले जग्गा फिर्ता नभएसम्म आन्दोलन गरिने जनाएका छन्। लहान नगरपालिका२ का किसान रामचन्द्र यादवले पूर्वपश्चिम राजमार्गमा टाँसिएकै ७ धुर जग्गा बन्धकी राखी ०७७ फाल्गुन १५ गते ३० लाख रुपैयाँ ऋण लिएका थिए। उनले मंसिर महिनाको पनि किस्ता तिरेको बताएका छन्। ब्याज सवाँ गरी हालसम्म १९ लाख ९२ हजार ७७३ रुपैयाँ तिरिसक्दा पनि जग्गा लिलाम भएको र यसले अन्यायमा परेको ऋणी यादवले बताए। उनका अनुसार ०८१ कार्तिक २९ गते जग्गा लिलाम गरिदिने कर्मचारीले धम्की दियो। पैसा पटकपटक बुझाइरहँदा पनि चलनचल्ती अनुसार १ करोड ४५ लाखमा बिक्री हुने जग्गा ३५ लाखमै लिलाम गरिदिएको यादवले सुनाए। कर्मचारीले आफूलाई लिलामी प्रक्रिया पनि जानकारी नदिएको उनको भनाइ छ। बैंकका शाखा प्रबन्धक विवेक पौडेलले यो जग्गा लिलामी विषयमा केही बोल्न चाहेका छैनन्। केही महिनाअघि मात्रै उनी सरुवा भएर आएका हुन्। पूर्व प्रबन्धकको पालोमा यो सबै भएको बैंक स्रोतको भनाइ छ।
रुपन्देहीमा नाबालिका बलात्कारको आरोपमा दुई जना पक्राउ,भैरहवा : रुपन्देहीको सैनामैना नगरपालिकामा १४ वर्षीया नबालिकालाई जबरजस्ती करणी गरेको आरोपमा प्रहरीले एकजना युवतीसहित दुईजनालाई पक्राउ गरेको छ । घटनाको जानकारीपछि इलाका प्रहरी कार्यालय रन्यौराका प्रहरी निरीक्षक आदित्यराज विष्टको कमाण्डमा खटिएको टोलीले उनीहरूलाई पक्राउ गरेको हो । जबरजस्ती करणी आरोपमा सैनामैना नगरपालिका३ सरौलीका २५ वर्षीय सागर विश्वकर्मा र मतियारमा सोही स्थानको २१ वर्षीया कविता चौधरीलाई पक्राउ गरिएको इलाका प्रहरी कार्यालय बुटवलका डीएसपी विजयराज पण्डितले जानकारी दिए । रन्यौरा प्रहरीले उनीहरूलाई पक्राउ गरेर इलाका प्रहरी कार्यालय बुटवलमा बुझाएको छ । जबरजस्ती करणीसम्बन्धी कसुरमा मुद्दा दायर गरी घटनाको अनुसन्धान भइरहेको प्रहरीले जनाएको छ ।
सहकारी ठगी प्रकरण : रवि लामिछानेको बयान जारी,"पोखरा : पोखराको सूर्यदर्शन सहकारी ठगीका आरोपित पूर्वगृहमन्त्री एवं राष्ट्रिय स्वतन्त्र पार्टीका सभापति रवि लामिछानेको बयान सुरू भएको छ। लामिछानेको बयान जारी रहेको कास्की जिल्ला अदालतका सूचना अधिकारी सुरज अधिकारीले जानकारी दिए। सहकारी ठगीका प्रतिवादी लिला पछाईको बयान सकिएलगत्तै लामिछानेको बयान सुरू भएको हो। हालसम्म पूर्वडीआईजी छविलाल जोशी र पछाईको बयान सकिसकेको छ। लामिछानेको बयान सकिएपछि अन्य प्रतिवादीहरूको बयान हुनेछ। बयानका लागि आज बिहान लामिछानेसहित पूर्वडीआईजी छविलाल जोशी,रामबहादुर खनाल,पछाई,कृष्ण गुरूङलगायतलाई अदालत उपस्थित गराइएको थियो । पोखराको सूर्यदर्शन सहकारीको तर्फबाट जिल्ला अदालत कास्कीले दायर गरेको अभियोग पत्रअनुसार सहकारी ठगी,संगठित अपराध र सम्पत्ति शुद्धीकरणको बयान कार्य सोमबारदेखि सुरु भएको हो। सरकारी वकिलको कार्यालयले पोखराको सूर्यदर्शन सहकारीको रकम ठगी प्रकरणमा अहिलेसम्म ६३ जनाविरुद्ध जिल्ला अदालत कास्कीमा मुद्दा दायर गरेको छ। लामिछानेमाथि सम्पत्ति शुद्धीकरणमा २७ करोड ८९ लाख ४४ हजार ७ सय बिगो दाबीसहति मुद्दा दर्ता गरिएको छ। यस्तै पूर्वडीआईजी जोशीविरुद्ध पनि सम्पत्ति शुद्धीकरणसम्बन्धी अभियोग पत्र दायर गरिएको छ। जोशीले ७४ करोड, ३४ लाख ७१ हजार ५५ रुपैयाँ ५२ पैसा गैरकानुनी ढंगले आर्जन गरेको दाबी गर्दै बिगो कायम गरिएको छ। यसैगरी पछाईंलाई २४ करोड ६७ लाख ७ हजार ३४ रुपैयाँ बिगो कायम गरिएको छ। अर्का प्रतिवादी रामबहादुर खनाललाई १४ करोड ३० लाख ९१ हजार ९ सय ११ रुपैयाँ बिगो कायम गरिएको छ। पछाई र खनालविरुद्ध पनि सम्पत्ति शुद्धीकरणमा मुद्दा दायर भएको छ। सहकारीको बचत रकम उपचलन गरेको आरोपमा रास्वपा सभापति लामिछाने गत कात्तिक २ गते काठमाडौंबाट पक्राउ परेका थिए। सूर्यदर्शन सहकारी ठगीको मुख्य योजनाकार जीबी राईलगायत अन्य आरोपी भने अझै पनि फरार छन्। न्यायाधीश नीतिज राईको इजलासमा बयान जारी छ।"
गैंडाको खाग तस्करी गरेको अभियोगमा एकजना पक्राउ,"हेटौंडा : नेपाली सेनाको टोलीले गैंडाको खाग तस्करीको आशंकामा एक जनालाई पक्राउ गरेको छ। जिल्ला प्रहरी कार्यालय मकवानपुरका अनुसार चितवन राष्ट्रिय निकुञ्जबाट आएको नेपाली सेनाको टोलीले गैंडाको खाग तस्करीको आशंकामा हेटौंडा८ स्थित कालिका टोलबाट आज एक जनालाई पक्राउ गरेको हो। मकवानपुरका प्रहरी प्रमुख उपरीक्षक विश्वराज खड्काका अनुसार पक्राउ गरिएको व्यक्तिलाई नेपाली सेनाको टोलीले चितवनस्थित राष्ट्रिय निकुञ्जमै लिएर गएको छ। पक्राउ गरिएको व्यक्तिको नाम अझै खुलेको छैन। सोही क्रममा सेनाले पाँच राउण्ड गोली चलाएको थियो। गोली चलेपछि प्रहरी टोली घटनास्थल पुगेको थियो। घटनाका प्रत्यक्षदर्शीका अनुसार सेनाले अनावश्यक रुपमा गोली चलाएका थिए। सेनाले मान्छेलाई पूर्णरुपमा नियन्त्रणमा लिइसकेका थिए। तर, अनावश्यक रुपमा हवाइफायर गरे।, घटनाको प्रत्यक्षदर्शीले भने। सेनाले पक्राउ गरेको मानिसको खुट्टामा समेत एक गोली प्रहार गरेको आरोप स्थानीयले लगाएका छन्। पक्राउ गरेको मान्छे भाग्ने सक्ने सम्भावना नै थिएन। एकजनालाई ६८ जनाले घेरेका थिए। यस्तो अवस्थामा सेनाले अनावश्यक रुपमा गोली प्रहार गरेर स्थानीयलाई त्रसित बनाए।, प्रत्यक्षदर्शीका अनुसार पक्राउ गरेको मानिसलाई बोरामा कोचेर राखिएको थियो। स्थानीयले सेनाको गाडि नियन्त्रणमा लिएपछि सेनाको टोलीले स्थानीयसँग माफी मागेका थिए। प्रहरीका अनुसार चितवन राष्ट्रिय निकुञ्ज कार्यालयका संरक्षण अधिकृत दिनेश श्रेष्ठ, निकुञ्जका सुरक्षार्थ खटिएका नयाँ गोरख गणका उपसेनानी दीपक बास्कोटा नेतृत्वको टोली खाग तस्करको आरोपीलाई पक्राउ गर्न हेटौंडा आएका थिए।"
विपद् जोखिम न्यूनिकरणका लागि समुदायको सहभागिता अपरिहार्य : गृहमन्त्री लेखक,"काठमाडौं : गृहमन्त्री रमेश लेखकले जलवायु परिवर्तनले प्राकृतिक प्रकोपहरूलाई अझ पेचिलो बनाउँदै गएको बताएका छन्। काठमाडौंमा बिहीबारदेखि सुरु भएको तेस्रो राष्ट्रिय विपद् जोखिम न्यूनिकरण सम्मेलनको उद्घाटन समारोहमा बोल्दै गृहमन्त्री लेखकले विपद जोखिम न्यूनीकरण आजको आवश्यकता भएको बताए। 'मुलुक भौगोलिक, प्राकृतिक र सामाजिक दृष्ट्रिकोणले विविधतायुक्त देश हो, यहाँको भूभाग, जलवायु र वातावरणीय संरचनाले गर्दा हाम्रो देशमा प्राकृतिक र मानव सिर्जित विपदको सम्भावना धेरै छ ।'उनले भने,'विपद् जोखिम न्यूनीकरणका लागि निर्माण भइसकेका संरचनालाई बलियो बनाउन जरुरी छ ।' मन्त्री लेखकले संघदेखि स्थानीय तहका वडास्तरसम्म विपद् जोखिम न्यूनीकरणसम्बन्धी संरचनालाई बलियो बनाउन आवश्यक रहेको बताए। मुलुक विपद् जोखिमको पनि उच्च जोखिममा रहेको भन्दै गृहमन्त्री लेखकले सबै मिलेर विपद् जोखिम न्यूनीकरणका लागि पहल गर्नुपर्नेमा जोड समेत दिए। 'देशभरका बहुक्षेत्रीय र बहुआयामिक साझेदारहरूलाई एकै ठाउँमा ल्याएर विपद्का चुनौतीहरूको विश्लेषण र समाधानका रणनीति तयार गर्ने यो सम्मेलन आफैमा महत्वपूर्ण रहनेमा विश्वस्त छु,'उनले भने,' नेपाल प्राकृतिक र मानवीय कारणले सिर्जित विपद् जोखिमका लागि संसारकै उच्च संवेदनशील मुलुकहरूमध्ये एक हो । हिमाल, पहाड, र तराई जस्ता विविध भूगोलले भरिएको छ, जसले हामीलाई प्राकृतिक सम्पदामा धनी बनाए पनि जोखिमको दृष्टिकोणले निकै संवेदनशील बनाएको इतिहास छ ।' उनले जलवायु परिवर्तनका कारण पछिल्ला वर्षहरू उल्लेख्य वृद्धि भएका बाढी, पहिरो, चट्याङ, र अन्य जलवायुजन्य विपद् झन् जटिल हुँदै गएको बताए। 'विपद्हरूले हामीलाई जलवायु परिवर्तनका चुनौतीहरूप्रति थप संवेदनशील बनाएको छ,'उनले भने,' विपद् व्यवस्थापनका लागि हाम्रो दृष्टिकोण बहुआयामिक र वैज्ञानिक हुनु आवश्यक छ ।' गृहमन्त्री लेखकले समुदायमा आधारित दृष्टिकोण,विपद जोखिम न्यूनिकरणका लागि समुदायको सक्रिय सहभागिता अपरिहार्य रहेको बताए। 'स्थानीय तहमा विपद व्यवस्थापन योजना निर्माण, क्षमता अभिवृद्वि र जनचेतना अभियानलाई प्राथमिकता दिनुपर्छ,'उनले भने,'प्रकोप व्यवस्थापन सम्बन्धी नीति तथा ऐनलाई बलियो बनाउनुका साथै त्यसको प्रभावकारी कार्यान्वयन सुनिश्चित गर्न आवश्यक छ ।' प्राकृतिक प्रकोपको पूर्वानुमान गर्न सकिने प्रविधि र सूचना प्रणालीलाई सुदृढ गर्दै विपदबाट हुने क्षति न्युन गर्न सकिने उनको भनाइ थियो । नेपालले विपद् जोखिम न्यूनीकरण र व्यवस्थापनका लागि नीति निर्माण र संरचनात्मक सुधारहरूमा उल्लेखनीय प्रगति गरेको जानकारी दिए।"
एनसेलको सेयर खरिदबिक्रीविरुद्धको रिट सर्वोच्चले गरिदियो खारेज,काठमाडौं :सर्वोच्च अदालतले दूरसञ्चार सेवा प्रदायक कम्पनी एनसेलको सेयर खरिदबिक्रीविरुद्ध दायर गरेको रिट खारेज गरिदिएको छ। बिहीबार न्यायाधीशद्वय सपना मल्ल प्रधान र टेकप्रसाद ढुंगानाको इजलासले सेयर खरिदबिक्रीविरुद्ध परेको रिट खारेज गरिदिएको हो। रिट खारेज गर्ने आदेशसँगै इजलासले निर्देशनात्मक आदेश समेत दिएको छ। प्रतिनिधिसभाका स्वतन्त्र उम्मेदवार अमरेश सिंहले २०८० मंसिर २० गते एनसेलको सेयर स्वामित्व खरिद बिक्री रोक्न माग गर्दै सर्वोच्चमा रिट दिएका थिए। आजियाटा र स्पेक्ट्रलाइट यूके लिमिटेडबीच कारोबार अपारदर्शी भएको र एनसेलको अनुमतिपत्र रहुञ्जेलसम्म आजियाटाले एनसेलको आम्दानी लैजाने गरी सेयर खरिदबिक्रीको सम्झौता भएको दाबी रिट निवेदनमा गरिएको थियो। एनसेल कम्पनीको सेयरबिक्रीमा विधिको शासनलाई चुनौती भएको उल्लेख गर्दै रिटमा अहिलेसम्मकै सबैभन्दा ठूलो भ्रष्टाचार काण्ड भएको जिकिर गरिएको थियो। मलेसियाको कम्पनी आजियाटाले आफूसँग भएको एनसेलको ८० प्रतिशत स्वामित्व बेचेको सार्वनजिक भएपछि विवाद सुरू भएको थियो।
शिक्षा ऐनमार्फत शिक्षक तथा अभिभावकलाई कडाई गर्दै अर्जुनचौपारी,"स्याङ्जा : अर्जुनचौपारी गाउँपालिका सभाले शिक्षा ऐन २०७४ खारेज गर्दै शिक्षा ऐन २०८१ लागू गरेको छ। यसअघिका केही खुकुला प्रावधानलाई कडाइका साथ लागू गर्नेगरी ऐन ल्याइएको पालिकाले जनाएको छ। विद्यालय तहसम्मको शिक्षा पूर्ण निःशुल्क हुने र विद्यार्थीसँग कुनै पनि शीर्षकमा शुल्क लिन नपाइनेगरी शिक्षा ऐनमा व्यवस्था गरिएको छ। प्रधानाध्यापकले एक हप्तामा न्यूनतम् १६ कक्षा पढाउनुपर्ने व्यवस्था छ। गाउँपालिकाको १६ औं सभाले शिक्षा ऐन २०८१ अनुसार, स्थानीय तहको क्षेत्रभित्र स्थापना हुने तथा स्थापना भई सञ्चालन रहेका विद्यालय तथा शैक्षिक निकायहरूको व्यवस्थापन गर्न वाञ्छनीय भएको जनाउँदै संविधानको धारा २२१, अनुसूची ८ को सूची नं ८ र स्थानीय सरकार सञ्चालन ऐन २०७४ को दफा १०२ बमोजिम गाउँ सभाले शिक्षा ऐन बनाएको हो। पालिकाले सञ्चालन गर्ने स्तरीकृत परीक्षामा ५० प्रतिशत भन्दा कम विद्यार्थी उत्तीर्ण भएमा विद्यालयको नेतृत्व परिवर्तन गर्न सक्नेसम्मका व्यवस्था ऐनमा राखिएको गाउँपालिकाका अध्यक्ष प्रकाश तिवारीले जानकारी दिए। शिक्षकले आफू कार्यरत विद्यालयमा बाहेक अन्यत्र अध्यापन गराउन नपाउने व्यवस्था गरिएको छ। शिक्षकको भूमिकालाई थप प्रभावकारी बनाउने र शिक्षकलाई थप जिम्मेवारी बोध गराउने गरी ऐन बनाइएको गाउँपालिकाका अध्यक्ष तिवारीले बताए। उनले थपे, शिक्षाको गुणस्तर वृद्धि गर्ने उद्देश्यले ऐन ल्याइएको हो। शिक्षाको गुणस्तर वृद्धि विद्यालय व्यवस्थापन समिति अध्यक्षमा अभिभावक मध्येबाट मात्र अध्यक्ष हुनेगरी शिक्षा ऐन लागू गरिएको छ। अभिभावकबाट अध्यक्ष बन्न सक्ने अवस्था नभएमा मात्र अन्यबाट बनाउन सकिनेछ। कुनै पनि शिक्षक वा उसको एकाघर परिवारको सदस्य गाउँपालिकाभित्र सञ्चालित निजी विद्यालयमा लगानी भएमा पनि प्रधानाध्यापक बन्न अयोग्य नहुने व्यवस्था ऐनले गरेको छ। प्रधानाध्यापकको पाँच वर्षको पदावधि समाप्त भएर पुनः नियुक्तिका प्रक्रिया अगाडि नबढाएको अवस्थामा ऐन लागू भएकै मितिबाट प्रधानाध्यापकबाट पदमुक्त हुने व्यवस्था छ। विद्यार्थीलाई आर्थिक भार पर्नेगरी विद्यालयले अतिरिक्त कक्षा सञ्चालन गर्ने भएमा विद्यालय व्यवस्थापन समितिको सिफारिसमा गाउँ शिक्षा समितिले अनुमति दिएर मात्र कक्षा सञ्चालन गर्न पाउने भएका छन्। शिक्षा क्षेत्रमा गरिने अनुगमनलाई थप प्रभावकारी बनाउनका लागि विद्यालयले त्रैमासिक रूपमा अनुगमन प्रतिवेदन गाउँपालिकाको शिक्षा शाखामा पेश गर्नुपर्ने व्यवस्था गरिएको छ। गाउँसभाले पारित गरेको हालको शिक्षा ऐनमा ७५ दफा, १० परिच्छेद र २ अनुसूची राखिएका छन्।"
सहकारी ठगीका दोषीलाई कानुनको दायरामा ल्याउँछौं : उपप्रधानमन्त्री सिंह,"काठमाडौं : उपप्रधानमन्त्री एवम् शहरी विकास मन्त्री प्रकाशमान सिंहले विधि प्रक्रिया पूरा गरेर सहकारी पीडितलाई राहत दिने र दोषीलाई कानुनको दायरामा ल्याउने बताएका छन् । बिहिबार चितवन विमानस्थलमा आयोजित पत्रकार सम्मेलनमा उनले नागरिकको बचतमा बद्मासी गर्ने दोषीहरूले कुनै हालमा उन्मुक्ति नपाउने बताए । उनले मन्त्रिपरिषद्बाटै सहकारीको विषय हल गर्न अध्यादेश ल्याउने निर्णय भइसकेको बताए। दोषीहरूलाई कारवाही र पीडितहरूको बचत फिर्ता गर्नेगरी सिस्टम बनाएर काम भइरहेको छ,' उनले भने,यो सरकारले यसअघिका सरकारले गर्न नसकेका र बाँकी रहेका कामहरूमा सुधार गर्न काम अघि बढाइरहेको छ । कानुनभन्दा माथि कोही पनि छैन भन्ने कुरा अहिले स्थापित भएको पनि उनले बताए । सहकारी संस्थाको नियमन र बचतकर्ताको डुबेको रकम फिर्ता गर्ने गरि सहकारीसम्बन्धी ऐन, २०७४, राष्ट्र बैंक ऐन, २०५८ र निक्षेप तथा कर्जा सुरक्षण कोष ऐन, २०७३ मा संशोधन गर्ने अध्यादेश मंगलबार मन्त्रिपरिषद् बैठकले पारित गरेको थियो । सञ्चारकर्मीहरूले रास्वपा सभापति रवि लामिछानेका सन्दर्भमा राखेको प्रश्नमा उपप्रधानमन्त्री सिंहले आफूहरू सरकारमा आएपछि विधिको शासनअनुसार देश अघि बढिरहेको भन्दै गल्ती गर्ने कसैले पनि उन्मुक्ति नपाउने दाबी गरे। रास्वपाकै सदस्य सहभागी संसदीय समितिको सिफारिसका आधारमा लामिछानेमाथि छानबिन अघि बढिरहेको पनि उनले बताए। रुल अफ ल सबैलाई बराबरी लागू हुन्छ भन्ने कुरालाई सरकारले अघि बढाएको छ, उनले भने, संसदका दुई ठूला दल नेपाली कांग्रेस र नेकपा एमालेसहितको सरकार बनेपछि विकासको कामले पनि गति लिएको छ । यसअघि रोकिएका कामहरुले पनि गति पाएका छन् नवलपुरमा नमूना सदरमुकाम बनाउने काम पछिल्लो ५ वर्षदेखि अगाडि बढ्न नसकेकोमा अहिले आफूले शहरी विकास मन्त्रालयको जिम्मेवारी सम्हालेपछि प्रक्रिया अघि बढाएको सिंहले बताए । नवलपुर जिल्लाको एकीकृत नमुना सदरमुकामको विस्तृत परियोजना प्रतिवेदन डीपीआर ०७६ फागुनमा तयार भएपनि काम अघि बढ्न सकेको थिएन । त्यस्तै देशको विशेष संरचनाहरुलाई व्यवस्थापन र सञ्चालनका लागि काम अघि बढेको उनको भनाइ छ। यअसघकिा सरकारले उसै हुन्छ भनेका विषयहरुलाई आवश्यक नियमकानुन बनाएर सञ्चालनमा ल्याउन अहिले सरकारले द्रुत गतिमा काम गरिररहेको र यसको सकारात्मक परिणाम केही समयमा देखिने दाबी गरे। चितवनको सौराहामा आयोजित हात्ति महोत्सवमा सहभागी हुन चितवन आएका उपप्रधानमन्त्री सिंहले महोत्सवहरूले आर्थिक गतिविधि बढाउने बताए। नीजि क्षेत्रले गरेको कुरालाई प्रोत्साहित गर्ने काम त सरकारले गर्नुपर्यो नी । नेपालको अर्थतन्त्रमा पर्यटन क्षेत्रको योगदान राम्रो छ । महोत्सवहरुले त्यसमा टेवा पुग्ने भएकाले यस्तो कार्यलाई बढावा दिनुपर्छ,उनले भने।"
भैरहवामा थप एएनपीआर प्रणाली जडान,"भैरहवा : रुपन्देहीको सिद्धार्थनगर नगरपालिका (भैरहवा) मा थप अटोमेटिक नम्बर प्लेट रिकग्नाइजेसन (एएनपीआर) प्रणाली जडान गरिएको छ। गत आर्थिक वर्षमा भैरहवामा उक्त प्रणाली पहिलो पटक जडान गरिएको थियो। सीमावर्ती शहर भैरहवालाई व्यवस्थित र सुरक्षित बनाउने उद्देश्यले उक्त प्रणाली जडान गरिएको सिद्धार्थनगर नगरपालिकाका प्रमुख इश्तियाक अहमद खाँले बताए। सवारी दुर्घटना देखि अपराध न्यूनीकरण तथा अनुसन्धानका लागि उक्त प्रणालीको सहायताले सहज हुने विश्वास लिइएको छ। नगरलाई प्रविधिमैत्री बनाउने लक्ष्य अनुरूप नगरपालिकाको कार्यालय विभिन्न कार्यहरू गर्दै आएको छ। जडान गरिएको प्रणालीले क्यामेराको माध्यमबाट सवारीसाधनको नम्बर प्लेट पहिचान गर्नुका साथै आवतजावत हुने सवारीसाधनको रंग, फोटो र भिडियो तथ्यांकका रुपमा सर्भरमा सेभ गर्ने गर्दछ। जडान गरिएको उक्त प्रविधिले भैरहवाको ट्राफिक व्यवस्थापनसँगै अपराध नियन्त्रणमा समेत महत्वपूर्ण भूमिका निर्वाह गर्ने उनको भनाई छ। भैरहवालाई सुरक्षित राख्न गौतमबुद्ध अन्तर्राष्ट्रिय विमानस्थल अगाडि र बेलहिया बाईपासमा एएनपीआर जडान गरिएको छ। सिद्धार्थनगर बजार क्षेत्र भएकोले यहाँ हुने सक्ने घटनालाई मध्यनजर गर्दै सवारी लगायत दुर्घटना न्यूनीकरण गर्न र शान्ति सुरक्षाको दृष्टिकोणले पनि यो प्रणाली महत्वपूर्ण छ, सिद्धार्थनगर नगरपालिकाका प्रमुख प्रशासकीय अधिकृत जनक थापाले भने,त्यसैले हामीले यो प्रणाली थप जडान गरेका हौँ। जडान गरिएको प्रणालीको कन्ट्रोलिङ जिल्ला प्रहरी कार्यालय रुपन्देहीले गर्नेछ। उनका अनुसार यसबाहेक नगरको अन्य १८ स्थानमा सीसीटीभी क्यामेरा समेत जडान गरेर नगरका गतिविधिहरू निगरानी हुँदै आएको छ। बुद्धचोक, मायादेवी तरकारी बजार छिर्ने चोक, बसडिलवा जाने चोक, बर्मेली टोल, जनकपथ, देवकोटा चोक, मिलचोक, विद्रोही चोक, भाजुरत्न चोक, आँखा अस्पताल, मेउडिहवा, उद्योगपुरी, मायादेवी चोक, भैरहवा क्याम्पस अगाडि, बसपार्क, निर्भाना चोक लगायतका स्थानमा सीसीटीभी क्यामरा जडान गरिएको छ।"
गुल्मीको छत्रकोटमा जिपलाइन,"गुल्मी : गुल्मी जिल्लामै पहिलोपटक छत्रकोट गाउँपालिकाले पर्यटन प्रबर्द्धन गर्ने साहसिक खेल जिपलाइन निर्माण गरेको छ। छत्रकोट गाउँपालिका३ को छत्रकोट देवालय मन्दिरदेखि देवी भगवती मन्दिर लुम्छासम्म पुग्ने गरेर जिपलाइन निर्माण गरिएको हो। यस चालु आर्थिक वर्षमा निर्माणको कार्य सम्पन्न भएलगत्तै आगामी शुक्रबार जिपलाइनको उद्घाटन गर्ने गरी गाउँपालिकाले तयारी गरिरहेको जनाएको छ। बुधबार गाउँपालिकाले आयोजना गरेको पत्रकार सम्मेलनमा गाउँपालिका अध्यक्ष रामप्रसाद पाण्डेले जिल्लाका १२ स्थानीय तहमध्ये पर्यटकका लागि छत्रकोट पनि महत्वपूर्ण गन्तव्य रहेको बताए। गाउँपालिकाभित्र केही धार्मिक तथा पर्यटकीय क्षेत्र रहेकाले यस क्षेत्रको पर्यटन विकासका लागि पालिकाले साहसिक खेल जिपलाइन निर्माण गरेको उनको भनाइ छ। जिपलाइनको १ हजार ८० मिटर लम्बाइ र ६७ मिटरको उचाइ छ। जिपलाइनमा औसत १५ देखि २० मिटर प्रतिसेकेन्डमा तौलअनुसारको गति रहने बताइएको छ। छत्रकोट देवालय मन्दिरको सुरु स्टेसनदेखि ल्याडिन्ङ हुने देवी भगवती मन्दिर स्टेसनसम्म पुग्न अधिकतम ५५ देखि ७७ सेकेन्ड समय लाग्ने अनुमान गरिएको छ। जिपलाइन छत्रकोट गाउँपालिकाले निर्माण गरे पनि यो जिल्लावासीको साझा सम्पत्ति रहेको अध्यक्ष पाण्डेले उल्लेख गरे। जिपलाइनलाई जिल्लाकै सम्पत्तिका रूपमा राखेर जिल्लाभर पर्यटन प्रबद्र्धनका लागि टेवा पुयाउने हामीले लक्ष्य राखेका छांै गाउँपालिका अध्यक्ष पाण्डेले भने, स्थानीय पर्यटन विकासका लागि गाउँपालिकाले रुरु रेसुंगाको धार्मिक आस छत्रकोटमा बसौं बास नारासहितको कार्यक्रम नै सञ्चालन गरेका छौं। छत्रकोट गाउँपालिका३ को छत्रकोट देवालय मन्दिरदेखि देवी भगवती मन्दिर लुम्छासम्म पुग्ने गरेर जिपलाइन निर्माण गरिएको हो। जिपलाइन १ हजार ८० मिटर लम्बाइ र ६७ मिटर उचाइको छ। जिपलाइन निर्माणको कुल ८६ लाख ७३ हजार १ सय ४४ रुपैयाँ लागत रहेको छ। लुम्बिनी प्रदेश सरकार र छत्रकोट गाउँपालिकाको समपूरक बजेटमा जिपलाइन निर्माण गरिएको हो। जिपलाइन सानु सेती देवी कन्स्ट्रक्सन प्राइभेट लिमिटेड कम्पनीले निर्माण गरेको हो। जिपलाइन चढ्नका लागि शुल्कसमेत निर्धारण गरिएको छ। जसमा गाउँपालिकावासीहरूको लागि चार सय रुपैयाँ, विद्यार्थीको लागि तीन सय रुपैयाँ, अन्य गाउँपालिकाका नागरिकको लागि पाँच सय रुपैयाँ र विदेशी नागरिकको लागि १५ सय रुपैयाँ शुल्क निर्धारण गरिएको गाउँपालिकाका प्रमुख प्रशासकीय अधिकृत रुद्रहरि पुरीले जानकारी दिए। जिपलाइन सञ्चालनका लागि तीन जना स्थानीय र दुई जना नगर प्रहरी गरेर पाँच जनालाई बाह्रदिने तालिम प्रदान गरिएको छ। जिपलाइन चढ्ने प्रत्येक साहसिक पर्यटकको १० लाखबराबरको दुर्घटना बिमा गरिएको प्रशासकीय अधिकृत पुरीले बताए। गाउँपालिकाले निर्माण गरेको जिपलाइन निजी क्षेत्रलाई सञ्चालन गर्न जिम्मा दिने तयारी पालिकाले लिएको गाउँपालिकाका उपाध्यक्ष सावित्रा ज्ञवालीले बताइन्। उनले यो जिपलाइन जिल्लाकै पहिलो र नौलो भएकाले यसमा चढ्ने साहसिक पर्यटकको चाप बढ्ने गाउँपालिकाले अपेक्षा लिएको बताइन्। जिपलाइनले विभिन्न धार्मिक पर्यटकलाई साहसिक खेलमा जोड्न मद्दत पुग्नेछ। जिपलाइन चढ्ने पर्यटकले लुम्छाबजार, बेंसीफाँटका साथै मनमोहक हिमशृंखलाको अवलोकनसमेत गर्न पाउनेछन्। गाउँपालिकाको छत्रकोट देवालय मन्दिर धार्मिक र पिकनिक स्पष्ट भएकाले पनि यहाँ सयौंको संख्यामा दैनिक मन्दिरको दर्शन र वनभोज खान पुग्ने गर्छन्। यसको माध्यमबाट पनि जिपलाइन सञ्चालनमा थप टेवा पुग्ने अपेक्षा गरिएको छ।"
"भोजपुरमा स्कार्पियो दुर्घटना, १० जना घाइते","भोजपुर : पर्यटकीय टेम्केडाँडा भ्रमण गर्न जाने क्रममा स्कार्पियो गाडी दुर्घटना हुँदा १० जना घाइते भएका छन्। बिहीवार बिहान भोजपुर नगरपालिका ५ बोखिमको डाडाँटोलस्थित प्रदेश १०२००२ च ६९२३ नम्बरको स्कार्पियो सडकबाट खस्दा दुर्घटना हुन पुगेको हो। चालकसहित १० जना सवार उक्त गाडी अनियन्त्रित भइ सडकबाट करिब दुई सय ५० मिटर तल खसेको थियो। घाइते हुनेमा माङ्सेबुङ गाउँपालिका ६, इलामका नविनकुमार राई, उनका साढे २ वर्षे छोरा निगेल राई र सोही स्थानकी मेनुका घले, भोजपुर नगरपालिका ५ की लाक्पादिकी शेर्पा, गौरादह नगरपालिका ७, झापाका झम्कबहादुर घले र देवीकला घले, भोजपुर नगरपालिका ५ की जुनुका राई र रामकुमार राई, धरान २ सुनसरीकी ईहायाराना सुब्बा र धरान ८ सुनसरीका चालक सुदीप लिम्बु रहेका छन्। घाइतेमद्ये झम्कबहादुर घले र देवीकला घलेको अवस्था गम्भीर रहेको जिल्ला प्रहरी कार्यालय भोजपुरले जनाएको छ। घाइतेहरूलाई तत्काल जिल्ला अस्पताल भोजपुर ल्याइएको थियो। गम्भीर घाइतेहरूलाई थप उपचारका लागि काठमाडौं लाने तयारी भइरहेको प्रहरी निरीक्षक दिपक श्रेष्ठले बताए।"
दीपेन्द्र सिंह ऐरीले जितेको कारको कर शारडा ग्रुपले तिरिदिने,"काठमाडौं : नेपाल प्रिमियर लिग (एनपीएल) २०२४ को ओमोडा इलेक्ट्रिफाइङ प्लेयर अफ द टुर्नामेन्ट भएका सुदूरपश्चिम रोयल्सका कप्तान दीपेन्द्रसिंह ऐरीलाई ओमोडा ईफाइभ डिलक्स एसयूभीसहित पुरस्कृत गरेको छ । एसपीजी अटोमोबाइल्स प्रालि (ओमोडा एन्ड जेइकोको लागि नेपालमा आधिकारिक वितरक)को कम्पनी शारडा ग्रुपले उक्त पुरस्कार दिएको हो । ओमोडा एन्ड जेइको एनपीएलको पहिलो संस्करणका लागि ड्रिभन बाइ सहप्रायोजक समेत हो । प्रतियोगिताभरी दीपेन्द्रले ९ खेलमा २२७ रन, ९ विकेट, सात रनआउट गराउँदै आफ्नो टोलीलाई फाइनल खेलसम्म सफलताको यात्रामा पुर्याएका थिए । लिगको समापनपछि आयोजित विशेष समारोहमा ऐरीलाई ओमोडाइफाइभ प्रदान गरिएको थियो । पुरस्कारबापत गाडीमा लाग्ने कर शारडा ग्रुपले व्यहोर्ने जनाएको छ । २०२४ को अगस्टमा नेपालमा सार्वजनिक गरिएको अत्याधुनिक विशेषता र आकर्षक डिजाइनसहितको यो अलइलेक्ट्रिक एसयूभीले ऐरीको उल्लेखनीय प्रदर्शनको सम्मान तथा हौसलाको रूपमा काम गर्ने कम्पनीले जनाएको छ । नेपाल प्रिमियर लिगको पहिलो संस्करणका खेलहरू कीर्तिपुरस्थित त्रिभुवन अन्तर्राष्ट्रिय क्रिकेट मैदानमा यही मंसिर १५ देखि पुस ६ गतेसम्म भएको थियो । क्रिकेटको यो ऐतिहासिक र भव्य लिगमा आधिकारिक ड्रिभन बाइ सहप्रायोजकका रूपमा ओमोडा एन्ड जेइको हरेक खेलमा उपस्थित रहेको थियो । ओमोडा एन्ड जेइको र नेपाल प्रिमियर लिगको यो सफल साझेदारीले नेपाली क्रिकेटको सफलता र विकासमा उल्लेखनीय भूमिका खेल्दै नेपालमा खेल क्षेत्रको समग्र उचाइ बढाउन योगदान पुर्याएको कम्पनीले जनाएको छ ।"
सिर्जनालाई पत्र,"प्रिय सिर्जना धेरै माया, तिमीलाई सन्चै होला भनेर म भन्न सक्ने अवस्थामा छैन कि यतिखेर तिमीलाई बिसन्चो छ। तिम्रो बिसन्चोले मन बेचैन बनायो अनि केही शब्द लेख्ने जमर्को गरें। जीवन र समय सधैं एकनासको हुँदो रहेनछ। समयलाई आफूले सोचेअनुसार पनि बनाउन नसकिने। यतिखेर तिमीभित्रको उकुसमुकस जिन्दगी म कल्पना गर्न पनि सक्दिनँ। भौतिक रूपमा तिमी र ममा परिचय छैन तर तिम्रो पीडामा केही दिनदेखि म बेचैन छु। भनिन्छ मान्छे जन्मेपछि मर्छ, बूढो हुन्छ अनि मर्छ, यो प्राकृतिक नियम हो। तर प्रकृतिको नियम यौवन जोडी छुटाउन पनि रहेछ। टिकटक धेरै नहेर्ने म, एक दिन एउटा प्रेमिल किस्सा टिकटकमा देखें जो तिम्रा श्रीमान् विवेक पंगेनी र तिमी सिर्जना सुवेदी। विवेक पंगेनी क्यान्सरको बिरामी अनि तिमीले आफ्नो श्रीमान्को स्याहार, सुसार र हेरविचार गरेको देख्दा बेलाबेला टिकटक खोलेर हेर्न मन लागिरहने भयो मलाई। सुरुमा देख्दा के भएको रहेछ मैले चासो गरेकी थिएँ। चौथो चरणको ब्रेन क्यान्सर भन्ने थाहा पाएपछि मेरो मन आत्तिएको थियो। त्यस्तो रोग जसको पूर्ण उपचार चिकित्सा विज्ञानको वशमा पनि थिएन। पटकपटक तिम्रो त्याग र समर्पणलाई देखेर एक्लै डाको छोडेर रुन्थें अनि तिमीलाई धेरै भाग्यमानी श्रीमतीको दर्जा मनमनै दिन्थें। जुन श्रीमती आफ्नो श्रीमानको किअरिङमा सबैथोक त्याग गरेर लागेको छ। पटकपटक भगवान्सँग प्रार्थना गर्थे भगवान् धेरैको पे्रमिल जोडी छुटाएका छौं। तिमीले, विवेक पंगेनी र सिर्जना सुवेदीको साथ नछुटाऊ है तर मेरो यो पुकार पनि भगवान्ले सुनेनन्। पुस ३ गते एउटा तालिममा सहभागी भएकी थिएँ म, फेसबुक खोलेर हेरेको मात्र थिए मोबाइलको स्क्रिनमा विवेक पंगेनी हार्दिक श्रद्धाञ्जलि भन्ने शब्द देखँे। अनायासै फिस्स परे मेरा ओठहरू मैंले आफूलाई सम्हाल्नै सकिनँ। विस्तारै कन्ट्रोल गरे ४ बजेपछि घर आएर बन्द कोठामा डाँको छोडेर रोएँ। मलाई त यस्तो लाग्न थाल्यो भगवान् भैदिएको भए यस्तो बीभत्स मृत्यु हेर्न सक्ने थिएन होला ? यस्तो अवस्थामा नरुने भगवान्, मृत्युको तान्डव नृत्य हेर्ने भगवान् छन् भनूँ कि छैनन् भनूँ म त दोधारमा परें। प्रेमको अजम्बरी भाषा रच्दै गरेको तिमी सांसरिक दुनियाँसँग हार्यौं तिम्रो पुकार सुनेन पापी दैवले। तिम्रो निस्वार्थ प्रेम, त्याग र समर्पणले संसारको हृदय पगालेको छ। क्यान्सरग्रस्त श्रीमान्लाई कहिल्यै हिम्मत, हौसला र मायाको अभाव हुन दिएनौं। श्रीमान्को जीवनलाई हरहमेसा सहज र सौहाद्र्रपूर्ण बनाउने प्रयत्न गरिरह्यौं। तर तिमी कति धेरै भाग्यमानी अन्तिम क्षणसम्म आफ्नो श्रीमान्को स्याहार गर्ने सौभाग्य प्राप्त भयो। संसारमा हजारौं मान्छेले ज्यान गुमाइरहेका छन्। मृत्युको समाचार अपडेट भइरहेको छ, मृत्युको खेल हामी बाँचेका भनांैदाहरूले हेरिरहेका छांै। थाहा छैन को कतिबेला त्यो खेलमा सहभागी हुने हो। यसर्थमा पनि तिमी भाग्यमानी श्रीमती हौ। हरबखत अस्पतालको शैय्यामा लडिरहेका श्रीमान्लाई स्नेहपूर्वक स्याहारसुसार गर्ने, हँसाउने, खेलाउने, घुमाउने सुवर्ण अवसर त पायौं। त्यस्ता भयानक मृत्युलाई पनि मान्छेले स्वीकार गर्नु परेको अवस्था छन्, जुन मलामी पनि भाग्यमा नभएको क्रूर मृत्यु। तिमीले त बिरामी अवस्थामा स्याहारसुसार गर्यौं अन्तिम अवस्थामा पनि अँगालो हालेर भौतिक शरीरमाथि आफ्नो टाउको राखेर धर्तीको कान फुट्ने गरी ठूलो आवाजमा रुन पायौं। संसारलाई निस्वार्थ प्रेमको पाठ सिकायौं। दुःख र पीडामा बिलौना मात्र गर्ने होइन सानोतिनो रोगसँग हिम्मतका साथ जुध्नका लागि अभिपे्ररित गरेकी छ्यांै। तिम्रो साहस देखेर मृत्युले पनि हार मान्ला लागेको थियो अपसोच यो हुन सकेन। तिमीले टेकेको धर्ती भासिएको अनि तिमीले ओढेको आकाश च्यातिएको अनभूति भएको होला तिमीलाई भौतिक रूपमा अपरिचित म नजिक थिए भने तिमीसँगै भलाकुसारी गर्थें। आत्मीयताको भूगोल छैन, टाढा र अपरिचित हुँदा पनि मनमा यति धेरै माया छ। मनभन्दा विशाल, मनभन्दा नरम, मनभन्दा नजिक केही हुँदो रहेनछ त्यसैले त म तिम्रो पीडामा छटपटिएँ। कहिल्यै नथाक्ने तिम्रो प्रयास उदाहरणीय थियो, प्रंशसनीय थियो, कहिल्यै नहार्ने, कहिल्यै नरुने, कहिल्यै नथाक्ने तिमीमा अझै आँट, साहस र हिम्मत छ भन्ने मैले विश्वास लिएको छु। तिमी पत्नी प्रेम र पत्नी धर्म पूरा गर्ने परीक्षामा उत्तीर्ण भए पनि मृत्युकै जित भयो। किनकि मृत्यु परम सत्य हो। तर, अपनाउन अत्यन्तै कठिन छ। मेरा मनमा यस्ता प्रश्नहरू बारम्बार आइरहन्छ मृत्यु के हो ? किन एकनास हुँदैन ? किन यो न्यायसंगत छैन ? संसारका सुन्दर जोडीमाथि किन अन्याय गर्छ ? मृत्यु सत्य छ, तिमीलाई पक्कै थाहा छ तर किन अन्याय गर्यो तिमीलाई पनि पक्कै खुल्दुली छ। तर अब तिमीले आँट र साहस बटुल्नुपर्छ। धृतस्मृतिलाई मानसपटलमा राखेर आफ्नो सपना पूरा गर्नुपर्छ। मृत्युसँग तिमी हार्यौं तर दुनियाँको मन जितेकी छौैं। अब सम्हालिँदै अघि बढ्नुको विकल्प छैन। तिम्रो त्याग, संघर्षको दुनियाँले प्रशंसा गरेका छन्। केही मान्छेहरूले मनको भार बिसाउने अवसरको रूपमा तिमीलाई लिएका छन्। कलियुगका धेरै महिलाहरूमध्ये थोरैमा पर्ने आफ्नो श्रीमान्को अन्तिम अवस्थासम्म तन, मनले स्याहारमा खटेकी तिमी थकित छौं। अब तिमी आराम गर कति समय तिमीलाई आराम गर्न मन लाग्छ गर। तिमीलाई मैलै केही भन्न सक्दिनँ न अरूले नै सम्झाउन सक्छन् बस् तिमी आराम गर। तिम्रा थकित मनहरू क्रमशः आफैंले जागरुक बनाउँदै जानेछौं। संसार बुझ्ने छौं, आफ्ना आफन्त, इष्टमित्र, सुख, दःख, पीडा, छटपटी र बेचैन बुझ्ने छौं यी सबैका बीचमा विवेकको मायाको महत्त्व बझ्ने छौं अनि तिमी पक्कै पनि उठछौं मलाई विश्वास छ। भनिन्छ, जन्म मृत्यु, सम्बन्धको हिसाबकिताब पहिल्यै तयार भइसकेका हुन्छन्। जिम्मेवारी, दायित्व र विवेकको धृतस्मृति मानसपटलमा लिएर अघि बढ। तिमी साहसी र आत्माविश्वासी छौ। जीवनलाई परिवर्तन गर्नुपर्छ। समाज परिवर्ताशील छ। बाँच्न गााह्रो छैन सकारात्मक कुरालाई मात्र मनमा सजाऊ। आफूलाई सम्हाल्ने कोसिस गर। जीवनलाई नजिकबाट बुझ्नुपर्छ, अबका बाँकी यात्रा सुन्दर बनाउनुपर्छ। प्रकृतिको सृष्टिप्रति आभारी बन्दै बाँच्नुपर्छ। अहिलेलाई यति नै उही तिमीलाई माया गर्ने दिदी।"
वीरगन्जमा ट्रकको ठक्करबाट कलैयाका युवकको मृत्यु,"वीरगन्ज : वीरगन्जमा भारतीय ट्रकको ठक्करबाट बाराको कलैयाका एक युवकको मृत्यु भएको छ। जिल्ला प्रहरी कार्यालय पर्साका प्रहरी नायब उपरीक्षक किशोर लम्सालका अनुसार भारतीय ट्रकको ठक्करबाट ना २५ प ९०९१ नम्बरको मोटरसाइकललाई ठक्कर दिँदा मोटरसाइकलमा सवार राज मिश्रको मृत्यु भएको हो । मृतक बाराको सुवर्ण गाँउपालिका  २ का १६ वर्षीय युवक हुन्। प्रहरीका अनुसार, वीरगन्ज महानगरपालिका वडा नम्बर २४ ड्राइपोर्ट बहुवरी चोक नजिकै रहेको लक्ष्मी पेट्रोल पम्प अगाडि बुधबार बेलुकी पहिचान खुल्न नसकेको घाइते मोटरसाइकल चालक बाराकै कलैया उपमाहानगरपालिका ६ का २८ वर्षीय सन्दी पाण्डेको नारायणी अस्पतालमा उपचार गरिएको छ । मोटरसाइकललाई ठक्कर दिने ट्रकको पहिचान यकिन नभएकाले शंकाका आधारमा तीन वटा ट्रक प्रहरीले नियन्त्रणमा लिएर अनुसन्धान गरिरहेको प्रवक्ता लम्सालले जानकारी दिए। स्थानीय प्रत्यक्षदर्शीले भने घटनास्थल नजिकै रहेका प्रहरीको लापरवाहीका कारण ठक्कर दिने ट्रक भाग्न सफल भएको आरोप लगाएका छन् ।"
माओको विचार र प्रयोगबाट प्रेरणा लिँदै नेपाली विशेषतासहितको समाजवाद निर्माणमा जुटौं : प्रचण्ड,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्ड माओत्सेतुङको विचार र प्रयोगबाट प्रेरणा लिँदै नेपाली विशेषतासहितको समाजवाद निर्माणका जुट्नुपर्ने बताएका छन्। माओत्सेतुङको जन्म दिन अवसरमा बिहीबार श्रद्धासुमन अर्पण गर्दै उनले नेपाली जनवादी क्रान्तिलाई आफ्नै मौलिकता र विशेषताअनुसार मूलभूतरुपमा पूरा गर्दै समाजवाद निर्माणको आधार तयार पार्न संघर्षरत रहेको बताएका हुन्। हामी यतिबेला नेपाली जनवादी क्रान्तिलाई आफ्नै मौलिकता र विशेषताअनुसार मूलभूतरुपमा पूरा गर्दै समाजवाद निर्माणको आधार तयार पार्न संघर्षरत छौं । विगतमा हामीले सरकारको नेतृत्वमा रहेर सुरु गरेको सुशासन, सामाजिक न्याय र समृद्धिको अभियान पनि यही राजनीतिक रणनीतिलाई कार्यान्वयन गर्ने एक कार्यनैतिक कदम थियो र हाम्रो पार्टीले आज पनि यसलाई कार्यान्वयन गर्न सदन र सडकको मोर्चाबाट खबरदारी गरिरहेको छ । प्रचण्डले भनेका छन्, कमरेड माओत्सेतुङको विचार र प्रयोगबाट प्रेरणा लिंदै नेपालका कम्युनिष्ट क्रान्तिकारी शक्तिहरु एकताबद्ध भएर नेपाली विशेषतासहितको समाजवाद निर्माणका लागि अध्ययन, अनुसन्धान र प्रयोगमा जुट्नु अपरिहार्य दायित्व बनेको छ । माओले अर्धसामन्ती तथा अर्ध औपनिवेशिक चीनलाई दीर्घकालीन जनयुद्धमार्फत नयाँ जनवादी क्रान्ति सम्पन्न गरी समाजवादी क्रान्तिको दिशामा अगाडि बढाएको प्रचण्डले स्मरण गरेका छन्। कमरेड माओले विकास गर्नुभएको दर्शन, राजनीतिक अर्थशास्त्र र वैज्ञानिक समाजवादको विचार विश्व सन्दर्भमा र नेपाली क्रान्तिको लागि पनि मार्गदर्शकको रुपमा रहँदै आएको उनको भनाई छ। चीनको हुनान प्रान्तको साओसानमा आजकै दिन अर्थात १८९३ डिसेम्बर २६ मा कमरेड माओत्सेतुङको जन्म भएको थियो । चिनियाँ कम्युनिष्ट पार्टीका संस्थापक नेता तथा नयाँ जनवादी गणतन्त्र चीनका संस्थापक कमरेड माओत्सेतुङ संसारभरिका वर्गीय तथा राष्ट्रिय मुक्ति आन्दोलनका प्रेरणाका अजश्रस्रोत रहेको प्रचण्डले उल्लेख गरेका छन्।"
कसरी बन्छ समृद्ध नेपाल ?,"नेपाल बन्ने अनेकौं कारण छन्। नबन्ने वा बन्न नसक्ने पनि त्यत्तिकै कारणहरू छन्। बन्ने कारणलाई आत्मसात् गरेर नबन्ने कारण त्याग्दै जाँदा नेपाल बन्छ। आधुनिक विश्वमा समृद्धि, विकास र आधुनिकता अभिन्न छन्। विकास समृद्धि र आधुनिकता एकाएक रातारात भित्रिँदैन, मिल्दैन। त्यसको लागि दूरगामी दृष्टि, अनुशासन, लगाव मेहनत र देशभक्तिको अठोट जरुरी हुन्छ। विकासका प्रशस्त सम्भावना र प्राकृतिक रूपमा नेपाल वैभवशाली मुलुक भएको थुप्रै आधार छन्। तर, पनि सदुपयोग गर्न नजानेर नै आजको स्थिति उत्पन्न भएको हो। सर्वप्रथम प्राथमिकता निर्धारण गर्नु आवश्यक हुन्छ। अनुशासन, पारदर्शिता र मेहनत नेतृत्व क्षमता आदि तŒवका आधारमा समृद्धिको खाका कोरियो भने शायद पछाडि फर्कने स्थिति आउँदैन। कुनै पनि सिद्धान्त आफैंमा साध्य होइन साधन हो। हाम्रो प्रमुख आवश्यकता र सिद्धान्त हो नेपालवाद। हामीलाई आफ्नो आवश्यकता र औचित्यले डोर्याउनु पर्छ। जबर्जस्ती लादिएका र बोकाइएका सिद्धान्तका भारीले हामी थिचिएका छौं। नेपालवादको खाका कोरेर गन्तव्य तय गरियो भने नपुग्ने कुनै ठाउँ छैन। खाँचो हो भिजनरी नेतृत्व संकल्प, अठोट र दृढता। व्यक्ति, व्यक्ति इमान्दार हुँदा सिस्टम प्रभावकारी र चलायमान बन्छ। हाम्रो आधारभूत तथ्य भनेको प्राथमिकता निर्धारण गर्न चुक्नु रहेको छ। कुनै पनि कुराको तत्काल आवश्यकता र औचित्यको आधार खोजेर दीर्घकालीन लक्ष्यसहितको गन्तव्य निर्धारण गर्नु र सो प्राप्त गर्न तन्मयका साथ लाग्नु नै विकास सफलता सूचक हुन्। अल्पकालीन, मध्यकालीन र दीर्घकालीन दृष्टिबोध गरेर, लक्षित वर्ग र समुदायको हित हेरेर उनीहरूको हक अधिकार विकास निर्माण कर्तव्य र भूमिका सबल र सशक्त बनाउनु पर्छ। गरिबीको रेखामुनि रहेका सीमान्तकृत, वर्ग, महिला, दलित, जनजाति र उपेक्षित समुदायलाई मूलधारमा समाहित गराउन राज्यले अहम् भूमिका निर्वाह गर्नुपर्छ। र, यथोचित जनपरिचालन गर्दा देश बलियो बन्दै जान्छ। विकास र समुन्नतिको पथमा मुलुक यात्रारत हुन्छ। नागरिकका आधारभूत आवश्यकता भनेको गाँस, बास र कपास हुन् अर्थात् आत्मसम्मान, छाना नाना र खाना पहिलो सर्त हो। स्वतन्त्रता, स्वास्थ्य, शिक्षा, सुरक्षा रोजगार र पहिचान, विकास, समृद्धि क्रमशः आउँछन्। अहिलेको अवस्थालाई चिर्न निम्न बुँदामा ख्याल गर्नुपर्ने देखिन्छ। समय व्यवस्थापन र अनुशासनः समयको सदुपयोगबिना कुनै व्यक्ति, समुदाय, समाज र राष्ट्रले उन्नति गर्न सक्दैन। समयभन्दा अमूल्य चिज संसारमा केही छैन भन्ने बुझ्न र सहज व्यवस्थापन गरेर व्यक्ति र राष्ट्रको जिन्दगी सरल र सहज बनाउन सकिन्छ। नेपालीहरूसँग समयलाई महŒव दिने संस्कार र सभ्यताको अभाव देखिन्छ। जुन दुर्गतिको कारण हो। सबै किसिमका अराजकताको अचुक औषधि हो अनुशासन। अनुशासन विधिको पालन र विधानको मर्यादाभित्र बस्ने सुन्दर अभ्यास हो। समय व्यवस्थापन र अनुशासनलाई पर्यायको अर्थमा बुझ्न सकिन्छ। विश्वका विकसित समाज समयलाई महŒव दिएकै कारण आज सो स्थानमा पुग्न सकेका छन्। सही समयमा सही निर्णयः कुनै पनि निर्णय सही समयमा सही तबरले गर्न सकियो भने सफलताको प्रथम सूत्र नै बन्न सक्छ। निर्णयमा विलम्ब ढिलासुस्ती र अनावश्यक दबाब र प्रभावबाट गरिने निर्णयले उचित मार्ग पक्रन सक्तैन। अतः समय र परिस्थिति हेरेर कहिले लचक र कहिले कठोर दुवै बन्ने ल्याकत राख्नुपर्छ। समयलाई आफ्नो वशमा पार्न सकिन्न तर व्यवस्थापन गर्न सकिन्छ। बुद्धिजीवीको भूमिकाः विकास, सभ्यता र उन्नतिको ढोका खुलेका मुलुकमा बुद्धिजीवी वर्गको तटस्थता, निर्भीक राष्ट्रप्रेम र नेतृत्वलाई गर्ने खबरदारी उच्च नैतिकता र आदर्शले ओतप्रोत भएको पाइन्छ। योग्यता र क्षमताअनुसारको जिम्मेवारी दिने र अधिकतम उपयोग गर्ने नीति हुन्छ। जहाँ भेदभाव र आग्रह पूर्वाग्रह हुन्न त्यो समाज सभ्य र समुन्नत बन्छ। दण्ड र पुरष्कारलाई पनि त्यतिकै प्र श्रय दिने समाजमा बौद्धिक वर्गको महŒव र गरिमा उच्च रहन्छ। बौद्धिक वर्ग पेट पाल्न कसैको भाट र चाकर बन्नु पर्दैन। विवेक प्रयोग गर्ने बौद्धिक वर्ग भएको समाजमा अन्याय अत्याचार र बेथितिको गुञ्जायस रहन्न। अहिले सत्य भनिदिने जैविक बौद्धिक र थिंक ट्यांकको अभावमा देश रुमलिएको छ। अतः अग्र्यानिक बौद्धिक आजको खाँचो हो। बौद्धिक वर्गको एउटा मात्र ध्याउन्न राष्ट्रको समुन्नतिमा कसरी योगदान गर्न सकिन्छ भन्ने बन्नुपर्छ। सस्तो लोकप्रियता होइन लोकहितः सस्तो लोकप्रियताको आयु छोटो र क्षणिक रहन्छ तसर्थ दीर्घकालीन उद्देश्यसहितको प्रयोजनपरक लक्ष्य लोकहितको खातिर हुनुपर्दछ। सामाजिक हितभन्दा पर व्यक्ति र सानो समुदायको स्वार्थको लागि, छिटो लोकप्रिय बन्ने बाटो सहज हुन्छ। तर त्यसले लक्ष्य भेट्टाउन सक्तैन। बाटो दुरुह होस् तर लक्ष्य भेदन गर्ने होस्। यो नै दीर्घकालीन विकासको सुगम मार्ग र यात्रा हो। भीडको बलमा गरिने जुनसुकै निर्णय र फैसलाले विवेकको प्रतिनिधित्व गर्ने सम्भावना क्षीण हुन्छ। सिंहावलोकनः कामलाई पछिल्तिर फर्केर हेर्दै बीचबीचमा लगाइने दृष्टि, समीक्षा र समालोचना, खण्डनमण्डन सिंहावलोकन हो जुन आम मान्छे र आम प्रणालीलाई जरूरी हुन्छ। समीक्षा गर्ने बानीले कमजोरी पत्ता लाग्छ। कमजोरी छोपेर होइन कमजोरी सच्याएर जाने परिपाटी आजको सभ्यता हो। कमजोरी ढाकछोप गरेर निम्तिने अवश्यम्भावी दुर्घटना टार्न प्रारम्भमै सतर्कतासहितको कमजोरी स्वीकार गरेर अघि बढ्ने अभ्यास गर्नु उचित हुन्छ। कतिपय प्रणालीगत समस्या र अवस्थामा त्यसको विस्थापन, विघटन र विनियोजनका लागि रिथिंक र रिभिजिट अनिवार्य तत्व मानिन्छ। अत्यधिक बोझ, झन्झट र अनावश्यक गलगाँड फाल्दै जानुपर्छ। पेट चिर्दा दुख्छ भनेर अप्रेसन गर्न डरायौं भने त्यसले दिने दुःख र हैरानी बेहोर्न तयार हुनुपर्छ। नेपालमा पनि प्रदेश संख्या, सांसद संख्या र अन्य फजुल खर्चबारे विविध कोण र सन्दर्भबाट व्याख्या भएको छ। यसको सान्दर्भिकता र औचित्यबारे प्रश्नहरू जन्मिएका छन्। समस्या समाधन पनि लिएर आएको हुनाले समस्यासँग भाग्ने होइन भोग्ने र झेल्ने सामर्थ्यको विकास गर्नुपर्छ। प्रतिनिधित्वको सवालः विश्व बैंकले भने झैं गरिबी अपर्याप्त आम्दानी वा मानव विकासमा मात्रै कमजोर हुनु होइन यो आवाजहीन शक्तिहीन र प्रतिनिधित्वहीनको अवस्था पनि हो। जब राज्यका सबै निकायमा एकल वर्चस्व प्रभाव र हस्तक्षेप रहन्छ तव त्यहाँ गरिबी, अशिक्षा, बेरोजगारी विभेद र अन्याय अत्याचार नमज्जासँग मौलाएको हुन्छ। राज्य एकपक्षीय हुन्छ। त्यस्तो अवस्थामा गरिबी प्रतिनिधित्वहीन, आवाजहीन र सामथ्र्यहीन अवस्थाको रूपमा झन् विकराल भएर देखिन्छ। राज्यमा रहेका सबै जात, जाति, वर्ग, समुदाय, क्षेत्र भूगोल र लिंगको अधिकतम प्रतिनिधित्व राज्यका हर निकायमा हुनुपर्छ। राज्यमा बस्नेलाई यो राज्य मेरो पनि हो राज्यप्रति मेरो पनि भूमिका कर्तव्य छन् भन्ने भावनाको विकास हुनुपर्छ। अपनत्व ममत्व र कर्तव्यबोधलाई सम्बोधन गरिने नीति र कार्यक्रमले सीमान्तीय, समुदाय, दलित, महिला, मधेसी मुस्लिम, अल्पसंख्यकलगायत सबैलाई समता र मर्यादाको प्रत्याभूति हुनुपर्छ। अमेरिकालगायत विकसित मुलुकमा किनाराकृत समुदायलाई प्राथमिकताको सूचीमा राखिन्छ। नीति निर्माण गर्दा पहुँचविहीनलाई पहुँच दिलाउनु मुख्य कार्यभारको रूपमा ग्रहण गरिन्छ। गुनासो र प्रश्नलाई पहिले सम्बोधन गरिन्छ। त्यस्तै अभ्यास र जीवनशैली बनाउनुपर्छ। सकारात्मक सोच र शैलीः आम मान्छेमा व्याप्त नकारात्मकतालाई मात्रै न्यून गर्न सकियो भने आशाको सञ्चार जगाएर सकारात्मकताको किरण फैलाउन सकिन्छ। सकारामक सोच, शैली, चिन्तन र विश्वास नै प्रगतिका प्रस्थानबिन्दु हुन्। यो भएन, त्यो भएन भनेर गुनासो गर्न छोडेर आआफ्नो तवरबाट जे सकिन्छ राम्रो गरौं जति सकिन्छ असल गरांै भन्ने उत्कट भावना चाहिन्छ। समाजलाई गति दिन र राष्ट्रलाई जीवन्तता प्रदान गर्न सकारात्मकताको प्रचारप्रसार आवश्यक हुन्छ। जुन संस्कारको हामीसँग अभाव छ। हामी सकारात्मक प्रचार ढिलो गर्छौं। हरेक देशका आआफ्ना प्रणाली राज्य व्यवस्था सञ्चालनका पद्धति र विधिहरू हुन्छन् तिनीहरू कहिल्यै, कुनै सर्त र तर्कसँग सम्झौता गर्न लायक हुँदैनन्।"
सुरक्षित बन्दै छ स्वर्गद्वारी पुग्ने सडक,"प्यूठान : बर्सेनि हुने ठूला दुर्घटनाले झस्काइरहुने प्यूठानको स्वर्गद्वारी जाने सडक सुरक्षित बन्दैछ। सडक पूर्वाधार विकास कार्यालय र सडक डिभिजन कार्यालय प्यूठानले सडक सुरक्षासम्बन्धी विभिन्न कार्यहरू गरेपछि सडक सुरक्षित बन्न थालेको हो। सडक पूर्वाधार विकास कार्यालय प्यूठानले रुमाले र घडेरीमा पहिरोका कारण साँघुरो भएको सडक गत वर्ष सडक सुरक्षाअन्तर्गत पहिरो नियन्त्रणको काम सम्पन्न गरेको छ। ३ करोड १४ लाख ३२ हजार २ सय २७ रुपैयाँको लागतमा पर्खाल लगाएर सडक सुरक्षा र चौडा बनाउनेको काम माइला ब्रो कन्स्ट्रक्सन इलामले गरेको हो। सडक सुरक्षाअन्तर्गत थप एक करोडको लागतमा सडक किनारमा स्टिलको बार लगाउने, भत्किएको पिच मर्मत गर्ने काम गरेको कार्यालय प्रमुख चन्द्र शाहले बताए। तत्कालका लागि सडक सुरक्षाका कामहरू भएका छन्, उनले भने, सडक डिभिजन कार्यालयसँग सडक चेनेज छुट्ट्याएर सडक सुरक्षाको काम गरेका हौं। रोड मार्किङ, क्याट्स आई, ट्राफिक संकेतहरू, सूचना बोर्डहरू राखेपछि सडक सुरक्षामा टेवा पुगेको छ। साँघुरो ठाउँमा पक्की पर्खाल तथा ग्याविङ पर्खाल लगाइएको छ। साँघुरा मोडहरूलाई चौडा गरिएको छ। ठाडो उकालो सडक सकिएपछि सवारीसाधन विश्रामस्थल निर्माण गरिएको छ। ड्रामाजलजलारेड अर्थ जेभीले ८ करोड ७१ लाखमा सडक सुरक्षा अन्तर्गतका विभिन्न कामहरू सम्पन्न गरेको सडक डिभिजन कार्यालय प्यूठानले जनाएको छ। सडक सुरक्षाका कामहरू भएपछि सवारी आवागमनसमेत बढेको स्थानीय बताउँछन्। सडक सुरक्षाका कामहरू भएपछि निजी गाडी लिएर आउनेहरूको संख्या बढेको छ, स्थानीय अनबहादुर बुढाले भने, पर्यटकहरूको संख्या पनि बढेको छ। भिंगृस्वर्गद्वारी १३ किलोमिटर सडकमा तीनपांग्रे टेप्पोहरू चल्न थालेका छन्। भारतीय नम्बर प्लेटका सवारीहरू, निजी सवारीका साधनहरू पहिलेभन्दा धेरै चल्न थालेको स्थानीय बुढाले बताए। २०७५०७६ देखि २०७९०८० सम्म भएको आठ ठूला दुर्घटनामा ३० जनाको ज्यान गएको छ। २०८० जेठ २९ गते भएको कार दुर्घटनामा आठ जनाको ज्यान गयो। २०७८ वैशाख ३ गते रुमालेमा भएको दुर्घटनामा जिल्ला प्रशासन कार्यालय गुल्मीका पाँच कर्मचारीको ज्यान गएको थियो। २०८० जेठ यता स्वर्गद्वारी सडकमा ठूला दुर्घटना भोग्न नपरेको जिल्ला ट्राफिक कार्यालयका प्रहरी सहायक हबल्दार दिनेश चौधरीले बताए।"
एनपीएलमा उत्कृष्ट प्रदर्शन गरेका शेख दाजुभाईलाई गृहनगर वीरगन्जमा सम्मान,"वीरगन्ज : नेपाल प्रिमियर लिग (एनपीएल) को विजेता बनेको जनकपुर बोल्ट्सका कप्तान आसिफ शेख र उपविजेता सुदूरपश्चिम रोयल्सका सदस्य आरिफ शेखलाई गृहनगर वीरगन्जमा नगद राशीसहित सम्मानित गरिएको छ। वीरगन्ज महाननगरपालिका वडा नम्बर १२ मुर्ली निवासी शेख दाजुभाईलाई वीरगन्ज महानगरपालिका वडा नम्बर १० का वडाध्यक्ष सुशील साह कानुले जनही नगद ५१ हजार राशी प्रदान गर्दै सम्मानित गरेका हुन्। बिहीबार आफ्नै कार्यकक्षमा वडाध्यक्ष कानुले शेख दाजुभाईलाई खादा माला लगाएर नगद राशीसहित सम्मानित गरेका हुन्। त्यस अवसरमा वडाध्यक्ष कानुले आफ्नै गृहनगरका स्थायीवासी शेख दाजुभाइले एनपीएलमा उत्कृष्ट प्रदर्शन गर्दै आआफनो टिमलाई विजेता र उपविजेता बनाउनमा महत्वपूर्ण भूमीका निर्वाह गरकोमा गर्व लागेको बताए। राष्ट्रिय क्रिकेट टिमका सदस्यसमेत रहेका शेख दाजुभाइले एनपीएलमा गरेको उत्कृष्ट प्रदर्शनले वीरगन्जको नामलाई देश र विदेशमा अझ चिनाएको कानुले बताए। सहोदर दाजुभाई शेखद्वयलाई आगामी दिनमा क्रिकेट खेलमा अझ ठूलो सफलता मिलोस् भन्दै शुभाकामना दिँदै वडाध्यक्ष कानूले वीरगन्जलाई खेलकुदको माध्यमबाट राष्ट्रिय र अन्तर्राष्ट्रिय स्तरमा चिनाउने स्थानीय खेलाडीहरूको प्रयासमा सदैव आफ्नो साथ रहने पनि बताए। त्यस अवसरमा वडा सदस्यद्वय सन्तोश जैशी र प्रभु महतो, वडा कार्यालयका सचिव पवन प्रधान, घडिअर्वा स्पोर्ट्स क्लबका अध्यक्ष सन्तोष कानु, पूर्वअध्यक्ष लखनलाल साह, शम्भु साह कानु, दिलीप साह लगायतकाको पनि उपस्थिति थियो।"
"सहकारी ठगी प्रकरण : बयानका लागि रवि लामिछाने अदालत उपस्थित, लिला पछाईको जारी","पोखरा : पोखराको सूर्यदर्शन सहकारी ठगीका आरोपित लिला पछाईको दोस्रो दिनको बयान सुरू भएको छ। कास्की जिल्ला अदालतका सूचना अधिकारी सुरज अधिकारीले पछाईको बयान जारी रहेको बताए। उनले पछाईको बयान सकिएपछि अन्य प्रतिवादीहरूको बयान सुरु हुने अन्नपूर्ण जानकारी दिए। मंगलबार पूर्वडीआईजी छविलाल जोशीको बयान सकिएपछि सोही दिन पछाईको बयान सुरू भएको थियो। बुधबार सार्वजनिक बिदा परेकाले इजलास बसेन। पछाईको बयान सकिएपछि अन्य प्रतिवादीको बयान सुरू हुनेछ। रवि लामिछानेको बयान कहिले सुरू हुन्छ भन्ने एकिन भएको छैन। बयानका लागि पूर्वगृहमन्त्री एवं राष्ट्रिय स्वतन्त्र पार्टीका सभापति रवि लामिछानेसहित अन्य प्रतिवादीहरूलाई अदालत उपस्थित गराइएको छ। लामिछानेसहित पूर्वडीआईजी छविलाल जोशी,रामबहादुर खनाल,लिला पछाई,कृष्ण गुरूङलगायतलाई अदालत उपस्थित गराइएको जिल्ला प्रहरी कार्यालय कास्कीले जनाएको छ। हालसम्म जोशीको मात्रै बयान सकिएको छ। न्यायाधीश नीतिज राईको इजलासमा बयान जारी छ। पोखराको सूर्यदर्शन सहकारीको तर्फबाट जिल्ला अदालत कास्कीले दायर गरेको अभियोग पत्रअनुसार सहकारी ठगी,संगठित अपराध र सम्पत्ति शुद्धीकरणको बयान कार्य सोमबारदेखि सुरु भएको हो। सरकारी वकिलको कार्यालयले पोखराको सूर्यदर्शन सहकारीको रकम ठगी प्रकरणमा अहिलेसम्म ६३ जनाविरुद्ध जिल्ला अदालत कास्कीमा मुद्दा दायर गरेको छ। लामिछानेमाथि सम्पत्ति शुद्धीकरणमा २७ करोड ८९ लाख ४४ हजार ७ सय बिगो दाबीसहति मुद्दा दर्ता गरिएको छ। यस्तै पूर्वडीआईजी जोशीविरुद्ध पनि सम्पत्ति शुद्धीकरणसम्बन्धी अभियोग पत्र दायर गरिएको छ। जोशीले ७४ करोड, ३४ लाख ७१ हजार ५५ रुपैयाँ ५२ पैसा गैरकानुनी ढंगले आर्जन गरेको दाबी गर्दै बिगो कायम गरिएको छ। यसैगरी पछाईंलाई २४ करोड ६७ लाख ७ हजार ३४ रुपैयाँ बिगो कायम गरिएको छ। अर्का प्रतिवादी रामबहादुर खनाललाई १४ करोड ३० लाख ९१ हजार ९ सय ११ रुपैयाँ बिगो कायम गरिएको छ। पछाई र खनालविरुद्ध पनि सम्पत्ति शुद्धीकरणमा मुद्दा दायर भएको छ। सहकारीको बचत रकम उपचलन गरेको आरोपमा रास्वपा सभापति लामिछाने गत कात्तिक २ गते काठमाडौंबाट पक्राउ परेका थिए। सूर्यदर्शन सहकारी ठगीको मुख्य योजनाकार जीबी राईलगायत अन्य आरोपी भने अझै पनि फरार छन्।"
कस्तो छ आगामी तीन दिनको मौसम ? कहाँ हुँदैछ वर्षा र हिमपात ?,"काठमाडौं : नेपालमा पश्चिमी वायुको साथै पश्चिमी न्यून चापीय प्रणालीको पनि आंशिक प्रभाव रहेको छ। हाल देशको पहाडी भूभागमा आंशिकदेखि साधारणतया बदली रही बाँकी भूभागमा आंशिक बदली देखि मौसम मुख्यतया सफा रहेको जल तथा मौसम विभागले जनाएको छ। तराईका थोरै स्थानहरूमा हुस्सुकुहिरो लागेको छ। विभागको मौसम पूर्वानुमान महाशाखाका अनुसार आज गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। पहाडी क्षेत्रमा आंशिकदेखि साधारणतया बदली रहने सम्भावना रहेको छ । तराई क्षेत्रमा मुख्यतया सफा रहने सम्भावना रहेको छ । शुक्रबार लुम्बिनी प्रदेशको तराई क्षेत्रमा साधारणतया बदली रही हल्का वर्षाको सम्भावना रहेको छ। यसैगरी कर्णाली र सुदूरपश्चिम प्रदेशको हिमाली क्षेत्रमा साधारणतया बदली रही थोरै स्थानमा मध्यम वर्षा सगँसगैँ मध्यम हिमपातको सम्भावना रहेको छ। पहाडी क्षेत्रमा साधारणतया बदली रही मध्यम वर्षाको सम्भावना रहेको छ। तराई क्षेत्रमा साधारणतया बदली रही मध्यम वर्षाको सम्भावना रहेको महाशाखाले जनाएको छ। शनिबार सातै प्रदेशमा हल्का वर्षा र हिमपातको सम्भावना रहेको छ। जारी बुलेटिनमा भनिएको छ, हिमाली क्षेत्रमा साधारणतया बदली रही केही स्थानहरुमा हल्का देखि मध्यम वर्षा सतसतै हल्का देखि मध्यम हिमपातको सम्भावना रहेको छ। पहाडी क्षेत्रमा साधारणतया बदली रही केही स्थानहरुमा हल्का देखि मध्यम वर्षाको सम्भावना रहेकाे छ। तराई क्षेत्रमा साधारणतया बदली रही केही स्थानहरुमा हल्का देखि मध्यम वर्षाको सम्भावना रहेको छ।"
अमृत समान स्वदेशी स्याउ,"स्याउ नेपालको प्रमुख फलफूलहरूमध्ये एक हो। स्याउको उत्पत्ति मध्य एसियाको पहाडी क्षेत्र र हिमाल पर्वतदेखि पश्चिम चीनमा भएको मानिन्छ। अहिले खेती गरिएका स्याउका प्राचीन पुस्ता म्यालस सिभेर्सी काजाखास्तानको टियान सानको पहाडी भागमा जंगली अवस्थामा पाइन्छ। नेपालको हिमाली क्षेत्रमा इडिमयल र सुर्खिलो जातको जंगली स्याउ परापूर्वकालदेखि नै पाइएता पनि विकसित जातको स्याउ भने विसं १९ औं शताब्दीको अन्ततिर राणा प्रधानमन्त्रीहरूले जापान र इटालीबाट नेपालमा भिœयाएको पाइन्छ। सुरुमा सिंहदरबार परिसरभित्र पुतली बगैंचा, बालाजु, छाउनी र गोदावरी परिसरहरूमा स्याउका बिरुवाहरू लगाएका थिए। हिउँ पर्ने उच्च पहाडी वातावरणको आवश्यकता पर्ने हुनाले स्याउ खेती सुरु गर्न उपयुक्त स्थानको खोजी भयो। यसै क्रममा काठमाडौं उपत्यकाको नजिकमा पर्ने सबैभन्दा चिसो ठाउँ ककनीमा स्याउ खेतीको परीक्षण गर्न उपयुक्त मानियो। २०१८ सालदेखि बागवानी फार्म ककनीमा स्याउ खेती गर्ने कार्य सुरु भयो। यो स्थान समुद्री सतहबाट करिब दुई हजार मिटर उचाइमा अवस्थित छ। हिउँदमा कहिलेकाहीँ हिउँ पनि पर्दछ। यहाँ हावाहुरी र असिनाले स्याउका दानाहरू झार्ने, अति वर्षा हुने, घाम अति कम लाग्ने र वर्षभरि नै कुहिरोले डाँडा ढाकी रहने हुँदा ढुसीको आक्रमणले गर्दा ककनीमा स्याउ खेतीको लागि हावापानी उपयुक्त भएन। तत्पश्चात, स्याउखेतीको लागि बढी हिउँ पर्ने स्थानको खोजी गर्दै दामन (२४ सय मिटर), हेलम्बु (२७ सय मिटर) र सतबाँझ (२ हजार मिटर) मा पनि स्याउ खेतीको परीक्षण गरियो। तर ती ठाउँहरूमा पनि ककनीकै जस्तो समस्या देखा पर्यो। यसरी हिमालको दक्षिणी भागमा स्याउ खेती नहुने भएकोले हिमाल पारि मुस्ताङ (थाकमार्फा), जुम्ला, हुम्ला र डोल्पाका बागवानी केन्द्रहरूमा स्याउ खेतीको अध्ययन अनुसन्धान केन्द्रित गरियो। उक्त क्षेत्रमा हिउँदमा हिउँ पर्ने हुँदा स्याउलाई चाहिने चिस्यान पुग्ने र बाँकी समयमा सुक्खा हावापानी हुने तथा दिनमा प्रशस्त घाम लाग्ने हुन्थ्यो। रातमा चिसो हुने हुँदा स्याउ फलमा रातो रङ चढ्ने र रसिलो फल हुने भएकोले स्याउ खेतीको लागि अनुकूल हावापानी रहेको प्रमाणित भयो। ती बागवानी केन्द्रहरूमा स्याउ खेती सफल भएपछि क्रमशः बगैंचा विस्तार भएको हो। हाल कर्णाली प्रदेशका जुम्ला, हुम्ला, मुगु, कालीकोट, डोल्पा तथा गण्डकी प्रदेशका मुस्ताङ र मनाङ जिल्लाहरूमा व्यावसायिक रूपमा स्याउ खेती भइरहेको पाइन्छ। नेपालमा खेती गरिएका स्याउका जातहरूलाई चिस्यानको आवश्यकताको आधारमा तीन प्रकारमा वर्गीकरण गरिएको छः बढी चिसो आवश्यक पर्ने स्याउका जातहरूमा रेड डेलिसियस, रोयल डेलिसियस, गोल्डेन डेलिसियस, रिचा रेड डेलिसियस, ग्रान्नी स्मिथ, म्याकेन्टस, जोनाथन, फुजी, भान्स डेलिसियस, रेड गोल्ड, रेड चिफ, रेड स्पर, वेल स्पर पर्दछन्। मध्यम चिसो आवश्यक पर्ने स्याउका जातहरूमा क्रिस्पिन, रेड जुन, कक्स अरेन्ज पिपिन, किङ अफ पिपिन पर्दछन् भने कम चिसो आवश्यक पर्ने स्याउका जातहरूमा अन्ना, भेरिड, ट्रपिकल ब्युटी पर्दछन्। स्याउ नेपालको एक प्रमुख फल हो। फलफूलप्रति आम नेपालीको बढ्दो चाहना तथा जनसंख्या वृद्धिको कारण बर्सेनि स्याउको माग बढ्दो क्रममा रहेको छ। स्याउ बहुउपयोगी फलफूल हो। सन्तुलित आहारमा यो फलको महत्वपूर्ण भूमिका रहेको छ। स्याउ फल प्रायः ताजै खाने गरिन्छ। साथै यसलाई घरेलु मेसिनमा पेलेर ताजा रसको रूपमा समेत खान प्रयोग गरिन्छ। यसलाई प्रशोधन गरेर विविध प्रकारका परिकारहरू बनाउन सकिन्छ। यसका मुख्य परिकारहरूमा जाम, जेली, स्लाइस (चाना), एप्पल जुस, एप्पल बटर, एप्पल पाई, एप्पल केक, एप्पल क्रम्बल, एप्पल साइडर, एप्पल ब्रान्डी, एप्पल फ्रिट, कन्सेन्ट्रेटेड जुस, एप्पल पाउडर आदि हुन। स्याउ पोषणको दृष्टिकोणले महŒवपूर्ण फलफूल हो। हरेक दिन एउटा स्याउ खानाले डाक्टर कहाँ जानु पर्दैन भन्ने भनाइले स्याउ मानवको लागि स्वास्थ्यवद्र्धक फल भएको दर्शाउछ। स्याउ फल भिटामिन ए, बी, सी, ई र खनिज तŒव, जस्तै क्याल्सियम, फस्फोरस, फलाम, पोटासियमको राम्रो स्रोत हो। त्यस्तै कार्बोहाइड्ेट, प्रोटिन र चिल्लो पदार्थ पनि पर्याप्त मात्रामा पाइन्छ। स्याउको बोक्रामा बढी पोषक तŒव र बुढ्यौली कम गराउने तŒव पाउने भएकोले स्याउ बोक्रासहित खानु स्वास्थ्यको लागि लाभदायक हुन्छ। स्याउ खेती आर्थिक दृष्टिकोणले पनि महŒवपूर्ण मानिन्छ। स्याउ खेती उच्च पहाडी क्षेत्रमा हुने बाली हो जहाँ तुलनात्मक हिसाबले अन्न बालीको उत्पादन कम हुन्छ। यसको अलावा स्याउ फल टिप्ने, ग्रेडिङ गर्ने, प्याकिङ गर्ने, भण्डारण गर्ने र ढुवानी गर्ने तथा प्रशोधित पदार्थहरू जाम, जेली, सुकुटी तयार गर्ने उद्योगको स्थापना भई धेरै मानिसलाई रोजगारीको अवसर प्राप्त हुन्छ। यसले कृषिमा आधारित पर्यटनको प्रवद्र्धन गरी स्थानीय स्तरमा आय आर्जनको अवसर श्रृजना गर्दछ। नेपालमा उच्च पहाडी क्षेत्रको भिरालो, गह्राकान्ला भएको ठाउँमा स्याउ खेती गरिन्छ। त्यस्तो ठाउँमा बिरुवाको जरा, पातले भूक्षयबाट हुने नोक्सानीलाई केही कम गर्दछ। साथै हरित गृह ग्याँसलाई न्यून गर्न मद्दत गर्दछ। यसरी स्याउ बालीले वातावरण संरक्षणमा महŒवपूर्ण भूमिका खेल्दछ। नेपालमा शीतोष्ण हावा भएका हिमाली जिल्लाहरू र केही मध्यपहाडका पकेट क्षेत्रहरू विशेष गरेर हिमालपारिका पानी कम पर्ने स्थानहरू गुणस्तरीय स्याउ खेतीको लागी अति उपयुक्त रहेको छ। फलफूलप्रति आम नेपालीहरूको बढ्दो चाहना तथा जनसंख्या वृद्धिको कारण बर्सेनि स्याउको माग बढ्दो क्रममा रहेको छ। नेपालमा अर्बौं रुपैयाँबराबरको स्याउ आयात हुन्छ। स्याउको बढ्दो व्यापार घाटालाई सम्बोधन गर्न आन्तरिक उत्पादन वृद्धि गरी आयात प्रतिस्थापन गर्न सकिने राम्रो सम्भावना रहेको छ। त्यसै गरी नेपालमा गुणस्तरीय स्वस्थ प्रांगारिक स्याउ उत्पादन गरी विदेशमा समेत निर्यात गर्ने प्रचुर सम्भावना रहेको छ। तसर्थ, नेपालमा स्याउ खेतीको लागि उन्नत प्रविधिको उपलब्धता, सडक तथा बजारको व्यवस्था, उन्नत जातको विकास, व्यवस्थित शीतभण्डार तथा संकलन केन्द्रको स्थापना, प्रभावकारी बीमा व्यवस्थापन, स्याउ प्रशोधन केन्द्र, ठाउँ तथा लगानीअनुसार न्यूनतम समर्थन मूल्य तोक्ने, लचिलो ऋणको व्यवस्था आदि जस्ता कार्यहरू गरी व्यावसायिक स्याउ खेतीको लागि कृषकलाई आकर्षण गरी विकास गर्न आवश्यक छ। अतः नेपाल स्याउ खेतीको लागि उपयुक्त हावापानी भएको देश हो। विशेषगरी गरी कर्णाली तथा स्वदेशी स्याउ अमृतसमान छ। दसैं, तिहार तथा चाडवाड र अन्य समयमा सो स्याउलाई उपयोग गरी अर्बौं रुपैयाँ बिदेसिनबाट रोकौं। स्याउको वैज्ञानिक अध्ययन, दिगो व्यवस्थापन, व्यावसायिक खेती, मूल्य अभिवृद्धि तथा बजार प्रवद्र्धनद्वारा स्थानीय समुदायको आयस्तामा वृद्धि, रोजगार सिर्जना र गरिबी न्यूनीकरणका लागि एउटा भरपर्दाे आधार बनाउन सकिन्छ। यसका लागि सम्बन्धित निकाय सदा क्रियाशील र समर्पित रहनु पर्दछ। स्याउ खेतीको सम्भावनालाई योजनाबद्ध तरिकाबाट अध्ययन गरी तीनै तहको सरकारले प्रभावकारी रूपमा विकास गरी देशैमै रोजगारीको सिर्जना गरी बिदेसिएका तथा विदेश पलायन हुन लागेका युवाहरूलाई देशमै क्रियाशील गराई आर्थिक चलायमान बनाउन सकिने थियो।"
टेम्पोबाट गाँजा तस्करी : चालकसहित दुईजना पक्राउ,धरान : सुनसरी प्रहरीले अवैध लागुऔषध गाँजासहित दुईजनालाई पक्राउ गरेको छ। टेम्पोमा गाँजा लोड गरी भारततर्फ जाँदै गरेका उनीहरूलाई नेपाल भारत सीमानजिकै पक्राउ गरिएको जिल्ला प्रहरी कार्यालय सुनसरीका प्रवक्ता डीएसपी रामप्रसाद तिमसिनाले बताए । सुनसरीको हरिनगरा गाउँपालिका७ यादव टोलस्थित भित्री सडक खण्डमा देवानगञ्जबाट घुस्कीतर्फ जाँदै गरेको को १ ह २२६१ नम्बरको टेम्पोलाई चेकजाँच गर्ने क्रममा एकसय ७ केजी गाँजा बरामद गरिएको डीएसपी तिमल्सिनाले बताए। उनका अनुसार टेम्पोमा गाँजा ओसारपसार गर्ने अटो चालक देवानगंज गाउँपालिका वडा नम्बर२ बस्ने २० वर्षीय आलम अन्सारी र मञ्जुल मियालाई पक्राउ गरिएको छ । पक्राउ परेका दुवैजनालाई जिल्ला प्रहरी कार्यालय सुनसरीमा ल्याएर थप अनुसन्धान गर्ने काम भइरहेको प्रहरीले बताएको छ। धनकुटाको सहिदभूमि र साँगुरीगढी गाउँपालिकालगायतका स्थानमा उत्पादन हुने गाँजा तस्करहरूले सुनसरीको विष्णुपादुका चतरा धरानहुँदै इटहरी इनरुवा विराटनगर र भारततर्फ लगेर बिक्री गर्दै आएका छन् ।
धनुषामा हत्या गरी गाडिएको अवस्थामा एक महिलाको शव फेला,ढल्केवर(धनुषा) : धनुषामा हत्या गरी गाडिएको अवस्थामा एक महिलाको शव फेला परेको छ । धनुषाको मिथिला नगरपालिका ३ हरिपुरका दशैया मुखिया बिनकी श्रीमती ४८ वर्षीया रेशमी देवी बिनको शव गाडिएको अवस्थामा भेटिएको हो । उनको शव बुधबार साँझ ७ बजेतिर आफ्नै घरको शौचालय पछाडि गाडेको अवस्थामा फेला परेको प्रहरीले जनाएको छ । मंगलबारदेखि हराइरहेकी रेश्मीको खोजतलास गर्दै जाँदा बुधबार राती शौचालय पछाडि गाडिएको अवस्थामा शव भेटिएको इलाका प्रहरी कार्यालय सखुवा महेन्द्रनगरका प्रहरी निरीक्षक सोनु साहले जानकारी दिए । रेश्मीको हत्या आरोपमा उनकै श्रीमान दशैयालाई प्रहरीले पक्राउ गरेर अनुसन्धान थालेको छ । गाडिएको अवस्थामा भेटिएको रेश्मीको शव पोस्टमार्टमका लागि प्रादेशिक अस्पताल जनकपुरमा राखिएको इलाका प्रहरी कार्यालय महेन्द्रनगरले जनाएको छ ।
मजदुरदेखि मालिकसम्मको यात्रा,"ओखलढुंगा: सत्यवती गाउँपालिका१ स्थित अस्लेवा गुल्मीमा जन्मेका दुर्गा पाण्डेय कक्षा ७ पूरा नगर्दै मजदुरीका लागि भारत पसे। पारिवारिक अवस्थाले उनलाई पढाइ पूरा गर्न दिएन। उनी मजदुरी गर्न भारतको बम्बई पुगे र होटलमा काम गर्न थाले। उनले मासिक ५० रुपैयाँ तलबमा काम पाएका थिए। खान बस्न होटलमै पाइन्थ्यो। होटल तथा रेस्टुरेन्टमा उनले करिब १० वर्ष काम गर्दाको कष्ट र संघर्ष भनी साध्य थिएन त्यसपछि केही साझेदार भेटेर आफैंले होटल तथा रेस्टुरेन्ट चलाए। ९ वर्ष कामदार भएर काम गरेपछि लगानीकर्ता साझेदार भेटेको बताउने पाण्डेय भन्छन्, आफ्नो इमान्दारिता र लगनशीलता देखेर साझेदारले विश्वास गरेका थिए, त्यहाँ मेरो नेतृत्वमा दुई वटा रेस्टुरेन्ट सञ्चालन भएका थिए। उनले अरू १० वर्ष रेस्टुरेन्ट चलाएर २० वर्ष भारतको बम्बईमा बिताए। त्यसबेला उनले गरेको दुःखबाट जमाएको सम्पत्ति सदुपयोग गर्दा अहिले उनी नेपालमा करोडौंको मालिक र करिब दुई सय जनालाई रोजगार दिन सक्ने हैसियतमा छन्। २० वर्ष भारतमा गरेको कमाइ नेपाल ल्याएर लगानी गरेको छु, अहिले मुस्ताङको मार्फा, धादिङको चरौंदी र पोखराको लेकसाइडमा रेस्टुरेन्ट सञ्चालन गरेको छु उनले भने। मार्फामा मार्फा होम्स सञ्चालनमा ल्याएका उनले १५ जनालाई रोजगारी दिएका छन्। धादिङको चरौंदीमा इन्द्रेनी फुडल्यान्ड सञ्चालनमा छ। त्यहाँ २५ जना बढीले रोजगारी पाएका छन्। पोखराको लेकसाइडमा मझेरी रिसोर्ट एन्ड स्पामा ६५ जनाले काम गर्छन्। टुर एन्ड ट्राभल्सको व्यवसायबाट धेरै भारतीय पर्यटकहरू उनैले पोखरा र मुस्ताङ पुयाएका छन्। टुर एन्ड ट्राभल्सका विभिन्न ठाउँमा ८० जनालाई रोजगारी दिएको पाण्डेयले सुनाए। करिब दुई सय जतिलाई रोजगारी दिएको छु, सबै ठाउँमा मेरो १२ करोड जति लगानी भएको छ। कोभिडले व्यवसाय थलिए पनि अब उठ्ने आशा छ उनले भने। भारतमा राम्रो कमाइ हुँदाहुँदै स्वदेशमै केही गरौं भनेर नेपाल फर्किएका पाण्डेय नेपालमै केही गर्न सकिन्छ भनेर लाग्नेहरूका लागि प्रेरणा भएको गुल्मीकी स्थानीय विष्णुमाया पाण्डेय बताउँछिन्। उहाँ नेपालमा केही हुँदैन, सम्भावना छैन भन्नेहरूका लागि गतिलो जवाफ हो उनले भनिन्। यही कुरा स्थापित गर्न नेपाल फर्किएको स्वयं दुर्गाले पनि बताउने गरेका छन्। व्यवसायमा यहाँ सम्मको सफलताका लागि श्रीमती नन्दा पाण्डेयलाई जस दिन्छन्। नन्दाले आफूलाई जीवनको अन्तिम क्षणसम्म साथ दिएको सम्झँदा उनी भक्कानिए। कोभिडले व्यवसाय धराप भएको समयमा आफू पनि जीवनको अन्तिम लडाइँ लडिरहँदा श्रीमतीको साथले नै सफल भएको उनले सुनाए। अघि भने ५० दिन म आईसीयूमा बस्दा मलाई र व्यवसाय सम्हाल्न नन्दा नभएको भए अहिले केही रहने थिएन, अब म नेपालमै केही गर्न सकिन्छ भनेर युवाहरूलाई सन्देश दिने गरी काम गर्छु।"
समस्याग्रस्त कर्णाली डेभलपमेन्ट बैंकको सम्पूर्ण सेयर कारोबार रोक्का,"काठमाडौं : समस्याग्रस्त घोषणा भएको कर्णाली डेभलपमेन्ट बैंकको सेयर कारोबार रोक्का भएको छ। नेपाल धितोपत्र बोर्डले बिहीबार कर्णाली डेभलपमेन्ट बैंकको सेयर कारोबार रोक्का गर्न नेपाल स्टक एक्स्चेन्ज (नेप्से)लाई पत्राचार गरेको छ। धितोपत्र बोर्डले समस्याग्रस्त बैंकसम्बन्धमा थप अध्ययन गरी रायसहितको प्रतिवेदन पेश गर्न समेत नेप्सेलाई भनेको छ। नेपाल राष्ट्र बैंकले बुधबार बैंकलाई समस्याग्रस्त घोषणा गरेको थियो। समस्याग्रस्त घोषणा भएसँगै नेपाल राष्ट्र बैंकले ऐनको दफा ८६ (ग) बमोजिम कर्णाली विकास बैंकको व्यवस्थापन समेत नियन्त्रणमा लिएको छ। बैंकलाई समस्याग्रस्त घोषणा गरेसँगै सञ्चालक समिति र प्रमुख कार्यकारी अधिकृत निलम्बनमा परेका छन्। 'नेपाल राष्ट्र बैंकको मिति २०८१०९१०, पत्र संख्या विसंसुवि २०८१८२ को पत्रानुसार सूचीकृत संगठित संस्था कर्णाली डेभलपमेण्ट बैंक लिमिटेडलाई समस्याग्रस्त संस्था घोषणा गरिएको तथा सञ्चालक समिति र प्रमुख कार्यकारी अधिकृतलाई निलम्बन गरी व्यवस्थापन नियन्त्रणमा लिइएको जानकारी प्राप्त भएकोले धितोपत्रमा लगानी गर्ने लगानीकर्ताको हितलाई मध्यनजर गरी अर्को व्यवस्था नभएसम्मको लागि तत्काल उक्त सूचिकृत संगठित संस्थाको धितोपत्र कारोवार स्थगन गरी,यस सम्बन्धमा थप अध्ययन गरी रायसहित प्रतिवेदन पेश गर्न नेप्सेलाई पत्राचार गरिएको छ,'सूचनामा भनिएको छ।"
सामान्य व्यवसायीदेखि गाउँको अध्यक्ष हुँदै मन्त्री सन्त नेता सन्तु प्रधानको राजनीतिक यात्रा,"नवलपरासी : वास्तविक नाम देवकरण कलबार। तर, उनलाई जिल्लाका धेरैले सन्तु प्रधान भनेर चिन्छन्। सेतो धोती र कुर्तामाथि आसकोट उनको सधैंंको पहिरन हो। यही पहिरनले उनलाई व्यक्तिगत रूपमा चिनिने पहिचान बनाएको छ। उच्च ओहोदादेखि झुपडीमा बस्ने सामान्य व्यक्तिलाई देख्नेबित्तिकै जहिले पनि हात जोडेर अभिवादन गर्ने उनको स्वभाव सन्त र सालिन छ। सन्त र सालिन स्वभावले नै उनी सन्तु नामले चिनिएका हुन्। नवलपरासीको प्रतापपुर गाउँपालिका ६ गुठिप्रसौनी घर भएका उनलाई जिल्लावासीले किसान नेताको पनि उपनाम दिएका छन्। सधैंं किसानका मुद्दा उठाउँदै आउने सन्तुको राजनीतिक यात्रा किसान पृष्ठभूमिबाटै अघि बढेको हो। उखु र केराको पकेट क्षेत्र रहेको उनको क्षेत्रमा करिब ९५ प्रतिशत जनसंख्या कृषि पेसामा आश्रित छ। उखु किसानको आन्दोलनदेखि किसानका सबै आन्दोलनमा अगुवाइ गर्दै आएका सन्तुले आफू संविधानसभाको सदस्य भएको बखत बारम्बार सदनमा कुरा उठाएर तत्कालीन प्रधानमन्त्री सुशील कोइराला सरकारको पालामा उखुलाई राष्ट्रिय बाली घोषणा गरिएको थियो। यसले पनि किसान माझ सन्तुको उचाइ अझ बढ्दै गएको हो। त्यही उचाइले उनलाई अहिले मन्त्रीको ओहोदासम्म पुर्याएको छ। राजनीतिमा हार खान हुन्न भन्ने सोच राख्ने सन्तुको पारिवारिक आर्थिक पृष्ठभूमि सामान्य छ। आधारभूत तहसम्मको पढाइ गरेका सन्तुको राजनीतिक यात्रा नेपाली कांग्रेसबाट सुरु भएको हो। खेती किसानीसँगै २०३६ सालअघिसम्म गाउँमा मदिराको डिलर व्यवसाय गर्दै आएका सन्तुलाई एकाएक राजनीतिक गर्ने सोच पलायो। पण्डित भनेर चिनिने गाउँका एक शिक्षकबाट २०३६ सालमा नेपाली कांग्रेसको सदस्यता लिएपछि उनको राजनीतिक यात्रा सुरु भएको हो। देशमा जनमत संग्रह चलिरहेका बेला बहुदलको पक्षमा लागेकै कारण आफ्नो मदिराको व्यवसायबाट हात धुनु परेको उनले सुनाए। उद्योगी मथुरा मास्केको उद्योगबाट उत्पादन हुने मदिराको डिलर लिएर व्यवसाय गरेको थिए। एकाएक मास्केजीले निर्दलमा लाग्न दबाब दिनुभयो। नमानेका कारण तिमीले पैसा तिर्नुछ भन्दै नभएको ५ हजार तिराएर डिलरबाट हटाउनुभयो, सन्तुले त्यसबेलाको समय स्मरण गर्दै भने। पैसा नभएका कारण तत्कालीन समयमा २० रुपैयाँ क्विन्टलमा बिव्री हुने उखु बेचेर रकम दिएको उनले सुनाए। तिर्नै नपर्ने पैसा तिर्नुपरेपछि उनले अब अन्यायका लागि समाजसेवा नै उपयुक्त ठानेर बहुदलको पक्षमा लागेर हिँडेको बताए। बहुदलदेखि लोकतन्त्र स्थापनाको आन्दोलन र पार्टी कामको सिलसिलामा भारतमा निर्वासन जीवन बिताएका सन्तुले जनआन्दोलनमा ९ दिनसम्म जेलमा परे। निर्वासन र जेल जीवनसँगैको राजनीतिक उदारचढाव पछि २०४६ सालमा बहुदल आएसँगै उनी २०४९ र २०५४ मा गुठिप्रसौनी गाविसको अध्यक्ष भएर काम गरे। नेपाली राजनीतिका कुशल र चतुर खेलाडी मानिने पूर्वमन्त्री हृदयेश त्रिपाठीको गाउँबाट राजनीति गर्नु सन्तुका लागि चानचुने कुरा थिएन्। तीन पटकसम्म त्रिपाठीसँगको चुनावी मैदानमा भीडेका सन्तु दुई पटकसम्म पराजित भए। चुनावी प्रतिस्पर्धामा हार नखाएका सन्तुले अन्ततः त्रिपाठीलाई एक पटक पछि पारे। पार्टी संगठन र कार्यकर्ता माझ इमान्दार भनेर चिनिने सन्तुलाई नेपाली कांग्रेसले २०६४ र २०७० सालमा संविधान सभा सदस्यको टिकट दिएर हृदयेश त्रिपाठीसँग प्रतिस्पर्धाको मैदानमा उतार्यो। पहिलो संविधानसभाको निर्वाचनमा १७३ मतले त्रिपाठीसँग पराजित भए। दोस्रो संविधान सभा निर्वाचनमा भने त्रिपाठीलाई करिब ६ हजार मतान्तरले पराजित गर्दै सन्तु विजयी भए। त्रिपाठीलाई पराजित गरेपछि सन्तुको राजनीतिक उचाइ पार्टीभित्र झन बढ्दै गयो। २०७४ सालमा कांग्रेसले फेरि त्रिपाठीसँगै प्रतिस्पर्धा गर्न सन्तुलाई टिकट दियो। तर, त्रिपाठीसँगको प्रतिस्पर्धामा सन्तुले हार व्यहोर्नु पर्यो। पहिलो संविधानसभा र प्रतिनिधिसभामा त्रिपाठीसँग पराजित भएका सन्तुलाई भने २०७९ सालको निर्वाचनमा कांग्रेसले प्रदेशसभामा उम्मेदवार बनायो। नवलपरासी निर्वाचन क्षेत्र नं १ को प्रदेश निर्वाचन क्षेत्र खबाट सन्तु प्रदेश सभा सदस्यमा निर्वाचित भए। प्रदेशसभाको निर्वाचनपश्चात नेपाली कांग्रेसले लुम्बिनी प्रदेशको नेतृत्व पनि सम्हाल्यो। त्यस समयमा सन्तु मन्त्री हुने चर्चा चलेको थियो। तर, उक्त समयमा मन्त्री बन्न सकेनन्। गत कात्तिक ७ गते मुख्यमन्त्री चेतनारायण आचार्यले तीन सदस्यिय मन्त्रिपरिषद् विस्तार गर्दा उनलाई कांग्रेसको कोटाबाट वन तथा वातावरण मन्त्रीको जिम्मेवारी दिइएको हो। राजनीतिमा लागेको ४५ वर्षपश्चात ७१ वर्षको उमेरमा मन्त्री बनेका सन्तुको राजनीति र व्यक्तिगत जीवन लोकप्रिय रहे पनि आफूले पाएको मन्त्रालयको कामलाई लोकप्रिय बनाउन कस्तो काम गर्दै जाने छन् ? त्यो भने उनको कामले नै देखाउला।"
गाउँसभा सदस्य थापाको निधनमा धुर्कोटमा सार्वजनिक बिदा,"गुल्मी : धुर्कोट गाउँपालिका गुल्मीले बिहीवार सार्वजनिक बिदा दिएको छ। गाउँसभा सदस्य चुराबहादुर थापाको निधन भएपछि बिहीवार गाउँपालिकाले शोक बिदा दिएको हो। पौष ९ गते गाउँपालिकाका प्रमुख प्रशासकीय अधिकृत ज्ञानुराम पन्थीले एक सूचना जारी गर्दै पालिकाले थापाको निधनमा सरकारी तथा सार्वजनिक निकायमा शोक बिदा दिएको बताए। धुर्कोट गाउँपालिका अन्तर्गत रहेका सरकारी कार्यालय, शैक्षिक संस्था, सार्वजनिक संघ संस्थाहरू एवं सम्पूर्ण सरकारी तथा सार्वजनिक निकायमा शोक बिदा गरिएको सूचनामा उल्लेख गरिएको छ। धुर्कोट गाउँपालिका वडानम्बर  ४ का गाउँ सभा सदस्य थापाको यहि पौष ९ गते ६१ बर्षको उमेरमा निधन भएको थियो। थापा गाउँपालिकाको न्यायिक समिति सदस्य , गाउँ शिक्षा समिती सदस्य रहेका थिए। उनी २०७९ मा सम्पन्न स्थानीय तहको निर्वाचन धुर्कोट गाउँपालिका ४ बाट वडासदस्यमा निर्वाचित भएका थिए। थापा नेकपा एमालेको राजनीतिमा सक्रिय थिए।"
"नगर बन्यो कुरूप, हरायो भवनको मौलिकता","जनकपुरधाम : घरधनीले नयाँ तल्ला पछि थप्ने योजनासहित घरमा पिलर हालेर त्यसै छाड्छन्। यी पिलरहरू न त घरका लागि राम्रो र गुणस्तरीय हुन्छन् न यिनको प्रयोगले घरलाई आकर्षक नै बनाउँछ। भविष्यलाई सोचेर छाडिएका पिलरहरूले वर्तमानमा नगरलाई कुरूप र अव्यवस्थित बनाउँदै गएको हुन्छ। काम न काजका पिलर दिलीप ठाकुरले ११ वर्षपहिले जनकपुरधाम उपमहानगरपालिका ४ मा दुईतल्ले घर बनाए। उनले घर बनाउने बेलामा घरनिर्माण अनुमति (नक्सा) पनि दुई तल्लाकै पास गराएका थिए। तर, घर निर्माण भइसकेपछि काममा लागेका राजमिस्त्रीले डन्डी, बालुवा, गिट्टीलगायतका निर्माण सामग्रीहरू उब्रिएको हुँदा बरु खेर फाल्नुभन्दा दुई तल्ला माथि पिलरनै ढालेर छाड्न सुझाव दिए। हाम्रो त पिलर हाल्ने योजना नै थिएन। दुई तल्लाभन्दा बढीको घर बनाउने त्यस्तो बजेट पनि थिएन र हाम्रो परिवारका लागि दुई तल्ला पर्याप्त थियो। तर, घर बनाउने मिस्त्रीहरूले यति धेरै कर गर्न थालेकी हामीले पनि विवश भएर ल त उब्रेका सामानहरूबाट पिलर ढालेर छाडम् भन्ने निष्कर्षमा पुग्यौं र पिलर हालियो, दिलीपले घर माथि खिया लागिसकेको पिलरको डन्डी र कालो परिसकेको पिलरहरूलाई नियाल्दै भने, अब ११ वर्ष बितिसक्दा पनि तल्ला थपेका छैनौं माथिबाट यो पिलरहरूकै कारणले पनि घर कुरूप देखिन थालेको छ। दिलीपको जस्तै अवस्था सोही वडामा बस्ने उपेन्द्र साहको घरको पनि छ। करिब ९ वर्ष अगाडि चार कोठाको एक तल्ले घर बनाएका साहले बिना कुनै उद्देश्य र योजनाकै दोस्रो तल्लाको पिलर ढालेर छाडे। घामपानीले पिलर खिइन थाले पनि उनले अहिलेसम्म अर्को तल्ला भने थप्न सकेका छैनन्। किराना पसल थापेर जेनतेन परिवार चलाइराखेका साहलाई आर्थिक रूपमा पनि एक तल्ला थप्दा नै साहै्र भार परेको थियो तर, छरछिमेकीको लहलहै र देखासिकीमै छतमा पिलर थपेर छाडे। तर त्यो काम न काजको भएको छ। एक त जसो तसो ऋण कर्जा खोजेर ऊ बेला घर बनाएको थिएँ। आफ्नो सानो परिवारको लागि एक तल्ला घर पनि ठीकै छ। पैसा भएको भए माथिल्ला तल्ला थप्दा अझैं सजिलो हुन्थ्यो होला तर, न त पैसा छ न त्यति धेरै आम्दानीनै माथिबाट अहिले त निर्माण सामग्रीहरूको मूल्य पनि आकाश छुने जस्तो भइसकेको छ अब यो पिलरहरू बिना कामकै बिग्रिने भयो। केही काम छैन्, साहले अन्नपूर्णकर्मीसँग कुरा सुनाए। छाडा पिलरहरू घरका लागि क्यान्सर समान प्राय:जसो घर निर्माणको क्रममा राजमिस्त्रीहरू र कामदारहरूको दबाब, छरछिमेकीको लहलहै र भविष्यमा तल्ला थप्न सक्ने सम्भावनाहरूलाई हेरेर अधिकांश घरधनीहरूले छतमा पिलर उभ्याएर छाड्ने गर्छन्। नेपालको परिपे्रक्ष्यमा ६० प्रतिशत भन्दा माथि घरहरूमा ती पिलरहरूमा समयमा भवन नबन्ने, लामो समयसम्म त्यतिकै छाड्दा डन्डीमा खिया लाग्ने, हावापानीले संरचनालाई बिगार्ने समस्याहरू देखिने गरेको र अन्तमा घरधनीहरू असुरक्षित निर्माणतर्फ उन्मुख हुने गरेको सिभिल इन्जिनियर विकास झा बताउँछन्। मान्छेले जब घर बनाउँछ अनि वर्तमानभन्दा भविष्यको बढी सोच राख्ने आम मानिसको मानसिकता छ। यहाँ त सबै ग्रेडका मानिस छन्। अब त्यत्तिकै डन्डी छाड्यो भने सुरक्षाको दृष्टिकोणले पनि सही हुँदैन र आर्थिक अभावका कारणले एकैपटक सोचे जति तल्ला निर्माण गर्न पनि गाह्रो हुन्छ। त्यसैले पनि पिलर हालेर छाड्ने काम प्राय:ले गर्छन्, इन्जिनियर झा भन्छन्, यदि हामीले पिलरको आयुकै कुरा गर्ने हो भने हामीले घरको छतमा त्यतिकै पिलर ढालेर छाड्यौं भने डन्डीमा घामपानीले असर गरेर खिया लाग्न सुरु हुन्छ। यदि तीन सुत्ताको डन्डी छ र त्यसलाई तीन वर्षसम्म बिना कामको छाड्यो भने त्यो खिया लागेर दुई सुत्ताको बन्छ। यस्तोमा त्यो पिलर त घरको क्यान्सर सरह नै हुन जान्छ। त्यसैले जति तल्ला भवन निर्माण गर्ने हाम्रो योजना हुन्छ त्यति तल्लानै बनाएर सकाउनु सबैभन्दा राम्रो हो। नेपालको परिपे्रक्ष्यमा ६० प्रतिशतभन्दा माथि घरहरूमा ती पिलरहरूमा समयमा भवन नबन्ने, लामो समयसम्म त्यतिकै छाड्दा डन्डीमा खिया लाग्ने, हावापानीले संरचनालाई बिगार्ने समस्याहरू देखिने गरेको छ। घर बनाउँदा त्यत्तिकै डन्डी छाड्यो भने सुरक्षाको दृष्टिकोणले पनि सही हँुदैन। डन्डीमा घामपानीले असर गरेर खिया लाग्न सुरु हुन्छ। तीन सुत्ताको डन्डी छ र त्यसलाई तीन वर्षसम्म बिना काम छाड्यो भने त्यो खिया लागेर दुई सुत्ताको बन्छ। यस्तोमा त्यो पिलर त घरको क्यान्सर सरह नै हुन जान्छ। त्यसैले जति तल्ला भवन निर्माण गर्ने हाम्रो योजना हुन्छ त्यति तल्लानै बनाएर सकाउनु सबैभन्दा राम्रो हुन्छ। : विकास झा, सिभिल इन्जिनियर घर निर्माणको क्रममा पिलर दिएर छाड्नु त कुनै पनि दृष्टिकोणले सही छैन, जनकपुरधाम उपमहानगरपालिकाका नक्सा शाखा प्रमुख ऋषि साह भन्छन्, हामीले जति तल्लाको नक्सा स्वीकृत गरेका छौं, त्यति तल्लाको भवन पूर्ण रूपमा निर्माण गरी निर्माण सम्पन्न अनुमतिपत्र लिनुपर्ने कानुनी प्रावधान छ तर, यहाँ अधिकांशले के गर्छन् नक्सा पास दुई तल्लाको गरायो र पछि एक तल्ला बनाउने भन्दै पिलर उठाएर वर्षौंवर्षसम्म छाड्ने गर्छन्। यो न त कानुनी रूपमा सही भयो न घर निर्माणको सुरक्षाकै दृष्टिकोणले सही भयो। नक्सा पास यदि दुई तल्लाको गराएर एक तल्ला भवन बनाइएको छ र अर्को तल्लामा पिलर हालिएको छ भने त्यसको पनि म्याद हुन्छ। यदि दुई वर्षभित्र निर्माणकार्य सम्पन्न भएन भने त्यो कानुनी रूपमा पनि सही हुन्न। पिलर छाड्ने प्रतिस्पर्धा जनकपुर नगर क्षेत्रमात्रै नभई ग्रामीण भेगमा समेत पछिल्लो समय पिलरवाला घर बनाउने होडबाजी चलेको छ। प्राय:जसो वैदेशिक रोजगारमा गएकाहरू त्यहाँबाट आर्थिक उपार्जन गरेर फर्किएपछि छरछिमेकको सिको गर्दै छिमेकीले १२ वटा पिलर हालेर घर बनाएको छ भने आफूले २० वटा हालेर घर बनाउने र आफूलाई सम्पत्तिवान् देखाउन पिलर छाड्ने प्रतिस्पर्धा नै बढेको जनकपुरधाम उपमहानगरपालिका २५ लोहना निवासी त्रिभुवन विश्वविद्यालयका अवकाश प्राप्त प्राध्यापक अब्दुल कयुम बताउँछन्। उनी भन्छन्, अहिलेको ग्रामीण परिवेशमा घरबाट प्रतिष्ठाको आकलन गर्ने गरिन्छ। त्यसमा पनि घर पक्कीमात्रै नभई अर्काभन्दा बढी पिलर भएको हुनुपर्ने धारणा व्यापक रूपमा विकसित भएको देख्छु। मेरै गाउँमा पनि ७० प्रतिशतभन्दा बढी घरहरू यस्ता छन् जसमा वर्षांैदेखि पिलर छतमा ठडिएको देख्छु तर, तल्ला थप्ने अत्तोपत्तो छैन। गाउँमा आफैं घर बनाउँदाको अनुभव सुनाउँदै उनले भने, मैले जब जागिरबाट अवकाश प्राप्त गरेँ अनि गाउँमा संयुक्त परिवारका लागि घर बनाउने तयारीमा लागेँ, हामीले दुईतल्ले घर बनाउने निर्णय गर्यौं जुन हाम्रो परिवारको लागि पर्याप्त थियो। बढी तामझाम नगरेर सामान्य घर ठडायौं तर, छर छिमेकीहरूले आएर कुरा सुनाउँथे। ए जिन्दगीभरि जागिर गरिस् अनि जाबो यति सानो घर बनाएको भन्थे। अलि बढी पिलर हालेर फराकिलो र ठूलो बनाउनु पथ्र्यो नि भन्छन्। यी सबै कुराहरूले अनावश्यक मानसिक दबाब र हीनताबोध गराउने गरेको म देख्छु। आफूलाई के चाहिएको छ भन्दा पनि अर्काले के भन्छ भन्ने सोचका कारण पनि घरलाई प्रतिष्ठासँग जोडेर हेर्ने र सोहीअनुसार आफ्नो अनुकूलताभन्दा पनि अर्कालाई देखाउनकै लागि गरिने उनले बताए। कर्जा पैंचो लिएर समेत पिलर ढलाउने परिपाटी बढेको बताउँदै लोहनाकै बासिन्दा आलोक ठाकुर भन्छन्, काठमाडौंबाट हवाईजहाज चढेर जनकपुर आउनु भो भने जहाज तल आउन लाग्दा माथिबाट हेर्यो भने कुरूप पिलर नै पिलर भएका निर्माणमात्रै हेर्न पाईन्छ। यसले एकातर्फ कुरूप निर्माणको दृश्य देखाउँछ भने अर्कोतर्फ हाम्रो स्थानीय पालिकाहरूले समेत यसको नियन्त्रण वा अव्यवस्थित निर्माणलाई रोक्न कुनै किसिमको जनचेतना फैलाउन नसकेको कुरालाई प्रष्ट्याउँछ। भवन निर्माण संहिता कार्यान्वयनको खाँचो नेपालमा बन्ने अधिकांश आवासीय घरहरू स्वयं घरधनीको रेखदेखमै निर्माण हुने गर्दछ। घरधनीहरू आफ्नो घर निर्माणको कार्यमा सुरुदेखि निर्माण नसकिएसम्म निरीक्षकको र व्यवस्थापकको रूपमा संलग्न हुने गर्छन्। घरधनीहरू आफैं नक्सापासको निम्ति स्थानीय सरकारका विभिन्न निकायसँग सम्पर्क गर्ने प्रचलन पनि छ। त्यसका साथै भवन निर्माणमा सम्बन्धित व्यक्तिहरू जस्तै आर्किटेक्टइन्जिनियर, ठेकेदार, डकर्मी, सिकर्मी, प्लम्बर, निर्माणसामग्री बिक्रेता आदिसँग पनि घरधनी आफैंले सम्पर्क गर्ने प्रचलन छ। तर, घरधनीहरू घर निर्माणको प्राविधिक पक्षका बारेमा थोरै मात्र जानकार हुन्छन्। सुरक्षित घर निर्माणबारे कहाँबाट, कोसँग, कसरी जानकारी प्राप्त गर्ने भन्ने थाहा हुँदैन। त्यसको परिणामस्वरूप भवन निर्माण संहिताको पालना नै नगरी जस्तो पाए त्यस्तै बनाउने गरेको पर्याप्त उदाहरणहरू छन्। के हो त भवन निर्माण संहिता भवन निर्माण संहिता मानवीय सुरक्षा तथा सामाजिक हित सुनिश्चित गर्ने प्रयोजनको लागि भवनको डिजाइन, निर्माण पद्धति, निर्माण सामग्री तथा उपयोगजस्ता भवनका विभिन्न पक्षहरूलाई नियमन गरी भवनको संरचनात्मक सुरक्षा र क्षति प्रतिरोधात्मक क्षमता सुनिश्चित गर्न २०५२ सालमा बनाइएको नेपाल सरकारको आधिकारिक अभिलेख हो। भवन निर्माण सुरक्षित र नियमित गराउन नेपाल सरकारले राष्ट्रिय भवन निर्माण संहिता लागू गरेको हो। भूकम्प, आगजनी तथा अन्य प्रकोपबाट भवनहरूमा पर्न सक्ने क्षतिलाई यथासम्भव कम गर्न भवन निर्माण संहिता नेपाल सरकारले २०६० साउन १२ गतेको निर्णयानुसार स्वीकृत भई हाल कार्यान्वयनमा रहेको छ। विगतको भूकम्पबाट भएको क्षतिको प्रकृति अध्ययन गर्दा भवन निर्माण संहिता अनुसरण नगरी बनाइएका घरहरूमा बढी क्षति भएको देखिएको छ। भवनको वर्गीकरण भवन ऐन २०५५, संशोधित २०६४ अनुसार, भवन निर्माण संहिताको तर्जुमा तथा कार्यान्वयन गर्ने प्रयोजनका लागि भवनलाई चार वर्गमा वर्गीकरण गरिएको छ। क वर्ग : विकसित मुलुकमा अपनाइएका भवन निर्माण संहिता समेतको अनुसरण गरी इन्टरनेसनल स्टेट अफ आर्टअनुसार विदेशी विकसित निर्माण शैलीमा आधारित हुने गरी बनाइएको अत्याधुनिक भवनहरू। ख वर्ग : भुइँतलाको क्षेत्रफल एक हजार वर्गफिटभन्दा बढी भएका, तीन तल्लाभन्दा बढी भएका, घरको संरचनात्मक भाग (पिलर, गारो) बीचको दूरी ४५ मिटरभन्दा बढी भएका भवनहरू। ग वर्ग : भुइँतलाको क्षेत्रफल एक हजार वर्गफिटभन्दा कम भएका, तीन तलाभन्दा कम भएका, घरको संरचनात्मक भाग (पिलर, गारो ) बीचको दूरी ४५ मिटरभन्दा कम भएका भवनहरू। हाम्रो जनकपुरमा त ५० प्रतिशतभन्दा बढी घर बिनानक्सा पास बनाइएको छ। नक्साबिना घर जथाभावी बन्नुको कारण के छ भने यहाँ सयौं घरहरू गुठीका जग्गामा बनाइएका छन्। त्यस्ता घरहरूको नक्सापास गर्ने अधिकार हामीलाई छैन किनकि ती घरहरू बनेको जग्गाको लालपुर्जा नै छैन। उपमहानगरपालिकाबाट भुइँतल्ला र पहिलो तल्लाको नक्सापास गराउँछन्। तर, दोस्रो तल्लामा गएर पिलर छाडिदिन्छन्। उनीहरूले यतिसम्मको सोच राख्छन् कि पिलर भयो भने मेरो छोरा, नातिले त कम्तीमा तल्ला थप्छ होला नि ! : मनोज साह, नगर प्रमुख, जनकपुरधाम उपमहानगरपालिका घ वर्ग : काँचो वा पाको इँटा, ढुंगा, माटो, बाँस, खर आदि प्रयोग गरी बनाइने एक तला घर वा टहराहरू।के भन्छ त भवन निर्माण मापदण्डले भवन निर्माणको मापदण्ड नेपालमा रहेको सबै सहरी क्षेत्रको योजनाबद्ध विकासलाई निर्देशित गर्ने उद्देश्य राखी तयार गरिएको हुन्छ। भवन मापदण्डको मुख्य उद्देश्य नै स्वच्छ, हराभरा, स्वस्थ तथा दिगो सहरी वातावरण सुनिश्चित गर्नुहुन्छ। बस्ती विकास, सहरी योजना तथा भवन निर्माणसम्बन्धी आधारभूत मार्गदर्शन, २०७२ अनुसार आवासीय भवनको लागि निम्न मापदण्ड निर्धारण गरिएको छ। सडकको चौडाइ न्यूनतम ६ मिटर र सेटब्याक सडक किनाराबाट न्यूनतम १५ मिटर छोडिएको हुनुपर्ने। सडकको क्षेत्राधिकार र सेटव्याकभित्र टप, बार्दली आदि कुनै पनि संरचनाहरू बनाउन नपाइने। भवन निर्माण क्षेत्रभित्र पनि एक मिटरभन्दा बढीको टप, बार्दली निकाल्न नपाइने। २५० वर्गमिटर सम्मको क्षेत्रमा घर बनाउँदा ३० प्रतिशत र सोभन्दा बढीमा ४० प्रतिशत जमिन खाली राखेर भवन निर्माण गर्नुपर्नेछ। झ्याल राख्न सेटब्याक ५ फिट हुनुपर्दछ। आवासीय प्रयोजनको लागि निर्माण हुने भवनहरूमा सटर तथा पसल राख्न नपाइने व्यवस्था छ। यदि कसैले सटर, पसल राखी भवन निर्माणको स्वीकृति लिएमा सो भवनलाई स्वत: व्यापारिक भवन मानिनेछ। साथै ६ मिटरभन्दा कम चौडाइको सडकको पहुँच भएको भवनमा सटर राख्न पाइने छैन र सटर राख्दा कम्तीमा दुई मिटरको सेटब्याक छोड्नु पर्दछ। मापदण्डविपरीत निर्माण भएका भवनलाई सम्बन्धित स्थानीय निकायले पूर्ण वा आंशिक रूपमा भत्काउन लगाउन सक्नेछ। भवनको उचाइसम्बन्धी व्यवस्था सहरी योजना तथा भवन निर्माण मापदण्डअनुसार भवनको उचाइ कतिसम्म राख्ने भनेर स्पष्ट व्यवस्था गरिएको छ। सो व्यवस्थामा निम्न कुराहरू उल्लेखित छन्। स्थानीय तहहरूले गाउँ, नगरसभाको निर्णयबाट सहरी विकास मन्त्रालयसँग प्राविधिक समन्वय गरी भुइँ क्षेत्रको अनुपातको सट्टामा भवनको उचाइको व्यवस्था कार्यान्वयनमा ल्याउन सक्छ। गाउँपालिकाहरूले भवनको उचाइको सीमा निर्धारण गर्दा भुँइ तल्लासहित बढीमा तीन तल्ला मात्र कायम हुने गरी भवनको उचाइ निर्धारण गर्नु पर्दछ। सोभन्दा बढी उचाइ निर्धारण गर्दा सहरी विकास मन्त्रालयको प्राविधिक परामर्श लिएर गर्नु पर्दछ। स्थानीय तहहरूले आवासीय र व्यापारिक भवनका लागि अलगअलग उचाई निर्धारण गर्न सक्नेछन्। भवनको उचाइ निर्धारण गर्दा नेपाल सरकारबाट जारी गरिएको बस्ती विकास, सहरी योजना तथा भवन निर्माणसम्बन्धी आधारभूत निर्माण मापदण्ड, २०७२ का प्रावधानहरूको पालना गर्नुपर्दछ। स्थानीय तहले भवनको उचाइ निर्धारण गर्दा अलगअलग सडकका लागि अलग उचाइ वा स्थानीय तह भरी एउटै उचाइ निर्धारण गर्न सक्छन्। सम्पदा बस्ती क्षेत्रमा छानासमेत भवनको अधिकतम उचाइ ३५ फिट रहने गर्दछ। तर, प्राचीन स्मारक हुनुपर्ने चोक वा क्षेत्रमा पर्ने भवनको हकमा त्यस्तो स्मारकभन्दा अग्लो हुनेगरी भवन निर्माण गर्न पाइने छैन। पिलरवाला घर बनाउन ध्यान दिनुपर्ने कुराहरू पिलरवाला घर बलियो नै हुन्छ भन्ने छैन। जग्गाको अनुसार घर कस्तो खालको बनाउने भन्ने कुरा निर्णय गर्न सकिन्छ। इन्जिनियर दीपक साह भन्छन्, पिलरवाला घर बनाउँदासमेत हामीले थुप्रै कुराहरूको ख्याल गर्नु आवश्यक हुन्छ। सर्वप्रथम वृत्ताकार वा आयाताकारको नियमित आकारको घर हुनुपर्छ। लामो र साँघुरो घर निर्माण गर्दा पिलर हाल्नु उपयुक्त हुँदैन। तपाईंको घरको चौडाइ तपाईंको घरको लम्बाइभन्दा तीन गुणा बढी हुनुपर्दछ अनि मात्रै पिलरको प्रयोग गर्दा उपयुक्त हुन्छ। त्यसैगरी बिम र पिलरको स्थान सुनिश्चित गर्नु पनि अति आवश्यक रहेको इन्जिनियरहरू बताउँछन्। जसमा ग्रिडको लाइनबाट पिलर वा बिम हटाउनु हुँदैन। पिलरहरूलाई एउटै ग्रिडको लाइनबाट राख्नुपर्छ र सबै पिलरहरूलाई बिमले जोड्नुपर्छ। पिलरको संख्या भवनहरूमा दुवै दिशामा एकभन्दा बढी नालको हुनुपर्दछ। एकभन्दा बढी नाल भार बाहक संरचना राख्नुपर्ने स्थिति आएमा उपयुक्त ठाउँमा ढलानको गारो राख्नु आवश्यक हुन्छ। त्यसैगरी जगको लम्बाइ, चौडाइ र डन्डीको विवरण पिलरको स्थान र माटोको प्रकारअनुसार हुनुपर्छ। पिलरवाला घरको नाममा भवनहरूको मौलिकता नै हरायो कुनै पनि सहर वा नगरको आफ्नो मौलिकता हुन्छ। तर, पछिल्लो समय यो सस्तो र बलियो घर बनाउने नाउँमा पिलर हालेर घर बनाउन थालिएपछि पौराणिक घरको मौलिकतानै हराएको जनकपुरधाम उपमहानगरपालिकाका नगर प्रमुख मनोज साहको ठम्याइँ छ। हाम्रो जनकपुरमा त ५० प्रतिशतभन्दा बढी घर बिनानक्सा पास गरेरै बनाइएको छ। तर, हामी यसको अनुगमन गर्न सकिरहेका छैनौं। न त उपमहानगरपालिकासँग त्यत्ति धेरै जनशक्ति छ न हामीसँग आन्तरिक आयस्रोत नै छ। यसले गर्दा हामी कर्मचारी थप्न सकिरहेको छैनौं। छरछिमेकको सिको गर्दै छिमेकीले १२ वटा पिलर हालेर घर बनाएको छ भने आफूले २० वटा हालेर बनाउने र आफूलाई सम्पत्तिवान् देखाउन पिलर छाड्ने प्रतिस्पर्धा बढेको छ। अहिलेको ग्रामीण परिवेशमा घरबाट प्रतिष्ठाको आकलन गर्ने गरिन्छ। त्यसमा पनि घर पक्कीमात्रै नभई अर्काभन्दा बढी पिलर भएको हुनुपर्ने धारणा व्यापक रूपमा विकसित भएको देख्छु। मेरै गाउँमा पनि ७० प्रतिशतभन्दा बढी घरहरू यस्ता छन् जसमा वर्षांैदेखि पिलर छतमा ठडिएका छन् तर तल्ला थप्ने अत्तोपत्तो छैन। : अब्दुल केयू, प्राध्यापक, त्रिभुवन विश्वविद्यालय नक्साबिना घर जथाभावी बन्नुको अर्को कारण के छ भने यहाँ सयौं घरहरू गुठीका जग्गामा बनाइएका छन्। त्यस्ता घरहरूको नक्सापास गर्ने अधिकार हामीलाई छैन किनकि ती घरहरू बनेको जग्गाको लालपुर्जा नै छैन। अर्को समस्या के छ भने गुठी संस्थान स्थानीय तहको अधिकार क्षेत्रभित्र नपर्ने हुनाले हामीले जथाभावी बनेका यी घरहरूको सौन्दर्यीकरण वा यिनीहरूको मापदण्डबारे कुनै प्रकारको निर्णय गर्न सकेका छैनौं, नगरप्रमुख साह थप्छन्, हामी ललितपुर वा भक्तपुरमा गएर हेर्यौ भने सबै पुराना घरहरू एकै खालका देख्न पाउँछौं। तिनीहरू मौलिक घरहरू हुन् तर, जनकपुरलगायत तराईका विभिन्न सहरहरू जहाँ पुरानो समयमा माटो, खपडा वा फुसका छाना भएको कच्ची घरहरू बढी हुन्थे, हाल आएर पक्की घरमा परिणत भएको छ र त्यसमा पनि पिलरवाला घरको निर्माण तीव्र गतिमा बढेको छ। आफ्नो निजी मौलिकता भएको घर नै छैन। जनकपुरको कुरा गर्ने हो भने त यहाँ जानकी मन्दिरबाहेक कुनै पनि पौराणिक भवन नै बाँकी छ जस्तो मलाई लाग्दैन। अब नगरवासीको निजी संरचनामा उपमहानगरपालिकाबाट भुइँतल्ला र पहिलो तल्लाको नक्सापास गराउँछन्। तर, दोस्रो तल्लामा गएर पिलर छाडिदिन्छन्। उनीहरूले यतिसम्मको सोच राख्छन् कि पिलर भयो भने मेरो छोरा, नातिले त कम्तीमा तल्ला थप्छ होला नि। अब यस्तो खालको सोच राख्नेहरूलाई अनुगमन गरेर कारबाही गर्ने वा नियन्त्रण गर्ने भन्ने काम हामीले गर्न सकिरहेका छैनौं। एउटा वार्डमा एक जना सचिव र एउटा कर्मचारीमात्रैले काम गरिरहेको हुन्छ अब उसले नाता प्रमाणित गर्र्दैमा समय बित्छ। ऊ गएर घरहरूको अनुगमन गरोस् भन्ने सम्भव नै छैन। त्यसैले पनि नगरमा यी अनावश्यक छाडिएका पिलरहरूको कारणले फोहोर भइरहेको देखिरहँदा पनि हामी मूकदर्शक बनी बसिराख्न बाध्य छौं।"
हिउँदयाममा दाउरा जोहो गर्दै मुस्ताङी,"जोमसोम : मुस्ताङका अधिकांश लेक जंगलमा स्थानीय नागरिकलाई हिउँदयामको जोहो दाउरा संकलन गर्न भ्याइनभ्याइ छ। हिउँदयामको समयमा दाउरा संकलन गर्ने यहाँको सदियौं वर्षदेखिको नियमित प्रचलन हो। मुस्ताङमा उपल्लो र तलाो गरी एक्यापअन्तर्गतका १६ वटा संरक्षण क्षेत्र व्यवस्थापन समिति (सीएमसी) छन्। जुन अन्नपूर्ण संरक्षण क्षेत्र आयोजना (एक्याप) अन्तर्गत सञ्चालित छन्। जसमध्ये वारागुङ मुक्तिक्षेत्रदेखि तलको भूभागमा १० वटा संरक्षण क्षेत्र व्यवस्थापन समितिले बर्सेनि हिउँदयाममा दाउरा फुकुवा गर्ने गरेका छन्। एक्याप जोमसोमको स्वामित्वमा रहेको जंगल र लेकमा सम्बन्धीत संरक्षण व्यवस्थापन समितिले हिउँदयाममा समय अनुकूल कार्यतालिका मिलाएर निश्चित अवधिका लागि दाउरा फुकुवा गर्ने गरिएको छ। मुस्ताङका ३ स्थानीय तहमा हिउँदयामको मौसममा स्थानीय नागरिकले जंगलका दाउरा संकलन गर्छन्। बर्खे बाली सकेर हिउँदेबाली लगाएपछि मुस्ताङका किसान केही फुर्सदिला हुन्छन्। यद्यपि मुस्ताङमा स्याउ बगैचा व्यवस्थापन लगायतका नियमित कृषि कर्म सञ्चालन भइरहन्छ। हिउँदयाम पशुचौपायालाई कुडो पकाउन, घरायसी प्रयोजनका लागि खाना पकाउन र हिउँदयाममा चिसो थेग्न दाउरा आवश्यक पर्ने हुन्छ। यही प्रयोजनका लागि मुस्ताङका लेकमा स्थानीय संरक्षण व्यवस्थापन समिति र गाउँसमाजले मिलेर निश्चित अवधिका लागि दाउरा फुकुवा गर्ने चलन छ। घरपझोङ४ जोमसोमका संरक्षण व्यवस्थापन समितिका अध्यक्ष चन्द्रबहादुर थकालीले जोमसोमको लेकमा पुस १ गतेदेखि स्थानीय गाउँमा कुरिया दर्ता भएका घरधुरीलाई दाउरा संकलन गर्न फुकुवा गरिएको बताए। उनले समितिले निश्चत अवधि तोकेर कुरिया दर्ता भएका घरधुरीलाई लेकमा पुगेर सुकेका दाउरा ल्याउन अनुमति प्रदान गरिएको बताए। हिउँदयामको जोहोका लागि दाउरा संकलन गर्न स्थानीय नागरिकले चिसो सहँदै बिहानै झिसमिसे उज्यालोमा लेकमा प्रस्थान गर्छन््। लेकमा पुगेर त्यहाँँ सुकेका दाउरा संकलन गरिन्छ। लेक जंगलमा काँचो दाउराहरू ढलेर काम नलाग्ने अवस्थामा भेटिएमा त्यस्ता काँचो दाउरा पनि घरमा ल्याउन दिइन्छ। एक्याप जोमसोमका कार्यालय प्रमुख प्रमोदराज रेग्मीले प्राकृतिक श्रोत साधनको रक्षा, संरक्षण र उपयोग गर्ने अख्तियारी सम्बन्धित स्थानीय संरक्षण समितिमा निहित रहेको बताए। उनले स्थानीय आवश्यकता र औचित्य हेरी लेक जंगलका दाउरा र अन्य प्राकृतिक स्रोतहरूको उपयोग गर्ने अख्तियारी एक्यापले समितिलाई प्रदान गरेको बताए। असार र भदौ मसान्तसम्म बाहेक अन्य समयमा लेक जंगलका दाउरा र अन्य प्राकृतिक स्रोतको उपयोग र अधिकार समितिले गर्ने गरेको उनले बताए। स्थानीयले कृषि प्रयोजनका लागि पालन गरिएका गोरु, झोपा, घोडा र खच्चड जस्ता घरपालुवा चौपाया लिएर आफ्नो पायक पर्ने लेक जंगल पुग्छन्। उनीहरूले दाउरा खोजेर तिनै चौपायाको सहयोगमा भारी बोकाई घर फर्कन्छन्। चौपाया नहुनेले आफैं बोकेर दाउरा घर ल्याउँछन्। मुस्ताङका लेक जंगलमा दाउरा टिप्दा काँचो काट्न पाइँदैन र काँचो दाउरा काटेको प्रमाणित भएमा संरक्षण समितिले हर्जाना तिर्नुपर्ने हुन्छ। कुरिया दर्ता भएका घरधुरीहरूले मापदण्डविपरीत वा काँचो दाउरा ल्याए नल्याएको समिति र स्थानीय जनप्रतिनिधि मिलेर नियमित अनुगमन गर्ने गरिएको छ। यसअघि सुनसान हुने मुस्ताङको बनपाखामा दाउरा संकलन गर्नेहरूको भीडले रौनक थपेको छ। यसप्रकारको रौनक बर्सेनि यार्सा गुम्बाको सिजन सुरु हुँदा पनि हुने गर्छ। घरपझोङ गाउँपालिको जोमसोम, ठिनी, ढुम्बा, स्याङ, मार्फा, छैरो र चिवाङका अधिकांश मानिस नीलगीरी र धौलागिरी हिमाली फेदको जंगल पुगेर दाउरा संकलन गर्न जान्छन्। थासाङ गाउँपालिकाका लेकमा पनि गाउँलेले आफ्ना मातहतका जंगलमा दाउरा खोज्ने गरेको थासाङ २ सौरुका स्थानीय सोजन हिराचनले जानकारी दिए। गाउँ मुखिया र संरक्षण व्यवस्थापन समितिले निश्चित समयका लागि दाउरा फुकुवा गर्ने थासाङका स्थानीय सोजन हिराचनले उल्लेख गरे। जोमसोमका किसान लेखबहादुर गुरुङका एकजोडी झोपा छन्। खेत जोत्ने, मल ओसार्ने र दाउरा संकलन गर्ने प्रयोजनमा पालन गरेका तिनै झोपामार्फत उनले दैनिक चार भारी दाउरा संकलन गर्छन््। उनी बिहानै ४ बजे उठेर झोपा खेदै नीलगिरी लेकको जंगलमा पुग्छन्। चिसो मौसम छ,चिसोको महशुस हुँदैन, उनले भने, गाउँभन्दा जंगलमा दाउरा टिप्नेको रमाइलो छ, अहिले टिपेको दाउराले वर्षदिन पुर्याउनु पर्ने हुन्छ। त्यस्तै अर्का किसान मनोज गोतामेले पनि झोपाकै सहयोगमा दाउरा संकलन गरेका छन्। अघिपछि खेती किसान र अरानमा व्यस्त रहने मनोज ती सबै काम थाँती राखेर दाउरा संकलन गर्न जुटेका हुन्। संरक्षण व्यवस्थापन समिति, जनप्रतिनिधि र गाउँ प्रतिनिधिले १० दिन जंगल खुला गरेको छ, उनले भने, वस्तुभाउ र परिवारले आगो ताप्न दाउरा चाहिन्छ, खोजिएका दाउराले १ वर्ष पुर्याउनुपर्छ। जोमसोम र अन्य गाउँमा कुरिया दर्ता भएका र खेतवारी कमाइ बसेकालाई मात्र दाउरा संकलन गर्न अनुमति दिइन्छ। स्थानीय किसानले दाउराका साथसाथै सल्लो र धूपीको पात (सन्) ओसार्ने गर्छन््। यो उनीहरूले अर्गानिक मलका रूपमा प्रयोग गर्न मलखातमा बिच्छ्याउँछन्। कतिपयले दाउरा खोज्न आफूसँग भएका चौपाया अधिया दिएर दाउरा बराबरी भाग लगाउने चलन पनि छ। मुस्ताङका प्रत्येक गाउँमा छत माथि दाउरा पाज्ने चलन छ। घरको अगाडि दाउरा पाज्ने चलनले स्थानीय कला संस्कृतिको संरक्षण गर्ने स्थानीयको भनाइ छ। छत माथि धेरै दाउरा पाज्दा त्यो घर सम्पन्नको उदाहरण बन्ने गरेको स्थानीयले बताए। मुस्ताङमा यातायात सञ्जाल नजोडिँदा यहाँका स्थानीयले घरको सम्पूर्ण कार्य दाउराबाट हल गर्थे। पछिल्लो समय मुस्ताङमा सडक सञ्जाल सहज हुँदै जान थालेपछि सडक सहज भएसँगै दाउराको खपत घटेको छ।"
"अजरबैजानमा विमान दुर्घटना, ३० को मृत्यु, २८ को उद्धार","बाकु : अजरबैजान एयरलाइन्सको यात्रुबाहक विमान पश्चिमी कजाकिस्तानमा बुधबार दुर्घटनाग्रस्त भएको छ। हावाहुरीका कारण निर्धारित गन्तव्यमा जान नसकेपछि मार्गबाट चिप्लिएर दुर्घटनाग्रस्त भएको अधिकारीहरूले बताएका छन्। कजाकिस्तानका अधिकारीहरूले बाकुबाट रूसको ग्रोज्नीका लागि उडेको एम्ब्रेयर १९० विमान क्यास्पियन सागरको पूर्वी किनारामा तेल र ग्यासको केन्द्र अक्टाउ सहरनजिकै दुर्घटना भएको बताएका छन्। कजाकिस्तानका अधिकारीले विमानमा रहेका ३० भन्दा बढी यात्रुको मृत्यु भएको हुनसक्ने बताएका छन्। मृतकको संख्या अझै औपचारिक रूपमा पुष्टि हुन सकेको छैन। विमानमा ६२ यात्रु र पाँच चालक दलका सदस्य थिए भने २८ जनालाई जीवितै उद्धार गरी उपचारका लागि अस्पताल पठाइएको छ। उक्त विमान अजरबैजानको राजधानी बाकुबाट क्यास्पियन नदीको पश्चिमी किनारमा रहेको दक्षिणी रुसको चेचन्यास्थित ग्रोज्नी सहरका लागि उडेको थियो। विमान दुर्घटनापछि अजरबैजानका राष्ट्रपति इल्हाम अलियेभले पूर्वसोभियत राष्ट्रहरूको समूह कमनवेल्थ अफ इन्डिपेन्डेन्ट स्टेट्सका नेताहरूको अनौपचारिक शिखर सम्मेलनमा भाग लिन रूसको भ्रमणको कार्यक्रम छोट्ट्याएको उनको कार्यालयले जारी गरेको विज्ञप्तिमा उल्लेख छ। कजाकिस्तानको यातायात मन्त्रालयले सञ्चार माध्यमलाई भनेको छ, बाकुग्रोज्नी हवाई मार्गमा उडेको एउटा विमान अक्ताउ सहरनजिकै दुर्घटनाग्रस्त भएको छ। यो अजरबैजान एयरलाइन्सको हो। अजरबैजानको राष्ट्रिय ध्वजाबाहक एयरलाइन्सका अनुसार विमानमा ६२ जना यात्रु र पाँच जना चालक दलका सदस्य थिए। विमानमा अजरबैजानका ३७ जना, कजाकिस्तानका छ जना, किर्गिस्तानका तीन जना र रूसका १६ जना रहेको कजाकिस्तानको यातायात मन्त्रालयले जनाएको छ।"
भेरी करिडोर चाहिएको अग्रसरता,"भेरी नदीको किनारैकिनार सडक निर्माण गर्ने सरकारी योजना पुरानै हो । भेरी किनारमा सडक बनाउँदा तराईको बाँकेदेखि हिमालको डोल्पामात्रै जोडिन्न उत्तर छिमेकी चीनदेखि भारतसम्मकै पहुँचमार्ग तयार हुन्छ । भेरी करिडोर नाम दिइएको राजमार्ग ३ सय १७ किलोमिटर हुन्छ । त्यसमध्ये सुर्खेतको छिन्चुदेखि जाजरकोटसम्म १ सय ७ किलोमिटर कालोपत्र छ । खलंगादेखि रिम्नासम्मको १६ किलोमिटर पनि कालोपत्र भइसकेको छ । तर, तल्नुबगरदेखि दुनैसम्मको ६१ किलोमिटर सडकको हालत खराब छ । ट्र्याक त ७५ सालमै खुलाइएको हो । तर स्तरोन्नति चाहिँ भएको छैन । सडक साँघुरो छ । पहिरो ठाउँठाउँमा खसेको छ । नेपाली सेनाले ११ वर्ष लगाएर डोल्पाको दुनैसम्म ट्र्याक खुलाएको थियो । तर स्तरोन्नति भएको छैन । चीनसँगको नाका मोरिम्लासम्म नै भेरी करिडोर पुयाउने लक्ष्य छ । तर त्यही गन्तव्यबीचको ल्यासिक्यापसिसौलको ३५ किमि त ट्र्याक खुलाउनै बाँकी छ । ७५ सालमा तत्कालीन रक्षामन्त्री ईश्वर पोखरेलले भेरी करिडोरको एउटा खण्ड उद््घाटन गर्दा २३ वर्षमै पूरै करिडोर निर्माण पूरा गर्ने उद््घोष गरेका थिए । तर यतिका समय बित्दा पनि धेरै काम बाँकी छ । ट्र्याक खुलाउनुपर्ने र स्तरोन्नति गर्नुपर्ने खण्डको कठिन काम नेपाली सेनाले लिइदिओस्् भन्ने स्थानीयको चाहना छ । तर मन्त्रिपरिषद््ले निर्णय नगर्दा अनिर्णयको बन्दी भएको छ भेरी करिडोरको कठिन काम । भेरी करिडोरको निर्माण पूरा हुँदा दुर्गम डोल्पाको सहज पहुँच बाँकी नेपालसँगमात्रै हुँदैन, त्यहाँका पर्यटकीयस्थलले पाहुना पनि पाउनेछन्् । डोल्पाको पर्यटकीय सम्भावना जति छ, त्यो उद््घाटित नहुनुमा सहज सडकमार्ग नहुनु प्रमुख कारण हो । कर्णाली प्रदेशको रणनीतिक महŒवको सडक पनि हो यो । त्यससँगै यही करिडोर पूरा नहुँदा १०६ मेगावाटको जगदुल्ला अर्ध जलाशययुक्त जलविद्युत्् आयोजना निर्माणमा पनि ढिलाइ भएको छ । त्यसमाथि भारत र चीनसँग जोड््ने सडक निर्माण पूरा भए नेपालले अरू थुप्रै व्यापारिक लाभ पनि लिन सक्थ्यो । कतिपय खण्ड निर्माणाधीन भए पनि त्यहाँ ठेकेदार कम्पनीहरूको सुस्तता छँदै छ । कतिपय खण्डका लागि बजेट सुनिश्चित भएको छैन । अनि ट्र्याकै खन्न पनि बाँकी रहने अवस्था बनाएर सरकारले यो राजमार्गप्रति उदासीनता देखाएको छ । सरकारी उदासीनताको अन्त्य नभएसम्म भेरी करिडोरले पूर्णता पाउन असम्भव छ ।"
झन्झन् बलियो हुँदै डलर,"काठमाडौं : पछिल्लो समय अमेरिकामा नयाँ नेतृत्व फेरिएसँगै डलरको मूल्य झन्झन् बलियो हुँदै गएको छ। गत कात्तिक (नोभेम्बर पहिलो साता) अमेरिकाको राष्ट्रपतिमा डोनाल्ड ट्रम्प निर्वाचित हुँदा नेपालको इतिहासमा डलरको मूल्य दिनप्रतीदिन छिटो गतिमा बढेर कीर्तिमान राख्दै आएको छ। नेपाल राष्ट्र बैंकले पुस १० गते बुधबार जारी गरेको दररेटअनुसार अमेरिकी डलरको नेपाली रुपैयाँ विनिमय दरको ह्वात्तै बढेर बिक्री मूल्य १३६०३ र खरिद मूल्य १३६६३ रुपैयाँ पुगेको छ। अमेरिकामा निर्वाचनपछि नयाँ नेतृत्व आउने भनेसँगै गत कात्तिक २२ गते बिहीबार अमेरिकी डलरको बिक्री मूल्य ह्वात्तै बढेर १३५१६ पुग्यो भने खरिद मूल्य भने १३४५६ रुपैयाँ भयो। करिब ६ महिना यतादेखि अमेरिकी डलरको बिक्री मूल्य १३४ रुपैयाँ आसपासमा चलिरहेको थियो। डलरको मूल्यको तुलनामा युरो पाउन्ड स्टर्लिङ, अस्ट्रेलियन डलरको नेपाली विनिमयदर मूल्य भने घटेको छ। गत कात्तिक २२ मा युरो बिक्री मूल्य १४४८६ र खरिद मूल्य १४४२१ रहेको थियो तर अहिले (पुस १०)मा घटेर बिक्री मूल्य १४१४७ र खरिद मूल्य १४२१० मा कायम भएको छ। यस्तै, पाउन्ड स्टर्लिङको बिक्री मूल्य पनि घटेर १७०५१ र खरिद मूल्य १७१२७ मा सीमित छ। यससँगै, अस्ट्रेलियन डलरको बिक्री मूल्य पनि घटेर ८४७९ र खरिद मूल्य ८५१७ रुपैयाँ पुगेको छ। यतिबेला धेरैको चासो अमेरिकी मूल्य किन यत्ति धेरै बढ्यो भन्ने छ। अमेरिकाको राष्ट्रपतिमा ट्रम्प निर्वाचित भएर आएसँगै अब अमेरिकाको फस्ट पोलिसी अर्थात् हरेक कुरामा अमेरिकालाई पहिलो प्राथमिकता दिने भएकाले पछिल्लो समय विश्व अर्थतन्त्रमा डलरको मूल्य झन् बलियो हुँदै गएको विज्ञहरू बताउँछन्। नयाँ राष्ट्रपति आएसँगै अमेरिकाले थप संरक्षणवादी नीति लिने र अरू मुलुकबाट हुने आयात बढाउने कारणले गर्दा अमेरिकी डलर अझै बलियो हुने वातावरण देखिएको नेपाल राष्ट्र बैंकका आर्थिक अनुसन्धान विभागका कार्यकारी निर्देशक डा गुणाकर भट्ट बताउँछन्। अमेरिकाले संरक्षणवादी नीतिलाई थप अगाडि लैजान लागेकाले अरू मुलुकबाट हुने आयातको भन्सार बढाउने भएकाले अन्य मुलुकको आर्थिक वृद्धिदर प्रभावित हुने उनले औंल्याए। अहिले अमेरिका बलियो मुलुक छ। राम्रो आर्थिक वृद्धि, मुद्रास्फीति तल छ। समग्र अर्थतन्त्र सवल छ। अमेरिकाले संरक्षणवादी नीति लगाएर आयातमा भन्सार बढाउँदा ठूला मुलुकको आर्थिक वृद्धि प्रभावित हुन्छ। जबकी अहिले नै अमेरिकी अर्थतन्त्र सुदृढ छ। यसैले अझै डलरको मूल्य कति पुग्छ भन्ने अनुमान गर्न सक्ने स्थिति छैन, उनले भने। यसैक्रममा अर्थविद् डा चन्द्रमणि अधिकारी अहिलेको नेतृत्वले हरेकमा अमेरिकी नागरिकलाई पहिलो प्राथमिकता दिने, त्यही देशको उद्योग, लगानीकर्तालाई बढी महत्व दिने र ब्याजदरलाई उपयुक्त सीमामा राख्ने नीति लिएकाले पनि यतिबेला डलरको मूल्य बलियो हुँदै गएको तर्क गर्छन्। यसअघि सुनको माग बढेको थियो तर अहिले सुनको मूल्य स्थिर भएको छ। सुनको माग स्थिर भएपछि डलरमा लगानी गर्छन्। त्यसकारण पनि डलरको मूल्य बढेको हो, उनले भने। पछिल्लो समय विश्वको अर्थतन्त्र तरल भएको कारणले अझै डलरको मूल्य कतिसम्म आकासिन्छ भन्ने एकिन गर्न नसकिने डा अधिकारीको अनुमान छ। विश्वको अर्थतन्त्र, राजनीति र भूराजनीति तरल भएको छ। अर्कोतर्फ कतिपयले डलरलाई विस्थापित गर्न खोजिरहेका छन्, उनले थप्दै भने, जसका लागि ब्रिक्स डिडलराईजेसन (ब्राजिल, रसिया, भारत, चीन लगायतका केही देशका संगठनहरूले गर्ने व्यापार उनीहरूकै मुद्रामा गर्ने भन्ने सम्झौता)को कुरा पनि भैरहेको छ। यसले गर्दा डलरको एकाधिकार तोड्न खोजिएको छ। विश्वबजारबाट डलरको सञ्चिति पनि घट्ने स्थिति छ। यसले पनि अर्को प्रभाव पार्नसक्छ। विशेष गरेर डलर बलियो हुँदै जाँदा अब नेपाल भित्रिने रेमिट्यान्स भने अझै वृद्धि हुने देखिन्छ। नेपाल रेमिट्यान्स केन्द्रित मुलुक भएकाले थुप्रै रकम बाहिरबाटै आउँछ। अब वैदेशिक रोजगारमा गएका नेपालीले पठाउने रेमिट्यान्स केही हदसम्म बढ्ने अनुमान गर्न सकिन्छ। एक हिसाबले यो फाइदा नै हुन्छ। जबकी अहिले नै नेपालमा रेमिट्यान्स महिनैपिच्छे वृद्धि भएर विदेशी मुद्रा सञ्चिति पर्याप्त हुन थालेको छ। डलरको विनिमय दर बढ्दा रेमिट्यान्स आउने देशलाई फाइँदै हो तर आयातमुखी देश भएकाले वस्तु तथा सेवा महँगो पर्न जाने र मूल्यवृद्धिमा दबाब पर्न सक्छ। डलर बढ्दाको सकारात्मक र नकारात्मक प्रभाव नेपालले अधिकांश वस्तु आयात गरेर उपभोग गर्नुपर्ने भएकाले डलरको भाउ बढ्दै जाँदा भान्सा महँगो हुन्छ। खरिद बस्तुको सबै मूल्य बढ्दै जान्छ। उसो त विस्तारै तेलको मूल्य बढ्दै गएको छ। यसले समग्रमा मुलुकको अर्थतन्त्रमा प्रतिस्पर्धाको क्षमता कम गर्दै जाने अर्थविद् डा अधिकारी औंल्याउँछन्। उनका अनुसार अब वैदेशिक ऋण तिर्न पनि धेरै नेपाली रुपैयाँ खर्च गर्दै जानुपर्ने भएकाले डेब्ट सर्भिसको लागत अर्थात् खर्च बढ्छ। यद्यपि यसका बाबजुद थोरै डलरमा नेपालमा धेरै खर्च सुविधा पाउने भएपछि पर्यटकहरू धेरै समय बस्ने उनको तर्क छ। निकासीजन्य वस्तु बढाउन सकियो भने यसबाट आम्दानी बढ्छ। साथै डलर बढेको बेला नेपाली पैसा बढी आउँछ भनेर रेमिट्यान्स अरू मुलुकमा राख्नुभन्दा नेपालमै पठाउँछन्, डा अधिकारीले भने। डलर बलियो हँुदै जाँदा नेपाली मुद्रा प्रभावित हुँदै जान्छ। नेपाली रुपैयाँ डलरसँग पेग (अन्तर आबद्धता) छैन। तर, नेपालले लामो समयदेखि आफ्नो मुद्रालाई भारतीय मुद्रासँग अन्तरआवद्धता गरेको छ। यसकारण डलर बढ्दा भारू कमजोर हुने गरेकाले नेपाली मुद्रा पनि स्वाभाविक रूपमा कमजोर हुन्छ। सरकारले नेपाली रूपैयाँलाई भारतीय रुपैयाँसँग स्थिर विनिमय दर भारू १ बराबर १ रुपैयाँ ६० पैसा कायम गरेको छ। यसकारण यतिबेला डलरको तुलनामा भारुको कमजोर हुँदै गएको छ। भारतीय मुद्रा कमजोर भएर गए नेपाली मुद्रा स्वतः कमजोर हुन्छ। अमेरिकी मुद्राको तुलनामा भारतीय मुद्रा कमजोर हुनेबित्तिकै नेपालले तेस्रो मुलुकबाट आयात गर्ने वस्तुहरू महँगो हुन्छ। सैद्धान्तिक रूपमा तेस्रो मुलुकमा निर्यात बढ्नु पर्थ्यो तर नेपालको निर्यात योग्य वस्तु छैन। नेपालले अन्तर्राष्ट्रिय बजारमा जानेखालका वस्तुहरू त्यति उत्पादन गर्न सकेको छैन। यद्यपि यसले अवसर दिन्छ तर त्यो अवसर प्रयोग गर्ने क्षमता नेपालसँग नभएकाले लाभ प्रयोग गर्न खासै सकेका छैनौं। बरु उल्टै घाटा हुन्छ। कसरी भने उपभोक्ताहरूले सस्तोमा पाइरहेको सामान अब महँगो हुन्छ। यसले गर्दा भारतमाथिको आ श्रय झन् बढेर जान्छ। डलर जबजब बलियो हुँदै जान्छ तबतब मुलुकले बढी व्यापार भारतसँग गर्दै जान्छ। यसकारण विशेष गरेर डलर बलियो हुँदै जाँदा भारतीय मुद्रा र नेपाली रुपैयाँ भने कमजोर बन्दै जान्छ। डलरको मूल्य क्रमशः बढ्दै गर्दा नेपाली रुपैयाँ अवमूल्यन हुन्छ। अन्तर्राष्ट्रिय स्तरमै सुरक्षित मुद्रा ठानिने भएकाले अधिकांश मुलुककले डलरलाई रिजर्भ पनि राख्ने गर्छन्। यसकारण पनि अमेरिकी डलरको माग बढी छ। जसको प्रत्यक्ष प्रभाव आयात महँगिने र मूल्यवृद्धिमा चाप पर्न जान्छ। यससँगै, डलर बलियो हुँदा मुलुकले वैदेशिक ऋणको साँवाव्याज भुक्तानीमा प्रभाव पर्छ। डलर सस्तो हुँदा कम नेपाली मुद्रा तिरे पनि पुग्छ। तर, डलर बढी हुँदा बढी रुपैयाँ खर्चिनुपर्छ। यसो हँुदा ऋणको व्ययभार बढ्ने भएकाले केही घाटा यसबाट हुन्छ। यदि अहिले हामीसँग उत्पादनयोग्य वस्तु भएको भए महँगो डलरमा बिक्री गर्न सकिन्थ्यो। तर, दुर्भाग्य भारतबाहेक अरू मुलुकमा जाने खाले वस्तु खासै छैन। यसले गर्दा हामीलाई फाइदाभन्दा पनि घाटा बढी हुन्छ।"
सूर्य छुने प्रयासमा नासाको अन्तरिक्षयान,"वासिङ्टन : अमेरिकी अन्तरिक्ष निकाय नासा एउटा अन्तरिक्षयान सूर्यको सर्वाधिक नजिक पठाएर नयाँ कीर्तिमान बनाउने अभियानमा छ। नासाको योजनाअनुसार पार्कर सोलर प्रोब नामक उक्त यान सूर्यको बाह्य मण्डलमा प्रवेश गर्ने छ। त्यस क्रममा उक्त यानले अत्यधिक तापक्रम र विकिरण सामना गर्नुपर्छ। उडानका क्रममा उक्त यान केही दिन सञ्चार सम्पर्कबाट छुट्टिने छ। वैज्ञानिकहरू उक्त यान सकुशल रहे नरहेको पत्ता लगाउन संकेतको प्रतीक्षामा हुने छन्। त्यस्तो संकेत सम्भवतः यही साता डिसेम्बर २७ अर्थात् शुक्रबार प्राप्त हुने छ। यो सानो अन्तरिक्षयानले सूर्यले कसरी काम गर्छ भन्ने अझ राम्ररी बुझ्न सघाउने आशा वैज्ञानिकको छ। सयौं वर्षदेखि मानिसले सूर्यबारे अध्ययन गर्दै आएका छन्। तर, नपुगेसम्म कुनै ठाउँ कस्तो छ भन्ने महसुस गर्न सकिँदैन, नासाको विज्ञान विभागकी प्रमुख निकोला फक्सले भनिन्। उनका अनुसार सूर्यको निश्चित भाग कस्तो छ भनेर थाहा पाउनका लागि पनि त्यहाँ त्यस्तो उडान गर्नै पर्ने हुन्छ।"
