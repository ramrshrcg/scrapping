शीर्षक,विवरण
फैसलापछि के ?,"सर्वोच्च न्यायालयले अहिलेको राजनीतिक विवादका केही विषयमा महत्त्वपूर्ण निर्णय दिएको छ । हाल संसद्मा विचाराधीन रहेको संविधान संशोधनको संवैधानिकतालाई लिएर उठेको विवादमा सर्वोच्चले न्यायसंगत र स्थापित परम्पराअनुरूपको निर्णय दिएको छ । अर्थात् विचाराधीन अवस्थामै रहेको विधेयकबारे निर्णय दिँदा संसद्को कार्य क्षेत्रमा हस्तक्षेपसँगै शक्ति पृथकीकरण सिद्धान्त प्रतिकुल हुने तर्कका साथ विधेयकको अन्तिम टुंगो लगाउने संसद्को अधिकार क्षेत्रमा आफू प्रवेश नगर्ने विवेकपूर्ण निर्णय उसले गरेको छ । त्यति मात्र होइन, सर्वोच्चकै प्रमुख मुलुकको प्रधानमन्त्री बनेर शक्ति पृथकीकरणको सिद्धान्तलाई धराशायी बनाएको र त्यस विषयमा न्यायको अर्थ लाग्ने अवस्था या समयसम्म सर्वोच्चले फैसला नदिएर त्यो कार्यको अनुमोदन गरेको पृष्ठभूमिलाई नकोट्याईकन शक्ति पृथकीकरणको सिद्धान्तप्रति यो फैसलाले प्रतिबद्धता व्यक्त गरेको छ । ढिलै भए पनि यसलाई केही हदसम्म स्वागतयोग्य मानिनुपर्छ, यद्यपि सर्वोच्चको 'कम्पोजिसन' अर्थात् 'दलीय कोटा' बाट न्यायाधीशहरू नियुक्त हुने प्रचलनले आगामी दिनमा न्यायपालिका र राजनीतिक दलहरूबीचको अन्तरसम्बन्ध कस्तो होला, न्यायमा दलीय या राजनीतिक अंकुश देखिएला या नदेखिएला, जनताको निगरानीमा नै छ न्यायपालिका । सर्वोच्चले सोमबार फैसलाकै क्रममा एउटा अर्को महत्त्वपूर्ण निर्णयसँगै व्याख्या गरेको छ, जसले संसद्मा विचाराधीन संविधान संशोधनको केन्द्रीय विषयलाई प्रभावित गर्नेछ । अर्थात् प्रस्तावित प्रान्तहरूको सीमा हेरफेरमा सम्बन्धित प्रान्तीय सभाको रायअनुमोदन लिनुपर्ने व्याख्या गरेर प्रदेश नम्बर ४ र ५ को सीमा विवादलाई एउटा नयाँ आयाम दिएको छ । पक्कै पनि यो फैसलालाई संशोधन प्रस्तावको पक्षको सरकार र विपक्षको एमालेले पक्कै पनि आआफ्ना राजनीतिक स्वार्थ र दलीय अडानको हिसाबले यो फैसलालाई हेर्नेछन् । तर अझै पनि दलहरूले के बुझ्नुपर्छ भने सर्वोच्चले संविधानबारे एउटा ढाँचाभित्रबाट व्याख्या गर्ने गर्छ, तर त्यो संविधानलाई संविधानवादको सिद्धान्तको चौघेरामा राखेर त्यसलाई कार्यान्वयनमा उतार्ने दायित्व दलहरूकै हो मुख्य रूपमा । अहिले संविधान र संशोधन विधेयक अनि त्यो प्रस्तावित विधेयकमा पनि सुझाइएको संशोधन र त्यसले सिर्जना गरेको राजनीतिक द्वन्द्वले के स्पष्ट पार्छ भने तात्कालिक लाभ र हानि अनि त्यसबेलाका राजनीतिक समीकरणलाई मात्र ध्यानमा राखेर संविधान निर्माण भएमा त्यो अल्पायुको हुनेछ । अझ त्यसलाई व्यवहारमा ल्याउनै कठिन हुनेछ । सर्वोच्चले त्यसमा न्यायिक र संवैधानिक राय या निर्देशिका जारी गर्न सक्छ, तर न्यायिक या संवैधानिक फैसलाबाट मात्र संविधानले पूर्णता पाउन सक्तैन । त्यसैले सर्वोच्चका केही स्पष्ट राय, सुझाव र व्याख्यापछि पनि संविधानले व्यापक स्वीकार्य दिने, संघीयता वैज्ञानिक र व्यवहारमुखी हुन सकेको छ कि छैन, त्यो जनताले अपनाएको प्रशासनिक ढाँचा हो कि हैन, कसरी सुनिश्चित गर्नेजस्ता जटिल विषय फेरि एकपटक दलहरूसँगै संसद्को विवेकमा पुर्याएको छ सर्वोच्चले । त्यो भनेको संविधानको समग्र समीक्षा र दलहरूको आत्मसमीक्षा महत्त्वपूर्ण विषय हुन् । त्यसको अर्को अर्थ हो, निषेधको राजनीतिबाट माथि उठी संविधानलाई व्यापकता दिने प्रयास ठूला दलहरूले गर्नु आवश्यक छ ।"
"केन्द्र, प्रदेश र स्थानीय तहको १७ सय ९५ अधिकार क्षेत्र तय","काठमाडौं: सरकारले नयाँ संविधानअनुसार केन्द्र, प्रदेश र स्थानीय तहको अधिकार क्षेत्रका बारेमा विस्तृत अध्ययन गरी तीनै तहको एकल तथा साझा १७ सय ९५ अधिकार क्षेत्र पहिचान गरेको छ । मुख्यसचिवको संयोजकत्वमा संघीयता कार्यान्वयन तथा प्रशासन पुनर्संरचना समन्वय समितिले तयार पारेको उक्त प्रतिवेदन मन्त्रिपरिषद्मा पेस भएको छ । समितिको प्रतिवेदनमा केन्द्रको ८ सय ७०, प्रदेशको ५ सय ६५ र स्थानीय तहको ३ सय ६० वटा विभिन्न अधिकार क्षेत्र किटान गरिएको छ । 'भोलिका दिनमा केन्द्र, प्रदेश र स्थानीय तहको अधिकार क्षेत्र नबाझियोस् भनेर तीनै तहले गर्ने काम र गतिविधि संविधानअनुसार विस्तृत अध्ययन गरी पहिचान गरिएको छ', प्रतिवेदन तयारीमा रहेको प्रधानमन्त्री तथा मन्त्रिपरिषद् कार्यालयका सहसचिव डिल्लीराम शर्माले अन्नपूर्णसँग भने, 'यो प्रतिवेदन पारित भएपछि तीनै तहमा कसले के गर्ने भन्ने स्पष्ट हुने भएकाले अधिकार क्षेत्रको विवाद देखिँदैन र प्रदेश तथा स्थानीय तहमा तदारुकताका साथ काम गर्न सकिन्छ ।' संविधानअनुसार तयार पारिएको उक्त प्रतिवेदनमा मुलुकको प्रशासनिक खाका समेत तयारी गरिएको छ । प्रतिवेदन तयारीमा रहेकाहरूले सरकारका काम, कर्तव्य र अधिकारका विषयमा मिहिन रूपमा अध्ययन गरिएको यो पहिलो प्रतिवेदन भएको दाबी गरेका छन् । प्रतिवेदनबाट संघ, प्रदेश र स्थानीय तहको कार्यविभाजन एवं कार्यसम्पादन नियमावली तथा प्रत्येक तहमा रहने संगठन संरचना निर्माण र मिलान, जनशक्ति व्यवस्थापन र समायोजन, प्रत्येक तहको सार्वजनिक वित्तीय व्यवस्थापन, कानुनको निर्माण एवं पुनरावलोकन, वित्तीय संघीयतालगायत विषयमा थप अध्ययन र विश्लेषण गरेको छ । 'सरकारका तीनै तहको कार्यसम्पादन र अधिकार क्षेत्रका विषयमा गहन अध्ययन गरिएको सायद यो पहिलो दस्ताबेज हो', सहसचिव शर्माले भने, 'यो प्रतिवेदनले संविधानको सहज कार्यान्वयन भई संविधानले परिकल्पना गरेको आर्थिक सामाजिक रूपान्तरणका लक्ष्यहरू पूरा गर्न सघाउ पुग्नेछ ।' प्रतिवेदनमा संविधानअनुसार रक्षा र सेनासम्बन्धी, युद्ध र प्रतिरक्षा, हातहतियार, खरखजाना कारखाना तथा उत्पादनसम्बन्धी, केन्द्रीय प्रहरी, सशस्त्र प्रहरी बल, राष्ट्रिय गुप्तचर तथा अनुसन्धान, समग्र मुलुकको शान्तिसुरक्षा केन्द्रमा रहने उल्लेख गरेको छ । त्यस्तै केन्द्रीय योजना, केन्द्रीय बैंक, वित्तीय नीति, मुद्रा र बैंकिङ, मौद्रिक नीति, विदेशी अनुदान, सहयोग र ऋण लिनेदिने पनि केन्द्रको अधिकारभित्र राखिएको छ । परराष्ट्र तथा कूटनीतिक मामिला, अन्तर्राष्ट्रिय सम्बन्ध र संयुक्त राष्ट्रसंघसम्बन्धी, अन्तर्राष्ट्रिय सन्धि वा सम्झौता, सुपुर्दगी, पारस्परिक कानुनी सहायता र अन्तर्राष्ट्रिय सीमा, अन्तर्राष्ट्रिय सीमा नदी पनि केन्द्रमा राखिएको छ । त्यस्तै दूरसञ्चार, रेडियो फ्रिक्वेन्सीको बाँडफाँट, रेडियो, टेलिभिजन र हुलाकको भन्सार, अन्तःशुल्क, मूल्य अभिवृद्धि कर, संस्थागत आयकर, व्यक्तिगत आयकर, पारि श्रमिक कर, राहदानी शुल्क, भिसा शुल्क, पर्यटन दस्तुर, सेवा शुल्क दस्तुर र दण्डजरिबाना पनि केन्द्रको अधीनमा राखिएको छ । जलस्रोतको संरक्षण र बहुआयामिक उपयोगसम्बन्धी नीति र मापदण्ड, अन्तरदेशीय तथा अन्तरप्रदेश विद्युत् प्रसारण लाइन, केन्द्रीय तथ्यांक (राष्ट्रिय र अन्तर्राष्ट्रिय मानक र गुणस्तर), केन्द्रीय स्तरका ठूला विद्युत्, सिँचाइ र अन्य आयोजना तथा परियोजना पनि केन्द्रमा राखिएको छ । यीलगायत विभिन्न ८ सय ७० वटा अधिकार केन्द्रले लिने प्रतिवेदनमा उल्लेख गरिएको छ । त्यस्तै प्रदेशमा प्रदेश प्रहरी प्रशासन र शान्तिसुरक्षा, नेपाल राष्ट्र बैंकको नीतिअनुरूप वित्तीय संस्थाहरूको सञ्चालन, सहकारी संस्था, केन्द्रको सहमतिमा वैदेशिक अनुदान र सहयोग, रेडियो, एफएम, टेलिभिजन सञ्चालन, घरजग्गा रजिस्ट्रेशन शुल्क, सवारीसाधनकर, मनोरञ्जनकर, विज्ञापनकर, पर्यटन, कृषि आयमा कर, सेवा शुल्क दस्तुर, दन्ड जरिबाना, प्रदेश निजामती सेवा र अन्य सरकारी सेवा, प्रदेश तथ्यांक, प्रदेश स्तरको विद्युत्, सिँचाइ र खानेपानी सेवा, परिवहनलगायत प्रदेशको अधिकार क्षेत्रमा राखिएको छ । त्यस्तै प्रदेश विश्वविद्यालय, स्वास्थ्य सेवा, प्रदेशसभा, प्रदेश मन्त्रिपरिषद्सम्बन्धी, प्रदेशभित्रको व्यापार, प्रदेश लोकमार्ग, प्रदेश अनुसन्धान ब्युरो र प्रदेश सरकारी कार्यालयहरूको भौतिक व्यवस्थापन लगायत प्रदेश अधिकार क्षेत्रभित्र पर्ने उल्लेख गरिएको छ । त्यस्तै प्रतिवेदनमा स्थानीय तहको अधिकार क्षेत्रमा नगर प्रहरी, सहकारी संस्था, एफ एम सञ्चालन, स्थानीय कर (सम्पत्तिकर, घर बहालकर, घर जग्गा रजिस्ट्रेसन शुल्क, सवारीसाधन कर), सेवा शुल्क दस्तुर, पर्यटन शुल्क, विज्ञापन कर, व्यवसाय कर, भूमिकर (मालपोत), दण्डजरिबाना, मनोरञ्जन कर, मालपोत संकलनलगायत स्थानीय तहको अधिकार क्षेत्रमा राखिएको छ । स्थानीय सेवाको व्यवस्थापन, स्थानीय तथ्यांक र अभिलेख संकलन, स्थानीय स्तरका विकास आयोजना तथा परियोजनाहरू, आधारभूत र माध्यमिक शिक्षा, आधारभूत स्वास्थ्य र सरसफाइ, स्थानीय बजार व्यवस्थापन, वातावरण संरक्षण र जैविक विविधता, स्थानीय सडक, ग्रामीण सडक, कृषि सडक, सिँचाइलगायत स्थानीय तहको अधिकारभित्र पर्ने उल्लेख छ । त्यस्तै संघ र प्रदेशको साझा अधिकारको सूचीमा फौजदारी तथा देवानी कार्यविधि, प्रमाण र शपथ, आवश्यक वस्तु तथा सेवाको आपूर्ति, वितरण, मूल्य नियन्त्रण, गुणस्तर र अनुगमन, देशको सुरक्षासँग सम्बन्धित विषयमा निवारक नजरबन्द, कारागार तथा हिरासत व्यवस्थापन र शान्तिसुरक्षाको व्यवस्था, एक प्रदेशबाट अर्को प्रदेशमा अभियुक्त, थुनुवा र कैदीको स्थानान्तरणलगायत विषयहरू साझा अधिकार क्षेत्रमा राखिएको छ । त्यसैगरी संघ, प्रदेश र स्थानीय तहको अधिकारको साझा सूचीमा सहकारी, शिक्षा, खेलकुद र पत्रपत्रिका, स्वास्थ्य, कृषि, विद्युत्, खानेपानी, सिँचाइजस्ता सेवाहरू, सेवा शुल्क, दस्तुर, दण्डजरिबाना तथा प्राकृतिक स्रोतबाट प्राप्त रोयल्टी, पर्यटन शुल्क, वन, जंगल, बन्यजन्तु, जल उपयोग, वातावरण, पर्यावरण तथा जैविक विविधता, खानी तथा खनिज, विपद् व्यवस्थापन, सामाजिक सुरक्षा र गरिबी निवारण, व्यक्तिगत घटना, जन्म, मृत्यु, विवाह र तथ्यांक, पुरातत्त्व, प्राचीन स्मारक, संग्रहालयलगायत विषय राखिएको छ । प्रतिवेदन मन्त्रिपरिषद्ले पारित गरेपछि कार्यान्वयनमा जानेछ । मुख्यसचिवको संयोजकत्वमा रहेको उक्त समन्वय समितिमा अर्थ, गृह, रक्षा, कानुन, सामान्य प्रशासन, संघीय मामिला र प्रधानमन्त्री कार्यालयका सचिव सदस्य रहेका थिए । प्रधानमन्त्री अध्यक्ष रहेको उच्चस्तरीय संघीयता कार्यान्वयन तथा प्रशासन पुनर्संरचना निर्देशक समितिमा पेस भएको उक्त प्रतिवेदन त्यहाँबाट पनि अनुमोदन भई मन्त्रिपरिषद्मा पेस भएको छ ।"
"शिक्षालाई वैज्ञानिक, रोजगारमूलक र गुणस्तरीय बनाउनुपर्छः दाहाल","काठमाडौँः प्रधानमन्त्री पुष्पकमल दाहाल प्रचण्डले राजनीतिक परिवर्तनलाई संस्थागत गर्न र संविधानको कार्यान्वयनका लागि त्रिभुवन विश्वविद्यालयलाई केन्द्रीय विश्वविद्यालयसहित उत्कृष्ट केन्द्र बनाउन निर्देशन दिएका छन् । त्रिभुवन विश्वविद्यालय सभाको ४२ औँं साधारण बैठक (सिनेट) लाई बुधबार कीर्तिपुरमा सम्बोधन गर्दै उनले स्थानीय निर्वाचनको मिति तय भइसकेपछि त्यसलाई प्रतिकूल असर नगर्ने वातावरण सिर्जनासहित स्ववियु निर्वाचन पनि गराउन आग्रह गरे । उनले उच्च शिक्षालाई समयानुकुल बनाउन त्रिविजस्तो इतिहास बोकेको संस्थाले सोच्नुपर्ने जनाउँदै यसको चुस्त शैक्षिक वातावरण निर्माणका पहल गर्न आग्रह गरे । त्रिविका कुलपतिसमेत रहेका प्रधानमन्त्री दाहालले प्रशासनिक र नीतिगत विषयमा आवश्यकताअनुसार सुधार गरी आफ्ना कार्य सञ्चालन गर्न, प्राज्ञिक संस्थामा अति राजनीतिकरण नगर्न, उचित व्यवस्थापन गर्न पनि आग्रह गरे । उनले उच्च शिक्षालाई समाजका सबै वर्ग, समूह, लिङ्ग, कर्म र क्षेत्रको पहुँचमा पुयाउन क्रमशः विकेन्द्रित र स्वायत्त बनाउनुपर्नेमा पनि जोड दिए । प्रधानमन्त्री प्रचण्डले भने, शिक्षालाई वैज्ञानिक, रोजगारमूलक र गुणस्तरीय बनाउनुपर्छ र व्यवस्थापनमा विकेन्द्रिकरण र स्वायत्ततालाई क्रमिक अघि बढाइनु आवश्यक छ । शिक्षामन्त्री एवम् त्रिविका सहकुलपति धनीराम पौडेलले त्रिविको सुधार र विकासका लागि सरकारबाट गर्नुपर्ने सहयोगमा कमी नहुने विश्वास दिलाउँदै यसबाट उत्पादित प्रतिस्पर्धी विद्यार्थी विश्व बजारमा स्थान पाउन सकुन् भन्ने अपेक्षा व्यक्त गरे । उपकुलपति डा तीर्थराज खनियाँले विश्वमा प्रचलित उत्कृष्ट गुणस्तर मानिएको सेमेष्टर प्रणालीलाई क्रमशः लागू गर्ने प्रक्रियामा त्रिवि रहेको जानकारी दिँदै त्रिविको सहमतिबिना आफ्ना क्याम्पस र भौतिक पूर्वाधारलाई अन्य विश्वविद्यालयमा हस्तान्तरण गर्ने सरकारी शैलीप्रति चिन्ता व्यक्त गरे । विश्वभरीका विश्वविद्यालयमध्ये त्रिवि हाल ४२४१ औँं स्थानमा छ । त्रिविमा हरेक वर्ष दुई पटक यस्ता सभा बस्दै आएका छन् । बैठकमा त्रिविको ५५ औंँ वार्षिक प्रतिवेदन, त्रिविसम्बन्धी ऐन, नियमावलीमा परिवर्तन, संरचनात्मक सुधारका कार्यसूची छन् ।"
निकास निकाल्न प्रचण्डलाई सभामुख घर्तीको पाँच दिने समय,काठमाडौं: सभामुख ओनसरी घर्तीले राजनीतिक निकासका लागि निर्णायक पहल गर्न प्रधानमन्त्री पुष्पकमल दाहाल प्रचण्डलाई आग्रह गरेकी छन् । बुधबार बिहान प्रधानमन्त्री निवास बालुवाटार पुगेकी घर्तीले व्यवस्थापिका संसदको अर्को बैठकको मिति भन्दा अघि नै निकास निकाल्ने गरी पहल गर्न आग्रह गरेको सभामुखका प्रेस सल्लाहकार बबिन शर्माले जानकारी दिए । प्रधानमन्त्रीसँगको भेटमा सभामुख घर्तीले समय अब छोटो रहेको र पाँच दिन भित्रमा जसरी पनि राजनीतिक निकास निकाल्ने गरी संवाद थाल्न आग्रह गरेको शर्माले बताए । प्रधानमन्त्री प्रचण्डले पनि छलफल सकारात्मक भएको बताउँदै राजनीतिक गतिरोधको अन्त्य गरी निकास निकाल्न आफुले हदैसम्मको पहल गर्ने भन्दै दलीय सहमति हुनेमा आशाबादी रहेको बताएका छन् । सभामुख ओनसरी घर्तीले राजनीतिक निकास निकाल्न आग्रह गर्दै मंगलबार प्रमुख प्रतिपक्षी दल नेकपा एमालेका अध्यक्ष केपी ओलीसँग पनि छलफल गरेकी थिइन् ।
केही दिनमै निर्वाचनको मिति घोषणाः प्रधानमन्त्री,"काठमाडौँः प्रधानमन्त्री पुष्पकमल दाहालले संविधान संशोधन विधेयक र निर्वाचनसम्बन्धी कानुन व्यवस्थापिकासंसद्मा टेबुल गर्ने प्रक्रियासँगै केही दिनभित्रै निर्वाचनको मिति घोषणा गरिने बताएका छन् । संशोधन प्रस्तावसम्बन्धी सर्वोच्च अदालतको फैसलाले राजनीतिक दललाई सहमतिका लागि प्रेरित गरेको र प्रमुख प्रतिपक्षी दल तथा मधेसी मोर्चासमेत सहमतिका लागि सकारात्मक बनेकाले सबै एकताबद्ध भएर सहमतिमा जाने अवस्था आएको प्रधानमन्त्रीको भनाइ थियो । प्रधानमन्त्री निवास बालुवाटारमा बुधबार रिपोर्टर्स क्लबको ज्ञापनपत्र बुझ्दै प्रधानमन्त्री दाहालले भने हिजो संविधान घोषणा गर्नु पनि कम चुनौतीपूर्ण थिएन अहिले कार्यान्वयनमा पनि उस्तै चुनौती छ, तर दलीय सहमतिका आधारमा आएकै हो, अहिले सर्वोच्च अदालतको पछिल्लो फैसलाले दलहरुलाई पुनः सहमतिका लागि प्रेरित गरेको छ । प्रतिपक्षी दलले सदन खुलाउने र मधेसी मोर्चा पनि संविधान संशोधन प्रस्तावको पक्षमा आउने परिस्थिति बनेकाले छिट्टै राजनीतिक सहमति जुट्छ । प्रधानमन्त्री दाहालले मधेसी, थारु, जनजातिलाई विश्वासमा लिएर सत्ता पक्ष र प्रतिपक्षलाई मिलाएर राष्ट्रलाई एकताबद्ध गर्दै मुलुकलाई निर्वाचनतर्फ लगेर संविधान कार्यान्वयन गर्न अघि बढेको भन्दै यसमा सबैको सकारात्मक सहयोग चाहिने उल्लेख गरे । उनले संविधान कार्यान्वयन, राजनीतिक मुद्दाका साथै विकासका काममा सरकारको मुख्य प्राथमिकता रहेकोमा जोड दिए । राजनीतिक विवादमा अल्झिँदा विकासका मुद्दा ओझेलमा पर्ने गरेका छन् यसपटक मैले विकासका काममा केही गरौँ भन्ने सङ्कल्पसहित देशभरि दौडिरहेको छु । सोचेजस्तै प्रगति नभए पनि सकारात्मक परिणाम देखिन थालेका छन् । राजनीतिलाई विकाससँग जोड्ने मेरो सङ्कल्प छ, दाहालले भने । प्रधानमन्त्री दाहालले यतिबेला राजनीतिक सहमतिको सकारात्मक वातावरण बनेकाले राष्ट्रलाई एकताबद्ध गर्ने, संविधान कार्यान्वयन गर्ने र देशलाई विकासतिर लिएर जाने आवश्यकतालाई सबैले आआफ्नो क्षेत्रबाट अझै बढी रचनात्मक र जिम्मेवार भएर लाग्ने बताए ।"
सहमतीय सरकार प्रस्ताव,"काठमाडौं:सत्तासीन राप्रपाका प्रमुख सचेतक दिलनाथ गिरीले संविधान संशोधनको मुद्दा टुंगो लगाउन र निर्वाचनमा जान सहमतिको चुनावी सरकार बनाउन प्रस्ताव गरेका छन् । यथास्थितिमा सरकारले पेस गरेको संशोधन विधेयकका पक्षमा मतदान नगर्ने निर्णय गरेको राप्रपाका प्रमुख सचेतक गिरीले सभामुख ओनसरी घर्तीमगरले मंगलबार बोलाएको दलका नेता सम्मिलित कार्यव्यवस्था परामर्श समितिको बैठकमा सहमतिको चुनावी सरकारको प्रस्ताव गरेका हुन् । ४ बुँदे रोडम्याप प्रस्तुत गर्दै गिरीले प्रमुख दलका शीर्ष नेता सम्मिलित उच्चस्तरीय संयन्त्र गठन गरी त्यसै संयन्त्रमार्फत संशोधन र सहमतिको चुनावी सरकार गठनप्रक्रिया अघि बढाउनुपर्ने प्रस्ताव गरेका हुन् । '२०७४ माघभित्र तीनवटै तहको निर्वाचन भएन भने मुलुक दुर्घटनामा पर्छ', गिरीले अन्नपूर्णसँग भने, 'त्यसैले शीर्ष नेताको संयन्त्र बनाएर सबै मुद्दाको टुंगो लगाई चुनावमा जानुको विकल्प छैन भनेर मैले प्रस्ताव गरेको हुँ ।' नेताहरूको संयन्त्रलाई एक महिनाको समय दिएर संविधानप्रति असन्तुष्ट संसद् र बाहिर रहेका दल र समुदायका माग सम्बोधन गर्न संशोधनको मुद्दा टुंग्याउनुपर्ने उल्लेख गर्दै गिरीले भने, 'चुनावी सरकारको खाका पनि शीर्ष नेता सम्मिलित संयन्त्रले गर्छ । तत्काल स्थानीय तहको निर्वाचनमा जानुको विकल्प छैन ।' मुलुक अनिर्णयको बन्दी बन्न नसक्ने उल्लेख गर्दै गिरीले भने, 'जुँगाको लडाइँले मुलुक बन्धक बस्न सक्दैन । चुनाव नभए सबै असफल हुन्छन् ।' राप्रपाका प्रमुख सचेतक गिरीको प्रस्तावलाई 'गम्भीर र महत्त्वपूर्ण' भन्दै बैठकमा एमाले संसदीय दलका उपनेता सुवास नेम्बाङले दलहरूको ध्यानाकर्षण गराएका थिए । गिरीले एमाले र मधेसी मोर्चालाई समेत समेटेर सबै समस्याको समाधान खोज्न सहमतिको सरकारमा जोड दिएका थिए । आफूसँग सल्लाह नगरी संशोधन प्रस्ताव आएको भन्दै राप्रपाले संशोधनको विरोध जनाइरहेको छ । संशोधन प्रस्ताव पारित हुन राप्रपाको समर्थन अनिवार्य छ । 'पहाडबाट अलग गर्ने कुरा हामी स्वीकार गर्दैनांै । यो हाम्रो पार्टीको बटमलाइन हो', गिरीले भने । राप्रपासँग ३७ सिट छ । कार्यव्यवस्थामा दलहरूले सर्वोच्चको आदेशपछि उत्पन्न राजनीतिक अवस्थाबारे छलफल र निर्णय गर्न थप समय माग गरेपछि संसद् बैठक सूचनाद्वारा पुस २४ सम्मलाई स्थगित गरिएको थियो । 'अदालतको आदेशपछि नयाँ परिस्थिति सिर्जना भयो र अर्को बैठक अवरुद्ध नहुने गरी सहमति गर्छौं भनेर दलहरूले समय माग्नुभयो', सभामुख घर्तीमगरले सञ्चारकर्मीसँग भनिन्, 'अब संसद् अवरुद्ध नहुने कुरा नेताहरूले आश्वस्त पार्नुभएकाले बैठक स्थगित गरिएको हो ।' ५ नम्बर प्रदेशको सीमांकन परिवर्तनसहित सरकारले पेस गरेको संशोधनविरुद्ध एमालेलगायत ९ दलले एक महिनादेखि संसद् अवरुद्ध गर्दै आएका छन् । संसद् अवरोध नहटेपछि सभामुख घर्तीमगरले दलका नेतासहित कार्यव्यवस्था परामर्शको बैठक बोलाएकी थिइन् । सर्वोच्च अदालतले संशोधन विधेयकविरुद्ध अन्तरिम आदेश दिन नमानेपछि आफ्नो सुविधाअनुसार दलहरूले व्याख्या गरिरहेका बेला दलहरूले सभामुखसँग थप समय मागेका हुन् । बैठकमा एमाले संसदीय दलका उपनेता नेम्बाङले सर्वोच्चको आदेशले नयाँ परिस्थिति सिर्जना गरेको भन्दै थप समय माग गरेका थिए । कांग्रेसका रामचन्द्र पौडेलले नेम्बाङको प्रस्तावमा समर्थन जनाएका थिए । त्यसपछि सभामुखले सूचनाद्वारा संसद् स्थगित गर्ने निर्णय गरेकी थिइन् । विपक्षी एमालेलगायत दलले २२ गते राजधानीमा प्रदर्शन गर्ने भएकाले त्यसपछि मात्र संसद् बैठक बोलाउने सहमति बनेको नेताहरू बताउँछन् । 'निकासका लागि दलहरूले पहल गर्ने कुरा सकारात्मक हो', सभामुख घर्तीमगरले भनिन्, 'सके विषयमा नभए प्रक्रियामा सहमति गर्नुहोस् भन्ने मैले आग्रह गरेकी छु ।' सहमतिका लागि यसअघि सभामुख घर्तीमगरले दिएको तीन दिनको समय पनि दलहरूले व्यर्थै बिताएपछि सोमबारको बैठक मंगलबारलाई सूचना टाँसेर स्थगित गरिएको थियो ।"
कुर्चीका लागि झगडाः डा भट्टराई,पोखराः नयाँ शक्ति पार्टी नेपालका संयोजक एवम् पूर्व प्रधानमन्त्री डा बाबुराम भट्टराईले अहिले पनि राजनीतिक दल कुर्चीका लागि झगडा गरिरहेको आरोप लगाएका छन् । नयाँ शक्ति पार्टी नेपाल कास्कीको आयोजनामा बुधबारदेखि सुरु भएको घरघरमा नयाँ शक्ति ६ महिने अभियान उद्घाटन तथा राजनीतिक धु्रवीकरण विषयक कार्यक्रमलाई लेखनाथ नगरपालिकाको विद्युत्गृहमा बुधबार सम्बोधन गर्दै उनले संविधान संशोधन गरी मधेसी तथा जनजातिका माग सम्बोधन गरेर स्थानीय तहको निर्वाचन गर्ने बेलामा को कुर्चीमा बस्ने भन्नेमा कुरो मिल्न नसक्दा देशको राजनीति अस्थिर बन्दै गएको बताए । भ्रष्टाचारको दलदलमा फसेको राजनीतिलाई त्यसबाट बाहिर निकाल्न नसकेसम्म देशको विकास अघि बढ्न नसक्ने उल्लेख गर्दै संयोजक डा भट्टराईले ठूल्ठूला परियोजनामा तलदेखि माथिसम्म हुने कमिसनको खेलले त्यस्ता ठूला आयोजना कहिल्यै पनि समयमै पूरा नहुने बताए । नेपालको राजनीतिलाई भ्रष्टाचारबाट मुक्त गर्ने सूत्र आफूहरुले पत्ता लगाएको दाबी गर्दै उनले निर्वाचित राष्ट्रपति प्रणालीको शासन लागू गर्ने अभियानका नयाँ शक्ति पार्टी लागेको बताए । देशमा शान्ति र स्थायित्व कायम भई भ्रष्टाचारको अन्त्य हुने उनको विश्वास थियो । पार्टीले मङ्सिरदेखि जेठसम्म घरघरमा नयाँ शक्ति अभियानको कार्यक्रम शुभारम्भ गरेको जानकारी दिँदै उनले आगामी निर्वाचनमा नयाँ शक्ति पार्टी पहिलो स्थानमा आई सत्ता सम्हालेमा पाँच वर्षमा नेपाली जनताको प्रतिव्यक्ति आय डब्बल बनाउने दाबी गरे । पुराना राजनीतिक दल रातारात करोडपति बन्न कुदिरहेकाले तिनीबाट देशको आर्थिक समृद्धि हुने कुनै सम्भवना नभएको उनको भनाई थियो । रासस
'प्रचण्डले गल्ती गर्दा शेरबहादुर तमासा हेर्नुहुँदैन',"काठमाडौँ : नेकपा (एमाले) का नेता माधवकुमार नेपालले सर्वोच्च अदालतको आदेशले प्रदेश टुक्र्याउने दुर्घटनाबाट बचाएको बताएको छ। नेकपा (एमाले)सहित नौ राजनीतिक दलले यही पुस २२ गते गर्ने जनप्रदर्शनको सन्दर्भमा प्रेस चौतारी नेपालद्वारा आज यहाँ आयोजित अन्तरसंवादमा पूर्वप्रधानमन्त्री नेपालले प्रदेश टुक्र्याउने दुर्घटनाबाट बचाउने सर्वोच्चको आदेश स्वागतयोग्य रहेको बताए। सर्वोच्चको आदेश स्वगतयोग्य छ, ५ नम्बर प्रदेश टुक्र्याउन खोज्ने सरकारको कदम जनभावना विपरीत छ, उनले भने । सर्वोच्चको आदेश र एमालेसहित नौदलको जनप्रर्दशनपछि संविधान संशोधनलाई थाँती राखेर साझा सरोकारका विषयमा संविधान कार्यान्वयन र तीनवटै निकायको निर्वाचनमा जान उनले सरकारसँग आग्रह गरे। नेता नेपालले नेपाली काँग्रेसका सभापति शेरबहादुर देउवालाई समेत देशलाई झमेलामा पार्ने काम नगराउन आग्रह गरे । शेरबहादुर देउवा पाको मान्छे हुनुहुन्छ, प्रधानमन्त्री पुष्पकमल दाहालले गरेको गल्तीको तमासा हेर्ने होइन, सच्चाउनस्, रोक्नुस्, के कारणले उहाँले यो काम गर्दै हुनुहुन्छ बुझ्नुस्, आवश्यक परे एमाले सहयोगी हात फैलाउन तयार छ । प्रदेशसभाको निर्वाचन नभएसम्म संविधान संशोधनको प्रस्ताव फिर्ता लिने आफूले विश्वास लिएको नेता नेपालको भनाइ थियो । संसारका धेरै देश जातीय र धार्मिक कुरामा सर्तक हुन थालेका उल्लेख गर्दै उनले भारतको सर्वोच्च अदालतले जातीय र धार्मिक कुरामा चुनावको विषय बनाउन पाउँदैन भनेर फैसला गरेको हुँदा नेपाली राजनीतिक दलले पनि सो कुरामा ध्यान दिनुपर्नेमा जोड दिए। पाँच नम्बर प्रदेश टुक्र्याउने सुरुवात मात्र भएको नेता नेपालले बताए।तराई विखण्डन नगरे हामी चुप लागेर बस्दैनाँै भन्ने कुरा आएको छ, यो गलत कुरा हो,उनले भने। सबै जातजातिको साझा देश भएको हुँदा पारस्पारिक एकता, समान भावका साथ बस्नुपर्ने नेता नेपालको भनाइ थियो । नेता नेपालले संविधान संशोधनको प्रस्ताव बेमौसमको बाजा भएको र देश टुक्र्याउने, विखण्डन गर्ने कुरामा नेपाली काँग्रेस र नेकपा (माओवादी केन्द्र) गम्भीर नदेखिएकोप्रति एमाले चिन्तित भएको धारणा राखे। नेकपा (एमाले)का उपाध्यक्ष एवम् प्रदेश नम्बर ३ का इन्चार्ज अष्ठलक्ष्मी शाक्यले संविधान संशोधनको प्रस्ताव देश टुक्र्याउने, जनभावना विपरीत र असंवैधानिक भएको हुँदा उक्त प्रस्ताव फिर्ता लिन आग्रह गरे। प्रेस चौतारी नेपालका अध्यक्ष गणेश बस्नेतले संविधान संशोधन प्रस्ताव संविधानको भावनाविपरीत भएको हुँदा एमालेसहित नौ पार्टीको जनप्रदर्शनलाई सफल पार्न आग्रह गरे। रासस"
'एमाले संघीयता खारेज गर्ने खेलमा',सोलुखुम्बुः नेकपा माओवादी केन्द्र प्रदेश नं १ का इन्चार्ज तथा सचिवालय सदस्य गोपाल किराँतीले नेकपा(एमाले) सङ्घीयता खारेज गर्ने खेलमा लागेको आरोप लगाएका छन् । नेकपा (माओवादी केन्द्र) सोलुखुम्बुको एकदिने प्रशिक्षण कार्यक्रमलाई बुधबार सम्बोधन गर्दै नेता किराँतीले संसदमा दर्ता भएको संविधान संशोधन विधेयकको विरुद्धमा एमाले उठ्नु भनेको सङ्घीयतासँगै संविधान नै खारेज गर्ने खेल भएको बताए । पूर्वमन्त्री समेत रहेका किराँतीले संसदमा दर्ता भएको संविधान संशोधन प्रस्ताव कुनै पनि हालतमा पारित गराउने भन्दै एमालेलाई सहमतिमा आई मधेसवासीको मुद्दालाई हल गर्न आग्रह गरे । संशोधन गरी सङ्घीयता तथा संविधान कार्यान्वयनसँगै नयाँ संरचनाअनुसार नै स्थानीय निकायको निर्वाचन गराउने पनि नेता किराँतीले बताए । रासस
अब संसद् अवरोध गर्दैनौं: एमाले,"काठमाडौं: संविधान संशोधनको विरोधमा संसद् अवरोध गर्दै आएको प्रमुख विपक्षी दल एमालेले अब अवरोध नगर्ने भएको छ । सर्वोच्च अदालतले संशोधनका विषयमा सोमबार गरेको फैसला आफ्नो पक्षमा आएको भन्दै एमालेले संसद् अवरोध अन्त्य गर्न लागेको हो । एमालेले मंसिर १५ देखि संसद् अवरोध गर्दै आएको छ । सीमांकनका विषयमा सर्वोच्च अदालतले दिएको निर्णयपछि मंगलबार बिहान बसेको एमाले स्थायी समितिको आकस्मिक बैठकले यस्तो निष्कर्ष निकालेको स्रोतले बताएको छ । यद्यपि पार्टीले यस विषयमा औपचारिक धारणा सार्वजनिक गरेको छैन । २२ गतेको विरोध प्रदर्र्शनमा कुनै असर नपरोस् भनेर यस विषयमा कुनै धारणा सार्वजनिक नगरेको स्रोतले बतायो । 'सर्वोच्च अदालतले नै सीमा हेरफेरको निर्णय गर्न मिल्दैन भनेर राय दिएपछि संसद् अवरोध गरिरहन आवश्यक छैन', एमाले उपाध्यक्ष वामदेव गौतमले बैठकपछि सञ्चारकर्मीसँग भने । संसद् बैठक आइतबार बस्दैछ । एमालेले सीमांकन हटाएर संशोधन प्रस्ताव ल्याए संसद् अवरोध नगरी प्रक्रियामा सहभागी हुने प्रस्ताव सत्ता पक्षसँग राखेको थियो । सोमबार सर्वोच्चले प्रदेशको रायबिना सीमांकन पारित हुन नसक्ने राय दिएपछि एमाले संसद् अवरोध नगर्ने निष्कर्षमा पुगेको एक नेताले बताए । स्रोतका अनुसार संशोधन प्रस्तावका अन्य विषय भने संसदीय प्रक्रियाअनुसार विफल पार्ने र एक तिहाइभन्दा बढी संख्या आफूसँग राख्ने रणनीति पनि बनाएको ती नेताले बताए । बैठकले संशोधन प्रस्तावमा सीमासम्बन्धी अंशलाई हटाउनसमेत कांग्रेस, माओवादी केन्द्र, राप्रपालगायत दलसँग छलफल गर्ने निर्णय गरेको छ । बैठकले सर्वोच्चको निर्णयको सम्मान गरेको छ । प्रदेशसभाको सहमतिबिना प्रदेशको सीमांकन हेरफेर हुन सक्दैन भनी संविधानमा उल्लिखित व्यवस्था र आफ्नो पार्टीको अडानलाई अदालतको फैसलाले थप पुष्टि गरेको निष्कर्ष एमाले बैठकको छ । सरकारले सीमा हेरफेरसहितको संशोधन प्रस्ताव ल्याए अदालतबाटल स्वतः बदर हुने निष्कर्ष पनि बैठकले निकालेको छ । नेपालको संविधान २०७२ को धारा २७४ को उपधारा ५ मा कुनै प्रदेशसभा कायम नरहेको अवस्थामा त्यस्तो प्रदेशसभा गठन भई त्यसको पहिलो बैठक बसेको मितिले तीन महिनाभित्र स्वीकृत वा अस्वीकृत गरी पठाउने व्यवस्था स्पष्ट छ भन्ने व्यवस्थालाई सर्वोच्चको आदेशमा उल्लेख छ । बैठकले सर्वोच्चको निर्णयलाई सम्मान गर्दै व्यवस्थापिका संसद्मा दर्ता गरेको संशोधन प्रस्ताव फिर्ता लिन र राजनीतिक सहमतिका आधारमा अघि बढ्न सरकारको गम्भीर ध्यानाकर्षण गराएको छ । संशोधन प्रस्तावविरुद्धमा पुस २२ मा राजधानीमा गरिने ९ राजनीतिक दलको जनप्रदर्शनलाई सशक्त, प्रभावकारी बनाउँदै व्यापक जनताको सहभागिता जुटाउन सम्बन्धित सबैलाई आह्वान तथा निर्देशन गरेको छ । २४ गते संसद् खुल्छ कांग्रेस सभापति शेरबहादुर देउवाले प्रमुख प्रतिपक्ष एमालेकै समर्थनमा व्यवस्थापिका संसद्मा दर्ता गरिएको चारबुँदे संविधान संशोधन विधेयक पारित हुने दाबी गरेका छन् । रिपोर्टर्स क्लबको ज्ञापनपत्र बुझ्दै सभापति देउवाले भने, 'संसद्को गतिरोध खुलेर एमालेकै सहमतिमा संशोधन विधेयक पारित हुन्छ । मलाई विश्वास छ, एमालेले पनि संशोधन प्रस्तावमा भोट हाल्छ । ढुक्क हुनुस् संविधान संशोधन विधेयक पारित हुन्छ, त्यो पनि एमालेकै समर्थनमा ।' देउवाले संसद्मा पेस भएको संशोधन प्रस्तावमा कुनै परिमार्जन भने नहुने स्पष्ट पारे । 'अहिले संसद्मा पेस गरेकै विधेयक पारित हुन्छ', उनले भने, 'अब परिमार्जन हुँदैन ।' उनले मुलुकको समस्या हल गर्ने कांग्रेसलगायत सबै दलको दायित्व भएको समेत स्पष्ट पारे । देउवाले अदालतको फैसलाले सकारात्मक भूमिका निर्वाह गरेको भन्दै पुस २४ गतेबाट संसद् सञ्चालन हुने विश्वास व्यक्त गरे । उनले भने, 'अनिश्चितकालका लागि संसद् चल्न नदिने, बन्द गर्ने कुरा उचित होइन । एमाले पार्टीभित्रै पनि यसका विषयमा छलफल भइरहेको छ । एमालेजस्तो लोकतान्त्रिक पार्टीले यस्तो गरिरहनु हुँदैन । मैले संकेत पाएको छु एमालेले आइतबारदेखि संसद् खुलाउँछ ।' सरकार परिवर्तनका विषयमा कुरै नगर्न पत्रकारसँग आग्रह गर्दै अहिलेकै सरकारले चुनाव गराउने देउवाले ठोकुवा गरे । चुनावी सरकारका विषयमा भने अहिले कुरा गर्ने बेला नभएकाले चुनावको मिति घोषणापछि मात्रै कुरा गर्न आग्रह गर्दै उनले भने, 'अहिले चुनावको कुरा गर्नुस्, सरकार परिवर्तनको कुरा नगर्नुस् । यो गठबन्धन यथावत् रहन्छ ।'"
"प्रधानमन्त्रीलाई सभामुखको आग्रह : निर्णायक पहल गर्नुस्, पाँच दिनमा निकास खोज्नुस्","काठमाडौं : सभामुख ओनसरी घर्तीले राजनीतिक निकासका लागि निर्णायक पहल गर्न प्रधानमन्त्री पुष्पकमल दाहाल प्रचण्डलाई विशेष आग्रह गरेकी छन्। प्रधानमन्त्री निवास बालुवाटारमा बुधबार बिहानै पुगेकी घर्तीले व्यवस्थापिका संसदको अर्को बैठकको मिति भन्दा अघि नै निकास निकाल्ने गरी पहल गर्न आग्रह गरेकी हुन्। सभामुखका प्रेस सल्लाहकार बबिन शर्माका अनुसार अब ढिलाइ गर्दा जटिलता आउनेतर्फ संकेत गर्दै विपक्षीलाई विश्वासमा लिएर सहमतिको एउटा विकल्प खोज्न सभामुखले प्रधानमन्त्रीलाई सल्लाह दिएकी छिन्। प्रधानमन्त्रीसँगको भेटमा सभामुख घर्तीले अब बस्ने संसद्को बैठक सुचारु हुने वातावरण बन्नेमा आफू आशावादी रहेकी बताएकी थिइन्। घर्तीको भनाइ थियो, 'केही लचिलो बनेर भए पनि सहमति खोज्नुपर्यो। अब ढिला भइसक्यो।' संसद्को आगामी बैठक पुस २४ गते आइतबार बस्दैछ। प्रधानमन्त्री प्रचण्डले एमालेलगायतका विपक्षीसँगको छलफल सकारात्मक रेहको बताउँदै राजनीतिक गतिरोधको अन्त्य गरी निकास निकाल्न आफुले हदैसम्मको पहल गर्ने र छिटै सहमति जुट्ने विश्वास व्यक्त गरेका थिए। प्रचण्डले निकास खोज्न लचिलो बन्ने एमालेको मंगलबार बैठकको निर्णय पनि सहमतिको पक्षमा देखिएको भन्दै अब निकास निस्कने बताएका थिए। सभामुख ओनसरी घर्तीले मंगलबार प्रमुख प्रतिपक्षी दल नेकपा एमालेका अध्यक्ष केपी ओलीसँग पनि अलग्गै भेटवार्ता गरेकी थिइन्। उनले लचिलो बनेर राजनीतिक निकास निकाल्न आग्रह गरेकी थिइन्। सरकारले मधेसलाई सम्बोधन गर्न मंसिर १४ गते संविधान संशोधन दर्ता गरेपछि एक महिनादेखि संसद् अवरुद्ध छ। संविधान संशोधन फिर्ता लिनुपर्ने र चुनाव घोषणा हुनुपर्ने अडान राख्दै एमालेले संसद् चल्न दिएको छैन। अवरोधका कारण अहिलेसम्म संविधान संशोधन प्रस्ताव संसद् प्रवेश गर्न पाएको छैन। सर्वोच्च अदालतले पुस १८ गते संविधान संशोधन रोक्नु नपर्ने निर्णय गरेपछि सहमति पक्षमा वातावरण बनाउन केही सहज भएको छ।"
घरघरमा नयाँ शक्ति अभियान लिएर तनहुँमा बाबुराम,"दमौलीः नयाँ शक्ति पार्टी नेपालका संयोजक डा बाबुराम भट्टराईले संविधान संशोधन गरी तीनै तहको निर्वाचन गर्न आवश्यक रहेको बताए । घर घरमा नयाँ शक्ति अभियानअन्तर्गत नयाँ शक्ति नेपाल क्षेत्र नं ३ तनहुँद्वारा बुधबार दुलेगौडामा आयोजित कार्यक्रममा उनले मधेसी मोर्चाको माग सम्बोधन हुने गरी संविधान संशोधन गर्न आवश्यक रहेको बताए । संयोजक भट्टराईले भने, पार्टी आर्थिक समृद्धिको नारा लिएर अगाडि बढेको छ, त्यसमा सबैको साथ आवश्यक पर्छ । पार्टी सङ्गठन विभाग प्रमुख देवेन्द्र पौडेल, तनहुँ क्षेत्र नं ३ का संयोजक गोविन्द भट्टराई, शुक्ला गण्डकी नपाका संयोजक सूर्यनारायण श्रेष्ठ, सचिवालय सदस्य जनार्दन वियोगीलगायतले संविधान कार्यान्वयनका लागि प्रमुख दल मिल्नुको विकल्प नभएको बताए । रासस"
२८ वर्षमाथिका स्ववियु चुनाव लड्न नपाउने,"काठमाडौं : २८ वर्षमाथिका विद्यार्थीले स्ववियु चुनाव लड्न नपाउने भएका छन्।प्रधानमन्त्री तथा कुलपति पुष्पकमल दाहाल प्रचण्डको अध्यक्षतामा सम्पन्न सभाले यस्तो निर्णय गरेको हो । विगतमा मुख्य विद्यार्थी संगठनबीच यही विषयमा कुरा नमिल्दा चुनाव हुन सकेको थिएन । अबदेखि त्रिभुवन विश्वविद्यालय अन्तर्गतका आंगिक र सम्बन्धन प्राप्त क्याम्पसको स्वतन्त्र विद्यार्थी युनियनको उम्मेदवार बन्न २८ वर्ष भन्दा तल हुनुपर्नेछ । त्रिविले फागुन १४ गतेलाई स्ववियु चुनावको मिति यसअघि नै घोषणा गरिसकेको छ । विगतमा विद्यार्थी संगठनबीच यही विषयमा कुरा नमिले पनि बुधबार उमेर हद तोक्ने विषयमा आयोजना गरिएको बैठकमा विद्यार्थी संगठनका प्रतिनिधी भने सहभागी भएनन् । यसको अर्थ विद्यार्थीहरुले उमेर हदलाई स्वीकार गरेका हुन् भनेर बुझ्नुपर्दछ शिक्षाध्यक्ष प्रा।डा। सुधा त्रिपाठीले भनिन्, विद्यार्थीले विगतमा भएको छलफलमा जसरी पनि स्ववियु चुनाव हुनपर्छ भन्ने माग राखेका थिए । प्रत्येक दुई वर्षको अवधिमा हुनुपर्ने स्ववियु चुनाव २०६५ सालदेखि हुन सकेको छैन । त्रिविले उमेर हद तोकेसंगै विद्यार्थी संगठनहरु पनि चुनावको आन्तरिक तयारीमा जुटिसकेका छन् । एमाले निकट अनेरास्ववियुकी उपाध्यक्ष सुनिता बरालले आफ्नो संगठन स्ववियु चुनावको तयारीमा जुटिसकेको बताइन् ।"
गठबन्धनको निर्णय : यथास्थितिमा संशोधन स्वीकार्न सकिँदैन,"काठमाडौँ : मधेसी मोर्चासहितको सङ्घीय गठबन्धनले व्यवस्थापिकासंसद्मा दर्ता भएको संविधान संशोधनको प्रस्तावलाई यथास्थितिमा स्वीकार गर्न नसकिने निर्णय गरेको छ । बुधबार बसेको गठबन्धनको बैठकले सरकारले परिमार्जनसहित संशोधनको प्रस्ताव ल्याए मात्र त्यसमा जान सकिने निर्णय गरेको गठबन्धनका संयोजक एवम् सङ्घीय समाजवादी फोरम नेपालका अध्यक्ष उपेन्द्र यादवले जानकारी दिएका छन्। गठबन्धनले संशोधनका सम्बन्धमा यसअघि राखेको परिमार्जनको माग यथावत् राखेको छ र उसले सरकारले परिमार्जन गर्न कुनै गृहकार्य नगरेको गुनासो समेत गरेको छ । बैठकले संशोधनका सम्बन्धमा सर्वोच्च अदालतले गरेको निर्णय उचित भएको जनाउँदै अदातलले जे गर्नुपर्थ्यो त्यही गरेको निष्कर्ष निकालेको छ । गठबन्धनले संशोधनको प्रस्ताव अघि नबढाई घोषणा हुने निर्वाचनको कुनै अर्थ नहुने निष्कर्ष निकालेको संयोजक यादवले बताउनुभयो । बैठकले आजको काठमाडौँ उपत्यका बन्दप्रति गठबन्धनको ध्यानाकर्षण भएको जनाउँदै सर्वसाधारण जनतालाई उचित मुआब्जा दिएर मात्र बाटो विस्तार गर्न सरकारलाई सुझाव दिएको छ । बैठकमा संयोजक यादव, तराई मधेस लोकतान्त्रिक पार्टीका अध्यक्ष महन्थ ठाकुर, फोरम नेपालका सहअध्यक्ष राजेन्द्र श्रेष्ठ, सद्भावना पार्टीका महासचिव मनिष सुमन, सङ्घीय लिम्बूवान् पार्टी नेपालका कुमार लिङ्देन, थरुहट तराई पार्टीका भानुराम थारुलगायत उपस्थित थिए। संघीय गठबन्धनको निर्णय बुँदामा १ संशोधन रोक्न नहुने सर्वोच्चको आदेश सकारात्मक, २ परिमार्जन नभए संशोधन विधेयक मान्य नहुने, ३ मुआब्जा दिएर मात्रै सडक बिस्तार गर्नु पर्ने, ४ प्रदेश संख्या हेरफेर गर्न बन्देज गरेको धारा २७४ खारेज गर्नुपर्ने, ५ संसद् अवरोध गर्नु एमालेको कदम अलोकतान्त्रिक, ६ संविधान संशोधनपछि मात्रै चुनाव, नभए चुनाव अमान्य ।"
उपराष्ट्रपति पुनको नाममा चीनमा गलत प्रचार भयो,"काठमाडौँः चीनको छेन्दुमा रहेको ताहाल होलिडे नामक ट्राभल कम्पनीले उपराष्ट्रपति नन्दबहादुर पुन पासाङ लाई जोडेर विच्याटमार्फत् नेपाल भ्रमणसम्बन्धी प्याकेज कार्यक्रम सार्वजनिक गरेकाप्रति उपराष्ट्रपतिको स्वकीय सचिवालयले गम्भीर आपत्ति जनाएको छ । उपराष्ट्रपतिका प्रेस संयोजक मनोज घर्ती मगरले बुधबार विज्ञप्ति जारी गर्दै गम्भीर ध्यानाकर्षण भएको उल्लेख गरेका छन् । संयोजक घर्तीले नेपाल र चीनबीचको विशिष्ट प्रकारको घनिष्ठ सम्बन्ध जनस्तरसम्म प्रगाढ बन्दै गइरहेको परिस्थितिमा गलत प्रचार गरेका बारेमा गम्भीर अध्ययन तथा छानबिन गर्न सरकार र काठमाडौँस्थित चिनियाँ दूतावासको ध्यानाकर्षण समेत गराएका छन् । उनले यसबारेमा सत्य तथ्य अध्ययन तथा आवश्यक छानबिन गर्न परराष्ट्र मन्त्रालय, चीनको बेइजिङस्थित नेपाली दूतावास र काठमाडौँस्थित चिनियाँ दूतावासको ध्यानाकर्षण गराइसकिएको जानकारी समेत गराएका छन् । रासस"
संशोधनबारे सोच्न काेइरालाकाे आग्रह,कावासोतीः नेपाली काँग्रेसका महामन्त्री डा सशाङ्क कोइरालाले संविधान संशोधनको प्रस्तावबारेमा पुनः एक पटक दलले सोच्नुपर्ने बताएका छन् । संविधान जारी गर्दा संविधानसभाका ९० प्रतिशत सभासद्ले सहमति जनाएका थियौँ त्यत्ति बेला पनि सबै दल मिलेर जानुपर्छ भन्ने नै थियो उनले भनेजनताको भावनामा खेलवाड गर्नु हुँदैन । नवलपरासीको गैँडाकोट नगरपालिकाको तेस्रो नगरपरिषद्को उद्घाटन समारोहमा बोल्दै उनले राजनीतिक स्थिरताका लागि वार्ता नै समस्याको समाधान भएको बताए । तीन तहको निर्वाचन गराउँदा मात्र संविधानको कार्यान्वयन हुने भएकाले चुनावमा केन्द्रित हुन आवश्यक भएको उनको भनाई थियो । नवलपरासी क्षेत्र नं १ को विकासका लागि गैँडाकोटदेखि कोटथर बुलिङटार हुँदै दलदले निस्कने चक्रपथ र गैँडाकोट नगरभित्रको चक्रपथ निर्माणमा लागि परेको समेत बताए । अत्याधिक दुर्घटना हुने भएकाले जिल्लामा एउटा राम्रो अस्पताल बनाउन समेत आवश्यक छ डा कोइरालाले भने यहाँ बिपी कोइरालाको नाउँमा अन्तर्राष्ट्रियस्तरको खेल मैदान बनाउने सोचमा छु । उनले विकासका प्राथमिकताका लागि आवद्यिक योजना बनाएर सबै नगरपालिका र जिल्ला विकास समितिले काम गर्नुपर्ने विचार व्यक्त गरे । रासस
प्राधिकरण प्रमुख ज्ञवालीले प्रधानमन्त्री प्रचण्डलाई बुझाए स्पष्टीकरण,"काठमाडौं: राष्ट्रिय पुनर्निर्माण प्राधिकरणका कार्यकारी अधिकृत सुशील ज्ञवालीले प्रधानमन्त्री पुष्पकमल दाहाल प्रचण्ड नेतृत्वको सरकारले सोधेको पाँच बुँदे प्रश्नको स्पष्टीकरणसहित जवाफ बुझाएका छन् । बुधबार दिउँसो कार्यकारी प्रमुख ज्ञवालीले प्रधानमन्त्री तथा मन्त्रिपरिषद्को कार्यालय सिंहदरबारमा पुगेर स्पष्टीकरणसहितको जवाफ बुझाएका हुन् । पत्र बुझाएपछि कुरा गर्दै ज्ञवालीले भने, सरकारले सोधेको स्पष्टीकरणमा सोधिएका पाँच प्रश्नको जवाफ तोकिएको समयमै पेश गरेको छु । एमाले अध्यक्ष केपी शर्मा ओली नेतृत्वको सरकारले एक वर्षअघि नियुक्त गरेका ज्ञवालीलाई प्रचण्ड नेतृत्वको सरकारले हटाउने उद्देश्यका साथ गत विहीबारको मन्त्रिपरिषद् बैठकको निर्णय अनुसार स्पष्टीकरण सोधेको थियो । प्रमुख कार्यकारी अधिकृतको काम सन्तोषजनक नभएमा सरकारले निजलाई जुनसुकै बखत पदबाट हटाउन सक्ने र त्यसरी पदबाट हटाउनुअघि निजलाई सफाइ पेस गर्ने मौका दिनुपर्ने भूकम्पबाट प्रभावित संरचनाको पुनर्निर्माणसम्बन्धी ऐनको दफा ११ को उपदफा ४ मा रहेको व्यवस्थामा टेकेर मन्त्रिपरिषद् बैठकले ज्ञवालीलाई स्पष्टीकरण सोधेको थियो । ऐनको दफा ३ मा पाँच वर्षका लागि नियुक्त हुने प्रमुख कार्यकारी अधिकृतको पदावधि आवश्यकताअनुसार बढीमा एक वर्षका लागि थप गर्नसक्ने व्यवस्था छ । प्रधानमन्त्री दाहाल प्राधिकरण र कांग्रेसको चेपुवामा परेका छन् । कांग्रेसको दबाबमा प्रधानमन्त्री दाहालले ज्ञवालीसँग स्पष्टीकरण सोधेको स्रोतको दाबी छ ।"
