शीर्षक,विवरण
स्पष्टताको खाँचो,"अहिले सत्ता गठबन्धन र प्रमुख प्रतिपक्षी एमालेलगायत अधिकांश राजनीतिक दलहरूको घोषित प्रतिबद्धता हो, संविधान कार्यान्वयन । त्यही घोषित प्राथमिकताका आधारमा सरकार बनेका छन् र ढलेका छन् । यता आएर सरकारले संविधानको स्वीकार्यतालाई व्यापक बनाउने र त्यसक्रममा संविधान बहिष्कार गर्दै आएको संयुक्त मधेसी लोकतान्त्रिक मोर्चालाई समेत भित्र्याउने नाममा संविधान संशोधन विधेयक संसद्मा प्रस्तुत गरेको छ । तर दुर्भाग्य त्यसै दिनदेखि संसद् अवरुद्ध हुँदै आएको छ । संविधान संशोधन विधेयक उपयुक्त र प्रक्रियागत शैलीमा अगाडि बढाइएमा सबै पक्षको गुनासो सम्बोधन गर्ने वातावरण निर्माण हुन सक्छ । संशोधन विधेयक एउटा प्रारम्भिक प्रारूप हो, अन्तिम कानुन हैन । तर फरक मतलाई सम्मान गर्ने र वार्ताद्वारा समस्या हल गर्ने संस्कार बनेमा संशोधनबारे साझा मत बन्न सक्छ । यद्यपि संविधान निर्माणकै क्रममा फरक मतप्रति निषेधको व्यवहार अपनाइँदा संविधान साझा दस्ताबेज बन्न सकेन । खुला बहसको प्रक्रिया नपअनाइँदा विवादास्पद विषयमा साझा मत र मन बन्ने वातावरण नै बनेन । त्यसैले २०७२ मा जुन संविधान जारी भयो, त्यो कार्यान्वयन लायक बन्न सकेन । अर्थात् संघीयता मानियो, संघीय संरचनामा सहमति बन्न सकेन । धर्म निरपेक्ष भनियो तर राज्य र धर्मबीचको सम्बन्धका आधारमा स्पष्ट भएनन् दलहरू । गणतन्त्र भनियो, तर ०६३ वैशाखमा सात दलहरू र राजाबीच भएको सहमतिविपरीत किन जानुपर्यो, खुलाइएन । यी महत्र्वपूर्ण विषयमा जनताको अभिमत नखोजिँदा नेताहरू शंकाको घेरामा बाँधिएका छन् लगातार । ती विवादलाई सम्बोधन गर्न कठिन हुने छैन यदि कुनै पक्षलाई बहिष्कार नगरी सहमति खोजियो र जटिल विषयमा जनमत खोजियो भने । संविधानको स्वरूप जे भए पनि २०७२ को संविधानमा जति त्रुटि भए पनि नेपालले अंगीकार गरेका सबै संविधानमा एउटा साझा मान्यता के छ भने नेपालको सार्वभौमसत्ता, स्वतन्त्रता र अविभाज्यता या भौगोलिक अखण्डतामा कुनै सम्झौता हुँदैन । कांग्रेसदेखि शान्तिप्रक्रियामार्फत प्रजातान्त्रिक पद्धतिमा आएका माओवादी, एमाले र ०४६ पूर्व ०६३ मा मधेस क्षेत्रीय दलहरू निर्माण हुनुपूर्वसम्म सत्तामा स्थान हासिल गरेका समूहहरूमा ती विषयमा सम्झौता नहुनेबारे एकमत थियो । अहिले संविधान संशोधनबारे सत्ता, प्रतिपक्ष र मधेसी मोर्चाबीच पटकपटक भएका निष्कर्षविहीन वार्तामा पूर्वमन्त्री तथा मोर्चा नेता महन्थ ठाकुरले परिआएमा पृथकतावादी आन्दोलन गर्ने धम्की दिन थालेका छन् । संविधानलाई ९० प्रतिशत संसद्ले पारित गरेको अडान लिँदै आएका कांग्रेस, एमाले र माओवादीले एउटा कुरा सार्वजनिक रूपमा स्पष्ट पार्न सक्नुपर्छ कि मुलुकको अखण्डतामाथि सम्झौता हुन सक्तैन । त्यसविपरीत सर्त र धम्कीका कारण कसैसँग वार्ता गर्नुको अर्थ हो, ती मुख्य दलहरू स्वयंको विश्वास छैन, त्यो संविधान र मुलुकको अखण्डताप्रतिको प्रतिबद्धतामा । पक्कै पनि फरक मतका राजनीतिक र क्षेत्रीय शक्तिहरूलाई राष्ट्रिय मूलधारमा ल्याउन या आउन प्रोत्साहित गर्नुपर्छ, तर 'मुलुक टुत्र्याउने' चेतावनी र वार्ता सँगै जान सक्तैनन् । यसबारे सरकार र ठूला दलहरू खासगरी स्पष्ट हुनु आवश्यक छ । महन्थ ठाकुर या उनीजस्ताले आफ्नो राजनीति र मागको 'लक्ष्मण रेखा' खिच्नु आवश्यक छ । मुलुक टुक्र्याउने उनको धम्की या चेतावनीपछाडिको शक्ति यो मुलुकको चार सीमाको माटो, पानी र हावाबाट या त्यो चार किल्लाको जनताको समर्थनबाट आएको हैन । त्यसबारे कठोर र स्पष्ट शब्दमा सरकार र प्रतिपक्षका नेताहरूले उनलाई यो मान्यता स्पष्ट पार्न जरुरी छ र मोर्चाका अन्य घटक र समूहहरूले पनि उनीहरूसँगको सहकार्यको आडमा ठाकुरलाई त्यो छुट दिनु हुँदैन ।"
सार्क प्रोग्रामिङ कमिटी बैठक प्रस्ताव,"काठमाडौं: दक्षिण एसियाली क्षेत्रीय सहयोग संगठन (सार्क) सचिवालयले फेब्रुअरी पहिलो साताका लागि 'सार्क प्रोग्रामिङ कमिटी' बैठकको प्रस्ताव गरेको छ । सचिवालयले काठमाडौंमा फेब्रुअरी १ र २ मा बैठक आयोजना गर्न सबै सदस्य राष्ट्रलाई पत्राचार गरेको छ । भारतलगायत केही सदस्य देशले उक्त बैठकमा सहभागिताका लागि सहमति दिन बाँकी रहेको सचिवालय स्रोतले बतायो । 'आशा गरौं, सबै सदस्य देशले बैठकमा सहभागिता जनाउनेछन्', स्रोतले भन्यो । गत नोभेम्बर ८ देखि १० सम्म प्रस्तावित १९ औं सार्क शिखर सम्मेलन स्थगित भएपछि पहिलोपटक 'सार्क प्रोग्रामिङ कमिटी' को बैठक प्रस्ताव गरिएको हो । सार्क 'प्रोग्रामिङ कमिटी' बैठक सार्क शिखर सम्मेलन स्थगित हुनुअघि गत नोभेम्बरमा पाकिस्तानमा आयोजना गर्ने भनिएको थियो । हरेक वर्ष हुने सार्क सहसचिवस्तरीय 'प्रोग्रामिङ कमिटी' बैठकले सार्कको वार्षिक बजेट र कार्यक्रमबारे निर्णय लिन्छ । 'प्रोग्रामिङ कमिटी बैठक आयोजना भयो भने १९ औं शिखर सम्मेलनको नयाँ मिति तय गर्न सकारात्मक वातावरण बन्न सक्छ', एक अधिकारीले अन्नपूर्णसँग भने । सार्कका महासचिव अर्जुनबहादुर थापाको पदावधि आगामी मार्च १ मा सकिँदैछ । पाकिस्तानका वरिष्ठ कूटनीतिज्ञ अमजाद सियाल सार्क महासचिवका रूपमा कार्यभार समाल्न फेब्रुअरी २८ मा नेपाल आउँदैछन् । यद्यपि नयाँ महासचिवको नाम १९ औं सार्क शिखर सम्मेलनले अनुमोदन गर्नेछ । अध्यक्ष मुलुक नेपालको भूमिका कमजोर भारतसहित बंगलादेश, अफगानिस्तान र भुटानले पाकिस्तानमा गर्ने तय भएको सार्क शिखर सम्मेलनमा सहभागी हुन नसक्ने बताएपछि सार्क अध्यक्ष राष्ट्र नेपालले शिखर सम्मेलन स्थगित गर्ने निर्णय लिएको थियो । त्यससँगै शिखर सम्मेलन आयोजना अध्यक्ष देशका नाताले नेपालले पहल गर्नुपर्नेमा नेपाल चुकेको कूटनीतिज्ञको विश्लेषण छ । 'नेपाल अध्यक्ष हुनुका नाताले कूटनीतिक रूपमा भारत र पाकिस्तानलाई सार्क शिखर सम्मेलन आयोजना गर्न आग्रह गर्नुपर्छ । नेपालको भूमिका यसमा महत्त्वपूर्ण हुनेछ', पूर्वराजदूत मोहन लोहनीले भने, 'सरकारले परराष्ट्रमन्त्री या परराष्ट्र सचिवलाई विशेष दूतका रूपमा भारत र पाकिस्तान पठाउन सार्क शिखर सम्मेलन चाँडो गरौं भन्ने आग्रह गर्न सक्छ ।' लोहनीले सार्क अध्यक्ष देशका हिसाबले नेपालले कूटनीतिक प्रयास गर्नुपर्नेमा मौन बस्नु लाचारी भएको टिप्पणी गरे । 'हामीले आग्रह गर्दैमा भारत र पाकिस्तानले त्यसमा सहमति जनाउँछन् भन्ने त होइन तर कमसेकम प्रयास त गर्नुपर्यो नि ? ' लोहनीले भने । परराष्ट्रमन्त्री डा प्रकाशशरण महतले सार्क शिखर सम्मेलनको आयोजनाका लागि आवश्यक प्रयास गर्ने बताए पनि मन्त्रालय र सरकारका तर्फबाट कुनै प्रयास भएको छैन । 'शिखर सम्मेलनका लागि सबै देशले सहमति जनाउनुपर्छ । सार्क बडापत्रअनुसार कुनै एक देशले सार्क सम्मेलन आयोजना गर्न असमर्थता जनाए पनि सार्क सम्मेलन हुन सक्दैन', मन्त्री महतले भने, 'नेपालले आफ्नो तर्फबाट शिखर सम्मेलन आयोजना गर्न प्रयास जारी राखेको छ ।' पाकिस्तानी दूतावासका एक कूटनीज्ञिले सार्क शिखर सम्मेलन भारतका कारण स्थगित भएको बताउँदै अध्यक्ष देश हुनुका नाताले सार्क शिखर सम्मेलन आयोजना गर्न नेपालको भूमिका महत्त्वपूर्ण रहेको बताए । 'सार्क शिखर सम्मेलन आयोजना गर्न पाकिस्तान तयार छ । समस्या भारतका तर्फबाट छ', उनले भने । भारत नियन्त्रित कास्मिरको उरी क्षेत्रमा भएको आतंकवादी हमलामा १८ भारतीय सैनिक मारिएपछि भारतपाकिस्तान सम्बन्धमा देखिएको चिसोपना अझै हटेको छैन । भारतले सार्क शिखर सम्मेलनका लागि अझै वातावरण नबनेको दाबी गर्दै आएको छ ।"
'नेपालका लागि भारत र चीन उच्च प्राथमिकतामा',"काठमाडौंः परराष्ट्रमन्त्री प्रकाशशरण महतले नेपालले भारत र चीन दुवै मुलुकसँगको सम्बन्धलाई उच्च प्राथमिकता दिएको बताएका छन् । भारत र चीन दुवै मुलुकका स्वार्थ र आवश्यकता कसरी परिपूर्ति गर्न सकिन्छ भन्नेमा आफूहरु जानकार रहेको पनि महतको भनाइ छ । भारतसँगको सम्बन्ध चीनको सट्टामा होइन, चीनसँगको सम्बन्ध भारतको सट्टामा होइन । भारतसँग पनि राम्रो सम्बन्ध राख्न जरुरी छ, त्यो वास्तविकता हो, परराष्ट्र मन्त्री महतले भने, चीनसँग पनि राम्रो सम्बन्ध राख्नुपर्छ भन्ने कुरा हामीलाई राम्रोसँग थाहा छ । त्यो जरुरी कुरा हो । हामी गरिरहेका छौं । बुधवार मन्त्रालयमा आयोजित पत्रकार सम्मेलनमा मन्त्री महतले अघिल्लो सरकारले चीनसँग गरेका समझदारी कार्यान्वयन गर्ने काम भइरहेको समेत बताएका छन् । अघिल्लो सरकारले गरेका कतिपय समझदारी प्रति हामी प्रतिबद्ध छौँ, त्यो सैद्धान्तिक समझदारी थियो, पत्रकार सम्मेलनमा महतले भने, त्यसलाई कार्यान्वयन गर्न कयौ बर्ष लाग्छ । चीनसँग भएका सम्झौताका आधारमा ६ महिनामै रेल आइनसक्ने बताउदै महतले त्यसका लागि धेरै तह पूरा गर्नुपर्ने प्रष्ट पारेका छन् । ६ महिना अगाडि भएको समझदारी अनुसार रेल आइसक्ने, सडक बनिसक्ने,प्रसारण लाइन खडा भइसक्ने स्थिति हुँदैन, महतले भने, त्यसका लागि धेरै तहहरु पार गर्नुपर्छ, त्यसमा पनि हामी काम गरिरहेका छौँ । चिनियाँ कम्युनिष्ट पार्टीका पोलिटब्यूरोका सचिवालय सदस्य लीउ छिपाओ र मंगोलियाका परराष्ट्रमन्त्रीको नेपाल भ्रमण एकै पटक हुनु संयोग मात्रै भएको मन्त्री महतले स्पष्टिकरण दिए । आफूहरुले एक चीन नीति प्रतिको प्रतिबद्धतालाई वेवास्ता नगरेको उल्लेख गर्दै मन्त्री महतले चीनसँग भएका समझदारी कार्यान्वयन गर्न सचिवस्तरको बैठक राख्नका लागि आफूहरुले चीनलाई पत्राचार गरिएको मन्त्री महतले बताए ।"
सहमतिका आधारमा संशोधन प्रक्रिया अगाडि बढाऔँः बाबुराम,"काठमाडौँः नयाँ शक्ति नेपालका संयोजक डा बाबुराम भट्टराईले व्यवस्थापिकासंसदमा दर्ता भएको संविधान संशोधनको प्रस्ताव राजनीतिक सहमतिका आधारमा परिमार्जनसहित पारित गर्नुपर्ने बताएका छन् । नयाँ शक्ति नेपालले बुधबार गरेको संविधान संशोधनको गतिरोध र समाधानका विकल्प विषयक गोष्ठीमा कार्यपत्र प्रस्तुत गर्दै उनले संविधान संशोधनको विकल्प नभएकाले त्यसमा सहमति गरेर अगाडि जानुपर्ने बताएका हुन् । उनले भने, संविधानको दिगो कार्यान्वयनका लागि संविधान संशोधन र त्यसपछि निर्वाचन आवश्यक छ । संविधान संशोधन र निर्वाचन एक अर्कासँग अभिभाज्य छन् । यी अलग विषय होइनन् । उनले यी दुईवटा विषयलाई अलग गरे परिस्थिति उल्टो दिशामा जाने जिकिर गरे । पूर्वप्रधानमन्त्री समेत रहेका डा भट्टराईले विधेयकलाई सम्भव भएसम्म साझा बनाउन विशेष संवाद थाल्नुपर्नेमा जोड दिए । सङ्घीय लोकतान्त्रिक गणतन्त्रको महत्वपूर्ण कार्यभार राज्य पुनःसंरचना भएको बताउँदै डा भट्टराईले भने, आदिवासी जनजाति, मधेसीथारु र खसआर्यको यथोचित स्थान हुनेगरी सङ्घीयता बनाऔँ । संविधान संशोधन र तीनवटै निर्वाचनको घोषणा एकैपटक गर्न सकिने उहाँको भनाइ छ । रासस"
राजदूत सिफारिसमा भागबन्डा विवाद,"काठमाडौं: तेह्र मुलुकमा राजदूत सिफारिसबारे सत्ता साझेदार माओवादी केन्द्र र नेपाली कांग्रेसबीच भागबन्डा नमिल्दा विवाद उत्पन्न भएको छ । जसका कारण राजदूत सिफारिसमा ढिलाइ भएको छ । परराष्ट्रमन्त्री डा प्रकाशशरण महतले राजदूत सिफारिसका लागि प्रयास जारी राखेका छन् । महतले कांग्रेस सभापति शेरबहादुर देउवा र प्रधानमन्त्री पुष्पकमल दाहालसँग व्यक्तिगत तहमा कुराकानी गरेका छन् । यद्यपि देउवा र दाहालबीच भागबन्डा मिल्न सकेको छैन । दुई नेताबीच केही चरणमा यसबारे छलफल भइसकेको बताइएको छ । जानकार स्रोतका अनुसार प्रधानमन्त्री दाहाल १३ मुलुकमा राजदूत सिफारिस गर्दा दुवै पार्टीले ५०५० प्रतिशत भागबन्डा गर्नुपर्ने अडानमा छन् । तर कांग्रेस सभापति देउवा कांग्रेसलाई ६० र माओवादीलाई ४० प्रतिशत बाँड्नुपर्ने पक्षमा छन् । दुवै दल सत्ता साझेदार राष्ट्रिय प्रजातन्त्र पार्टीलाई एक सिट दिने पक्षमा भने लगभग सहमत छन् । जापान, बहराइन, श्रीलंका, बंगलादेश, अस्ट्रेलिया, इजरायल, संयुक्त अरब इमिरेट्स, दक्षिण कोरिया, कतार, म्यानमार, साउदी अरेबिया, डेनमार्क र ओमनका लागि राजदूत सिफारिस गर्ने सरकारको तयारी छ । प्रधानमन्त्रीसम्बद्ध स्रोतले सरकार संविधान संशोधनलगायत राष्ट्रिय राजनीतिका मुद्दामा अल्झिनुपरेका कारण राजदूत सिफारिसका विषयमा पर्याप्त गृहकार्य हुन नसकेको दाबी गर्यो । राजनीतिक दौडधुपका कारण माओवादी र कांग्रेसले कुनकुन मुलुकमा कसलाई पठाउने भन्ने तय गर्नसमेत सकेका छैनन् । कांग्रेस र माओवादी पार्टीको उच्च तह, विदेश विभाग, मन्त्रीहरू तथा परराष्ट्रमन्त्री महतकहाँ राजदूत बन्न पाऊँ भन्दै 'बायोडाटा' बुझाउनेको लर्को छ । 'प्रधानमन्त्री र परराष्ट्रमन्त्रीका सल्लाहकारलाई सचिवालयमै भेटेर बायोडाटा बुझाउनेको संख्या पनि कम छैन', स्रोतले भन्यो । माओवादीले ओली सरकारकै पालामा सिफारिस भएका चारजनालाई दोहोर्याउने बताइएको छ । त्यसबेला माओवादीले युवनाथ लम्साल, डा महेन्द्र सिंह, लक्की शेर्पा र पदम सुन्दासलाई राजदूत प्रस्ताव गरेको थियो । तर सरकार परिवर्तन भएसँगै एमालेद्वारा प्रस्तावितलगायत राजनीतिक कोटामा सिफारिस भएका १४ जनाको नाम सरकारले फिर्ता लियो । परराष्ट्र सेवाका सहसचिव आठजनाको सिफारिसलाई भने दाहाल सरकारले निरन्तरता दियो । उनीहरूले कार्यभारसमेत समालिसकेका छन् । राजदूत सिफारिसका लागि छलफल भइरहे पनि कांग्रेससँग सहमति जुटिनसकेको प्रधानमन्त्रीका राजनीतिक सल्लाहकार चक्रपाणि खनालले बताए । 'राजदूत सिफारिसबारे दुई पार्टीबीच छलफल भइरहेको छ । खाडी मुलुकमा राजदूत पद लामो समयदेखि रिक्त हुँदा काम नै प्रभावित भएको अवस्थालाई सरकारले गम्भीरताका साथ लिएको छ', उनले भने । प्रधानमन्त्री पुष्पकमल दाहाल १३ मुलुकमा राजदूत सिफारिस गर्दा दुवै पार्टीले ५०५० प्रतिशत भागबन्डा गर्नुपर्ने अडानमा छन् । तर कांग्रेस सभापति शेरबहादुर देउवा कांग्रेसलाई ६० र माओवादीलाई ४० प्रतिशत बाँड्नुपर्ने पक्षमा छन् । अबको राजदूत सिफारिसमा परराष्ट्र सेवाका सहसचिव भने पर्ने छैनन् । राजदूत नियुक्तिको विषयलाई भागबन्डाका रूपमा लिने संस्कार बसेका कारण अब हुन लागेको नियुक्तिमा समेत त्यसले प्रत्यक्ष असर पारेको छ । छिमेकी मुलुक भारत र चीनलगायत विश्वका अधिकांश मुलुकमा राजनीतिक दलको कोटामा भन्दा परराष्ट्र सेवाबाट बढी संख्यामा राजदूत नियुक्त हुने गर्छन् । नेपालमा कूटनीतिक सेवाबाट ५० प्रतिशत र राजनीतिक कोटाबाट ५० प्रतिशत राजदूत नियुक्ति गर्ने सामान्य परम्परा बसाल्ने प्रयास गरिएको भए पनि त्यो खासै लागू हुन सकेको छैन । अन्य मुलुकमा राजनीतिक दलको कोटामा नियुक्त हुने राजदूतका लागि समेत विश्व राजनीति र कूटनीति बुझेको व्यक्ति छनोट गरिन्छ । नेपालमा राजदूत नियुक्ति झनै अपारदर्शी बन्दै गएको देखिन्छ । राजदूत नियुक्त भएर जान यसपटक पनि सत्ता साझेदर दलका आकांक्षीबीच चलखेल भइरहेको छ । नेपालमा राजनीतिक दलले पार्टी निकट, पार्टीलाई विगतमा योगदान दिएका र नातागोतालाई राजदूत नियुक्ति गर्ने गलत परम्परा बसालेका छन् । राजनीतिक दलका नेताले पैसाको लोभमा परी कतिपय व्यक्तिलाई राजदूत नियुक्तिका लागि उच्च राजनीतिक तहमा लबिङ गरिदिने गरेका घटना सार्वजनिक हुने गरेको छ । कूटनीतिमा खासै दख्खल र ज्ञान नभएका तर पैसावाल व्यापारी, राजधानीमा कलेज सञ्चालन गरिरहेका व्यक्तिसमेत राजदूतका लागि आएको तर त्यसलाई सरकारले अस्वीकार गरेको पूर्ववर्ती सरकारका पालामा प्रधानमन्त्रीको टिममा काम गरेका एक सल्लाहकारले अन्नपूर्णलाई बताए । 'राजदूत बन्न पाऊँ भन्दै अनेक खालका व्यक्ति चलखेल गर्छन् । तर सरकारलाई त्यसलाई रोक्न सक्नुपर्छ', उनले भने ।"
एमालेसहितका विपक्षीले संसद् चल्न दिएनन्,काठमाडौंः प्रमुख विपक्षी दल नेकपा एमाले लगायतका विपक्षी दलहरुको अबरोधका कारण बुधबार पनि संसद् बैठक चल्न सकेन। बुधवार सभामुख ओनसरी घर्ती मगरले संसद बैठक सुरु भएको घोषणा गर्नासाथ एमाले लगायतका विपक्षी दलका सांसद आआफ्नो ठाउँबाट उठेर अवरोध गरेका थिए। सरकारले संविधान संशोधन दर्ता गरेपछि एक महिनादेखि संसद् निरन्तर अवरुद्ध हुँदै आएको छ। अवरोधअघि संसद बैठकमा बोल्दै नेपाल परिवार दलका एकथान ढकालले संशोधनको प्रस्ताव राष्ट्रियता र अखण्डताको पक्षमा नरहेको भन्दै फिर्ता लिन माग गरे। उनले संशोधन प्रस्ताव फिर्ता नलिएसम्म संसद बैठक चल्न नसक्ने बताए। आसन ग्रहण गर्न पटक पटक अनुरोध गरेपनि विपक्षी दलका सांसदहरुले अवरोध गर्न नछोडेपछि सभामुख घर्तीले संसद बैठक बिहीबार १ बजेसम्मका लागि स्थगित गरेकी हुन्। सरकारले संसद सचिवालयमा संविधान संशोधन प्रस्ताव दर्ता गरेपछि एमाले लगायतका विपक्षी दलहरुले मंसिर १५ देखि संसद बैठक अबरुद्ध गर्दै आएका छन्। सरकारले गत मंसिर १४ संसद सचिवालयमा संशोधन प्रस्ताव दर्ता गरे पनि अहिलेसम्म त्यो संसद् प्रवेश हुन सकेको छैन।
स्थानीय निर्वाचनको प्रमुख बाधक एमालेः मन्त्री पाण्डे,"भक्तपुरः संघीय मामिला तथा स्थानीय विकास मन्त्री हितराज पाण्डेले स्थानीय निर्वाचनको प्रमुख बाधक प्रतिपक्षी दल एमाले भएको आरोप लगाएका छन्। रफत सञ्चार क्लबले बुधबार आयोजना गरेको साक्षात्कारमा मन्त्री पाण्डेले संसदमा एमालेलगायतका प्रतिपक्षी दलहरुको अवरोधका कारण निर्वाचन सम्बन्धी विधेयक टेबुल हुन नसकेको बताए। उनले आयोगले तयार पारेको प्रतिवेदन केही दिनमा राजनीति असहमतिलाई सुल्झाउँदै प्रधानमन्त्रीले बुझ्ने र त्यसपछि स्थानीय तहको निर्वाचन कसैले चाहेर पनि रोक्न नसक्ने बताए। उनले अब सरकारले स्थानीय निकायको नभएर स्थानीय तहको निर्वाचन गराउने बताए। उनले वर्तमान समयमा सबै अवरोधको गाँठो नै संसदको अबरोध भएको बताए। संविधान संशोधन विधेयक संसदमा फिर्ता नहुने भन्दै उनले प्रतिपक्षलाई लोकतान्त्रिक अभ्यासमा आउन आग्रह गरे। उनले संविधान संशोधन मधेस, थारु, जनजातिहरुका माग सम्बोधन गर्नका लागि ल्याइएको बताए।"
मुलुक द्वन्द्वमा जाने उपेन्द्र यादवको चेतावनी,"काठमाडौं: संघीय गठबन्धनका संयोजक एवम् संघीय समाजवादी फोरम नेपालका अध्यक्ष उपेन्द्र यादवले उनले प्रमुख दल कांग्रेस, एमाले र माओवादी केन्द्रले संविधान संशोधन नगरी चुनाव गरे मुलुक द्वन्द्वतर्फ जाने चेतावनी दिए । बुधबार राजधानीमा आयोजित साक्षात्कार कार्यक्रममा बोल्दै यादवले आन्दोलनका उपलब्धिलाई समाप्त पार्ने खेलमा कांग्रेस र एमाले लागेको आरोप लगाउदै यस्तो चेतावनी दिएका हुन् । संविधान संशोधन प्रस्तावलाई रोकेर निर्वाचनको मिति घोषणा भए मुलुक द्वन्द्वतर्फ जाने निश्चित छ, यादवले भने । प्रधानमन्त्री पुष्पकमल दाहाल प्रचण्डले त चुनाव गराउने घोषणा गरिसकेका छन्, अब के गर्नुहुन्छ भन्ने पत्रकारको प्रश्नमा यादवले भने, संविधान संशोधन नगरी गरिने चुनाव हामीलाई मान्य छैन । चुनाव गराउनु प्रधानमन्त्रीको बाध्यता भए पनि त्यो मोर्चालाई स्वीकार्य नहुने उनको दाबी छ । जनतालाई देश बचाउने र द्वन्द्वबाट जोगाउने बाध्यता छ तर प्रधानमन्त्रीलाई चुनाव गराउने बाध्यता ?, यादवले भने । संविधान संशोधन नगरी चुनाव हुनै नसक्ने दाबी समेत यादवले गरे । अहिलेको संविधानले स्थानीय तहको चुनावको परिकल्पना गरेको छ, तर कांग्रेस र कम्युनिस्ट स्थानीय निकायको चुनाव गर्ने भनिरहेका छन्, अब कुन संविधानलाई समातेर चुनाव गर्ने हुन ? उनले मुलुकको वर्तमान राजनीतिक गतिरोध अन्त्य गर्ने एकमात्रै बाटो भनेको संविधान संशोधन भएको बताउँदै उनले भने, संविधान संशोधन गर्नुको विकल्प छैन, सरकारले संशोधन प्रस्ताव दर्ता गरेको छ, त्यो पनि अपूरो र अधुरो छ, प्रधानमन्त्रीले यो प्रस्तावलाई परिमार्जन गर्छु भन्नुभएको छ, परिमार्जन भएर तीन वटै निकायको चुनाव गर्ने कुरा गर्नुभएको छ । प्रमुख सत्तारुढ दल नेपाली कांग्रेस र प्रमुख प्रतिपक्षी दल एमाले अहिले गणतन्त्र, संघीयताजस्ता उपलब्धिलाई समाप्त पार्ने खेलमा लागेको आरोप समेत यादवको छ । अहिले कांग्रेस र एमाले गणतन्त्र र संघीयता समाप्त पार्ने खेलमा लागेका छन्, अध्यक्ष यादवले भने, कांग्रेसले अहिले दोधारे चरित्र देखाएको छ, नेताहरुले संविधान संशोधन गर्नुपर्छ भन्ने अनि जिल्लामा कार्यकर्ता उतारेर संशोधनविरुद्धमा आन्दोलन मच्चाउने, यो दोधारे चरित्र हो ।"
निर्वाचनको मिति घोषणा गर्ने माओवादी निष्कर्ष,"काठमाडौँः नेकपा (माओवादी) केन्द्रले स्थानीय तह वा निकायको निर्वाचनको मिति तत्कालै घोषणा गरेर जानुपर्ने निष्कर्ष निकालेको छ । माओवादी केन्द्रको केन्द्रीय कार्यालयको बुधबार बसेको बैठकले निर्वाचन र संविधान संशोधनको विषयमा राजनीतिक छलफल जारी राख्दै सहमतिको प्रयास गर्ने निर्णय गरेको छ । सहमति नभएको अवस्थामा संसदीय प्रक्रियाका माध्यमद्वारा संविधान संशोधन र स्थानीय निर्वाचनबारे ठोस निर्णय लिने सहमति भएको पार्टी प्रवक्ता पम्फा भुसालले जानकारी दिइन् । बैठकमा संविधान संशोधन, स्थानीय निर्वाचन, अख्तियार दुरुपयोग अनुसनधान आयोगका प्रमुख आयुक्त लोकमानसिंह कार्कीविरुद्ध संसद्मा दर्ता भएको महाअभियोग प्रस्तावलगायतका विषयमा छलफल भएको प्रवक्ता भुसालले जानकारी दिइन् । बैठकमा प्रधानमन्त्री एवम् पार्टी अध्यक्ष पुष्पकमल दाहाल प्रचण्डले पछिल्लो राजनीतिक अवस्थाबारे नेतालाई जानकारी गराएका थिए । रासस"
