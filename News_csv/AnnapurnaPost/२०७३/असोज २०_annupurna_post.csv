शीर्षक,विवरण
उदासीन स्वास्थ्य मन्त्रालय,"हरेक वर्ष मेडिकल कलेजमा भर्ना हुने प्रतिस्पर्धा विद्यार्थीहरूमा बढ्दो छ । डाक्टर बन्ने सपना राख्नु र सुनिश्चित तथा सम्मानजनक भविष्यको चाहना राम्रा विद्यार्थीहरूमा हुनु अस्वाभाविक हैन । तर अहिले प्रतिस्पर्धामा छानिएका विद्यार्थीहरूको भर्ना र काठमाडौं विश्वविद्यालय तथा त्रिभुवन विश्वविद्यालयसँग आबद्ध मेडिकल कलेजहरूमा निर्धारित सिट संख्या फेरि विवादमा पर्ने देखिन्छ । पछि ती सिट संख्यामा विवाद भई अदालत या स्वास्थ्य मन्त्रालयबाट फेरबदल भएमा कतिपय विद्यार्थीहरूको भर्नासमेत रद्द हुने सम्भावनासमेत बढेको छ । यो चरम लापरबाहीको जिम्मेवारी कसको ? सिट संख्या निर्धारण गर्न अख्तियार दुरुपयोग अनुसन्धान आयोगले नेपाल मेडिकल काउन्सिलको पूर्ण बैठकलाई निर्देशित गरे पनि भर्नायाम आइपुग्दासमेत त्यो बैठक बसेन । बस्न सम्भव पनि थिएन किनकि स्वास्थ्य मन्त्रालयले मेडिकल काउन्सिललाई पूर्णता नै दिएन । काउन्सिल पूर्ण आकारमा नहुँदा अख्तियारको निर्देशन कार्यान्वयन गर्ने अवस्थामा ऊ थिएन । सिट संख्या निर्धारण गर्ने अवस्थामा मेडिकल काउन्सिल नहुँदा मेडिकल कलेजहरू आबद्ध रहेका विश्वविद्यालयसमक्ष दुईवटा विकल्प मात्र उपलब्ध थिए । पहिलोः काउन्सिलको निर्णय नआउँदासम्म वार्षिक भर्ना प्रक्रिया रोक्ने र विद्यार्थीहरूको समय खेर जान दिने र दोस्रो शैक्षिक क्यालेन्डर कायम राख्ने । सम्भवतः दुवै विश्वविद्यालयले दोस्रो विकल्प रोजे । सिट संख्या तोक्ने उनीहरूको अधिकार क्षेत्रमा पर्छ कि पर्दैन, त्यो भोलि कानुनी परीक्षणको विषय बन्न सक्छ, कसैले अदालतमा मुद्दा हालेमा । अधिकार क्षेत्र बाहिर गई विश्वविद्यालयहरूले सिट संख्या निर्धारण गरेका रहेछन् भन्ने अदालतलाई लागेमा अहिलेको भर्ना रद्दसमेत हुने देखिन्छ । यो लापरबाही किन भयो त ? त्यसको जिम्मेवारी स्वास्थ्य मन्त्रालयको प्रशासनिक तहबाट निर्धारण हुनुपर्ने विषय हो । किन स्वास्थ्य मन्त्रालयको काउन्सिललाई पूर्ण आकार दिन सकेन ? राजनीतिक अंशबन्डाका आधारमै मेडिकल काउन्सिलका महत्त्वपूर्ण पदहरू भरिँदै आएका छन् र यसबीचमा सरकारको नेतृत्व परिवर्तन भएकाले सम्भवतः 'सानो' विषयमा उनीहरूको ध्यान पुगेन । तर यो विद्यार्थीहरूका लागि र मुलुकको विषय हो भन्ने संवेदनहीन स्वास्थ्य मन्त्रालयले बुझ्न सकेन । विद्यार्थीहरूको भविष्यमा खेलबाड नगर्नु स्वास्थ्य मन्त्रालयको दायित्व बन्न पुगेको छ । एउटा व्यावसायिक संस्था अर्थात् मेडिकल काउन्सिलले ढिलै भए पनि विश्वविद्यालयहरूले तोकेको सिट संख्या तथा त्यो निर्णयको आधारमा गर्दा त्यसलाई भौतिक पूर्वाधारले समर्थन गरेको अवस्थामा त्यसको अनुमोदन सर्वोत्तम विकल्प हुनेछ, अहिलेको लागि । स्वास्थ्य मन्त्रालय त्यति सकारात्मक रचनात्मक बन्न चाहँदैन अथवा दुईवटा विश्वविद्यालयले गम्भीर तथा नियतवश अनियमितता गरी सिट संख्या तोकेको आरोप स्वास्थ्य मन्त्रालयले लगाउने हो भने विश्वसनीय प्रमाण उसले तत्काल ल्याउन सक्नुपर्छ । तर कुनै पनि हालतमा विद्यार्थीहरूको भविष्यलाई त्यसले अन्योलमा पार्नु हुँदैन ।"
संविधान कार्यान्वयनमा तीन दल मिल्नुको विकल्प छैनः खनाल,"भक्तपुरः पूर्वप्रधानमन्त्री एवम् नेकपा (एमाले) वरिष्ठ नेता झलनाथ खनालले संविधान कार्यान्वयनमा मुख्य तीन दल मिल्नुको विकल्प नभएको बताए । नेपाल बुद्धिजीवी परिषद् जिल्ला कार्यसमिति भक्तपुरले बिहीबार सूर्यविनायकमा आयोजना गरेको शुभकामना आदानप्रदान कार्यक्रममा उनले भने, अहिले संविधान कार्यान्वयन गर्नुपर्ने समय हो, यो समयमा काँग्रेस, माओवादीको गठबन्धन सरकारले मात्रै सम्भव छैन, तीन दल नमिलेसम्म संविधान कार्यान्वयनमा सङ्कट आउँछ । मुख्य तीन दलमध्येका दललाई नै बेवास्ता गर्दै अगाडि बढेर सत्ता पक्षले राष्ट्रलाई अधोगतितर्फ लैजान लागिरहेको उनको जिकिर छ । आगामी दिनमा हुने तीनवटै निर्वाचन एमालेका लागि चुनौती र अवसर भएकाले एकढिक्का भएर अगाडि बढ्न उहाँले कार्यकर्तालाई निर्देशन दिए । कार्यक्रममा एमाले केन्द्रीय सदस्य सोम मिश्र, नेपाल बुद्धिजीवी परिषद्का केन्द्रीय अध्यक्ष दिनेशचन्द्र देवकोटा, एमाले भक्तपुर जिल्ला उपाध्यक्ष बचन देउवालगायतले संविधान कार्यान्वयनलाई पार्टीले मुख्य कार्यका रुपमा अगाडि बढाउनुपर्नेमा जोड दिए ।"
प्रधानमन्त्री प्रचण्ड ओलीकै बाटोमा,"वीरगन्जः तराई मधेस लोकतान्त्रिक पार्टीका महामन्त्री जितेन्द्र सोनलले सरकारले मधेसी मोर्चालाई ठगिरहेको बताएका छन् । विजया दशमीको उपलक्ष्यमा बाराको रामपुर टोकनीमा बिहीबार आयोजित शुभकामना आदान प्रदान कार्यक्रमलाई सम्बोधन गर्दै महामन्त्री सोनलले सरकार गठनका बेला मोर्चासँग भएको तीन बुँदे सहमति कार्यान्वयनका लागि सरकार इमान्दार नदेखिएको बताए । मधेसको मुद्धामा अहिलेका प्रधानमन्त्री प्रचण्ड पनि पूर्वप्रधामन्त्री केपी ओलीकै बाटोमा हिडेको भन्दै महामन्त्री सोनलले भने ,मधेसका एजेण्डको सवालमा प्रचण्ड पनि ओलीकै लाइनमा हिडेका छन्, यसले नतिजा सुखद ल्याउदैन । सरकारको कामकारबाहीले मधेसी मोर्चा सन्तुष्ट नरहेको भन्दै महामन्त्री सोनलले भने, सरकार गठन ताका भएको सहमतिप्रति सरकार प्रतिबद्ध देखिएन, मोर्चालाई प्रचण्डले ठगिरहेका छन् । मधेसको माग सम्बोधनका लागि छठ सम्मको समयसीमा मोर्चाले दिएको भन्दै उनले छठसम्म पनि संविधान संशोधन मामर्फत् मधेसको माग पूरा नगरिए मोर्चा आन्दोलनको आँधीबेहरी लिएर मधेसमा फेरि झर्ने चेतावनी दिए । उनले आन्दोलनकै बलबाट मधेसीको माग पुरा गराउने दाबी गरे । उनले भने, मधेसको मुक्ति कांग्रेस एमाले र माओवादीबाट सम्भव छैन, जे जस्तो भएपनि मधेसी दलले नै मधेशीलाई अधिकार सम्पन्न बनाउछन् । राजेन्द्र महत्तो नेतृत्वको सद्भावना पार्टी र तमलोपा बीच एकीकरणका लागि आन्तरिक तयारी भइरहेको भन्दै उनले भने ,पार्टी एकीकरणका लागि दुवै दलका उच्च तह बीच गम्भीर छलफल चलिरहेको छ, छिट्टै एकता हुन्छ । विगतका आन्दोलनमा मधेसी दलहरु अलग अलग भएका कारण आफूहरु कमजोर भएको स्वीकार्दै तमलोपाका महामन्त्री सोनलले भने, मधेसी दल एक हुनुपर्छ भन्ने मधेसी जनताको चाहना छ, त्यही जनचाहनालाई मध्य नजर गरेर सद्भावनासँग पार्टी एकीककरणका लागि तयारी भइरहेको छ ।"
असमान बुँदामा नेपालको गृहकार्य,"काठमाडौं: नेपालले भारतसँगको शान्ति तथा मैत्री सन्धि (१९५०) को पुनरावलोकनका लागि प्रबुद्ध समूहको अर्को बैठकमा ठोस धारणा पेस गर्ने भएको छ । नयाँदिल्लीमा बुधबार सम्पन्न नेपालभारत प्रबुद्ध समूहको बैठकमा नेपाली पक्षले मैत्री सन्धि र त्यसका आधारमा हस्ताक्षरित लेटर अफ एक्सचेन्जका असमान बुँदाबारे समूहको आगामी बैठकमा ठोस प्रस्ताव पेस गर्ने बताएको हो । सन् १९५० को शान्ति तथा मैत्री सन्धि र त्यसका आधारमा हस्ताक्षरित लेटर अफ एक्सचेन्जमा भएका अधिकांश बुँदा नेपालका लागि असमान छन् । भारतको परामर्शबिना नेपालले अन्य देशबाट हतियार खरिद गर्न नपाउने, नेपालमा प्राकृतिक स्रोत उपयोगमा भारतलाई प्राथमिकता दिनुपर्नेलगायत बुँदा असमान छन् । भारतको अनुमतिबिना अन्य देशबाट हतियार ल्याउन नपाउने प्रावधानले नेपालको स्वतन्त्र र सार्वभौम हैसियतमाथि प्रश्नचिह्न उठाउँदै आएको छ । जसका कारण नेपालभित्र लामो समयदेखि सन्धि खारेजीको माग उठ्दै आएको छ । सन्धिकै आधारमा भारतले नेपालमाथि 'भुटान सरह' व्यवहार गर्दै आएको छ । सन्धि भएको ६६ वर्षसम्म पुनरावलोकनका लागि ठोस पहल हुन नसकिरहेका बेला प्रबुद्ध समूहले रचनात्मक पहल थालेको हो । 'यसपटकको बैठक मूलतः शान्ति तथा मैत्री सन्धिलाई कसरी समयानुकूल परिमार्जन गर्ने भन्नेमा विचार आदानप्रदान भए । आगामी बैठकमा सन्धिका कुनकुन बुँदा नेपालका लागि असमान छन् भन्नेबारे स्पष्ट अवधारणा पेस गर्नेछौं', समूहका नेपाल संयोजक डा भेषबहादुर थापाले नयाँदिल्लीबाट टेलिफोनमा अन्नपूर्णसँग भने । उनले सन्धि र त्यसका आधारमा भएको लेटर अफ एक्सचेन्जका विषयमा आगामी बैठक विस्तृतमा कुराकानी हुने बताए । 'अबको बैठकमा सन्धिअन्तर्गतको लेटर अफ एक्सचेन्जबारे हामी कुरा गर्छौं', उनले भने । दुईदिने बैठकको सुरुमै नेपालले सन् १९५० को सन्धि पुनरावलोकनको विषयलाई उठाएको थियो । भारतीय पक्षले नेपालले सन्धि परिमार्जन गर्न चाहेका विषयमा आगामी बैठकमा आफ्नो धारणा राख्ने भएको छ । भारतले सन्धिको नाम पुरानै रहनुपर्ने बताएको छ । सन्धि समयानुकूल परिवर्तन गर्न आवश्यक सुझाव दिने विषयलाई प्रतिवेदनमा समेट्न तयार रहेको भारतीय पक्षका प्रबुद्ध समहूका सदस्यले बताएका थिए । 'सन्धि अद्यावधिक गर्न भारतीय पक्षले सकारात्मक जबाफ दिएको छ । हामी अर्को बैठकमा ठोस रूपमा प्रस्तुत हुन्छौं', बैठकमा सहभागी नेपाल तर्फका कार्यकारी निर्देशक यादव खनालले भने । भारतीय पक्षका प्रबुद्ध समूहका सदस्य डा महेन्द्र पी लामाले नेपाल र भारतबीचको पारवहन र व्यापारका विषयमा कार्यपत्र प्रस्तुत गरेका थिए । कार्यपत्रमा टिप्पणी गर्दै नेपाली पक्षका सदस्यहरूले नेपालले भारत हुँदै तेस्रो देशसँग गर्ने पारवहन व्यापार सहज नरहेको र विद्यमान पारवहन विन्दुको भरपूर उपयोग नेपालले गर्न नपाएको बताएका थिए । त्यस्तै भारतीय पक्षकै अर्का सदस्य डा बीसी उप्रेतीले नेपाल र भारतको सामाजिक र सांस्कृतिक सम्बन्धबारे कार्यपत्र पेस गरेका थिए । उनले दुई देशको सामाजिक र सांस्कृतिक पक्षलाई बेवास्ता गरिएको तर्क बैठकमा गरेका थिए । 'हाम्रा दुई देशका जनताबीच सदीयौंदेखिको सम्बन्धलाई अझै सुधार्न सांस्कृतिक र सामाजिक पक्ष महत्त्वपूर्ण छ । तर यसलाई हामीले बेवास्ता गरिरहेका छौं । यसलाई सम्बन्ध सुधारको विशेष आधार बनाउन सकिन्छ', उप्रेतीलाई उद्धृत गर्दै खनालले भने । बैठकमा नेपालभारत सीमामा जनताले भोग्दै आएका समस्याबारे पनि कुराकानी भएको थियो । त्यस्तै नेपालभारतबीच जलस्रोतको दीर्घकालीन उपयोगका लागि कसरी सहकार्य गर्ने भन्नेबारेमा समेत छलफल भएको थियो । संयोजक डा थापाले भारतीय पक्षसँगको बैठक सौहार्दपूर्ण रहेको बताए । 'पहिलो बैठककै स्पिरिटमा दोस्रो बैठक पनि सकारात्मक रूपमा टुंगिएको छ', उनले भने । डा थापाले भारत र नेपालबीचका विवादित र जटिल विषयमा समाधान खोज्न बैठक फलदायी भएको दाबी गरे । आगामी डिसेम्बर अन्तिम साता नेपालमा बस्ने भएको छ । समूहमा नेपालतर्फबाट संयोजक थापा, पूर्वमन्त्री नीलाम्बर आचार्य, सांसद डा राजन भट्टराई, कानुनविद् सूर्यनाथ उपाध्याय सदस्य छन् । भारतीय पक्षबाट समूहको संयोजकमा भारतीय जनता पार्टीका नेता भगतसिंह कोसियारी, प्राध्यापकद्वय बीसी उप्रेती, महेन्द्र लामा र भारतीय पूर्वराजदूत जयन्त प्रसाद सदस्य छन् ।"
सचिवको कार्यसम्पादन अनुगमन समितिमा आचार्य र श्रेष्ठ नियुक्त,"काठमाडौँ: मन्त्रिपरिषद्को बिहीबारको बैठकले सचिव र सहसचिवको कार्यसम्पादनको अनुगमन समितिमा पूर्वसचिव मधुरमण आचार्य र सुरेशमान श्रेष्ठलाई नियुक्त गरेको छ । प्रधानमन्त्री तथा मन्त्रिपरिषद् कार्यालय सिंहदबारमा बसेको बैठकले नेपाल सरकारका सचिव र सहसचिवको नेतृत्व मूल्याङ्कन समितिमा पूर्वसचिव आचार्य र सुरेशमान श्रेष्ठलाई नियुक्त गरेको सरकारका प्रवक्ता एवम् सञ्चारमन्त्री सुरेन्द्र कार्कीले जानकारी दिए । प्रवक्ता कार्कीले भने, समितिले नेपाल सरकारका सचिव र सहसचिवको नेतृत्व क्षमता र कार्यसम्पादनको नियमित अनुगमन गर्ने र सरकारलाई रिपोर्ट दिने काम गर्छ । सरकारका प्रवक्ता कार्कीका अनुसार दसैँ र तिहारका बेला बन फडानी हुनसक्ने अवस्थालाई मध्यनजर गर्दै करारका चार सय ५० जना बनपालेलाई यथावत् राख्ने र नियमित तलबको व्यवस्थापन गर्ने निर्णय समेत मन्त्रिपरिषद् बैठकले गरेको छ । बैठकले प्युठानको लुङमा गएको पहिरोमा परी मृत्यु हुने परिवारका लागि दसैँ खर्चबापत् १५ हजार सहयोग दिने प्रधानमन्त्रीको घोषणालाई अनुमोदन गर्दै दसैँ अघि नै उक्त रकम पठाउने समेत निर्णय गरेको छ ।"
'नयाँ समीकरणका लागि चलखेल',"भक्तपुर: नेपाल मजदुर किसान पार्टीका अध्यक्ष नारायणमान बिजुक्छे (रोहित) ले माओवादी केन्द्रका अध्यक्ष एवं प्रधानमन्त्री पुष्पकमल दाहालविरुद्ध नयाँ सत्ता समीकरणको चलखेल सुरु भएको दाबी गरेका छन् । उनले एमाले उपाध्यक्ष वामदेव गौतमको नेतृत्वमा नयाँ सत्ता समीकरणको चलखेल सुरु भएको र उक्त सरकारको लागि मन्त्री बन्ने नेताको सूचीसमेत तयार भइसकेको दाबी गरे । नेमकिपाको जनवर्गीय संगठन नेपाल क्रान्तिकारी युवा संघ केन्द्रीय समितिद्वारा बुधबार आयोजित विजया दशमी, नेपाल संवत् ११३७ नयाँ वर्ष, दीपावलीको शुभकामना कार्यक्रममा अध्यक्ष बिजुक्छेले सधैं सत्ता र पद चाहिरहने एमाले यो बाटोमा जानसक्ने सम्भावना रहेको बताए । 'अहिलेको संक्रमणकालीन अवस्थामा कांग्रेस सरकारको नेतृत्वमा आउन चाहिरहेको छैन', उनले भने, 'भारतीय विस्तारवादले पनि कांग्रेसभन्दा अरु दलकै नेतालाई सरकारको नेतृत्व खोजिरहेको छ ।' उनले प्रधानमन्त्री दाहाललाई भारतीय विस्तारवादको कठपुतलीको संज्ञा दिए । 'प्रधानमन्त्री दाहाल भारतीय विस्तारवादका कठपुतली हुन् । गएको ६०७० वर्षमा भारतीय विस्तारवादले गर्न नसकेको काम अहिले दाहालमार्फत गरेको छ', अध्यक्ष बिजुक्छेले भने । उनले प्रधानमन्त्री दाहालका सचिव तथा सल्लाहकारसमेत भारतीय दलाल भएको दाबी गरे । 'दाहालका सचिव तथा सल्लाहकारहरू भारतीय विस्तारवादका दलाल नभएका भए नेपाललाई भूटानको स्थितिमा पुर्याउन सकिने थिएन', उनले भने, 'त्यसैले दाहालले भारतीय विस्तारवादसामु आत्मसमर्पण गर्नु राम्रो संकेत होइन ।' उनले भारतीय विस्तारवादविरुद्ध कुनै पनि बेला संघर्ष र आन्दोलन गर्नुपर्ने स्थिति आएको भन्दै त्यसको लागि तयार रहनु युवाहरुलाई निर्देशन दिए । अबको आन्दोलन प्रधानमन्त्री, त्यसको कार्यालय बालुवाटार र सिंहदरबार नभई सीधै भारतीय दूतावास केन्द्रित गर्नुको विकल्प भएको उनको भनाइ थियो । अध्यक्ष बिजुक्छेले स्थानीय तहबारे तीन दलले गरेको सहमतिअनुसार चैतभित्र निर्वाचन हुने सम्भावना नभएको बताए । तीन ठूला दलबीच भएको सहमति कार्यान्वयन हुनेमा त्यसका नेता तथा साँसदहरू नै विश्वस्त नभएको उनको भनाइ थियो । उनले निर्वाचनमा थ्रेस होल्ड राख्ने ठूला दलको सोच र कार्यशैली पञ्चायती भएकोसमेत आरोप लगाए ।"
नेपालको विकासमा अमेरिकाको साथ निरन्तर रहन्छः अमेरिकी राजदूत,"काठमाडौँ: जनसङ्ख्या तथा वातावरणमन्त्री जयदेव जोशी र नेपालका लागि संयुक्त राज्य अमेरिकाका राजदूत अलैना बी टेल्लिजबीच शिष्टाचार भेटवार्ता भएको छ । मन्त्रालयमा बिहीबार भएको सो भेटमा उनीहरुबीच मन्त्रालयका कामका प्राथमिकता र वातावरण प्रदूषण नियन्त्रणका बारेमा कुराकानी भएको मन्त्रीको निजी सचिवालयले जनाएको छ । भेटमा मन्त्री जोशीले नेपालको विकास प्रयासमा अमेरिकी सहयोग तथा समर्थनका लागि नेपाल सरकारका तर्फबाट आभार व्यक्त गर्दै आगामी दिनमा अमेरिकी सहयोगको निरन्तरता र वृद्धिका लागि आग्रहसमेत गरे । उक्त अवसरमा उनले वातावरण संरक्षण र व्यवस्थापन, जलवायु परिवर्तनका असर न्यूनीकरण तथा अनुकूलन, नवीकरणीय र वैकल्पिक ऊर्जा प्रवद्र्धन, जल तथा मौसम विज्ञान सम्बद्ध सेवा र जनसङ्ख्या व्यवस्थापन मन्त्रालयको प्राथमिकतामा रहेको हुँदा अमेरिकालगायतका विकास साझेदारबाट यी क्षेत्रमा थप सहयोग हुने आशा व्यक्त गरे । भेटमा अमेरिकी राजदूत टेप्लिजले नेपालको वातावरण प्रदूषण नियन्त्रणका लागि भएका पहलका बारेमा चासो राख्नुका साथै वातावरणीय प्रभाव मूल्याङ्कन र विकासका परियोजना सँगसँगै कसरी जान सक्छन् भन्ने जिज्ञासा राखेका छन् । साथै उनले आगामी दिनमा अमेरिकी सरकारले वातावरण संरक्षण, जलवायू परिवर्तन व्यवस्थापन र जनसङ्ख्या व्यवस्थापनका क्षेत्रमा नेपाललाई अझ बढी सहयोग गर्ने आश्वासन दिएको वातावरण सचिव विश्वनाथ ओलीले जानकारी दिए ।"
"भारतीय राष्ट्रपति जनकपुर, पोखरा र लुम्बिनी जाने","काठमाडौं: भारतीय राष्ट्रपति प्रणव मुखर्जीले नेपाल भ्रमणमा जनकपुर, पोखरा र लुम्बिनी पनि जाने भएका छन् ।मुखर्जी कात्तिक १७ देखि तीनदिने राजकीय भ्रमणमा नेपाल आउने तय भएको परराष्ट्रमन्त्री डा प्रकाशशरण महतले बताए । मन्त्री महतका अनुसार भारतीय राष्ट्रपति कात्तिक १७ अपराह्न नेपाल आइपुग्नेछन् । मुखर्जीले एक रात पोखरामा बिताउने र त्यसपछि जनकपुर, पोखरा र लुम्बिनी भ्रमण गर्ने कार्यक्रम तयार भएको उनले बताए । यसैबीच नेपालका लागि भारतीय राजदूत रन्जित रेले पछिल्लो समय दुवैतर्फबाट भएका उच्चस्तरीय द्विपक्षीय भ्रमणले नेपालभारत सम्बन्ध नयाँ उचाइमा पुगेको बताएका छन् । रिपोर्टर्स क्लबले बुधबार राजधानीमा आयोजना गरेको साक्षात्कारमा राजदूत रेले पछिल्लो समय द्विपक्षीय उच्चस्तरीय भ्रमणले नेपालभारत सम्बन्धमा नयाँ आयाम थपेको बताए । 'भाइटीकालगत्तै भारतीय राष्ट्रपतिको नेपाल भ्रमण हुने, नयाँदिल्लीमा नेपालभारत प्रबुद्ध समूहको बैठक सम्पन्न भएको छ । सबै उच्चस्तरीय भ्रमणले दुवै देशमा शान्ति, स्थायित्व र विकासमा टेवा पुर्याउँछ । दुवै देशले सम्बन्धलाई उच्च प्राथमिकता दिएको छ', उनले भने । २१ औं शताब्दीमा नेपालभारत दुवैको एउटै उद्देश्य समृद्दि र विकास रहेको उल्लेख गर्दै राजदूत रेले भने, 'दुवै देशको एउटै उद्देश्य छ, त्यो भनेको आर्थिक समृद्धि हो । यसका लागि धेरै प्रयास र प्रयत्न गर्नुपर्छ । त्यसका लागि हामीले रफ्तार बढाउनुपर्छ, भारतको अहिले ७ दशमलवको जीडीपी रेट छ । हामी दोहोर अंकको आर्थिक वृद्धिका पक्षमा छौं । यो भारतले एक्लैले गर्न सक्दैन, चुनौती धेरै छन् । हाम्रा लागि छिमेकी पहिलो प्राथमिकता छ ।' भारतीय लगानीमा बन्ने अरुण तेस्रोका लागि पनि बजेट स्वीकृति भइसकेकाले अब उक्त प्रोजेक्ट द्रुतगतिमा सञ्चालन हुने उनको विश्वास थियो ।"
