शीर्षक,विवरण
संशोधन प्रस्ताव थाँती राखे सहमति हुन्छ: ज्ञवाली,"बाबियाचौर: नेकपा एमालेका सचिव प्रदीप ज्ञवालीले संशोधन प्रस्ताव थाँती राखेर राजनीतिक समझदारी कायम गर्न सकिने बताएका छन्। प्रेस चौतारी म्याग्दीले शनिबार बेनीमा आयोजना गरेको पत्रकार सम्मेलनमा सचिव ज्ञवालीले सरकारले व्यवस्थापिकासंसद्मा दर्ता गरेको संविधान संशोधन प्रस्तावलाई थाँती राख्ने प्रतिबद्धता जनाए राजनीतिक गतिरोधको गाँठो फुक्ने बताएका हुन्। 'सरकारले संशोधन विधेयकलाई यथास्थितिमा राखेर निर्वाचनसम्बन्धी विधेयक अघि बढाए राजनीतिक समझदारी कायम भई संविधान कार्यान्वयनको वातावरण बन्छ,' सचिव ज्ञवालीले भने। संविधान कार्यान्वयनका लागि आगामी एक वर्षभित्र तीनवटै तहको निर्वाचन गर्ने वातावरण बनाउन सबैले जितेको अनुभूति हुने गरी समझदारी कायम गराउन पहल भइरहेको सचिव ज्ञवालीले जानकारी दिए। निर्वाचनका लागि राजनीतिक समझदारीको वातावरण बनाउन सरकारले अग्रसरता देखाउनुपर्ने सचिव ज्ञवालीको भनाइ छ। 'संविधान जारी गर्ने बेलामा एक ठाउँमा उभिएका राजनीतिक शक्तिबीच समझदारी बनेमा मधेसवादी दल असहमतिका बाबजुद पनि निर्वाचनमा सहभागी हुन्छन्,' सचिव ज्ञवालीले भने,'सरकारले स्थानीय तह, प्रदेश र राष्ट्रियसभाको निर्वाचनको मिति तत्काल घोषणा गर्नुपर्छ ।' विसं २०७४ माघ पहिलो हप्ताभित्र तीनवटै तहको निर्वाचन हुन नसके देश गम्भीर सङ्कटमा पर्ने चिन्ता व्यक्त गर्दै उनले निर्वाचनका लागि आवश्यक कानुन निर्माण, निर्वाचन क्षेत्र निर्धारण आयोगको गठन र स्थानीय तहको सङ्ख्या तथा सिमाना निर्धारण आयोगको प्रतिवेदन कार्यान्वयनलाई प्राथमिकता दिनुपर्ने बताए। संविधान संशोधनको बहानामा देशलाई विखण्डन र सामाजिक सद्भाव खल्बलाउने प्रयास भएको भन्दै उनले राष्ट्रिय र सामाजिक एकता कायम गर्न एमालेले मेचीमहाकाली अभियान सञ्चालन गर्ने बताए। अनुचित तवरले संसद्मा दर्ता भएको संशोधन प्रस्ताव कुनै पनि हालतमा पारित नहुने र हुन नदिने पनि सचिव ज्ञवालीले बताए। रासस"
अमेरिकन राष्ट्रपति ट्रम्पलाई नेपालको बधाई,"काठमाडौं : राष्ट्रपति विद्यादेवी भण्डारी र प्रधानमन्त्री पुष्पकमल दाहाल प्रचण्ड ले अमेरिकाको ४५ औं राष्ट्रपति निर्वाचित भएकोमा डोनाल्ड ट्रम्पलाई बधाई दिएका छन् । ट्रम्पलाई भिन्दाभिन्दै बधाई सन्देश पठाउंदै भण्डारी र दाहालले बधाई दिएका हुन् । सन्देशमा राष्ट्रपति भण्डारीले सन् १९४७ मा नेपाल र अमेरिकाबीच कुटनीतिक संबन्ध स्थापना भएदेखि सद्भाव र भातृत्वपूर्ण रहेको बताउंदै ट्रम्पको कार्यकालमा द्विपक्षीय संबन्धले नयां उचाई लिने विश्वास राखेकी छिन् । ट्रम्पको कार्यकालमा अमेरिकाले अझै प्रगति गर्ने उनको विश्वास छ । सन्देशमा प्रधानमन्त्री दाहालले ट्रम्पको कार्यकालमा नेपाल अमेरिका संबन्ध गहिरिने विश्वास ब्यक्त गरेका छन् । अमेरिकी जनता र अमेरिका सरकारले नेपालको विकासमा गरेको सहयोगप्रति धन्यवाद दिंदै दाहालले आगामी पनि पनि यहांको स्थिरता, शान्ति, समृद्दिमा अमेरिकी सद्भाव कायमै रहने विश्वास लिएका छन् ।"
स्थानीय निकायको निर्वाचन जेठमा: मन्त्री पाण्डे,"गोरखा: सङ्घीय मामिला तथा स्थानीय विकास मन्त्री हितराज पाण्डेले स्थानीय तहको निर्वाचनका लागि सरकारले गृहकार्य गर्दै आएको बताएका छन्। संविधानमा उल्लेख भएअनुसार ०७४ माघ ७ भित्र स्थानीय, प्रदेश र केन्द्रको निर्वाचन गर्नुपर्ने भन्दै उनले आउँदो जेठसम्म स्थानीय तहको निर्वाचनसक्ने गरी सरकार तयारीमा लागेको बताए। गोरखा तान्द्राङमा शनिवार बिहान कल्याण, राजेश सहिदस्मृति सामुदायिक भवन शिलान्यास गर्दै मन्त्री पाण्डेले सहिदको सपना विकास र समृद्धि भएको भन्दै सहिदका सपना पूरा हुने विश्वास व्यक्त गरे। सरकारको थुप्रै दायित्वमध्ये संविधान कार्यान्वयन, निर्वाचन र भूकम्पपछिको पुनःनिर्माण महत्वपूर्ण दायित्व रहेको उनको भनाइ छ। पुनःनिर्माणको काममा सरकार र प्रतिपक्षले सहयोगी भूमिका निर्वाह गर्नुपर्ने भन्दै उनले गाउँ, बस्ती पुनःनिर्माणमा सबैको सहयोग भए मात्रै भूकम्प प्रतिरोधी संरचना निर्माण हुने बताए। सरकारले उपलब्ध गराएको अनुदान लिएर धमाधम घर बनाउन सुरु गर्नुपर्ने भन्दै उनले पुनःनिर्माणलाई गति दिनुपर्ने बताए। अनुदान पाउनबाट छुटेका वास्तविक भूकम्पपीडितको गुनासो सम्बोधन गरी अनुदान उपलब्ध गराउने उनको भनाइ छ। रासस"
'सुन तस्करीमा गृह र अर्थ मन्त्रालयको संलग्नता,"काठमाडौं : प्रमुख प्रतिपक्षी दल एमालेका नेता एवम् पूर्वमन्त्री रघुवीर महासेठले सुन तस्करीमा गृह र अर्थमन्त्रालयको संलग्नता रहेको आरोप लगाएका छन्। रिपोर्टस क्लबले गरेको साक्षात्कार कार्यक्रममा बोल्दै महासेठले भने,यो सानो तिनो माछाको काम नै होइन, तस्करीमा स्वयम् गृह र अर्थमन्त्रालयको संलग्नता रहेको छ, अरुबाट यो काम हुनै सक्दैन्। नेता महासेठले सुन तस्करीबारे छानबिन गर्न सरकारले स्वतन्त्र छानबिन आयोग गठन गर्नुपर्ने समेत माग गरेका छन् । प्रधानमन्त्री प्रचण्डजीले सुनकाण्डबारे छानबिन गर्न सर्वोच्च अदालतका रिटार्यड न्यायाधीश वा स्वतन्त्र मानवअधिकारकर्मीको नेतृत्वमा आयोग गठन गर्नुपर्छ, उनले भने, अहिले गृहमन्त्रालयमार्फत् भइरहेको छानबिन नाटकमात्रै हो । उनले संविधान संशोधन विद्येयक कुनै हालतमा पनि पनि पारित नहुने ठोकुवा गरे। स्वतन्त्र सांसदसहित कांग्रेस, माओवादी केन्द्र, गच्छदारजी र कमल थापाको पार्टी जम्मा हुँदापनि यो प्रस्ताव पास हुने सम्भावना छैन, नेता महासेठले भने । उनले संविधान संशोधन विद्येयकको पक्षमा ३ सय ९८ पुग्ने सम्भावना नभएको जिकिर गरे। अब जसरी पनि पुर्याउनको लागि त कि एमाले पार्टीलाई विभाजन गर्नुपर्यो, यो त संभावना नै छैन, उनले भने, सिपी मैनालीजी, चित्रबहादुरजी र नारायणमान बिजुक्छेजीलाई उता लानुपर्यो, त्यो पनि संभव छैन। संविधान संशोधन प्रस्ताव पारित हुनै नसक्ने बताउदै नेता महासेठले चुनावको विकल्प नरहेको बताउ । उनले सबै दल चुनावका लागि केन्द्रित हुनुपर्नेमा जोड दिए। उनले एमाले पार्टीको लोकप्रियता देखेर कांग्रेसको नेतृत्वमा अहिले एमालेविरुद्ध मोर्चाबन्दी बनाउने काम भइरहेको समेत अरोप लगाए। उनले अघि भने,एक्ला एक्लै दल चुनावमा गए भने एमालेले बहुमत ल्याउँछ भन्ने उनीहरुलाई लागेको छ, त्यसैले बाहिरी शक्तिको ईशारामा एमाले भर्सेस काँग्रेसमाओवादी केन्द्रको गठबन्धन बनाउने काम भैरहेको छ। याे पिन पढ्नुहाेस् संविधान संशोधन प्रस्ताव कोमामा पुग्यो"
बालुवाटारमा तीन दलका शीर्ष नेताको बैठक,"काठमाडौंः पछिल्लो राजनीतिक घटनाक्रमका विषयमा छलफल गर्न प्रमुख तीन दलका शीर्ष नेताको बैठक प्रधानमन्त्री निवास बालुवाटारमा सुरु भएको छ। संविधान संशोधन, निर्वाचन सम्बन्धी विधेयक, स्थानीय तहको निर्वाचनलगायतका विषयमा छलफल गर्न प्रमुख तीन दलको बैठक बसेको हो । बैठकमा प्रधानमन्त्री तथा नेकपा (माओवादी केन्द्र) का अध्यक्ष पुष्पकमल दाहाल प्रचण्ड ले आह्वान गरेको बैठकमा नेपाली कांग्रेस, एमाले र माओवादीका शीर्ष नेताहरु सहभागी छन् । बैठकमा प्रधानमन्त्री प्रचण्ड, कांग्रेस सभापति शेरबहादुर देउवा, एमाले अध्यक्ष केपी ओली, उपप्रधानमन्त्री बिमलेन्द्र निधि, माओवादी नेताहरु नारायणकाजी श्रेष्ठ र रामबहादुर थापा, कांग्रेस नेता रामचन्द्र पौडेल, एमाले नेता भीम रावल, सुवास नेम्वाङलगायत सहभागी छन् ।"
"संविधान संशोधन प्रस्ताव कोमामा पुग्यो, अब चुनावको मिति घोषणा गर्नुपर्छ : रायमाझी","काठमाडौंः सत्तारुढ दल माओवादी केन्द्रका संसदीय दलका उपनेता टोपबहादुर रायमाझीले सदनमा टेबुल गरिएको संविधान संशोधन विद्येयकलाई कोमामा राखेर तत्काल स्थानीय तहको निर्वाचन घोषणा गर्नुको विकल्प नभएको बताएका छन्। शनिबार रिपोर्टर्स क्लब नेपालले गरेको साक्षात्कारमा उपनेता रायमाझीले भने,सदनमा टेबुल गरिएको संविधान संशोधन विद्येयक फिर्ता लिने हो वा पेन्डिङमै राख्ने हो, त्यो सरकारको कुरा हो, तर संशोधनलाई छाडेर तत्काल स्थानीय तहको निर्वाचनमा जानुपर्छ । नेता रायमाझीले संविधान कार्यान्वयन नभए मुलुक पश्चगमन र प्रतिगामी दिशातर्फ जाने खतरा समेत औंल्याए। उनले भने, म संविधान संशोधनको विपक्षमा छैन । तर, संशोधनमा राष्ट्रिय सहमति चाहिन्छ, राष्ट्रिय सहमति भयो भने मात्रै उत्तम हुन्छ, नत्र यसले देशलाई फाइदा गर्दैन्। पूर्वउपप्रधानमन्त्री समेत रहेका नेता रायमाझीले ५ नम्बर प्रदेश विभाजन गर्नेगरी आएको संविधान संशोधन प्रस्ताव राष्ट्रको हितमा नभएको जिकिर गर्दै भने, अब संशोधनको कुरामा नअल्झिकन चुनावमा जानु नै उत्तम हुन्छ, जेठभित्रै स्थानीय तहको निर्वाचन गरेर जानुपर्छ । पूर्वउपप्रधानमन्त्री समेत रहेका नेता रायमाझीले ५ नम्बर प्रदेश विभाजन गर्नेगरी आएको संविधान संशोधन प्रस्ताव राष्ट्रको हितमा नभएको जिकिर गर्दै भने, अब संशोधनको कुरामा नअल्झिकन चुनावमा जानु नै उत्तम हुन्छ, जेठभित्रै स्थानीय तहको निर्वाचन गरेर जानुपर्छ । कार्यक्रममा प्रमुख प्रतिपक्षी दल एमालेका नेता एवम् पूर्वमन्त्री रघुवीर महासेठले सुन पछिल्लो समय तस्करीमा गृह र अर्थमन्त्रालयको संलग्नता रहेको आरोप लगाएका छन्। उनले भने,यो सानो तिनो माछाको काम नै होइन, तस्करीमा स्वयम् गृह र अर्थमन्त्रालयको संलग्नता रहेको छ, अरुबाठ यो काम हुनै सक्दैन्। नेपाली कांग्रेसका नेता तथा खानेपानी तथा सरसफाई राज्यमन्त्री दीपक खड्काले सरकारले हचुवाको भरमा चुनावको मिति घोषणा नगर्ने स्पष्ट पारेका छन्। मन्त्री खड्काले भने, सबै दललाई एक ठाउँमा ल्याएर सहमतिमै चुनावको मिति घोषणा गर्ने तयारीमा सरकारमा रहेको छ, सहमति बिना कुनै चुनाव हुन्न भन्ने हामीलाई विश्वास छ।"
'सिनेमा हलमा चल्ला तर एमालेसँग छक्कापन्जा चल्दैन,"काठमाडौं : प्रमुख प्रतिपक्षी एमालेका अध्यक्ष केपी शर्मा ओलीले एमालेसँग कसैले कुनै छक्कापन्जा गर्न नसक्ने बताएका छन् । पार्टीनिकट स्थानीय निकाय कर्मचारी संघको भेला शनिबार राजधानीमा उद्घाटन गर्दै ओलीले यस्तो बताएका हुन् । स्थानीय निकायको चुनाव कहिले हुन्छ ? तर हुन त हुन्छ, हुनैपर्छ । यस विषयमा प्रधानमन्त्रीसँग कुरा भइरहेको छ। फेरि पनि कुरा गर्छु । सिनेमा हलमा छक्कापन्जा चल्ला तर एमालेसँग कुनै छक्कापन्जा चल्दैन, उनले भने । ओलीले निर्वाचन नगराएर कोही पनि त्यत्तिकै बस्न नसक्ने बताए । कर्मचारीलाई निर्वाचनका लागि तयार रहन पनि उनले निर्देशन दिए । चुनाव हामी गराउँछौं । जुनसुकै बेला पनि चुनाव हुनसक्छ । तपाईंहरू तयार भएर बस्नुस्, उनले भने । जुनसुकै तहको निर्वाचन भए पनि स्थानीय निकायका कर्मचारी त्यसमा खटिनुपर्ने भएकाले त्यसका लागि मनस्थिति बनाउन उनले निर्देशन दिए । सरकार निर्वाचन गर्ने विषयमा नभई त्यसलाई छल्ने काममा बढी केन्द्रित भएको उनको आरोप थियो । संविधान संशोधन प्रस्ताव कुनै हालतमा अघि बढ्न नदिने बताउँदै उनले भने, देशमा एमाले छ । एमाले रहुन्जेल संविधानविपरीत काम हुन दिनेछैन । संसद्मा पेस भएको संशोधन प्रस्ताव संविधानविपरीत छ । पूर्वकानुनमन्त्री अग्नि खरेलले सभामुख ओनसरी घर्तीमगर आफैंले संसद्मा दिएको रुलिङविपरीत संविधान संशोधन प्रस्ताव टेबुल गरेको बताए । संसद्मा हामी सबैले उभिएर विरोध गरेका थियौं तर त्यसो हुँदाहुँदै प्रस्ताव टेबुल भयो । एमाले अलि भलाद्मी भयो भनेरसमेत हामीलाई आरोप लाग्यो । उनले अब संसद्मा त्यसरी भलाद्मी भएर सविधानविरोधी प्रस्ताव अघि बढ्न नदिने बताए । संसद्मा आउनै नमिल्ने प्रस्ताव पासफेलका कुरासम्म पुग्न नहुने उनले जिकिर गरे ।"
नेपालसहित दक्षिण एसियाली देशसँग रेल सर्किट निर्माण गर्ने भारतको घोषणा,"काठमाडाैंं: भारतीय केन्द्रीय रेलमन्त्री सुरेश प्रभूले भारतले नेपाल, भुटान, बंगलादेश र म्यानमारसँग मिलेर रेल सर्किट विस्तार गर्ने बताएका छन्। दार्जिलिङमा हालै आयोजित युनेस्को र भारतीय रेलवेबीच एक सम्झौतापत्र हस्ताक्षर कार्यक्रममा भारतीय रेलमन्त्रीले भने,नेपाल,भुटान,बंगलादेश र म्यानमारसँग हाम्रो राम्रो सम्बन्ध छ । ती देशसँग मिलेर रेल सर्किट विकास गर्न सकिन्छ। त्यसका लागि हामीले प्रयास गरिरहेका छौँ। छिमेकी मुलुकहरु नेपाल, भुटान, बंगलादेश र म्यानमारसँग रेल सञ्जालसंग भारत जोडिन सकेको खण्डमा ती देशसँग अन्तर्क्रिया, ब्यापार, पर्यटन, रोजगारी र कनेक्टिभिटी (सम्पर्क) विस्तार हुने भारतीय रेलमन्त्रीले बताएको भारतीय संचारमाध्यमहरुले लेखेका छन्। भारतले सन् २०१६ को शुरुमा आफ्नो केन्द्रीय बजेटमा काठमाडाैंसम्म रेल सञ्जाल विस्तार गर्ने एकतर्फी रणनीतिक घोषणा गरेको थियो। उक्त घोषणा अघि भारतले उक्त रेल सञ्जाल नेपालसंग जोड्नका लागि राजनीतिक र प्रशासनिक तहमा कुनै परामर्श नगरेको सरकारी अधिकारीहरु बताउँछन् । यद्यपी प्रधानमन्त्री पुष्पकमल दाहालको गत सेप्टेम्बरमा सम्पन्न भारत भ्रमणमा जारी संयुक्त वक्तव्यमा नेपाल र भारतबीच सीमापार रेलसञ्जाललाई कार्यान्वयनम ल्याउने उल्लेख छ। जयनगरबिजलपुरबर्दिवास र जोगबनिबिराटनगर रेल परियोजनालाई पूर्णता दिने सहमति दुई देशबीच भएको छ। त्यस्तै भारतसँग नेपालगंज, काँकडभिट्टा र भैरहवाबीच सिधा रेल सञ्जाल विस्तार गर्न आवश्यक काम अघि बढाउने सहमति पनि नेपाल र भारतबीच त्यसबेला भएको छ। चीनले वान बेल्ट वान रोड अवधारणा अन्र्तगत दक्षिण एसियाका बंगालादेश, पाकिस्तान, नेपाल, श्रीलंका र माल्दिभ्समा रेल, सडक लगायत भौतिक पूर्वाधार विकास गर्ने रणनीति अघि सारेपछि भारतले त्यसलाई काउन्टर दिने गरी रेल सर्किट निर्माण गर्ने रणनीति अघि सारेको चिनियाँ सरकारी मुखपत्र ग्लोबल टाइम्सले केही महिना अघि लेखेको थियो। उक्त अवधारणाअनुसार चीनले आफू र एसियाली, अफ्रिकी र युरोपेली मुलुकबीच रेल तथा सडक सञ्जाल विस्तार गर्ने र कनेक्टिभिटी बढाउने रणनीति लिएको छ। भारत र चीनबीच आफ्नो प्रभाव विस्तार गर्ने तिव्र होडबाजी देखिएको रणनीतिक मामिला विश्लेषकहरुले लेखेका छन्। चीनले स्वशासित क्षेत्र तिब्बतबाट नेपाल सीमातर्फ रेल सञ्जाल विस्तार गर्ने घोषणा गरेपछि भारतले पनि आफूसंग सीमा जोडिएका नेपालका क्षेत्रमा रेल सञ्जालका लागि गृहकार्य अघि बढाएको हो। सन् २०१५ मा चीनले सन् २०२० भित्र नेपाल सीमासम्म रेल विस्तार गर्ने घोषणा गरेको थियो। तत्कालीन प्रधानमन्त्री केपी शर्मा ओलीको चीन भ्रमणमा नेपाल र चीनबीच सीमापार रेल विस्तार गर्ने सहमति भएको थियो। जसअनुसार चीनले केरुङ्सम्म आउने रेल काठमाडाैं हुँदै पोखरा र लुम्बिनीसम्म विस्तार गर्ने योजना बनाएको छ। चीन र भारतबीचमा नेपालसम्म रेल विस्तारका लागि प्रतिस्पर्धा देखिएको छ। दार्जिलिङमा आयोजित कार्यक्रममा भारतीय रेलमन्त्री प्रभुले भारतका आठैवटा उत्तरपूर्वी राज्यहरुलाई रेल सञ्जालबाट जोड्ने योजना पनि सुनाएका थिए। उनले रेल पूर्वाधार विकासका लागि भारतले उल्लेख्य बजेट बढाउने पनि जानकारी दिए।"
"चुनाव सम्भव छ, मिति घोषणा गर'","काठमाडौः स्वस्फूर्त रूपमा संगठित भएका समाजका प्रबुद्ध व्यक्तिको भेलाले आगामी माघ ७ भित्र तीनवटै तहको निर्वाचन सम्भव रहेको भन्दै सरकार र दललाई दबाब दिने निष्कर्ष निकालेका छन् । पूर्वप्रधानन्यायाधीश कल्याण श्रेष्ठ, पूर्वमुख्यसचिव विमल कोइराला, पूर्वप्रमुख निर्वाचन आयुक्त भोजराज पोखरेल र नीलकण्ठ उप्रेती, पूर्वन्यायाधीश कृष्णजंग रायमाझी र टोपबहादुर सिंह, पूर्वसचिव कृष्ण पोखरेल, संविधानका जानकार नीलाम्बर आचार्यलगायत व्यक्तिले शुक्रबार राजधानीमा भेला गरी तीनै तहको निर्वाचन नभए संवैधानिक र राजनीतिक संकट निम्तिने भन्दै सरकार र दललाई खबरदारी गरेका छन् । कार्यक्रममा पूर्वप्रधानन्यायाधीश श्रेष्ठले संविधानसभाबाट बनेको संविधान मूल्यवान् भएको उल्लेख गर्दै मुलुकलाई निकास दिनुपर्ने बताए । जनताका स्वामी राजनीतिक दल नभएको तर्क गर्दै श्रेष्ठले भने, दलहरूमाथि धेरै विश्वास गरेका छौं । जनताको स्वामित्वमा लापरबाही गर्न मिल्दैन । जनताले आह्वान गर्ने दिन नआओस् ।' संविधान कार्यान्वयनका लागि निर्वाचन अपरिहार्य भएको तर्क गर्दै श्रेष्ठले संविधान धेरै महत्वाकांक्षी र जटिल छ । यसैले मुलुकलाई निकास दिने दायित्व संविधान बनाउनेहरूको काँधमा छ ।' पूर्वप्रमुख निर्वाचन आयुक्त पोखरेलले समयका हिसाबले एक वर्ष भए पनि निर्वाचनका दृष्टिकोणले १० महिनामात्र बाँकी रहेको भन्दै सरकार र दललाई दबाब दिने बेला आएको बताए । लगामबिनाका घोडाका रूपमा हामीले जे गरे पनि हुन्छ भन्ने ठानेका पार्टी र सरकारलाई दबाब दिन सकिन्छ', पोखरेलले भने, पथपथमा खबरदारी नगर्ने हो भने संविधान कार्यान्वयन र निर्वाचन हुने अवस्था देखिँदैन ।' कानुन नबनेको, समय कम रहेको, क्षेत्र निर्धारण आयोग बन्न नसकेको भन्दै पोखरेलले राजनीतिको पाटो नखुली चुनाव हुने ढोका नखुल्ने पनि बताए । दलहरूले संसद्को म्याद थप्ने सोचाइ बनाएको भए त्यो मुलुकका लागि दुर्भाग्य हुने दाबी उनले गरे । लगामबिनाका घोडाजस्ता बनेका पार्टी र सरकारलाई पथपथमा खबरदारी नगर्ने हो भने संविधान कार्यान्वयन र निर्वाचन हुने देखिँदैन ।' भोजराज पोखरेल पूर्व प्रमुख निर्वाचन अायुक्त अर्का पूर्वप्रमुख निर्वाचन आयुक्त उप्रेतीले १० महिनामा रात दिन काम गर्ने हो भने तीनवटै तहको निर्वाचन सम्भव रहेको बताए । स्थानीय तहको नगरी प्रदेशको निर्वाचन गर्न नमिल्ने र प्रदेशपछि मात्र केन्द्रको निर्वाचन गर्नुपर्ने उनले बताए । स्थानीय तहको निर्वाचन एकै चरणमा गर्नुपर्ने बाध्यता नरहेका कारण सरकारले निर्वाचनको घोषणा गरी वातावरण बनाउनुपर्ने बताए । पूर्वमुख्य सचिव कोइरालाले मुलुक संकटमा परेका बेला बुद्धिजीवीले दबाब दिनुपर्ने बताए । यो संसद्को म्याद थपिँदैन भन्ने कुरा धेरैलाई थाहा छैन', कोइरालाले भने, संविधान कार्यान्वयन गर्ने भनेकै निर्वाचन हो । समस्या होइन, सबै समाधानतिर लाग्नुपर्छ ।' अधिवक्ता कृष्णमान प्रधानले तोकिएको मितिमा चुनाव नभए मुलुकमा संवैधानिक र राजनीतिक संकट आउने भन्दै दल र सरकार गम्भीर बनी निर्वाचनमा जानुको विकल्प नभएको बताए ।"
