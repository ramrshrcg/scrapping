शीर्षक,विवरण
'अबको सरकारको काँधमा जिम्मेवारीको थुप्रो',"काठमाडौँः मन्त्रिपरिषद्का पूर्वअध्यक्ष खिलराज रेग्मीले देश र जनताको हितलाई सर्वोपरि राखेर अघि बढेको खण्डमा राजनीतिक दललाई सरकार फेर्ने कामको जिम्मेवारी घट्दै जाने विश्वास व्यक्त गरेका छन् । गाउँ सेवा परिवार, बिर्घा, स्याङ्जाको २०औँ साधारणसभाको आज यहाँ उद्घाटन गर्दै उनले भने, त्यसका लागि हृदयमा इमान्दारी र मस्तिष्कमा समझदारी भएमा मात्र काँधको जिम्मेवारी पूरा गर्न सकिन्छ । परिवर्तित अवस्थामा राजनीतिलाई सही बाटोमा डोर्याउन संविधान कार्यान्वयनको सवालमा देश र जनतालाई केन्द्रबिन्दुमा राखेर सबै राजनीतिक दलले साझा धारणा बनाउन गम्भीरतापूर्वक जुट्नु जरुरी छ, पूर्वअध्यक्ष रेग्मीले भने । सरकारले दैनिक प्रशासनको कामभन्दा संविधानलाई बढीभन्दा बढी स्वीकार्य बनाउने काममा जुट्न आवश्यक छ भन्दै उनले सधैँको जोड घटाउको राजनीतिमा अल्झँदा सङ्क्रमण लम्बिन गएको र मुलुकमा परनिर्भरता बढ्दै गएकोतर्फ सचेत हुन आग्रह गरे । भने, सबैभन्दा प्राथमिकता र बोझिलो जिम्मेवारी भनेको संविधान कार्यान्वयन नै हो, यो जिम्मेवारीको भारी नबिसाई अरु जिम्मेवारी लिन मिल्दैन, भावी पुस्ताले शिक्षा, रोजगारी र समृद्धि खोजेका छन्, अबको सरकारको काँधमा जिम्मेवारीको थुप्रो छ । उद्योगमन्त्री सोमप्रसाद पाण्डेले फरक राजनीतिक सिद्धान्त, आस्था र भूमिका रहे पनि आत्मनिर्भर, स्वाधीनता र मुलुकको सार्वभौमको रक्षाका लागि सबै राजनीतिक दलहरु एकढिक्का हुन आवश्यक रहेको बताए । उनले भने, अथाह प्राकृतिक स्रोत साधनले भरिपूर्ण तथा विश्वमै मेहनती र इमान्दारीको पहिचान बोकेका नेपाली अब कदापि गरिब हुन सक्दैन, हाम्रा हिमाल र जलस्रोतको समुचित उपयोग गर्न आवश्यक छ । सांसद कमल पङ्गेनीले प्रजातन्त्रलाई सुसंस्कृत तुल्याउन तथा अनतामा अधिकार पुर्याउने सन्दर्भमा विगतमा भएका आन्दोलनमा कालीगण्डकी क्षेत्रका जनताले निकै ठूलो योगदान पुयाएको धारणा व्यक्त गरे । पूर्व सांसद शङ्करप्रसाद पाण्डेयले आधा शताब्दीभन्दा बढी समय लोकतन्त्रका लागि खर्चनु परेको इतिहासको चर्चा गर्दै अब हाम्रो प्राथमिकता आर्थिक समृद्धि र अग्रगमन हुनुपर्ने बताए । गाउँ सेवा परिवार बिर्घा स्याङ्जाका अध्यक्ष खड्गबहादुर राना, महासचिव डा धनबहादुर रानामगर, पूर्वसचिव एवम् संस्थाका अध्यक्ष शङ्करप्रसाद पाण्डेय, स्थानीय शिक्षासेवी खगराज पाण्डेय, नेपाली काँग्रेसकी नेत्री सरस्वती तिवारीलगायतले मुलुकको राजनीतिक तथा निजामती प्रशासन सेवामा बिर्घाको ठूलो योगदान रहेको बताए । सो अवसरमा संस्थाले प्रकाशन गरेको कालीगण्डकी नामक स्मारिक पूर्वअध्यक्ष रेग्मीले लोकापर्ण गरे । राजेन्द्रप्रसाद पाण्डे सम्पादक रहेको उक्त स्मारिकामा समग्र कालीगण्डकी क्षेत्रको महत्व, परिचयका साथै शिक्षा, लोकतन्त्र, आयुर्वेदिक उपचारलगायत लोकसेवाको तयारीका लागि उपयोगी हुने ज्ञानमञ्चसमेत समेटिएको छ । स्याङ्जाको बिर्घामा जन्मथलो भई राजधानीमा रहेर विभिन्न पेसा व्यवसाय गर्दै आएका समाजसेवी एवम् जुझारु युवाले स्थापना गरेको उक्त संस्थाले बिर्घा क्षेत्रमा शैक्षिक, सामाजिक, स्वास्थ्य क्षेत्रमा सहयोग पुर्याउदै आएको छ ।"
युगपुरुष प्रधानमन्त्री ओली',"भक्तपुरः पूर्वउद्योगमन्त्री महेश बस्नेतले प्रधानमन्त्री केपी शर्मा ओलीलाई युगपुरुषको सङ्ज्ञा दिएका छन् । युवा सङ्घ नेपाल भक्तपुर नगर कमिटीले आयोजना गरेको बृहत् युवा भेला एवम् युवा पार्टी प्रवेश तथा सम्मान कार्यक्रममा बोल्दै उहाँले जनताको नजरमा प्रधानमन्त्री ओली युगपुरुष भएको बताएका हुन् । प्रधानमन्त्री ओलीले सरकार छाड्ने बेलासम्म पनि नेपालको राष्ट्रियतालाई विदेशीसामु झुक्न नदिएको र छोटो अवधिमा पनि जनताको पक्षमा कार्यक्रम ल्याएको भन्दै युग पुरुषको सङ्ज्ञा दिए । भारतीय नाकाबन्दीको सामना गर्दै आमनागरिकको मनमनमा राष्ट्रियताको भावना जागृत गराउने वर्तमान सरकारले जनमुखी बजेट र कार्यक्रम ल्याउँदै चीनसँगको उपलब्धिमूलक सम्झौता गर्न सफल व्यक्ति प्रधानमन्त्री ओली अहिलेका युगपुरुष हुन् । उनले भने । निर्वाचन र संविधान कार्यान्वयनमा अग्रसरता लिएको प्रधानमन्त्री केपी शर्मा ओली नेतृत्व सरकार छाडेर अविश्वास प्रस्ताव दर्ता गर्ने माओवादी केन्द्रका अध्यक्ष पुष्पकमल दाहाललाई इतिहासले माफ नगर्ने उनको भनाई थियो । उनले भने माओवादीप्रतिको जनताको झिनो विश्वास पनि अब चुँडिएको छ, अबको निर्वाचनमा जनताले त्यसलाई सावित गरिदिनेछन् । मनमोहन अधिकारीको नौ महिने शासनकाललाई जनताले आजसम्म पनि स्मरण गरेको चर्चा गर्दै उहाँले ओली नेतृत्व सरकारलाई पनि आमनागरिकले कहिल्यै नभुल्ने उनले जिकिर गरे । कार्यक्रममा उनले अमेरिकी गृह मन्त्रालयले यसवर्षको मानव बेचबिखनविरुद्धको वर्ष हिरो घोषित गर्दै हालै प्रदान गरेको पुरस्कार प्राप्त गरेर देशकै नाम उच्च राखेको भन्दै महानगरीय प्रहरी परिसर भक्तपुरका प्रमुख प्रहरी उपरीक्षक किरण बज्राचार्यलाई ताम्रपत्र प्रदान गरी सम्मान गरेका थिए । त्यस अवसरमा युवा सङ्घ केन्द्रीय उपाध्यक्ष रमेश पौडेल, महासचिव किरण पौडेल, एमाले भक्तपुर जिल्ला अध्यक्ष बच्चन देउजालगायतले एमालेले अब आगामी निर्वाचनलाई लक्षित गरेर देशव्यापी कार्यक्रम अगाडि बढाउनुपर्नेमा जोड दिए । रासस"
"गगनले भने, मापदण्डबिना कसैलाई पनि मन्त्री बनाउनु हुँदैन","भक्तपुर : नेपाली कांग्रेसका युवा नेता गगन थापाले सरकारमा मन्त्री पठाउनुअघि मापदण्ड बनाउनुपर्ने बताएका छन्। अब आउने सरकारसामु धेरै चुनौती भएकाले सक्षम र योग्य नेतालाई मन्त्री बनाउनुपर्ने उनको जोड थियो । नेपाली कांग्रेस नगरकोट नगर समितिले शनिबार गरेको कार्यक्रमलाई सम्बोधन गर्दै नेता थापाले भने, 'मापदण्ड नबनाई कसैलाई मन्त्री नबनाउन पार्टी सभापतिलाई दबाब दिँदै आएका छौं। वर्तमान संविधान कार्यान्वयनमा कांग्रेसको भूमिका विषयक अन्तरक्रियामा उनले भने, मन्त्री बनाउनुअघि मापदण्ड बन्नुपर्नेमा हामीले सभापति (शेरबहादुर देउवा) लाई दबाब दिँदै आएका छौं । बरु हामी नपरे पनि केही छैन । उनले साउन १९ भित्र माओवादी केन्द्रका अध्यक्ष प्रचण्डको नेतृत्वमा सरकार बन्ने तर त्यसलाई पूर्णता दिन केही समय लाग्ने जानकारी दिए ।कांग्रेस नेताहरुले नै कांग्रेसमाओवादी गठबन्धनको प्रचण्ड सरकार लामो समय नजाने बताइरहँदा युवा नेता थापाले भने यही गठबन्धनको सरकारले स्थानीय, प्रदेश र संसदीय निर्वाचन गराउने दावी गरे । मंसिरमा स्थानीय निकायको निर्वाचन गर्न कानुनी अड्चन भएकाले कांग्रेसमाओवादीले फागुनचैतभित्र गर्ने भनेको उनको भनाइ थियो ।उनले सप्तरीको तिलाठीमा भारतीयहरुसँग लडेर आफ्नो सीमा सुरक्षा गर्नेहरु प्रधानमन्त्री केपी शर्मा ओलीभन्दा कम राष्ट्रवादी नभएको तर्क गरे । तराईका सयौं ठाउँमा सधैं यसरी नै मधेसी जनता लडिरहेका हुन्छन् तर उनीहरुलाई कहिल्यै राष्ट्रवादीको रुपमा प्रस्तुत गरिएन, नेता थापाले भने, राष्ट्रवादी हुनलाई कसैले लाइसेन्स दिइरहनु पर्दैन । के भारतको दबाब झेलेर संविधान जारी गर्ने पूर्वप्रधानमन्त्री एवं कांग्रेस सभापति सुशील कोइराला राष्ट्रवादी होइनन् । नेता थापाले भारतको एकोहोरो दबाब झेलेर स्व कोइरालाले संविधानमात्रै जारी गरेनन्, भारततिर आँखा नलगाइकनै देशलाई अघि बढाएको विचार व्यक्त गरे ।उनले साम्यवाद पक्षधर माओवादीलाई प्रजातान्त्रिक बाटोमा ल्याउन सक्नु नै कांग्रेसको सफलता भएको भन्दै अहिलेको गठबन्धनप्रति कुनै आशंका नगर्न आफ्ना नेता कार्यकर्ताहरुलाई आग्रह गरे । उनले फागुनचैतमा स्थानीय निर्वाचन हुने भएकाले सोहीअनुसार पार्टी कार्यक्रम तथा गतिविधि बढाउनसमेत नेता कार्यकर्ताको ध्यानाकर्षण गरे ।कार्यक्रममा कांग्रेस केन्द्रीय सदस्य एवं महिला संघका अध्यक्ष डिला संग्रौला, कांग्रेस भक्तपुर जिल्ला सभापति दुर्लभ थापा, पूर्वजिल्ला सभापति गणेशमान चक्रधर, जिल्ला सदस्य हरिप्रसाद नेपाल, भक्तपुर क्षेत्र नम्बर १ का सभापति जीवन खत्री, नगरकोट नगर सभापति यादव अधिकारीलगायतले संविधान कार्यान्वयन गर्ने जिम्मेवारी र दायित्व कांग्रेसकै भएको धारणा राखेका थिए ।"
सरकार गठनअघि नै मधेससँग सहमति गर्ने प्रयास,"काठमाडौं : कांग्रेस र एमाले सरकार गठन गर्नुअघि मधेसका माग र मुद्दा सम्बोधन गर्ने बारेमा एक खालको समझदारी गर्ने प्रयासमा कांग्रेस र माओवादी जुटेका छन्। कांग्रेस र माओवादीले शनिबार बिहान मधेसी मोर्चासहितको गठबन्धनसँग वार्ता गरेका छन् । सिंहदरबारमा भएको बैठकमा कांग्रेस, माओवादी र मधेसी मोर्चाका नेताहरु सहभागी थिए । सरकार गठन, मधेस आन्दोलनको सम्बोधन र संविधान संशोधन, सिमांकन, स्थानीय चुनावलगायतका विषयमा छलफल भएको थियो । बैठकमा कांग्रेसका सभापति शेरबहादुर देउवा, माओवादी केन्द्रका अध्यक्ष पुष्पकमल दाहाल र मोर्चाबाट महन्थ ठाकूरलगायतका नेताहरु सहभागी थिए । मधेस आन्दोलन र मुद्दाबारे सहमति खोज्न तीनवटै पक्षबाट तीनतीन जना रहने गरी नौ सदस्यीय कार्यदल गठन गर्ने सहमति भएको छ । तर कार्यदलमा रहने नेताहरुको नाम चयन हुन बाँकी छ । बैठकपछि तराई मधेस लोकतान्त्रिक पार्टीका नेता हृयदेश त्रिपाठीले छलफल सकारात्मक ढंगले अघि बढेको बताए । सरकारमा जाने नजाने भन्ने बारेमा अहिले नै छलफल नभएको र यो प्राथमिकताको विषय पनि नभएको बताए । कांग्रेस र माओवादीसँगको छलफलपछि आन्तरिक गृहकार्य र रणनीतिका लागि मधेसी मोर्चासहित गठबन्धनको बैठक बसेको छ।"
"मैले विकासको बाटो खनेको छु, जनता रेल चढ्छन्ः ओली","काठमाडौँः प्रधानमन्त्री केपी शर्मा ओलीले आफूले नौ महिनामा समृद्ध नेपाल निर्माण गर्नका लागि बाटो खनेको र अबको नयाँ सरकार त्यो बाटो हिड्न बाध्य हुने बताएका छन् । एक टेलिभिजनको वार्षिक उत्सवको अवसरमा बोल्दै प्रधानमन्त्री ओलीले जुनसुकै सरकार आए पनि अब विकासको बाटो हिड्न बध्य हुने बताए । मैले नौ महिनामा धेरै काम गरेको छैन् । तर, विकासको बाटो खनेको छु, ओलीले भने, मैले कल्पना गरेको नेपालले विश्व हेर्न सक्छ । जसले जिस्काए पनि नेपाली जनता निकट भविष्यमै रेल चढ्छन् । हामी चाँडै आत्मनिर्भरतातर्फ लाग्न सक्छौ । अर्कै खालको राजनीति गर्न खोज्नेलाई समस्या परे पनि देशको समृद्धिका लागि कसैले रोक्न नसक्ने उनको भनाइ छ । आज हामीले उद्देश्यहरुलाई तलमाथि गर्न दिनुहुन्न । मलाई सपनामाथि हिड्यो भन्ने आरोप छ, ती सपना पूरा गर्न आजको आवश्यकता हो, उनले भने, जोसुकै सत्तामा आए पनि देशको विकास कसैले रोक्न सक्दैन, देश सधैँ यथास्थितीमा हिड्न पनि सक्दैन ।"
बालुवाटार पुगेका प्रचण्डलाई ओलीको प्रश्नः के सन्दर्भमा भेट्न खोज्नुभयो ?,"काठमाडौँ: सहमतीय सरकारका लागि छलफल गर्न बालुवाटार पुगेका माओवादी केन्द्रका अध्यक्ष पुष्पकमल दाहाल प्रचण्डलाई प्रधानमन्त्री केपी शर्मा ओलीले भेट्न खोज्नुको सन्दर्भ सोधेर फर्काइदिएका छन् । राष्ट्रपतिले सहमतिय सरकार गठनका लागि समय दिएको र आफ्नो नेतृत्वमा सरकार गठन गर्ने पहल भएकाले समर्थनको आग्रह गर्न बालुवाटार आएको प्रचण्डले प्रष्ट पारेपछि ओलीले आफूसँग सहमति खोज्नुअघि कांग्रेसको धारणा के हो भन्दै प्रश्न गरेका थिए ओलीलाई प्रचण्डले राष्ट्रिय सहमतिको सरकार गठनका लागि समर्थनको विषयमा छलफल गर्ने भन्नेबित्तिकै ओली कड्किएका थिए । कांग्रेसले ठूला दुई दल सरकारमा जानु नहुने नीति बनाएको विषयमा थाहा छैन भनेर ओलीले उल्टै प्रचण्डलाई प्रश्न गरे । कांग्रेससँग मिलेर सरकार बनाउने तपाईं आफैँ कांग्रेसले सोध्नुहोस् सहमतीय सरकारका विषयमा कांग्रेसको धारणा के छ ? ओलीले प्रश्नैप्रश्न गरेपछि प्रचण्डले यस विषयमा कांग्रेसको धारणा बुझ्ने बताएर फर्किएका छन् । प्रचण्डसँगको भेटमा प्रधानमन्त्री ओलीले राष्ट्रिय एजेन्डामा मिलेर अगाडि जाने अवस्था रहे पनि तत्काल सरकारमा सहभागी हुने सम्भावना नरहेको प्रष्ट पारेका छन् । भेटपछि प्रचण्डको सचिवालयले जारी गरेको प्रेसनोटमा भने छलफलका क्रममा मुलुकको पछिल्लो राजनीतिक अवस्था, नयाँ सरकार गठन, संविधान कार्यान्वयनलगायतका विषयमा दुई शीर्ष नेताबीच भेटवार्ता भएको उल्लेख गरिएको छ ।"
'भारतले एकपक्षीय रुपमा सीमामा बाँध बनाउनु गलत',धनगढी : नयाँ शक्ति पार्टीका संयोजक डा बाबुराम भट्टराईले भारतीय पक्षाबट सीमा क्षेत्रमा एकपक्षीय रुपमा बाँध बनाउनु गलत रहेको बताएका छन्। पब्लिक मिडियाले धनगढीमा आयोजना गरेको पत्रकार सम्मेलनमा उनले सीमामा उत्पन्न हुने समस्याको कूटनीतिक तवरमा दुवै देशले दीर्घकालीन रुपमा समाधान खोजिनुपर्ने बताउँदै भनेदुवै पक्षका जनतालाई भिडाउने काम गर्नुहुँदैन । उनले यस्तो विषयलाई कुटनीतिक तवरबाट जतिसक्दो चाँडो मिलाउनुपर्ने बताए। भारतीय पक्षले दसगजा मिचेर बाँध बनाएको भन्दै स्थानीयले भत्काइदिएपछि त्यहाँ तनाव उत्पन्न भएको छ। भट्टराईले अख्तियार दुरुपयोग अनुसन्धान आयोगका पदाधिकारीको क्रियाकलापका बारेमा सोधिएको प्रश्नमा उनले यो विषय संसद्मा प्रवेश भइसकेकाले सार्वभौम संसद्ले प्रक्रिया अघि बढाई टुङ्ग्याउनुपर्ने बताए।
सिके राउत प्रवृत्तिले राष्ट्रियता खतरामा,"काठमाडौँः अखिल (क्रान्तिकारी) संयोजक नरेन्द्र न्यौपानेले मधेसमा नेपाल नदेख्ने सिके राउत प्रवृत्तिले राष्ट्रियता खतरामा परेको बताएका छन् । सप्तरीको तिलाठीका जनताले भारतीय हस्तक्षेपविरुद्ध देखाएको सहसको समर्थनमा शनिबार माइतीघर मण्डलामा आयोजित प्रदर्शनलाई सम्बोधन गर्दै न्यौपानेले मधेस नदेख्ने प्रधानमन्त्री केपी शर्मा ओलीको राष्ट्रवाद र मधेसभित्र नेपाल नदेख्ने राउत प्रवृत्तिले राष्ट्रियता खतरामा परेको बताए । नेपालभित्र मधेस नदेख्ने ओली राष्ट्रवाद र मधेसभित्र नेपाल नदेख्ने सिके राउत प्रवृत्ति नै नेपाली राष्ट्रियताको मुख्य समस्या हो, न्यौपानेले भने, तिलाठीका जनताले ओलीको एकाङ्गी राष्ट्रवादलाई खारेज गरेका छन् । कार्यक्रममा माओवादी केन्द्रका युवा नेता लेखनाथ न्यौपानेले तिलाठीमा सीमा रक्षाका निम्ति मधेसी जनताले गरेको लडाइँले राष्ट्रिय एकताको नयाँ सन्देश दिएको बताए । उनले आन्तरिक राष्ट्रियता बलियो नभई राष्ट्र कहिल्यै एकताबद्ध हुन नसक्ने बताए । भारतीय दादागिरीको प्रतिवाद गरौं ,तिलाठीका जनताको साहसिक प्रतिरोधको सम्मान गरौँ भन्ने नारासहित डेढ घण्टा भएको प्रदर्शनमा सयौं युवा विद्यार्थीले भारतीय दादागिरीकाविरुद्ध चर्का नारा लगाएका छन् ।"
जस्केलाबाट पसेर राजनीतिमा चलखेलः सञ्चार मन्त्री राई,"इटहरीः सूचना तथा सञ्चारमन्त्री शेरधन राईले विभिन्नथरिका जस्केलाबाट भित्र पसेर नेपालको राजनीतिमा चलखेल गरेको आरोप लगाएका छन् । नेकपा एमाले इटहरी उपमहानगरपालिका कमिटीले शनिबार आयोजना गरेको अन्तरक्रिया कार्यक्रममा बोल्दै मन्त्री राईले राजनीतिमा झस्केल प्रवेश गरेका कारण वर्तमान सरकारले बहिर्गमनमा जानुपरेको उनले खुलासा गरे । अब बन्ने नेकपा माओवादी केन्द्र का अध्यक्ष पुष्पकमल दाहालको नेतृत्वको सरकार पनि तीनै खेलाडीको भूमरीको चक्रब्यूहमा पर्ने मन्त्री राईले दाबी गरे । जनताको विश्वास र भरोसा प्राप्त गरेको नेकपा ९एमाले०का तत्कालीन अध्यक्ष मनमोहन अधिकारीको नेतृत्वको लोकप्रिय सरकार र वर्तमान पार्टी अध्यक्ष केपी शर्मा ओलीको नेतृत्वमा बनेको लोकप्रिय सरकारले प्राप्त गरेको उचाइबाट तिलमिलाएकाहरुको चक्रब्यूहमा वर्तमान सरकारलाई पारिएको पनि बताए र नेपालको राष्ट्रियता, सार्वभौमिकता र स्वाभिमानमा चोट पुर्याई, आमनेपाली जनतालाई समृद्ध बनाउने अभियानमा जुटेको वर्तमान सरकारको वाहवाही गर्ने माओवादी केन्द्रले नै सरकार गिराउने खेल खेल्नु कुनै आश्चर्यको विषय नभएको पनि मन्त्री राईले उल्लेख गरे । सरकारका प्रवक्तासमेत रहेका मन्त्री राईले जुन धरातलमा उभिएर वर्तमान सरकार बन्दैछ त्यसको धरातल र बाटो कस्तो छ त्यो हेर्न भने केही समय कुर्नुपर्छ भन्दै मन्त्री राईले जसरी नेकपा ९एमाले०को लोकप्रिय सरकारलाई अघि बढ्न दिइएन अब बन्ने सरकारको नियति पनि त्यही हुने कुरामा आफूहरु विश्वस्त रहेको दाबीसमेत गरे । रासस"
