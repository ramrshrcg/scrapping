शीर्षक,विवरण
मुखर्जी यात्राको सन्देश,"झन्डै दुई दसकको अन्तरपछि भारतका राष्ट्र प्रमुख औपचारिक नेपाल यात्रामा आएका छन् । संयोगले राष्ट्रपति प्रणव मुखर्जी नेपाल मामिलासँगै नेपाल भारत सम्बन्धको उतारचढावका साक्षी मात्र हैन, त्यसका प्रमुख कारक र कर्ता पनि रहिआएका छन्, भारतीय कांग्रेस नेतृत्वको सरकारमा विदेशमन्त्रीका रूपमा । नेपालको राजनीतिक, प्रशासनिक तथा सामाजिक स्वरूप प्रभावित गर्ने गरी आएको बाह्रबुँदेमा मुखर्जीको महत्त्वपूर्ण भूमिका सर्वविदितै छ । १७ हजार नेपालीको ज्यान लिएको सशस्त्र विद्रोहको पक्ष या माओवादीलाई शान्तिप्रक्रियामा ल्याउने हदसम्मको भूमिकाको लागि भारतले पटकपटक नेपालमा स्वागत र स्याबासी पाएको छ । तर त्यसपछि नेपालको आन्तरिक राजनीतिमा केही अलोकप्रिय नेताहरूलाई च्यापी भारतीय प्रशासन तथा कूटनीतिका पदाधिकारीहरूद्वारा भएको खुला हस्तक्षेपका कारण नेपालमा भारत अत्यन्तै अलोकप्रिय भएको छ । ढिलै भए पनि भारतका वैदेशिक तथा सुरक्षा मामिलाका विज्ञहरूले नेपालको आन्तरिक राजनीतिमा भारतको संलग्नताको आलोचना गर्न थालेका छन् । लोकतन्त्र या प्रजातन्त्रका नाममा भारतीय पक्षले दिएको सहयोगलाई राजनीति र संविधान लेखनको सार्वभौम हैसियत तथा त्यसका मूल्यविपरीत प्रयोग गर्ने कोसिस अन्ततः प्रत्युत्पादक हुनेछ । सम्भवतः अहिले नेपाल भारत सम्बन्धका तीता भोगाइ त्यसको प्रमाण हो । मुखर्जी भारतीय राजनीतिमा विभिन्न अनुभव बटुलेका कुशल राजनेता हुन् र राष्ट्रपतिको हैसियतमा रहँदा उनका भूमिका तथा हैसियतले ठूलो नैतिक अर्थ राख्छ । बाह्रबुँदेका अपेक्षित र दुईपक्षीय हिसाबले सकारात्मक पक्षलाई अगाडि बढाउँदाबढाउँदै त्यसले नेपालको राजनीतिमा अझ नेपाली जनताको भूमिका खोसेको छ, महत्त्वपूर्ण विषयहरू र निर्णय प्रक्रियामा । त्यस्तै त्यसपछिको 'संघीयता' पक्ष र विपक्षको अभियानमा नेपालको सीमावर्ती क्षेत्रका केही नेताहरूलाई अभिभावकत्व प्रदान गरेर त्यहाँका जनताबीच भारत अलोकप्रिय बन्न पुगेको छ । अर्को अर्थमा बहुआयामिक र ऐतिहासिक तथा सांस्कृतिक आयामबारेको नेपाल भारत सम्बन्ध अत्यन्त संकुचित बन्न पुगेको छ । भारतको सीमा रक्षामा रगत बगाउनेहरू र तिनका आफन्तको बलिदानलाई यो 'सीमित भूगोल र सम्प्रदाय' सँग जोडिएको कूटनीतिले अवमूल्यन गरेको छ । राजनीतिक या सरकारको नेतृत्वको स्थायित्व र अस्थिरताले पक्कै पनि मुलुकको आन्तरिक सुरक्षा, सार्वजनिक सुरक्षा र आर्थिक समृद्धिका अवसरमाथि प्रतिकुल असर पार्दछन्, तर बाहिरबाट चाहेर मात्र नेपालमा राजनीतिक स्थायित्व आउँदो रहेनछ भन्ने प्रमाण विगत १० वर्षले प्रस्तुत गरेका छन् । भूकम्प र त्यसपछिको नाकाबन्दीपछि राष्ट्रपति मुखर्जीको नेपाल यात्रा भएको छ । त्यसैले यदि पहिलेको जस्तै विश्वास, आदर अनि समझदारीको सम्बन्ध बनाउन भारतले कूटनीतिक मर्यादाको लक्ष्मण रेखालाई व्यवहारतः सम्मान गर्न सकेमा स्थिति तथा सम्बन्धले निकै सहजता पाउनेछ । मुखर्जी भ्रमणमा सार्वजनिक बिदा दिएर र सार्वजनिक गतिविधि, सवारी आवतजावत अनि परीक्षार्थी विद्यार्थीहरूको अधिकारप्रति आतिथेय सरकार संवेदनहीन हुँदा त्यसबारे केही आलोचनात्मक टिप्पणी आउनेछन्, आगामी केही दिनसम्म । तर मुख्य विषय दुई राष्ट्रबीचको सम्बन्धका आधार र पञ्चशीलका सिद्धान्तप्रतिको आदर हो । त्यस अर्थमा नेपालको आन्तरिक राजनीतिका पक्षविपक्षसँगको भारतको सम्बन्ध अनि भारतीय मध्यस्थतामा भएको बाह्रबुँदेपछि यहाँ अभ्यासमा ल्याइएको निषेध र बहिष्कारको राजनीतिप्रति भारतकै धारणा के भन्नेबारे पनि नेपालीहरू जान्न उत्सुक छन् । यससँगै भारतीय परियोजना कार्यान्वयन पक्षलाई कसरी विश्वसनीय बनाउने ? त्यो अर्को पक्ष हुनेछ यो यात्राको सफलता जाँच्न । तर भ्रमणका एजेन्डा र नेपाली संस्कृति फरकफरक विषय हुन् । नेपाल सुसंस्कृत र प्राचीन सभ्यताको भूमि हो । ऊ भारतको हितैषी र आफ्नो परम्पराप्रति गर्व गर्ने मुलुक हो । त्यस अर्थमा उनको स्वागत नेपालको 'अतिथि देवो भव' संस्कृति र त्यसबाट निर्देशित कूटनीतिको निरन्तरता र मुखर्जीका अधिकार तिनै हुन् ।"
भारतीय राष्ट्रपतिलाई मानार्थ महाविद्यावारिधीको उपाधि,"काठमाडौंः भारतीय राष्ट्रपति प्रणब मुखर्जी काठमाडौं विश्वविद्यालयको मानार्थ महाविद्यावारिधीबाट विभूषित भएका छन्। बिहीबार आर्मी अफिसर्स क्लबको अडिटोरियम हलमा आयोजित विशेष दीक्षान्त समारोहकाबीच प्रधानमन्त्री एवम् विश्वविद्यालयका कुलपति पुष्पकमल दाहाल प्रचण्डले भारतीय राष्ट्रपति मुखर्जीलाई मानार्थ महाविद्यावारिधीबाट विभूषित गरेका हुन्। पशुपतिनाथ मन्दिरको दर्शनका साथै पूजाअर्चना गरेपछि भारतीय राष्ट्रपति मुखर्जी मानार्थ विद्याविरिधीको उपाधि ग्रहण गर्न भद्रकालीस्थित आर्मी अफिसर्स क्लब पुगेका थिए। विशेष दीक्षान्त समारोहमा शिक्षामन्त्री एवं विश्वविद्यालयका सहकुलपति धनिराम पौडेल, विश्वविद्यालयका उपकुलपति प्राडा रामकण्ठ मकाजु श्रेष्ठलगायत सहभागी थिए। मुखर्जीले हायात होटलमा पूर्व राष्ट्रपति रामबरण यादवसहित विभिन्न राजनीतिक दलका नेताहरुसँग भेटवार्ता गरेका छन्। साँझ ५ बजे राष्ट्रिय सभा गृहमा भारतीय राष्ट्रपति मुखर्जीको नागरिक अभिनन्दन गर्ने कार्यक्रम छ।"
पूर्वराष्ट्रपति यादव र भारतीय राष्ट्रपति मुखर्जीबीच भेटवार्ता,काठमाडौँः भारतका राष्ट्रपति प्रणव मुखर्जी र पूर्व राष्ट्रपति डा रामवरण यादवबीच बिहीबार भेटवार्ता भयो । भेटका अवसरमा उनीहरुबीच नेपालभारत सम्बन्धका विविध पक्षका साथै द्विपक्षीय हित र चासोका विषयमा छलफल भएको थियो । राष्ट्रपति मुखर्जी र पूर्वराष्ट्रपति यादवबीच व्यक्तिगत मित्रतासमेत रहेको छ । अध्ययनका क्रममा यादव कोलकातामा रहँदा मुखर्जीसँग मित्रता कायम भएको हो । अन्य नेतासँगको भेटमा भन्दा पूर्वराष्ट्रपति यादवसँगको भेटमा भारतीय राष्ट्रपति मुखर्जी गम्भीर मुहारमा उपस्थित भएका थिए । रासस
मुखर्जी एसियाकै उच्च नेता,"काठमाडौँ: प्रधानमन्त्री पुष्पकमल दाहाल प्रचण्डले भारतका राष्ट्रपति प्रणव मुखर्जीलाई एसिया महादेशकै एक उच्च नेताका रुपमा चित्रण गरेका छन् । काठमाडौं विश्वविद्यालयले बिहीबार राष्ट्रपति मुखर्जीलाई मानार्थ महाविद्यावारिधिको उपाधि प्रदान गर्न गरेको विशेष दीक्षान्त समारोहमा प्रचण्डले भारतलाई विकासको पथमा अग्रसर गराउन उनले गरेको भूमिकाको सराहना गरे । प्रधानमन्त्री प्रचण्डले उच्च राजनीतिक छवि बोकेका मुखर्जीको राजनीतिक व्यक्तित्व र विचार अर्थपूर्ण जीवनका लागि प्रेरक हुने पनि उल्लेख गरे । नेपालको तीनदिने राजकीय भ्रमणमा रहेका राष्ट्रपति मुखर्जीलाई अन्तर्राष्ट्रिय सम्बन्ध, सार्वजनिक सेवा र कुशल राजनीतिका लागि गुणस्तरीय शिक्षामा केन्द्रित काठमाडौँ विश्वविद्यालयले मानार्थ महाविद्यावारिधि प्रदान गरेको हो । नेपालभारतबीचको सम्बन्धमा सांस्कृतिक, धार्मिक र सामाजिक समानता पाइनुका साथै मौलिकतायुक्त पनि छ । राष्ट्रपति मुखर्जीको भ्रमणले सम्बन्धमा थप व्यापकता आएको छ, प्रचण्डले भने । जीवनमा पत्रकार, बैङ्कर, अर्थशास्त्री, कुशल राजनीतिज्ञ हुँदै उच्चतम ओहोदामा पुगेकामा मुखर्जीलाई बधाई दिँदै प्रधानमन्त्री दाहालले उनको राष्ट्रपतीय कालमा भारतले सफल स्टेटम्यानसिप पाइरहने विश्वास व्यक्त गरे । स्थापनाको २५ वर्षे यात्रामा सो विश्वविद्यालयले यसअघि नेपालका संस्कृतिविद् सत्यमोहन जोशी र भारतका राजनीतिज्ञ करण सिंहलाई मानार्थ महाविद्यावारिधि प्रदान गरिसकेको छ । मुखर्जीले यसअघि सन् २०१३ मा बङ्गलादेशको ढाका विश्वविद्यालय, सन् २०१४ मा भारतको कोलकात्ता विश्वविद्यालय, सन् २०१५ मा रसियन डिप्लोम्याटिक एकेडेमी, सन् २०१५ मा ब्रसेल्स स्टेट युनिभर्सिटी, सन् २०१५ मा जोर्डन विश्वविद्यालय र सोही वर्ष इजरायलको हेब्रु विश्वविद्यालयबाट मानार्थ महाविद्यावारिधि सम्मान प्राप्त गरिसकेका छन् । दीक्षान्त ग्रहण भाषण गर्दै भारतीय राष्ट्रपति मुखर्जीले सम्मानबाट आफू मानवसेवामा थप समर्पित हुन प्रेरणा मिलेको बताए । विश्वविद्यालयका विद्यार्थीलाई भविष्यका आशा र नेताका रुपमा सम्बोधन गर्दै उनले नवीन खोज र शिक्षा आर्जनबाट सार्वजनिक जीवनमा सार्थक योगदान दिन आह्वान गरे । मुखर्जीले भने, नवीन खोजबाट नै विश्वमा औद्योगिक विकासको युग प्रारम्भ भएको हो । मैले काठमाडौँ विश्वविद्यालयका विद्यार्थीबाट पनि त्यो काम हुने विश्वास लिएको छु । मलाई सम्मान दिएर ममाथि गरिएको मानव सेवाको अपेक्षा पनि पूरा गर्ने सङ्कल्प गर्दछु । विश्वविद्यालयका उपकुलपति डा रामकण्ठ माकजु श्रेष्ठले शैक्षिक सुधारका लागि शिक्षाको पुनःपरिभाषा गर्दै उच्च शिक्षासम्मलाई समुदाय र सीपसँग जोड्नुपर्ने बताए । विसं २०४८ मा निजी क्षेत्रको पहिलो विश्वविद्यालयका रुपमा काठमाडौँ विश्वविद्यालयको स्थापना भएको हो । सो विश्वविद्यालयबाट सयौँ भारतीय विद्यार्थीले उच्च शिक्षा हासिल गरिसकेका छन्। रासस"
कांग्रेस नेता पौडेल र अमेरिकी राजदूत टेप्लिजबीच भेटवार्ता,"काठमाडौंः नेपाली काँग्रेसका वरिष्ठ नेता रामचन्द्र पौडेल र नेपालका लागि अमेरिकी राजदूत अलाइना टेप्लिजबीच भेटवार्ता भएको छ। पौडेल निवास बोहराटारमा बिहीबार बिहान भएको भेटवार्तामा उनीहरुबीच नेपालअमेरिकाबीचको द्विपक्षीय हित र आपसी चासोका विषयमा छलफल भएको थियो। भेटमा नेता पौडेलले संविधान कार्यान्वयन र संशोधनको प्रक्रिया अघि बढेको जानकारी राजदूत टेप्लिजलाई दिएका थिए। राजदूत टेप्लिजले नेपालको आर्थिक, सामाजिक तथा पूर्वाधार विकासमा अमेरिकी सरकारले नेपाललाई निरन्तर रुपमा सहयोग उपलब्ध गराउँदै आएको र आगामी दिनमा थप सहयोग गर्ने प्रतिबद्धता जनाएकी थिइन्।"
नेपाल र भारतको जस्तो सम्बन्ध संसारका कुनै सार्वभौम राष्ट्रको छैन,"काठमाडौंः भारतीय राष्ट्रपति प्रणव मुखर्जीले नेपाल र भारतको जस्तो सम्बन्ध भएका दुई सार्वभौम राष्ट्र संसारमा कतै नभएको बताएका छन् । बिहीबार काठमाडौं महानगरपालिकाले गरेको नागरिक अभिनन्दन समारोहलाई सम्बोधन गर्दै मुखर्जीले नेपाल र भारतको सम्बन्धबारे यस्तो बताएका हुन् । नेपाल र भातरजस्तो सुमधुर सम्बन्ध भएका दुई सार्वभौम राष्ट्र संसारमा कतै छैनन्, मुखर्जीले भने । उनले नेपालमा लामो संघर्षपछि संविधान जारी भएकोप्रति खुशी व्यक्त गर्दै सबै पक्षलाई समेटेर कार्यान्वयन गरेर अगाडि बढेको हेर्न चाहेको उल्लेख गरे । नेपालले संविधानले सबै पक्षलाई समेटेर अघि बढेको हेर्न चाहन्छु, मुखर्जीले भने । भारतीय राष्ट्रपति मुखर्जीले काठमाडौंको प्रशंसा गर्दै भने, हिमालयको काखमा रहेको काठमाडौँ शहर नेपालको राजधानीमात्र नभएर हिन्दु धर्मावलम्बीहरुको आध्यात्मिक केन्द्र भएको ठान्छु । सम्बोधनका क्रममा उनले भारतको स्वतन्त्रता संग्राममा नेपालीले योगदान गरेको समेत स्मरण गरे भने भारतको उदयीमान अर्थतन्त्रबाट लाभ लिन नेपाललाई सुझाव समेत दिए । नेपालको तीनदिने भ्रमणका लागि बुधबार काठमाडौं आइपुगेका मुखर्जीलाई बिहीबार काठमाडौं महानगरपालिकाले विशेष समारोह गरी नागरिक अभिनन्दन गरेको छ । राजधानीको राष्ट्रिय सभा गृहमा आयोजित विशेष समारोहमा काठमाडौं महानगपालिकाका कार्यकारी प्रमुख रुद्रसिंह तामाङले मुखर्जीलाई अभिनन्दन पत्र, मञ्जुश्रीको मूर्ति र कलात्मक काठको झ्याल प्रदान गरे । मुखर्जीको अभिनन्दन समारोहमा प्रधानमन्त्री पुष्पकमल दाहाल प्रचण्ड, परराष्ट्रमन्त्री डा प्रकाशशरण महतलगायत विशिष्ट व्यक्तित्वको उपस्थिति थियो ।"
भारतलाई चीनसँग प्रतिस्पर्धा नगर्न बाबुरामको सुझाव,"काठमाडौः पूर्व प्रधानमन्त्री तथा नयाँ शक्ति नेपालका संयोजक डा बाबुराम भट्टराईले चीन र भारत दुबैले नेपाल मामिलामा आफूलाई प्रतिस्पर्धी भन्दा सहयात्रीका रुपमा उभ्याउनुपर्ने बताएका छन् । इण्डिया फाउन्डेसन, नेपाल नीति अनुसन्धान प्रतिष्ठान र सेन्टर फर कन्टेम्पोररी स्टडिजले संयुक्त रुपमा काठमाडौंमा गरेको नेपाल र भारत : नयाँ आयामको खोजी बिषयक गोष्ठीमा बोल्दै डा भट्टराईले नेपालको आर्थिक समृद्दिमा चीन र भारत दुबै छिमेकीको भूमिका रहेको उनले बताए । भट्टराईले चीनको नेपालमा मुख्य चासो तिब्बती मामिला रहेको बताए । एक चीन नीतिमा नेपालले समर्थन जनाइसकेको छ । उसको नेपालमा अरु खासै चासो छैन उनले भने । उनले भारतले चीनसँग प्रतिस्पर्धा गर्ने अवस्था नरहेको पनि बताए । भारतलाई चीनसँग प्रतिस्पर्धा नगर्न म सुझाव दिन्छु उनले भने । भट्टराईले भारत र नेपालबीचको सम्बन्ध अन्य कुनै मुलुकसँग हुन नसक्ने पनि बताए । भारतका सुरक्षा लगायतका चासोलाई नेपालले सम्बोधन गर्नुपर्ने र भारतले नेपालको सार्वभौमसत्ताको सम्मान गर्नुपर्ने उनको भनाइ छ । नेपालको दुई तिहाई सम्पर्क र सम्बन्ध भारतसँग छ र त्यो अन्य कुनै पनि मुलुकसँग छैन् । यो धरातलीय यथार्थलाई बुझेर नेपालले आफ्ना नीति र ब्यावहारहरु निर्देशित गर्न आवश्यक छ उनले भने । भारतीय राष्ट्रपति प्रणव मुखर्जीले उक्त गोष्ठिको समापन बिहीबार साँझ गरे ।"
साझेदारी तीनै देशको हितमाः प्रधानमन्त्री,"काठमाडौंः प्रधानमन्त्री पुष्पकमल दाहालले चीन, नेपाल र भारतबीच त्रिदेशीय साझेदारीबाट तीनवटै देशले लाभ लिनसक्ने बताएका छन् । भारतका राष्ट्रपति प्रणव मुखर्जीको नेपाल भ्रमणका अवसरमा इन्डिया फाउन्डेसन, नीति अनुसन्धान प्रतिष्ठान र नेपाल सेन्टर फर कन्टेम्पोररी स्टडिजले काठमाडौंमा आयोजना गरेको नेपालभारत सम्बन्धमा नयाँ आयामको खोजी विषयक दुईदिने गोष्ठी बुधबार उद्घाटन गर्दै प्रधानमन्त्री दाहालले साझेदारी तीनै देशको हितमा रहेको बताए । नेपाल भारत र चीनजस्ता उदीयमान शक्तिका बीचमा रहनु अवसर हो', उनले भने, आर्थिक समृद्धितर्फ दू्रतगतिमा बढिरहेका भारत र चीनबाट नेपालले लाभ लिन सक्छ ।' नेपालमा नयाँ संविधान जारी भएपछि भारतले गत वर्ष लगाएको पाँचमहिने नाकाबन्दी र त्यसले दुई देशबीचको सम्बन्धमा ल्याएको तिक्ततातर्फ लक्षित गर्दै प्रधानमन्त्रीले नेपाल र भारतबीच यदाकदा असमझदारी र बेमेल हुने गरे पनि त्यसले दुई देशबीचको सम्बन्धको आधार हल्लाउन नहुने बताए । उनले भने, विगतमा केही असमझदारी र बेमेलका शृंखला देखिएका थिए तर ती असमझदारी र बेमेलका शृंखलाका कारण जनस्तरको सम्बन्ध हल्लिनु र सद्भाव बिग्रनु हुँदैन ।' भारतसँग नेपालको देशदेशबीचको मात्र नभई जनस्तरको सम्बन्ध रहेको भन्दै उनले सम्बन्धलाई अझ सुदृढ र सशक्त बनाउन गम्भीरतासाथ लागेको बताए । भारतबाट नेपालले उच्च प्रविधि, दक्ष जनशक्तिको प्रसारको आशा गरेको उनले प्रस्ट पारे । नेपालको समृद्धि र विकासमा भारतीय सहयोगको अपेक्षा गरे । भारतले नेपालको शान्ति र विकासमा विगतमा गर्दै आएको सहयोगका लागि धन्यवाद व्यक्त गर्दै भविष्यमा सहयोग अझ प्रभावकारी हुने दाहालको विश्वास थियो । भारतसँग बढ्दो व्यापार घाटा कम गर्न भारतीय पक्षबाट पहलकदमी हुने उनले विश्वास लिए । दुई देशले गठन गरेको प्रबुद्ध समूहले द्विपक्षीय हितका लागि वृहत छलफल गरी निष्कर्ष निकाल्ने दाहालको विश्वास थियो । उनले सरकारस्तरमा मात्र नभई जनस्तरसम्म सम्बन्ध र द्विपक्षीय हितको विषय प्राथमिकतामा पर्नुपर्नेमा जोड दिए । भारतीय जनता पार्टीका महासचिव तथा इन्डिया फाउन्डेसनका निर्देशक राम माधवले नेपालमा सबैलाई चित्त बुझ्नेगरी संविधान कार्यान्वयन होस् भन्ने भारतको चाहना रहेको बताए । भारत नेपालको समृद्धि, शान्ति र दिगो विकासको पक्षमा रहेको उल्लेख गर्दै सहमतिबाट त्यस्तो लक्ष्य हासिल हुने उनले दाबी गरे । नेपाल र भारत मिलेर अगाडि बढ्नुपर्नेमा जोड दिँदै उनले भने, हामी मिलेर अगाडि बढौं । दुवै देशको हितको रक्षार्थ मिलेर जाऔं ।' उनले नेपाल र भारतबीचको सम्बन्ध हिमालभन्दा अग्लो र भारतीय सागरभन्दा गहिरो रहेको बताए । गोष्ठीको समापन बिहीबार अपराह्न भारतीय राष्ट्रपति प्रणव मुखर्जीले गर्ने कार्यक्रम छ ।"
भारतीय राष्ट्रपति आज साढे दश बजे पशुपति जादैँ,"काठमाडौंः भारतीय राष्ट्रपति प्रणव मुखर्जीले बिहीबार पशुपतिनाथको दर्शन र विशेष पूजा गर्ने भएका छन् । उनले पशुपतिनाथ मन्दिरको गर्भगृहमा दक्षिणपट्टि बसेर विशेष पूजा गर्ने पशुपति क्षेत्र विकास कोषले जनाएको छ । कोषका सदस्यसचिव गोविन्द टन्डनले भारतीय राष्ट्रपति मुखर्जीले नेपालका राष्ट्रपति, पूर्वराजाले जस्तै मन्दिरको गर्भगृहमा दक्षिणपट्टि बसेर अभिषेकसहित विशेष पूजा गर्ने गरी तयारी भएको जानकारी दिए । मुखर्जीलाई मन्दिरका मूलभट्ट गणेश भट्टले विशेष पूजा गराउनेछन् । उनका अनुसार पशुपतिको पश्चिम मूलद्वारमा मुखर्जीको स्वागतमा नेपाल वेद विद्या श्रमका एक सय ८ बटुकले स्वस्तिवाचन गर्नेछन् भने २२ जना पण्डितले वैदिक रुद्राभिषेक गर्नेछन् । राष्ट्रपति आउने भएपछि कोषले सरसफाइ र प्रवेशद्वार निर्माणलगायत काम सम्पन्न गरेको छ । स्वागतमा मन्दिर परिसरमा धिमे र पञ्जेबाजा बजाइनेछ । महानगरीय प्रहरी वृत्त गौशालाले सुरक्षा व्यवस्था कडा बनाएको छ । कोषका कार्यकारी निर्देशक रमेश उप्रेतीका अनुसार मुखर्जीले मन्दिर परिसर प्रवेश गरेपछि वासुकीनाथ, जलाशय, विष्णु, मुक्तिमण्डप, कृतिमुख र उन्मत्त भैरव आदिको दर्शनपछि गर्भगृहमा पुग्नेछन् । दर्शन र पूजापछि उनले आगन्तुक पुस्तिकामा हस्ताक्षर गर्ने र त्यसपछि कोषका तर्फबाट मायाको चिनो दिने कार्यक्रम रहेको उप्रेतीले जानकारी दिए । भारतीइ पूर्वराष्ट्रपति केआर नारायणनले १८ वर्षअघि पशुपतिनाथमा पूजा गरेका थिए ।"
नेतालाई गम्भीर बन्न पूर्वराजाको आग्रह,"काठमाडौः पूर्वराजा ज्ञानेन्द्र शाहले राजनीतिक दलका नेताहरूलाई आफूले दिएको सुझावप्रति गम्भीर हुन आग्रह गरेका छन् । उनले भने, दसैंको शुभकामना सन्देशमा उठाएका प्रश्न र वनकालीमा सम्पन्न हिन्दु अन्तर्राष्ट्रिय सम्मेलनमा सम्बोधनका क्रममा आफूले दिएका अभिव्यक्तिप्रति नेताहरू गम्भीर हुनैपर्छ ।' कमलादीमा मंगलबार बहिनी शोभा शाहीका हातबाट भाइटीका ग्रहण गरेपछि सञ्चारकर्मीलाई संक्षिप्त प्रतिक्रिया दिँदै पूर्वराजा शाहले भने, दसैंको शुभकामना सन्देशमार्फत धेरै कुराहरू बाहिर आइसकेको छ । त्यसैगरी वनकालीको कार्यक्रममार्फत पनि आफूले केही कुरा राखेको हुँदा त्यसप्रति नेताहरू गम्भीर हुनुपर्यो ।' शाहले दसैं सन्देश तथा वनकालीमा दिएको अभिव्यक्तिमा चरम बाह्य हस्तक्षेप, जनतामा देखिएको निराशा, गन्तव्यहीन यात्रा नेपालको निमित्त अभिशाप सिद्ध भएको र त्यसको जनताले नेतालाई जबाफदेही बनाउनुपर्ने आग्रह गरेका थिए । त्यसैको पूरकका रूपमा वनकालीमा पूर्वराजा शाहले यस्तो विषम, जटिल र क्लिष्ट परिस्थिति किन र कसरी सृजना भयो, यसका कारक तत्व केके हुन् भन्ने कुरा अब नेपाली जनताले नै प्रश्न गर्र्नै बेला भएकोतर्फ जोड दिएका थिए । भाइटीकाका दिनको अभिव्यक्तिमा आफूले उठाएका साधारण जनतासँगको अन्तरक्रियापछि आएको पनि उनले बताए । राष्ट्रिय कार्यसूची र शक्ति सन्तुलन राष्ट्रिय सहमतिको मूलमन्त्र रहेको भन्दै नेपालको अस्तित्व, स्वाभिमान एवं गौरवगाथाको समग्र रक्षाका लागि आमनेपालीलाई एक हुन आह्वानसमेत पूर्वराजाले दशैंको सन्देशमार्फत गरेका थिए ।"
'मन्दिरको भेटीले मात्र प्रदेश धान्न सकिन्नँ',"महोत्तरी: सङ्घीय समाजवादी फोरम नेपालका वरिष्ठ नेता एवम पूर्वमन्त्री हरिनारायण यादवले जनकपुरस्थित जानकी मन्दिरको भेटीबाट प्राप्त हुने आम्दानीले २ नम्बर प्रदेश धान्न नसकिने बताएका छन्। पार्टी प्रशिक्षण एवम् क्षेत्रीय भेलालाई सम्बोधन गर्न महोत्तरीको गौशाला आएका पूर्व कृषिमन्त्री यादवले पत्रकारसँग कुराकानी गर्दै सङ्घीयताअनुसार कायम भएको दुई नम्बर प्रदेशमा वन, जङ्गल, औद्योगिक क्षेत्र, पर्यटन क्षेत्र लगायतका आम्दानीका स्रोत नभएकाले यस क्षेत्रका प्रमुख स्थल मानिने जनकपुरस्थित जानकी मन्दिरबाट प्राप्त हुने आम्दानीले मात्र यो प्रदेशलाई धान्न नसकिने बताए। आफुहरुले जनसङ्ख्याका आधारमा प्रदेश गठन गरिनुपर्ने माग गर्दै आएकाले तराईमा दुई प्रदेश आवश्यक रहेको उनले प्रतिक्रिया दिए। एक अर्को प्रसङ्गमा यादवले आफूहरुको आन्दोलन मधेस मुक्तिका लागि मात्र नभई देशका सम्पूर्ण आदिवासी, जनजाति, मुस्लिम, पिछिडिएको हरेक समुदायको संविधानमा समान हकअधिकार स्थापित गराउनका लागि रहेको बताए। हकअधिकार संविधानलाई संशोधन गरी उनीहरुको माग पूरा गरिनुपर्ने अतिआवश्यक रहेको उनले बताए। प्रधानमन्त्रीको चुनावपूर्व भएको सम्झौताअनुरुप छठसम्म आफूहरुको माग सम्बोधन नगरे आफूहरुले सरकारलाई दिएको समर्थन फिर्ता लिई नयाँ शिराबाट आन्दोलनमा उत्रिने उनले चेतावनी दिए। त्यस्तै, सोही कार्यक्रमबीच पूर्वसभासद् एवम् केन्द्रीय सदस्य कौशलकुमार यादवले सरकारले नै मधेसीमाथि विभेद गर्दा आफूहरु आन्दोलनमा उत्रेको बताए। आफूहरुको यो लडाइँ कुनै व्यक्तिगत, जातिगत, सामाजिक स्वार्थका लागि नभई भावी पुस्ताले गर्वका साथ आफू मधेसी सन्तान भएको पहिचान दिलाउनका लागि भएको यादवले बताए। रासस"
भारतीय राष्ट्रपति मुखर्जीले यसरी गरे पशुपतिमा विशेष पूजा (फोटोफिचर),"काठमाडौं: भारतीय राष्ट्रपति प्रणव मुखर्जी पशुपतिनाथ मन्दिरको दर्शनका साथै विशेष पूजा गरेका छन् । राष्ट्रपति मुखर्जीले पशुपतिनाथ मन्दिरको गर्भगृहमा दक्षिणपट्टि बसेर विशेष पूजा गरेका हुन्। कोषका सदस्यसचिव गोविन्द टन्डनका अनुसार मुखर्जीले नेपालका राष्ट्रपति, पूर्वराजाले जस्तै मन्दिरको गर्भगृहमा दक्षिणपट्टि बसेर अभिषेकसहित विशेष पूजा गरेका हुन्। मुखर्जीलाई मन्दिरका मूलभट्ट गणेश भट्टले विशेष पूजा गराए। पशुपतिको पश्चिम मूलद्वारमा मुखर्जीको स्वागतमा नेपाल वेद विद्या श्रमका एक सय ८ बटुकले स्वस्तिवाचन गरेका छन् भने भने २२ जना पण्डितले वैदिक रुद्राभिषेक गरे। मुखर्जीले मन्दिर परिसर प्रवेश गरेपछि वासुकीनाथ, जलाशय, विष्णु, मुक्तिमण्डप, कृतिमुख र उन्मत्त भैरव आदिको दर्शनपछि गर्भगृहमा पुगेका थिए। दर्शन र पूजा सकेर उनले आगन्तुक पुस्तिकामा हस्ताक्षर गरे भने कोषका तर्फबाट मायाको चिनो ग्रहण गरे। त्यस्तै पशुपति सिर्जनशिल युवा क्वलले बाँसुरी बजाएर स्वागत गरेको छ भने नव अम्मरकान्तेश्वर युवा क्लवले धिमे बाजा बजाएर मुखर्जीको स्वागत गरेको छ। त्यस्तै पशुपति मन्दिर परिसरमा बजाइने परम्परागत पञ्चेबाजा र कुश्लेबाजा बजाएर राष्ट्रपतिको स्वागत गरिएको थियो। तस्बिर: विकास कार्कीअन्नपूर्ण"
भारतीय राष्ट्रपतिको आगमन पोखराका लागि महत्वपूर्ण अवसर,"पोखरा: अघिल्लो वर्ष पोखरामा सम्पन्न सार्क मन्त्रिपरिषद् बैठक (मिनी सार्क सम्मेलन) र बेलायती राजकुमार ह्यारीको पोखरा भ्रमणले अन्तर्राष्ट्रिय चासो र चर्चाको विषय बनेको पोखरा यतिखेर भारतीय राष्ट्रपति प्रणव मुखर्जीको स्वागतको अन्तिम पर्खाइमा छ। विश्वका प्रमुख पर्यटकीय गन्तव्यमध्येमा एक महत्वपूर्ण गन्तव्यका रुपमा आफ्नो पहिचान स्थापित गरेको पोखरा पछिल्ला समयमा अन्तर्राष्ट्रियस्तरका महत्वपूर्ण व्यक्तिको भ्रमणको स्थल समेत बन्नुले यसको गरिमा र महत्व अझै बढाएको छ। भारतीय राष्ट्रपतिको शुक्रबार हुन लागेको पर्यटकीय नगरी पोखराको भ्रमणले यो विदेशी राष्ट्रप्रमुखको भ्रमणको प्राथमिकतामा पनि परेको पश्चिमाञ्चल क्षेत्रीय प्रशासक खगराज बराल बताउँछन्। 'राष्ट्रपति मुखर्जीको भ्रमणले पोखराको गरिमा र महत्वलाई थप उचाइमा पुयाएको छ,' उनले भने, 'नेपाल भ्रमणको कार्यक्रममा पोखरा पनि पर्नु यहाँका लागि महत्वपूर्ण अवसर हो।' राष्ट्रपतिको पोखरा भ्रमणलाई भव्य बनाउनका लागि सम्पूर्ण तयारी गरिएको उनले जानकारी दिए। पर्यटकीय नगरी पोखरामा भारतीय राष्ट्रपतिको आगमन यहाँको पर्यटकीय विकासका लागि पनि महत्वपूर्ण अवसर भएको पर्यटन सम्बद्ध व्यक्तिको धारणा छ। पोखरा पर्यटन परिषद्का अध्यक्ष सोम थापाले भारतीय राष्ट्रपतिको नेपाल भ्रमणका क्रममा पोखरा आगमन हुने विषयले स्वभावतः अन्तर्राष्ट्रिय सञ्चारमाध्यममा पनि स्थान पाउने बताउँछन्। 'राष्ट्रपतिको आगमनसँगै पोखरा अति विशिष्ट दर्जाका व्यक्तिको भ्रमण स्थलसमेत हो भन्ने कुरालाई चरितार्थ गर्दछ,' थापाले भने, 'यस भ्रमणसँगै पोखराले विश्वका विशिष्ट पाहुनालाई समेत आकर्षित गर्नुका साथै पोखरा पर्यटनको सुरक्षित गन्तव्य भएको कुरालाई स्वतःस्फूर्त रुपमा अन्तराष्ट्रिय रुपमा स्थापित गराउनेछ।' सांस्कृतिक, भौगोलिक लगायतका विविध कारणले युगौँदेखि मित्रवत् सम्बन्ध रहेको मित्रराष्ट्र भारतका राष्ट्रपतिको नेपाल भ्रमण आफैँमा महत्वपूर्ण उपलब्धि भएको बताउने पश्चिमाञ्चल होटेल सङ्घका अध्यक्ष भरतराज पराजुली उनको पोखरा भ्रमण सम्पूर्ण पर्यटन व्यवसायीका लागि सुखद् पक्ष भएको धारणा राखे। भूकम्पपछिको पर्यटनमा भारतीय पर्यटकको कम आगमन भएको अवस्थामा पर्यटकीय नगरी पोखरामा पनि उहाँको भ्रमणको कार्यक्रम रहनुले भारतीय पर्यटक थप आकर्षित गर्न महत्वपूर्ण सहयोग पुग्ने पराजुलीले बताए। अत्यन्त अनुकूल मौसमको समयमा हुन लागेको भारतीय राष्ट्रपतिको पोखरा भ्रमणको कार्यक्रमले विश्वका अन्तर्राष्ट्रिय सञ्चारमाध्यमको ध्यानसमेत आकर्षित गर्ने बताउँदै उनले भ्रमणसँगै अन्तर्राष्ट्रियस्तरमा यहाँको पर्यटन प्रवद्र्धनमा पनि थप सहयोग पुग्ने विश्वास व्यक्त गरे। भ्रमणले पोखराको गरिमा र महत्वलाई थप उचाइमा पुर्याउने पोखराका वरिष्ठ समाजसेवी एवम् उद्यमी गणेशबहादुर श्रेष्ठले बताए। 'पोखरेली जनता भारतीय राष्ट्रपतिको न्यानो स्वागतको अन्तिम तयारीमा छन्,' स्वागत व्यवस्थापन उपसमितिका संयोजकसमेत रहेका श्रेष्ठले भने, 'पोखरामा उहाँलाई यहाँका धार्मिकस्थलको अवलोकन गराउन र नागरिक अभिनन्दनसमेत गर्न पाएको भए अझै राम्रो हुने थियो।' अन्तर्राष्ट्रियस्तरका अति विशिष्ट पाहुनालाई पोखरामा स्वागत गर्न पाउनु समग्र पोखरावासीका लागि महत्वपूर्ण उपलब्धि एवम् अवसर भएको उहाँको भनाइ छ। रासस"
भारतीय राष्ट्रपति मुखर्जीले के लेखे पशुपतिनाथको आगन्तुक पुस्तिकामा,काठमाडौं: भारतीय राष्ट्रपति प्रणव मुखर्जीले बिहीबार बिहान पशुपतिनाथ मन्दिरमा विशेष पूजाआराधना गरेका छन् । पूजाआराधना गरेर पशुपतिनाथ मन्दिर परिसरमा राखेको आगन्तुक पुस्तिकामा मुखर्जीले पवित्र पशुपतिनाथ मन्दिरमा फेरि आउन पाउँदा खुसी लागेको उल्लेख गरेका छन् । विशेषपूजामा भागिदार बन्न पाउँदा आनन्द महशुस भएको बताउँदै मुखर्जीले दर्शनको व्यवस्था मिलाएकोमा मन्दिर व्यवस्थापनलाई धन्यवाद दिएका छन् । मुखर्जीले नेपाल भारत मैत्री पशुपतिनाथमा धर्मशाला परियोजना स्थापना गर्न सहयोग गर्न पाउनु भारतका लागि खुसीको कुरा भएको बताएका छन् । परियोजनाको स्थापनाका लागि सहयोग गर्दै आफ्नो राजकीय भ्रमणका क्रममा यो घोषणा गर्न पाउनु खुसी लागेको बताउँदै मुखर्जीले मन्दिर क्षेत्र आसपास रहेका घाटहरुको पुर्ननिर्माणमा सहयोग गर्ने उल्लेख गरेका छन् ।
पार्टीभित्रै दाहाल आलोचित,"काठमाडौः सरकार नेतृत्व गरेको एक सय दिन नपुग्दै नेकपा माओवादी केन्द्रभित्रैबाट प्रधानमन्त्री पुष्पकमल दाहालको तीव्र आलोचना सुरु भएको छ । परिवारका सदस्यलाई राजनीतिक नियुक्ति दिलाएको, भारतीय राष्ट्रपति प्रणव मुखर्जीको नेपाल भ्रमणमा सार्वजनिक बिदा घोषणा गरेको, इमानदार र क्षमतावानलाई पन्छाएर आफू र परिवारका सदस्य रिझाउनेलाई राजनीतिक नियुक्तिमा लगेको आरोप लगाउँदै उनको आलोचना हुन थालेको हो । उनीमाथि जनताका पक्षमा देखिने गरी कुनै निर्णय कार्यान्वयन गराउन नसकेको, पार्टीको संस्थागत निर्णय नमानेको, अध्यक्षको हैसियतमा पार्टी संगठनलाई बेवास्ता गरी निर्वाचन गराउने घोषणा गरेको, भारत र चीनबीच सन्तुलन कायम राख्न नसकेको जस्ता आरोप पार्टीभित्रैबाट लागेको छ । भारतको गोवामा जाँदा प्रधानमन्त्री दाहालले आफ्ना परराष्ट्र मामिला सल्लाहकार ऋषि अधिकारीको नाम काटेर निजी चिकित्सक युवराज भुसाललाई लगेको विषय सेलाउन नपाउँदै प्रशासनिक सल्लाहकारमा भाइ नारायण दाहाललाई नियुक्त गरेपछि उनको तीव्र आलोचना सुरु भएको छ । पार्टी केन्द्रीय समितिका सचिवालय सदस्य नारायण दाहाललाई प्रशासनिक सल्लाहकार नियुक्त गरेको विषयमा वरिष्ठ नेता नारायणकाजी श्रेष्ठले व्यंग्यात्मक शैलीमा विरोध जनाएका छन् । पार्टी अध्यक्ष दाहालको संरक्षण गरेजस्तो गरेर पत्याउनै नसकिने निर्णय प्रधानमन्त्री दाहालबाट नभएको हुनसक्ने भन्दै श्रेष्ठले सामाजिक सञ्जालमार्फत अभिव्यक्ति सार्वजनिक गरेका छन् । हाम्रो पार्टी र अध्यक्ष एवं प्रधानमन्त्री प्रचण्डको इज्जत, प्रतिष्ठा र मूल्यमाथि किन यति निर्मम प्रहार भइरहेको छ ? हालै नियुक्त भएका प्रधानमन्त्रीका प्रशासनिक सल्लाहकार उही हाम्रो पार्टीको केन्द्रीय समितिको सचिवालय सदस्य नारायण दाहाल नै हो भनेर किन प्रचार हुँदैछ ? यो हुनै सक्दैन । प्रशासनिक सल्लाहकारमा कोही नारायण दाहाल नाम गरेको पूर्ववरिष्ठ प्रशासक वा दक्ष प्रशासनविद्लाई नियुक्त गरिएको हुनुपर्छ । संयोगले नाम जुध्यो । बस । होइन र !' श्रेष्ठले सामाजिक सञ्जालमा लेखेका छन् । प्रशासनिक सल्लाहकार नियुक्त भएका नेता नारायण दाहालले भने श्रेष्ठको अभिव्यक्तिलाई गैरराजनीतिक टिप्पणीको संज्ञा दिएका छन् । वरिष्ठ नेतालाई भेट्न प्लेकार्ड बोकेर जानुपर्ला,' दाहालले अन्नपूर्णसँग भने । परिवारका सदस्य र निकटलाई राजनीतिक नियुक्ति दिलाएको, जनताको पक्षमा काम गर्न नसकेको, पार्टी निर्णय नमानेको, भारत र चीनबीच सन्तुलन कायम राख्न नसकेको आरोप । अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीविरुद्ध संसद्मा पूर्वलडाकु कमान्डरसमेत रहेका सांसद महेन्द्रबहादुर शाहीले दर्ता गराएको महाभियोग प्रस्तावको पक्ष र विपक्षमा पार्टीभित्र मत विभाजित रहेका बेला प्रधानमन्त्री दाहालले पनि दोहोरो भूमिका निर्वाह गरेको नेताहरूले बताएका छन् । महाभियोग प्रस्ताव तत्काल अगाडि बढाउने पक्षमा नदेखिएका दाहाल सुरुका दिनमा आफूलाई थाहा नभएको भन्दै पन्छिन खोजेका थिए भने पछिल्ला दिन प्रस्तावको पक्षमा बाहिर खुलेर लागेका छन् । ऊर्जामन्त्री जनार्दन शर्मासहितका केही नेता महाभियोग प्रस्तावको पक्षमा वकालत गरिरहेका छन् भने अन्य नेता खुल्न सकेको देखिँदैन । महाभियोग प्रस्तावबारे पार्टीभित्र निर्णय नगराई केही नेताको इच्छामा दर्ता गराइएको भन्दै दाहालनिकट नेताहरूले विरोध जनाएका छन् । केन्द्रीय सचिवालय सदस्य मणि थापाले सामाजिक सञ्जालमा लेखेका छन्, विचारमा संकट आए विचारको विकास गर्न सकिन्छ । राजनीतिमा संकट आए उपायको खोजी गर्न सकिन्छ तर विश्वासमा संकट आएपछि संकट गहिरिन्छ । आज माओवादी आन्दोलनभित्र र बाहिर विश्वासको संकट गहिरिँदैछ । उपायको अन्वेषण गर्ने बेला भइसक्यो ।' पार्टी एकता प्रक्रियामा आएका नेता पनि प्रधानमन्त्री दाहालको गतिविधिप्रति दिक्क बन्न थालेका छन् । हामीले पार्टी एकता गर्नु थियो गर्यौं । सरकारको नेतृत्व गर्ने अवसर आयो, गर्यौं तर परिस्थिति हाम्रो अनुकूल बनिरहेको छैन किनकि यसको जबाफ काठमाडौसँग छैन, दूरदराजका गाउँ दुःख पाएका कार्यकर्ता र जनतासँग छ, उनीहरूका कुरा सुन्ने धैर्य गरौं', एकता प्रक्रियामा आएका थापाले सामाजिक सञ्जालमा लेखेका छन् ।"
भारतीय राष्ट्रपति पोखरा आगमनको पूर्वअभ्यास गरियो,"पोखरा: भारतीय राष्ट्रपति प्रणव मुखर्जीको शुक्रबार हुने पोखरा भ्रमणको पूर्वतयारी स्वरुप बिहीबार पूर्वअभ्यास गरिएको छ । राष्ट्रपति मुखर्जी सर्वप्रथम आउने पोखरा विमानस्थलदेखि उनले केही समय आराम गर्ने होटल पोखरा ग्रान्ड र पूर्व भारतीय गोर्खा सैनिकलाई सम्बोधन गर्ने भारतीय पेन्सन क्याम्पसम्म पूर्वअभ्यास गरिएको हो। पूर्वाभ्यासमा पश्चिमाञ्चल क्षेत्रीय प्रशासक खगराज बराल, नेपाली सेनाका पश्चिम पृतनापति जगदीशचन्द्र पोखरेल, कास्कीका प्रमुख जिल्ला अधिकारी हरिप्रसाद मैनालीलगायतको उपस्थिति थियो। राष्ट्रपति भ्रमणका लागि आवश्यक सम्पूर्ण तयारी लगभग अन्तिम चरणमा पुगेको पश्चिमाञ्चल क्षेत्रीय प्रशासक खगराज बरालले जानकारी दिए। रासस"
भारतीय राष्ट्रपति मुखर्जी र एमाले नेता नेपालबीच भेटवार्ता,"काठमाडौंः भारतीय राष्ट्रपति प्रणव मुखर्जी र नेकपा एमालेका बरिष्ठ नेता एवम् पूर्वप्रधानमन्त्री माधव नेपालबीच भेटवार्ता भएको छ। होटल हायातमा बिहीबार बिहान भएको भेटवार्तामा उनीहरुबीच नेपाल भारत सम्बन्ध, द्विपक्षीय हित, संविधान कार्यान्वयन लगायतका विषयमा कुराकानी भएको थियो। नेपालको तीन दिने राजकीय भ्रमणमा रहेका भारतीय राष्ट्रपति मुखर्जीलाई भेट्न पूर्वप्रधानमन्त्रीसमेत रहेका एमाले नेता नेपाल हायात होटल पुगेका थिए। भारतीय राष्ट्रपति मुखर्जीले नेपाल भ्रमणको दोस्रो दिन विभिन्न राजनीतिक दलका नेताहरुसँग भेटवार्ता गर्ने कार्यक्रम छ। यसअघि बिहीबार बिहान पशुपतिनाथ मन्दिरको दर्शन गर्नुका साथै पूजा अर्चना गरेका थिए।"
भारतीय राष्ट्रपति र शीर्ष नेताबीचको भेट आज,"काठमाडौं: नेपाल भ्रमणमा रहेका भारतीय राष्ट्रपति प्रणव मुखर्जी र नेपालका विभिन्न राजनीतिक दलका शीर्ष नेताबीच आज साँझ भेटवार्ता हुने भएको छ । मधेसी मोर्चामा आवद्ध दलका नेताहरुसँग मुखर्जीले सामूहिक भेटवार्ता गर्ने कार्यक्रम छ भने नेपाली कांग्रेस, नेकपा एमाले, माओवादी केन्द्रका अध्यक्षसँग भेटवार्ता हुनेछ । दलका शीर्ष नेताहरु मुखर्जीलाई भेट्न साँझ मुखर्जी रहने होटल हायातमा पुग्नेछन् । प्रधानमन्त्रीको हैसियतमा पुष्पकमल दाहाल प्रचण्डले बुधबार नै मुखर्जीलाई भेटेकोले आजको भेटमा भने प्रचण्डले माओवादी केन्द्रको अध्यक्षका हैसियतले भेट्नेछन् ।"
