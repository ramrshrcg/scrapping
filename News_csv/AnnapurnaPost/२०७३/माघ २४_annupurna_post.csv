शीर्षक,विवरण
ट्रम्प र विश्व,"प्रजातन्त्रमा जनताले स्वतन्त्र रूपमा र आस्थाका आधारमा आफ्ना शासक र नेता छान्छन् । प्रजातन्त्रको सबभन्दा बलियो या कमजोर पक्ष पनि यही हो । बहुमतले गलत' शासक चुनिने खतरा पनि पर्याप्त हुन्छ, त्यो व्यवस्थामा । झन्डै तीन महिना पहिला अमेरिकामा भएको राष्ट्रपतीय निर्वाचनपछि विजयी डोनाल्ड ट्रम्पलाई चुन्नु गलत थियो या थिएन, त्यो अमेरिकी जनताले समीक्षा गर्ने विषय हो । तर राष्ट्रपति भएको दुई साताभित्रै उनले लिएका कतिपय निर्णय र उनले प्रदर्शन गरेका व्यवहारबाट बाहिरका मुलुक र जनता पनि प्रभावित भएका छन् । त्यसको परिणाम ट्रम्पले चाहेअनुरूप मात्र आउने छैन । उनले आधा दर्जन इस्लामिक मुलुकहरूका नागरिकको प्रवेशमा रोक लगाएका छन् । अमेरिकामा भने करिब एक लाख भिसाहरू रद्द गरिएका छन् । अस्ट्रेलियाका प्रधानमन्त्रीसँगको उनको टेलिफोन वार्ता अपमानजनक रहेको सूचना सार्वजनिक भएको छ भने उता बेलायतमा उनको हुने भनिएको यात्राबारे अनिश्चितता देखिएको छ । एउटा शक्तिशाली मुलुकको राज्यप्रमुख विदेश जाँदा या समकक्षीहरूसँग अन्तरक्रिया गर्दा उसबाट मर्यादित व्यवहार अपेक्षित हुन्छ, मतभेदकै विषय र प्रतिकुल वातावरणमा पनि । अमेरिकाभित्रै उनका केही निर्णयले धर्मका आधारमा कसैलाई रोजगार दिने या नदिने अधिकार प्रदान गरेको छ । आप्रवासीको आगमनमा कडाइ, उनीहरूप्रति अपमानजनक र भेदभावयुक्त निर्णय राष्ट्रपति ट्रम्पले लिएपछि चार दर्जनजति प्रतिष्ठित शिक्षण संस्थाका प्रमुखहरूले विरोध गरेका छन् भने कतिपय संस्थाहरूमा त्यसको विरोध सुरु भएका छन् । बाहिरी जगत्मा प्रश्न उठ्न थालेको छ अमेरिकी राष्ट्रपतिले अमेरिकी मूल्य, मान्यता र चरित्रलाई प्रतिनिधित्व गर्ला त ? त्योसँगै अनिश्चिततापूर्ण अर्को बहस सुरु भएको छ, के रहेछ त अमेरिकी मूल्य, मान्यता र चरित्र ? उनका केही निर्णयहरू पक्कै पनि अमेरिकाका आन्तरिक मामिला हुन्, तर मर्यादित कूटनीतिक व्यवहारसँगै बाहिरी विश्वलाई अनि व्यवस्थित विश्व व्यवस्थालाई प्रतिकूल असर पार्ने उनका निर्णयले प्रतिक्रिया र प्रतिरोध दुवै जन्माउन सक्छ । त्यसको प्रभाव अमेरिकी सीमाभित्र मात्रै सीमित रहँदैन । धर्म, जात र वर्णका आधारमा भेदभाव गर्न नपाइने विश्वले अँगालेको मान्यतालाई आन्तरिक प्रयोजनको लागि पनि ट्रम्पले अवमूल्यन गर्न थालेका छन् । त्यसले अमेरिकी हैसियतकै अवमूल्यन हुनेछ । अमेरिकाभित्र जन्मिएको प्रतिरोधलाई त्यहाँको न्यायपालिका र व्यवस्थापिकाले धेरै दिन बेवास्ता गर्न सक्ने छैनन् सम्भवतः । तर के अमेरिका आफैंले बोकेको र फिँजाएको मूल्यप्रति अड्ला ? त्योबिनाको अमेरिकाको स्थान र अस्तित्व विश्वमा के होला ? यो बहसको निक्र्योल या त ट्रम्पले आफूलाई फेरेर हुनेछ या अमेरिकाले ट्रम्पलाई नियन्त्रित गरेर ।"
"सरकारमा बस्ने औचित्य सकियो, मन्त्रीलाई फिर्ता बोलाउँछौंः लोहनी","काठमाडौंः राष्ट्रिय प्रजातन्त्र पार्टीका राष्ट्रिय अध्यक्ष डा प्रकाशचन्द्र लोहनीले वर्तमान सरकारमा आफ्नो पार्टीको उपस्थितिको औचित्य सकिएकाले छिट्टै मन्त्रीहरुलाई फिर्ता बोलाउने बताएका छन्। लोहनीले सरकारमा राप्रपाको उपस्थिति भएपनि कुनैपनि कुरामा साझेदारी नभएको बताए। उनले भने,सरकारको महत्वपूर्ण काम तथा निर्णयहरुमा राप्रपाको कुनै साझेदारी देखिएन। त्यसैले सरकारमा रहीरहने कुरा अब स्वीकार गर्न सकिँदैन। यसबारेमा पार्टीभित्रपनि गम्भीर कुरा उठेको छ। सोमबार रिपोर्टर्स क्लब नेपालले आयोजना गरेको साक्षात्कारमा लोहनीले आफ्नो पार्टी अब सरकारमा रहने कि नरहने भन्नेबारेमा पार्टीभित्रको कार्य सम्पादन समितिको बैठकले निर्णय गर्ने जनाए। उनले भने,यो सरकारको तौरतरिका हेर्दा अब हाम्रो पार्टी सरकारमा बस्ने औचित्य समाप्त भयो। उनले प्रधानमन्त्री पुष्पकमल दाहाल प्रचण्ड नेतृत्वको वर्तमान सरकारको नियत नै चुनाव गर्ने खालको नभएको आरोप लगाए। लोहनीले भने,संवैधानिक आयोगले अघि सारेको प्रतिवेदनको निहुँ निकालेर अहिले विभिन्न बखेडा झिक्ने काम भइरहेको छ। यो चुनाव पन्छ्याउने काम हो। उनले संसदमा टेबुल भएको संविधान संशोधन विद्येयकको कुनै औचित्य नै नरहेको दाबी गरे। लोहनीले भने,अहिले अघि सारिएको संशोधनले मुलुकको हित गर्दैन। संशोधनमा उल्लेख गरिएको कतिपय विषयहरुले देशको राष्ट्रिय हित गर्दैन। उनले ५ नम्बर प्रदेशको सीमांकन हेरफेरको विषय र नागरिकताको प्रावधान गलत भएको टिप्पणी गरे। प्रचण्ड नेतृत्वको वर्तमान सरकारलाई चुनाव गराउँदा आफूले छोड्नुपर्ने हो कि भन्ने पीर देखिएको आशंका व्यक्त गर्दै उनले भने,सरकारको यो प्रवृत्ति दुर्भाग्यपूर्ण छ।"
देश विखण्डनको कुरा गर्नेमाथि कारबाही हुन्छः गृहमन्त्री निधि,"जनकपुरधामः उपप्रधान एवं गृहमन्त्री विमलेन्द्र निधिले देश विखण्डनको कुरा गर्नेहरुमाथि कडा कारबाही हुने बताएका छन्। सोमबार जनकपुरमा सशस्त्र प्रहरी बल सीमा सुरक्षा कार्यालय धनुषाको नवनिर्मित भवनको उद्घाटन गर्दै उनले कसैले राष्ट्रिय अखण्डतालाई विथोल्ने गरी क्रियाकलाप गरे सरकार चुप लागेर नबस्ने बताएका हुन्। उनले भने,राज्य विखण्डन गर्ने कुरा कसैले गर्छ भने त्यो सैह्य हुँदैन। त्यस्ता व्यक्तिमाथि कारबाही हुन्छ। गृहमन्त्री निधिले संविधानमा रहेका केही कमिकमजोरीहरुलाई संशोधन गर्न संसदमा संशोधन प्रस्ताव टेबुल गरिएको बताए। उनले प्रतिगमनकारी र उग्रवादीवामपन्थी शक्तिहरुले संविधान संशोधन प्रस्तावको विरोध गरिरहेको आरोप लगाए।उनले २०७४ माघ ७ गतेसम्म तीनवटा निर्वाचन गराउनु पर्ने भएकाले सरकार निर्वाचनको तयारीमा रहेको बताए।"
निर्वाचन नभए संविधान फेल हुन्छः कोइराला,"भक्तपुरः नेपाली कांग्रेसका महामन्त्री डा शंशाक कोइरालाले निर्वाचन नभए संविधान असफल हुने बताएका छन्। कोइरालाले सरकारले ०७४ माघ ७ गतेभित्र तीन तहको निर्वाचन गर्न नसके संविधान पूर्णरुपमा असफल हुने बताएका हुन्। रफत सञ्चार क्लवले सोमबार भक्तपुरमा गरेको साक्षात्कारमा उनले आउँदो जेठ १० भित्र कुनै पनि हालतमा स्थानीय निकायको निर्वाचन गर्नुपर्ने बताए। कांग्रेस स्थानीय निकायको निर्वाचन गरेर मात्र संविधान संशोधन गर्नुपर्छ भन्ने पक्षमा रहेको बताउँदै कोइरालाले सबै नेता तथा कार्यकर्तालाई स्थानीय निर्वाचनमा होमिन आग्रहसमेत गरे। कांग्रेस हिमाल, पहाड र तराईलाई छुट्याएर संघीय प्रदेश बनाउनुपर्छ भन्ने पक्षमा नरहेको बताउँदै उनले पार्टीका केही नेताले भन्दैमा संविधान संशोधन गर्न नसकिने बताए। संविधान संशोधन गर्न दुई तिहाइ बहुमत आवश्यक पर्ने भएकाले कांग्रेस पहाडलाई विभाजन गरेर संघीय प्रदेश बनाउनु हुन्न भन्ने पक्षमा रहेको उनको भनाइ थियो। उनले पाँच नम्बर प्रदेशलाई पहाडबाट विभाजन गर्दा सामाजिक एकता तथा सद्भावना खल्बलीने बताउँदै मधेसी मोर्चाले भन्दैमा कांग्रेस संविधान संशोधनमा नलाग्ने बताए। अहिलेको संविधान ९२ प्रतिशत सभासद्ले पारित गरेको स्मरण गर्दै कोइरालाले विश्वमै सबैभन्दा बढी बहुमतले बनाएको संविधानलाई अल्पमतले भन्दैमा संशोधन संशोधन गर्न नसकिने जिकिर गरे।"
तमलोपाका महामन्त्री भन्छन्मुलुकमा पहिले संसदीय निर्वाचन हुन्छ,"वीरगन्जः तराई मधेस लोकतान्त्रिक पार्टीका महामन्त्री जितेन्द्र सोनारले स्थानीय तहको भन्दा पहिले संसदको निर्वाचन हुने बताएका छन्। सरकारले अहिले भनेको जस्तो वैैशाख वा जेठमा स्थानीय तहको चुनाव सम्भव नभएको बताए। उनले कात्तिक वा मंसिरमा संसदीय निर्वाचन हुने र त्यसपछि बन्ने नयाँ सरकारले स्थानीय तह र संघीय प्रदेशको चुनाव गराउने बताए। वीरगन्जमा सोमबार आयोजित पत्रकार भेटघाट कार्यक्रममा महामन्त्री सोनारले वैशाख वा जेठमा स्थानीय तहको चुनाव गरेर सरकारले जनतालाई भ्रममा पार्न खाजेको बताए। 'निर्वाचन आयोगले चुनावको मिति घोषणा भएपछि एक सय २० दिनको समय चाहिन्छ भनेर पटकपटक भन्दै आएको छ ,महामन्त्री सोनारले भने,अहिलेसम्म ऐन कानुन पनि सबै बनिसकेको छैन। स्थानीय तहको संरचनाबारे पनि व्यापक विवाद कायमै छ। यस्तो अवस्थामा वैशाख वा जेठमा चुनाव गराउँछौं भन्नु जनतालाई भ्रममा राख्नु बाहेक अरु केही पनि होइन। सत्तारुढ र प्रमुख प्रतिपक्षी दलहरुले पनि अहिले स्थानीय तहको चुनाव गराउन नचाहेको उनको भनाई छ। उनले भने,संविधान संशोधन गरेर कात्तिक वा मंसिरमा पहिले संसदीय निर्वाचन गर्नु पर्छ भन्ने मधेसी मोर्चाको पनि माग हो। अहिले संसदमा टेबुल भएको संविधान संशोधन प्रस्ताव परिमार्जनसहित पारित हुने दाबी उनले गरे। संविधान संशोधनमा एमालेले अहिले गरिरहेको विरोध नौटंकी मात्र भएको टिप्पणी गर्दै महामन्त्री सोनारले एमालेकै समर्थनमा संशोधन प्रस्ताव पास हुने जिकिर गरे। संशोधनमा एमालेको विरोध सत्तामा साझेदारीका लागि बार्गेनिङ मात्र हो,सोनलले भने, दुईचार मन्त्री पायो भने एमाले पनि सरकारमा जान्छ र संशोधनमा सहयोग गर्छ। अहिले चुनावका लागि सरकारले गरिरहेको हतारले मुलुकमा नयाँ मुठभेड निम्त्याउने खतरा रहेको उनको भनाइ छ।"
