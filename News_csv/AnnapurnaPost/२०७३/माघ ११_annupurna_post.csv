शीर्षक,विवरण
माओवादी प्रतिगमन,"हतियार उठाई मुलुकमा १७ हजारको हत्याको नराम्रो र अविस्मरणीय कारक बनेको माओवादीले २०६३ को राजनीतिक परिवर्तनको केन्द्र र कारकसमेत रहेको दाबी गर्दै आएको छ । राजनीतिक परिवर्तनमा आन्तरिक र बाह्य कारण दुवै छन् र माओवादीको महत्वपूर्ण भूमिका थियो त्यो परिवर्तनमा भनी नकार्न मिल्दैन । माओवादी कति राष्ट्रिय स्वाधीनता र मुलुकको सार्वभौम हैसियत सुदृढ गर्न लागिपरेको थियो त्यसताका र कति सत्ताको लागि बाह्य शक्तिको कठपुतली बनेको थियो, त्यो अहिले निरन्तर बहसको विषय बनेको छ र भावी इतिहासले त्यसको सत्यतथ्यबारे वस्तुनिष्ठ निष्कर्ष निकाल्नेछ । यी विवादास्पद विश्लेषण र आरोपप्रत्यारोपबीच पनि माओवादीलाई उसले मात्र हैन, नेपाली कांग्रेस र एमालेले पनि प्रगतिशील', अग्रगामी' र क्रान्तिवादी' शक्तिको रूपमा स्वीकार गर्दै आएका छन् । माक्र्सवाद र माओवादी दर्शनलाई स्वीकार गरेको र त्यसै आधारमा वर्गीय संघर्षलाई उक्त सशस्त्र विद्रोहको निर्देशक सिद्धान्तका रूपमा प्रस्तुत गर्दै आएको माओवादीमा अहिले चिन्तन र चरित्रको विचलन स्पष्ट रूपमा देखा पर्न थालेको छ । जात र जातीयताका आधारमा संगठनात्मक कार्यविधि अघि बढाउन माओवादी केन्द्रले परिपत्रका रूपमा पार्टीभित्र सञ्चार गरेको छ । सम्भवतः त्यसले पार्टीभित्र नीतिगत र संरचनात्मक स्वरूप लिनेछ छिट्टै । जात, जातीयता नै नेपालको सन्दर्भमा वर्ग र वर्गीयताका आधार मानेर माओवादीले उसले अपवित्र र अस्वीकार्य मान्दै आएको हिन्दु वर्णा श्रमलाई निरन्तरता दिने अराजनीतिक र अवैज्ञानिक निर्णय सम्भवतः राजनीतिक संगठनका रूपमा माओवादी विचलन र पतनको सबभन्दा महत्वपूर्ण कारण बन्नेछ । सामाजिक, आर्थिक, शैक्षिक तथा केही हदसम्म जातीय आधारमा समाजका सबभन्दा कमजोर, उपेक्षित र पछाडि परेकाहरूको लागि सकारात्मक विभेद नीतिअन्तर्गत विशेष अवसर प्रदान गर्नु कुनै पनि कल्याणकारी राज्यको दायित्व हो । तर जातकै आधारमा मात्र पद र प्रतिष्ठा ओगट्ने राजनीति प्रतिगामी हो । अन्ततः त्यसले जातीय असहिष्णुतालाई प्रोत्साहित गर्ने मात्र हैन, जातीय शुद्धता' या रक्तको सुनिश्चितता' को लागि अन्तरजातीय विवाहलाई समेत निषेध गर्नेछ । अन्तरजातीय विवाहबाट उत्पन्न सन्तानलाई माओवादी या उसको कानुनले कसको जातमा राख्ला ? बाको कि आमाको ? नेपाल दुई विशाल छिमेकीबीच अवस्थित हुँदा सानो लाग्छ, भौगोलिक आधारमा । तर सांस्कृतिक, जातीय, भौगोलिक र भाषिक हिसाबले ऊ भारतजतिकै विविधतायुक्त छ र ती विविधताबीचको सहयोग, सहिष्णुता र समन्वय नेपाली पहिचानको मौलिक पक्ष बनेको छ । नेपाली पहिचानलाई अझ फराकिलो बनाई सबैको सम्मानजनक अस्तित्व सुनिश्चित गर्नु आजको चुनौती हो । तर जातीय जनसंख्याको अनुपातमा दलीय संरचनाको निर्माण, जातीय बाहुल्य आधारमा राज्य, राजनीतिक संगठन तथा दलहरूको निर्माणले राजनीतिलाई अधोपतनमा लैजान्छ । माओवादी दल क्रान्तिको आवरणमा प्रतिगामी बन्न जान्छ । यसले समाजलाई जातीय विद्वेषको अखडामा समेत परिणत गर्नेछ । माओवादीले वर्गीय सिद्धान्त अस्वीकार गरेको हो भने उसको अस्तित्व अर्थहीन सावित हुनेछ छिट्टै ।"
सत्तारुढ दल र मधेसी मोर्चाको बैठक : एमालेलाई सहमतिमा ल्याउने निर्णय,"काठमाडौं : प्रधानमन्त्री निवास बालुवाटारमा सत्तारुढ दल र मधेसी मोर्चाका शीर्ष नेताबीच छलफल भएको छ । नेकपा (माओवादी केन्द्र), नेपाली कांग्रेस र मधेसी मोर्चाका शीर्ष नेता सहभागी बैठकमा सहमतिकै आधारमा राजनीतिक निकास खोज्ने सहमति भएको प्रधानमन्त्री सचिवालयले जनाएको छ । प्रधानमन्त्री पुष्पकमल दाहाल प्रचण्डको आह्वानमा मंगलबार साँझ बसेको बैठकले सहमतिमै राजनीतिक निकास खोज्न छलफललाई तिब्रता दिने निर्णय गरेको हो । बैठकमा स्थानीय तहको निर्वाचन, संविधान संशोधन र स्थानीय तह पुनसंरचना आयोगले बुझाएको प्रतिवेदनका विषयमा छलफल केन्द्रित भएको थियो । बैठकमा प्रधानमन्त्रीले राजनीतिक निकासका लागि स्थानीय तहको निर्वाचनमा जानेबारे नेताहरुको धारणा मागेका थिए । बैठकमा सत्ता पक्ष, प्रतिपक्षी दल (एमाले) र मधेस केन्द्रित दलबीच सहमति जुटाएर संविधान संशोधन, स्थानीय तह पुर्नसंरचना आयोगको प्रतिवेदन कार्यान्वयन र निर्वाचनको मिति घोषणाबारे टुंगोमा पुग्ने निर्णय भएको प्रधानमन्त्रीको निजी सचिवालयले जनाएको छ। सत्तारुढ दल र मधेसी मोर्चाको बैठकमा प्रधानमन्त्री प्रचण्ड, गृहमन्त्री बिमलेन्द्र निधि, माओवादी केन्द्रका नेता रामबहादुर थापा, मातृका यादव, कांग्रेस नेता रामशरण महत, संघीय समाजवादी फोरमका अध्यक्ष उपेन्द्र यादव, तराई मधेश लोकतान्त्रिक पार्टीका अध्यक्ष महन्थ ठाकुर, नेताहरु राजेन्द्र महतो, अनिलकुमार झा, हृदयेश त्रिपाठीलगायत सहभागी थिए।"
सरकारी वकिलहरुले बेञ्च बहिष्कार गर्नु गलतः मन्त्री नायक,"भक्तपुरः कानून, न्याय तथा संसदीय मामिला मन्त्री अजय शंकर नायकले सरकारी वकिलहरुले निहित स्वार्थका लागि बेञ्च बहिष्कार गर्नु गलत भएको बताएका छन्। मन्त्री नायकले राष्ट्रको जिम्मेवार निकायमा रहेका सरकारी वकिलले नै समानुपातिकका नाममा आफ्नो निहित स्वार्थका लागि बेञ्च बहिष्कार गर्नु कानून विपरित रहेको भन्दै राष्ट्रिय हितका विषयमा सोच्न सरकारी वकिलहरुलाई आग्रह गरे। रफत सञ्चार क्लबले आयोजना गरेको साक्षात्कार कार्यक्रममा उनले मधेसी मोर्चा र प्रतिपक्ष दलले आफ्ना हठ त्यागेर दुवै पक्षले न्यूनतम साझा सहमतिको विन्दुमा आउनु नै उत्तम हुने बताए। उनले वकिलहरुले आफ्नो हठ कायम राखे देशले विभिन्न किसिमका संकट भोग्नु पर्ने र उनीहरुले त्यसको ठूलो मूल्य चुकाउनु पर्ने बताए। उनले सरकारले चुनाव गराउँदैन भनेर प्रतिपक्षी दलहरुले हल्ला चलाएको हल्लाका पछि नलाग्न आग्रह गरे।संशोधनको विधेयक प्रतिपक्षकै सहमतिमा ल्याइएको भन्दै मन्त्री नायकले भने,निर्वाचन सम्बन्धी विद्येयकसँगै संविधान संशोधन प्रस्तावमा सहमति जुट्छ। उनले संविधान कार्यान्वयनको सफल पक्ष निर्वाचन नै भएकाले निर्धारित समयमा निर्वाचन गराएरै छाड्ने बताए।"
तत्काल निर्वाचन घोषणा हुन्छः सिंचाई मन्त्री गिरी,दाङ: सिंचाईमन्त्री दीपक गिरीले तत्काल निर्वाचन मिति घोषणा हुने बतएका छन्। रिपोटर्स क्लब दाङले मंगलबार तुलसीपुरमा गरेको साक्षात्कारमा बोल्दै मन्त्री गिरीले घोषणा गरिएकै मितिमा निर्वाचन गर्ने गरी सरकार लागी परेकाले निर्वाचन घोषणा गर्न केही ढिलाई भएको दाबी गरे। उनले सबैको सहमतिमा निर्वाचन घोषणाका लागि प्रधामन्त्री लगायत सरकार वार्ता र संवादमा निरन्तर लागिरहेको बताए। सिमांकनका विषयमा एमालेको असहमतिप्रति गिरीले आफैंले गरेको सहमति आफैले लत्याउनु राजनितिक ईमान्दारिता नहुने जिकिर गरे। कार्यक्रममा मन्त्रि गिरीले राष्ट्रियताको सवालमा कांग्रेस प्रतिवद्ध रहेको दाबी गरे। राष्ट्रियताको सवालमा कांग्रेसको धारणाका विषयमा पत्रकारहरुको जिज्ञासाको जवाफ दिदै गिरीले ईतिहासदेखि अहिलेसम्म राष्ट्रियताको वकालत कांग्रेसले नै गर्दै आएकाले यसबारेमा भ्रम नछर्न एमालेलाई आग्रह गरे। मेचिदेखि महाकालीसम्मका बाझा जमिनमा सिंचाई पुर्याउनेतर्फ आफू नेतृत्वको सिचाई मन्त्रालय सदैव लागि परेको उनको भनाई थियो। विभिन्न ठाउमा जमिन कटान रोक्नका लागि तटवन्धको कार्यलाई अघि बढाएको बताउँदै उनले वृहत्तर दाङ सिचाई आयोजनाको काम अघि बढिसकेकाले अब सिंचाईको चिन्ता हट्ने ठोकुवा गरे।
राप्रपाको राष्ट्रिय अध्यक्षमा डा लोहनी : राणाको कार्यकाल सकियो,"काठमाडौँ: राष्ट्रिय प्रजातन्त्र पार्टीको राष्ट्रिय अध्यक्ष पशुपतिशम्शेर जबराको समयावधि मंगलबार अर्थात् आज सकिएको छ । तत्कालीन राप्रपामा लागू गरिएको चक्रीय प्रणालीअनुसार लोकेन्द्रबहादुर चन्द, राणा र वरिष्ठ नेता डा प्रकाशचन्द्र लोहनीले क्रमशः पार्टीको नेतृत्व करिब छछ महिना लिने सहमति भएअनुसार चन्दले पार्टी अध्यक्षको जिम्मेवारी पूरा गरेपछि साउन ११ देखि अध्यक्ष हुनुभएका राणाले पनि छ महिनाको अवधि पूरा भएको छ। सो पार्टी र राप्रपा नेपालको एकीकरण हुनुअगावै राप्रपाको उच्चस्तरीय कार्यसम्पादन समितिको निर्णयानुसार राणाको पद आजदेखि लागू हुने गरी सकिएको हो। तत्कालीन राप्रपामा राणापछिको नेतृत्व वरिष्ठ नेता डा लोहनीले गर्ने सहमति भएको लोहनीका प्रेस सहयोगी जनक पाठकले जानकारी दिए। दुवै पार्टी एकीकरण हुँदा पनि सो विषयलाई प्राथमिकतामा राखिएको थियो। नयाँ अध्यक्षका लागि पार्टीका वरिष्ठ नेता डा लोहनीले राष्ट्रिय पदको जिम्मेवारी आजैदेखि लिनुपर्ने भए पनि पार्टी अध्यक्ष कमल थापा काठमाडौँ बाहिर रहेकाले केन्द्रीय कार्यसम्पादन समितिको बैठक आज नबस्ने भएको छ । गत मङ्सिर ६ गते दुवै पार्टी एकीकरण भएर बनेको राप्रपाको बुधबार बस्ने बैठकले डा लोहनीलाई अध्यक्षका रुपमा अनुमोदन गर्ने पार्टीका प्रवक्ता राजाराम श्रेष्ठले जानकारी दिए। पार्टी महाधिवेशन आगामी फागुन ६ देखि ९ गतेसम्म स्थानीय भृकुटीमण्डपमा हुने भएको छ। सोका लागि आवश्यक तयारीका कार्य जारी छ। महाधिवेशनको कार्यतालिका सार्वजनिक भइसकेकाले नयाँ अध्यक्ष डा लोहनीले करिब एक महिना मात्र पार्टीलाई नेतृत्व दिनुहुनेछ। उनले बुधबार आफ्नो कार्ययोजना सार्वजनिक गर्नेछ। महाधिवेशनमा आगामी नेतृत्व सर्वसम्मत रुपमा छनोट गर्न देशभर नै सहमतिबाट प्रतिनिधि छनोटको प्रयास भइरहेको छ। पार्टीको यही माघ ७ देखि १५ गतेसम्म देशभर वडा, गाउँ र नगरको अधिवेशन जारी छ। महाधिवेशनका लागि पार्टी अध्यक्ष कमल थापाको संयोजकत्वमा ५०१ सदस्य रहेको एकता महाधिवेशन व्यवस्थापन मूल समारोह समिति गठन भइसकेको छ। सोही प्रयोजनका लागि प्रचारप्रसार, मञ्च व्यवस्थापन, सुरक्षा व्यवस्थापन, अतिथि स्वागत तथा व्यवस्थापनलगायत १२ उपसमिति गठन भएका छन्। पार्टीका नेता देवेन्द्र प्रधानका अनुसार देशभर साधारण सदस्य वितरण तथा तल्लो तहदेखि प्रतिनिधि छनोटको प्रक्रिया सुरु भइसकेको छ। आगामी फागुन २ गतेसम्म देशभरबाट प्रतिनिधि छनोट गरी केन्द्रीय निर्वाचन समितिमा नाम पठाउनुपर्ने बताइएको छ। रासस"
'इगो'ले रोकियो एसएसपी सरुवा,"काठमाडौंः गृहमन्त्री विमलेन्द्र निधि र प्रहरी महानिरीक्षक उपेन्द्रकान्त अर्यालको अडान र इगो' का कारण लामो समयदेखि प्रहरी वरिष्ठ उपरीक्षक (एसएसपी) को सरुवा रोकिएको छ । गृहमन्त्री निधि र महानिरीक्षक अर्याल दुवै एसएसपीको सरुवा गर्न तयार भए पनि दुवैले फरक सूची बनाएपछि समस्या उब्जिएको हो । दुवैले आफ्नो स्वार्थअनुरूप सूची बनाएपछि सरुवामा ढिलाइ भएको प्रहरी स्रोतले बताएको छ । संगठनलाई भन्दा पनि दुवैले आफूले बनाएको सरुवा सूचीलाई प्रतिष्ठाको विषय बनाएको स्रोतले उल्लेख गरेको छ । गृहमन्त्री र महानिरीक्षकको हरेक बैठकमा सरुवाबारे छलफल भए पनि कसलाई कहाँको जिम्मेवारी दिने भन्ने विषयमा विवाद भएको स्रोतको दाबी छ । गृहमन्त्री निधि, गृहसचिव लोकदर्शन रेग्मी र महानिरीक्षक अर्यालबीच सरुवाको विषयलाई लिएर पटकपटक द्विपक्षीय र त्रिपक्षीय बैठक भए पनि लामो समयदेखि सरुवा हुनसकेको छैन । आइतबार सरुवाका विषयमा गृहमन्त्री निधि, गृहसचिव रेग्मी र महानिरीक्षक अर्यालबीच छुट्टाछुट्टै छलफल भए पनि सहमति जुटेन । महानिरीक्षक अर्यालको असहमतिबीच एसएसपीको सरुवासूची निकाल्ने मनस्थिति बनाएका गृहमन्त्री निधि यसले प्रहरी संगठनमा राजनीतिक हस्तक्षेप भएको नकारात्मक सन्देश जानसक्ने भन्दै दोधारमा रहेको गृहस्रोतले जनाएको छ । मन्त्री निधिले कर्मचारी प्रशासन महाशाखाका प्रमुख राजकुमार श्रेष्ठलाई सूची तयार पार्न निर्देशन दिइसकेको भए पनि विवाद आउनसक्ने भन्दै पछि हटेको गृहस्रोतले बताएको छ । एसएसपी सरुवाको विषयलाई लिएर गृहमन्त्री निधि र महानिरीक्षक अर्यालको विवादबारे प्रधानमन्त्री पुष्पकमल दाहालले समेत चासो लिएका छन् । प्रधानमन्त्री दाहालले केही दिनअघि महानिरीक्षक अर्यालसँग सरुवालगायत विषयमा छलफल गरेको स्रोतले बताएको छ । प्रधानमन्त्री दाहालले सरुवाको विषय सामान्य भएको भन्दै गृहमन्त्री निधि र महानिरीक्षक अर्यालबीचको विवाद एकदुई दिनभित्र नटुंगिए दुवैसँग छलफल गर्ने तयारीमा रहेको प्रधानमन्त्रीनिकट स्रोतले बतायो । एसएसपी र त्योभन्दा माथिल्लो दर्जाको सरुवाको अन्तिम सूची गृह मन्त्रालयले निकाल्छ । पूर्वप्रहरी महानिरीक्षक ध्रुवबहादुर प्रधानले सरुवा होस् वा बढुवा, कुनै पनि बहानामा गृह मन्त्रालयले प्रहरी संगठनभित्र हस्तक्षेप गर्न नहुने बताए । गृहमन्त्री राजनीतिक संस्था हो । राजनीतिक व्यक्तिले संगठनभित्र नियमित रूपमा हुने सरुवाबढुवामा अनावश्यक चासो दिनु हुँदैन', पूर्वप्रहरी महानिरीक्षक प्रधानले अन्नपूर्णसँग भने, प्रहरी नेतृत्वले शान्तिसुरक्षा कायम गर्न नसके गृह मन्त्रालयले कार्यक्षमतामाथि प्रश्न उठाउन सक्छ तर अनावश्यक हस्तक्षेपले संगठन कमजोर बनाउँछ ।' एसएसपीको सरुवाको सूची धेरैपटक फेरबदल भएको र दुवैजनाको अडानले सरुवा हुन नसकेको प्रहरी मुख्यालयका एक एआईजीले अन्नपूर्णसँग भने, संगठनका लागि गृहमन्त्री र आईजी दुवैले कम्प्रमाइज गर्नुपर्छ । उनीहरूको इगोले संगठनको छवि बिग्रँदै गएको छ ।' गृहमन्त्री निधिले काठमाडौं प्रमुखमा कमान्ड गर्ने क्षमता नभएको र आर्थिक रूपमा अपारदर्शी रहेका व्यक्तिलाई प्रहरी प्रमुख बनाउन खोजेपछि महानिरीक्षक अर्यालले त्यसमा असहमति जनाएको स्रोत बताउँछ । निधि गृहमन्त्री बनेलगत्तैदेखि दैनिक कामका विषयमा महानिरीक्षकसँग कटुता सुरु भएको थियो ।"
निर्वाचन घोषणा गर्न हम्मे,"काठमाडौंः संसद्को राज्यव्यवस्था समितिले निर्वाचनसँग सम्बन्धित दुई विधेयक पारित गरी अन्य विधेयकलाई पनि द्रुत गतिमा अगाडि बढाउनुपर्ने बताएपछि उत्साहित देखिएका प्रधानमन्त्री पुष्पकमल दाहाललाई स्थानीय तहको निर्वाचन मिति घोषणा गर्न भने हम्मे परेको छ । संविधान संशोधन विधेयक फिर्ता लिएर निर्वाचन मिति घोषणा गर्नुपर्ने विपक्षीको माग र संविधान संशोधन गरेर मात्रै निर्वाचनमा जानुपर्ने मधेसी मोर्चाको दबाबका कारण दाहाल अप्ठ्यारोमा परेका हुन् । मोर्चाका नेताहरूको समर्थन जुटाउने उपायको खोजी गर्ने क्रममा प्रधानमन्त्री दाहालले सोमबार सत्ता गठबन्धनको प्रमुख घटक कांग्रेसका सभापति शेरबहादुर देउवा र प्रमुख निर्वाचन आयुक्त अयोधीप्रसाद यादवसँग छुट्टाछुट्टै छलफल गरे । निर्वाचनको मिति घोषणा, अदालतमा भइरहेको आन्दोलन र मधेसी मोर्चालाई सहमतिमा ल्याउने उपायबारेमा केन्द्रित रहेर दाहाल र देउवाबीच छलफल भएको बालुवाटार स्रोतले जनाएको छ । छलफलमा उपप्रधानमन्त्रीहरू विमलेन्द्र निधि र कृष्णबहादुर महरा पनि सहभागी थिए । प्रधानमन्त्री दाहालले प्रमुख निर्वाचन आयुक्त यादवलाई वैशाख अन्तिम सातादेखि जेठ दोस्रो साताभित्र स्थानीय तहको निर्वाचन गर्ने गरी घोषणा गर्न लागिएको र त्यसको तयारी गर्न आग्रह गरेका थिए । यादवले भने निर्वाचनसँग सम्बन्धित कानुन छिटोभन्दा छिटो संसद्बाट पारित गराई काम गर्ने वातावरण बनाइदिन प्रधानमन्त्री दाहाललाई आग्रह गरेको स्रोतले जनाएको छ । स्रोतका अनुसार प्रधानमन्त्री दाहालले जेठभित्र स्थानीय तहको निर्वाचन गराउने र आगामी मंसिरमा प्रदेश र प्रतिनिधिसभाको निर्वाचन गराउनेबारेमा छलफल गर्दै आएका छन् । मोर्चाका नेताहरूलाई मनाउन प्रधानमन्त्री दाहालले मंगलबार छलफल गर्ने योजना बनाएका छन् । काठमाडौंबाहिर रहेका संघीय समाजवादी फोरमका अध्यक्ष उपेन्द्र यादव र तराई मधेस लोकतान्त्रिक पार्टीका अध्यक्ष महन्थ ठाकुरलाई प्रधानमन्त्री दाहालले छलफलका लागि काठमाडौं बोलाएका छन् । यादव र ठाकुर सोमबार नै काठमाडौं आइसकेका छन् । स्थानीय तह पुनर्संरचना आयोगका कामलाई अस्वीकार गर्दै आएका मधेसी नेतासँग राष्ट्रपति, उपराष्ट्रपति र राष्ट्रिय सभाका सदस्यको निर्वाचनमा स्थानीय तहका प्रतिनिधिको मताधिकारलाई हटाउन सकिने प्रस्ताव प्रधानमन्त्री दाहालले राख्ने योजना बनाएका छन् । संविधान संशोधन विधेयक फिर्ता लिएर निर्वाचन मिति घोषणा गर्नुपर्ने विपक्षीको माग र संविधान संशोधन गरेर मात्रै निर्वाचनमा जानुपर्ने मधेसी मोर्चाको दबाब । मधेसी नेताहरूले स्थानीय तहको पुनर्संरचना प्रतिवेदनलाई नै अस्वीकार गर्दै आएका छन् । मधेसी नेतासँग छलफल गरिन्छ । निर्वाचनसँग सम्बन्धित विधेयक पारित गरिन्छ । माघ १३ वा १४ गते स्थानीय तहको निर्वाचनको मिति घोषणा गरिन्छ', प्रधानमन्त्रीको भनाइ उद्धृत गर्दै नेता नारायणकाजी श्रेष्ठले अन्नपूर्णसँग भने । निर्वाचन आयोगको काम, कर्तव्य र अधिकार विधेयक र मतदाता नामावली विधेयकलाई सोमबार राज्यव्यवस्था समितिले पारित गरेको छ । निर्वाचन कसुर तथा सजाय विधेयक र स्थानीय तह निर्वाचन विधेयकमाथि छलफल गरी टुंगो लगाउन समितिलाई पाँच दिनको समय दिइएको छ । आनन्दप्रसाद ढुंगाना संयोजकत्वको समितिलाई पाँच दिनभित्र अध्ययन गरी प्रतिवेदन पेस गर्न जिम्मा दिइएको हो । निर्वाचन आयोगको कामकारबाहीसम्बन्धी विधेयकमा आयोगलाई निर्वाचनको मिति तोक्ने अधिकार दिइएको छैन । आयोगको परामर्शमा सरकारले मिति तोक्ने गरी विधेयक समितिबाट पारित भएको छ । नेपाल मजदुर किसान पार्टीले भने फरक मत राखेको छ । राज्यव्यवस्था समितिको सोमबारको बैठकमा नेमकिपाका सांसदले आयोगलाई निर्वाचन मिति तोक्ने अधिकार दिन माग गरेका थिए । विधेयकमा कुनै पनि राजनीतिक दल र उम्मेदवारले निर्वाचनको खर्च विवरण ६ महिनाभित्र नबुझाए ६ वर्षसम्म निर्वाचनमा भाग लिन नपाउने गरी सजायको व्यवस्था गरिएको छ । मतदाता नामावलीसम्बन्धी विधेयकमा भने खासै परिवर्तन गरिएको छैन ।"
स्थानीय निर्वाचनको मिति घोषणा एक हप्ताभित्रैः अर्थमन्त्री महरा,काठमाडौंः उपप्रधानमन्त्री एवं अर्थमन्त्री कृष्णबहादुर महराले एक हप्ताभित्रै स्थानीय निर्वाचनको मिति घोषणा हुने बताएका छन्। मंगलबार अर्थ मन्त्रालयमा बेलायतको लण्डन शहरका लर्ड मेयर एन्ड्रयु पार्मलेसँग भएको भेटमा अर्थमन्त्री महराले सरकार स्थानीय निकायको निर्वाचनको मिति घोषणा गर्ने अन्तिम तयारीमा रहेको बताएका हुन्। अर्थमन्त्री महराले नेपाल संक्रमणकालको अन्त्य गर्ने दिशामा अघि बढेकाले एक वर्षभित्र तीन तहको निर्वाचन गराउने तयारीमा सरकार रहेको बताए। उनले एक हप्ताभित्र सरकारले चुनावको मिति घोषणा गर्ने बताएको महराका सूचना तथा सञ्चार विज्ञ त्रिभुवन पौडेलले जानकारी दिए। उप्रधानमन्त्री महराले बेलायत र नेपालबीचको लामो आत्मीय सम्वन्धलाई अझ प्रगाढ पार्न नेपाल सरकार प्रतिवद्ध रहेको वताउँदै वेलायत सरकारका तर्फबाट हुँदै आएको सहयोगको लागि धन्यवाद ज्ञापन गरेका थिए। भेटमा लण्डनका लर्ड मेयर पार्मलले नेपालको हाइड्रो पावर र भौतिक निर्माणको क्षेत्रमा लगानी गर्न वेलायत सरकार तयार रहेको वताएका थिए। भेटमा उपप्रधानमन्त्रीका प्रमुख आर्थिक सल्लाहकार डा पुण्य रेग्मी र नेपालका लागि बेलायतका राजदूत पनि सहभागी थिए।
अारक्षण प्रभावकारिता खाेजिँदै,"काठमाडौः सरकारले निजामती सेवामा विभिन्न पिछडिएका जाति तथा समुदायलाई दिइएको आरक्षणको १० वर्षको प्रभाव मूल्यांकन गर्ने भएको छ । सामान्य प्रशासन मन्त्रालयले निजामती सेवा ऐन संशोधन गरी विभिन्न क्लस्टरलाई दिइएको आरक्षणको प्रभावकारिता, त्यसको व्यावहारिक प्रयोगलगायत विषयमा अध्ययन गर्ने प्रक्रिया अघि बढाएको छ । दोस्रो जनआन्दोलनपछि २०६४ साउन २३ गते ऐन संशोधन गरी जनजाति, महिला, दलित, मधेसी र पिछडिएको क्षेत्रलाई आरक्षण व्यवस्था गरिएको थियो । दस वर्षमा आरक्षणको मूल्यांकन गर्नैपर्ने प्रावधान छ । सोहीअनुसार आरक्षित जातिमा कस्तो प्रभाव पर्यो ? त्यसले के उपलब्धि दियो ? भनेर अध्ययन गर्ने प्रक्रिया अघि बढेको छ', सामान्य प्रशासन मन्त्रालयका सचिव पूर्णचन्द्र भट्टराईले अन्नपूर्णसँग भने, स्वतन्त्र परामर्शदातामार्फत हुने अध्ययन प्रतिवेदनका आधारमा सरकारले आवश्यक नीति तय गर्छ ।' कुल सिटको ४५ प्रतिशतलाई शतप्रतिशत मानेर महिला, आदिवासी, मधेसी, दलित, आपांग र पिछडिएको क्षेत्र गरी ६ वटा क्लस्टरमा समानुपातिक आरक्षणको प्रावधान गरिएको थियो । त्यसमा महिला ३३ प्रतिशत, जनजाति २७ प्रतिशत, मधेसी २२ प्रतिशत, दलित ९ प्रतिशत, अपांग ५ प्रतिशत र पिछडिएको क्षेत्रलाई ४ प्रतिशत आरक्षण दिइएको छ । यो प्रावधान निजामती सेवाका सबै खुला प्रतिस्पर्धाबाट पूर्ति गरिने पदमा लागू गरिएको थियो । कार्यालय सहायकदेखि प्रथम श्रेणीसम्मका पदमा आरक्षण दिइएको छ । सरकारले निजामती सेवामा दिएको आरक्षणलाई थप वैज्ञानिक बनाउँदै परिमार्जन गर्नुपर्ने समावेशीकरणका विज्ञको सुझाव छ । नेपालमा विगत १० वर्षमा निजामती सेवामा भएको आरक्षण व्यवस्थाले सकारात्मक लक्ष्य प्राप्त गरेको छ', समावेशी फाउन्डेसनका अध्यक्ष डायामबहादुर किसानले भने, यसलाई अझै वैज्ञानिक बनाएर सीमान्तकृत समुदायले विगतको क्षतिपूर्तिका रूपमा उपभोग गर्न पाउने गरी परिमार्जन गर्न आवश्यक छ ।' सामान्य प्रशासन मन्त्रालयले विभिन्न क्लस्टरलाई दिइएको आरक्षणको प्रभावकारिता, त्यसको व्यावहारिक प्रयोगलगायत विषयमा अध्ययन गर्ने प्रक्रिया अघि बढाएको छ । नेपालको समावेशीमा विद्यावारिधि गरेका किसान नयाँ संविधानले केही कुलीन जातिलाई पनि आरक्षणको व्यवस्था गरेकाले त्यो प्रावधान भने हटाउनुपर्ने बताउँछन् । आरक्षण भनेको सीमान्तकृत समुदायले पाउने अधिकार हो', किसानले भने, तर खसक्षेत्रीलाई पनि समानुपातिक प्रतिनिधित्व दिने भन्ने विषय समावेशी सिद्धान्तविपरीत छ ।' भारत, चीन, बंगलादेश, श्रीलंका, पाकिस्तान, जापान, क्यानाडा, अमेरिका, मलेसियालगायत सयभन्दा बढी मुलुकमा सीमान्तकृत समुदायजातिलाई आरक्षण वा सकारात्मक विभेदको नीतिअनुसार कोटा प्रणाली लागू भएको छ । सरकारसँग विगत दस वर्षमा निजामती सेवामा आरक्षण कोटाबाट सेवा प्रवेश गरेकाहरूको एकीकृत तथ्यांक पनि छैन । कुन सिटमा कतिजनाले जागिर खाएको भन्ने तथ्यांक संकलन गर्ने तयारीमा रहेको जानकारी लोकसेवा आयोगले दियो ।"
वैशाखभित्र जुनसुकै हालतमा स्थानीय निर्वाचन हुन्छः देउवा,"नेपालगञ्जः नेपाली कांग्रेसका सभापति शेरबहादुर देउवाले आउँदो वैशाखभित्र स्थानीय निर्वाचन हुने दाबी गरेका छन्। मंगलबार बाँकेको नेपालगञ्जमा कांग्रेसका संस्थापक नेता स्वर्गीय गणेशमान सिंहको शालिक अनावरण गर्दै देउवाले वैशाखभित्र कुनै पनि हालतमा स्थानीय निर्वाचन हुने दाबी गरेका हुन्। उनले ०७४ माघभित्र तीनवटै तहको निर्वाचन गरिसक्नु पर्ने भएकाले पनि वैशाखभित्रै स्थानीय निर्वाचन गराउनु पर्ने बाध्यता रहेको बताए। उनले भने,पुसमाघमा जाडो हुन्छ। चुनाव गर्न सम्भव हुँदैन त्यसैले ०७४ मंसिरभित्र तीनवटै तहको निर्वाचन सक्नुपर्छ। त्यही अनुसार नै प्रधानमन्त्रीलाई अघि बढ्न मैले आग्रह गरेको छु। देउवाले एमालेलगायतका विपक्षी दललाई पनि सहमतिमा ल्याउन प्रधानमन्त्री प्रचण्डलाई दबाब दिँदै आएको बताए। उनले भने,एमालेलगायतका विपक्षी दललाई पनि सहमतिमा ल्याएर निर्वाचनमा जानुपर्छ। प्रधानमन्त्रीलाई अग्रसरता लिन मैले पटक पटक निर्देशन दिएको छु। उनले संविधान संशोधनको विरोध गरेर मधेसी, आदिवासी जनजाति, थारुहरुको भावनालाई नकुल्चन एमालेलाई आग्रह गरे। उनले भने,मधेसवादी दलहरुलाई सहमतिमा ल्याउन संशोधन आवश्यक छ। त्यसैले म एमाले लगायत विपक्षी दललाई आग्रह गर्छु, संशोधनको विरोध गरेर उनीहरुको भावना नकुल्चनुस्। देउवाले एमालेलाई सहमतिमा आउन आग्रह समेत गरे।"
'सेना आफ्नै झन्डामा शान्ति स्थापनाका लागि खट्छ',"चितवन: रक्षामन्त्री बालकृष्ण खाँणले नेपाली सेना आफ्नै कमान्डमा शान्ति सेनामा जाने बताएका छ। नेपाल प्रेस युनियन चितवनले मंगलबार आयोजना गरेको पत्रकार सम्मेलनमा उनले नेपाली सेनाले राष्ट्रियता, अखण्डता र एकताका लागि गरेको बलिदान महत्वपूर्ण भएको बताउँदै सेना आफ्नै झन्डामा शान्ति स्थापनाका लागि खटिने स्पष्ट गरे। अर्को प्रसङ्गमा उनले भनेपाँच नं प्रदेशका जनताले पहाड, मधेस र तराई अलग गर्न नहुने माग राख्नु जायज हो, यसलाई पनि सम्बोधन हुने गरी संविधान संशोधन प्रस्ताव पारित हुने छ।' रासस"
ढुक्क भएर लगानी गर्न प्रधानमन्त्रीको आग्रह,"काठमाडौँ: प्रधानमन्त्री पुष्पकमल दाहाल 'प्रचण्ड'ले नेपालमा लगानीको वातावरण क्रमशः बन्दै गएकाले ढुक्क भएर पुँजी लगाउन मित्र राष्ट्रहरुसँग आग्रह गरेका छन्। नेपालको औपचारिक भ्रमणमा रहेका बेलायतका लर्ड मेयर सिटी अफ लन्डन डा एन्ड्रयु पार्मलीसँगको भेटमा उनले जलविद्युत् तथा पूर्वाधार निर्माणका क्षेत्रमा लगानी गर्न आग्रह गगरेको प्रधानमन्त्रीका प्रेस सल्लाहकार गोविन्द आचार्यले बताए। लर्ड मेयरले नेपालको शान्तिप्रक्रिया र संविधान निर्माणमा नेपालले हासिल गरेको प्रगतिको सराहना गर्दै लगानीको वातावरण बनाउन प्रधानमन्त्रीको ध्यानाकर्षण गराएका थिए। भेटका अवसरमा नेपाल र बेलायतबीचको दुई सय वर्ष पुरानो सम्बन्धका साथै आपसी हित र चासोका विविध विषयमा विचारविमर्श भएको थियो। भेटमा लर्ड मेयर नेतृत्वको प्रतिनिधिमण्डलका सदस्य, नेपालका लागि बेलायती राजदूत रिचर्ड मरिसका साथै प्रधानमन्त्रीको कार्यालय र परराष्ट्र मन्त्रालयका उच्च अधिकारीको सहभागिता थियो। रासस"
विमानस्थलमा एयरमार्सल राख्न दिएर प्रचण्डले राष्ट्रघात गरे : विप्लव,"काठमाडौं : नेत्रविक्रम चन्द विप्लव नेतृत्वको नेपाल कम्युनिस्ट पार्टी (माओवादी) ले त्रिभुवन अन्तराष्ट्रिय विमानस्थलमा भारतीय हवाई सुरक्षा बल (एयरमार्सल) लाई बस्ने स्वीकृती दिएर पुष्पकमल दाहाल प्रचण्ड नेतृत्वको सरकारले राष्ट्रघात गरेको आरोप लगाएको छ। मंगलबार विज्ञप्ति सार्वजनिक गर्दै विप्लवले पुस ५ गते नेपाल र भारतका पर्यटन तथा नागरिक उड्यन अधिकारीबीच हवाई ट्राफिक तथा नयाँ रुटबारेको दुई दिने बैठकले विमानस्थलमा एयरमार्सल बस्ने निर्णय गर्दा सरकार चुपचाप बसेको भन्दै आक्रोश व्यक्त गरेका छन् । नेपाली जनता र संसदको अनुमति बिना नेपालको एक मात्र अन्तराष्ट्रिय हवाई अड्डा त्रिभुवन अन्तराष्ट्रिय विमानस्थलमा एयरमार्सल बस्ने स्वीकृति दिएको सम्झौता भएको जानकारी आएको छ, विज्ञप्तिमा भनिएको छ, तर, हालसम्म प्रचण्ड सरकारले यसबारे जनतालाई कुनै जानकारी दिएको छैन, यो एउटा गम्भीर राष्ट्रघात र आत्मसर्पण हो । यस अघि समेत भारतले नेपालको अन्तराष्ट्रिय हवाई अड्डालाई आफ्नो नियन्त्रण भित्र राख्नका निम्ति चाहेको तर नेपालले उक्त प्रस्तावलाई रोकेको भए पनि प्रचण्ड सरकारले स्वीकृति दिएर राष्ट्रघात गरेको उल्लेख गरेका छन् । भारतले २०६५ सालमा हिसिला यमी प्रर्यटन मन्त्री हुँदा पनि एयरमार्सलको प्रस्ताव पठाएको थियो, उक्त प्रस्तावलाई पार्टीको निर्णयमा रोकिएको थियो, विज्ञप्तिमा भनिएको छ, आज प्रचण्ड प्रधानमन्त्री भएको बेलामा यो प्रस्ताव गरिनु र पास हुनु देशका लागि जनघात र राष्ट्रघात त हो नै साथसाथै लज्जास्पद र असैह्य विषय हो । विप्लवले एउटा मात्र अन्तराष्ट्रिय विमानस्थलको संवेदनशीलताका विषयमा निर्णय गर्ने जिम्मेवारी सहसचिव स्तरका कर्मचारीलाई मात्र दिनु पनि नेपालको गल्ती भएको विप्लवको भनाइ छ । उनले विश्वमा राष्ट्रिय सुरक्षा तथा सार्वभौमिकताका दृष्टिले समेत हवाई अड्डा संवेदनशील भएको उल्लेख गरेका छन् । नेपाल एक सार्वभौमिक देश भएकाले नेपालका सबै क्षेत्रको बलियो सुरक्षा दिने जिम्मेवारी नेपाल राज्यको हो, विप्लवको विज्ञप्तिमा भनिएको छ, नेपालको सुरक्षा शक्तिले त्यो जिम्मेवारी पूरा गर्नुपर्छ, त्यो गर्न नेपालको सुरक्षा शक्ति सक्षम पनि छ तर यी सबै कुरा वेवास्था गर्दै एयरमार्सललाई सुरक्षाको जिम्मा लगाउनु नेपाली जनता र नेपाली सुरक्षा शक्तिको ठूलो अपमान पनि हो । यो सम्झौता गर्दा नेपालको तर्फबाट पर्यटन मन्त्रालयका सहसचिव सुरेश आचार्यलगायत सहभागी थिए ।"
९० दिन पुग्ने इन्धन भण्डारको व्यवस्था मिलाउन प्रधानमन्त्रीको निर्देशन,"काठमाडौं : प्रधानमन्त्री पुष्पकमल दाहाल प्रचण्डले ९० दिनलाई पुग्ने इन्धन भण्डारको व्यवस्था मिलाउन सम्बन्धित निकायलाई निर्देशन दिएका छन्। प्रधानमन्त्री प्रचण्डले मंगलबार दिउँसो मन्त्रिपरिषद् तथा प्रधानमन्त्री कार्यालयमा भएको भेटमा आपूर्ति र अर्थ मन्त्रालयसहित नेपाल आयल निगमका पदाधिकारीलाई पेट्रोलियम पदार्थको भण्डारको व्यवस्था मिलाउन निर्देशन दिएका हुन्। मन्त्रालय र आयल निगमका पदाधिकारीलाई ९० दिनलाई पुग्ने गरी पेट्रोल, ग्याससहितका पेट्रोलियम पदार्थ भण्डारणको व्यवस्था मिलाउन निर्देशन दिएको प्रधानमन्त्रीको निजी सचिवालयले जनाएको छ। प्रधानमन्त्री प्रचण्डले पेट्रोलियम भण्डारणस्थल निर्माणका लागि आवश्यक वजेटको व्यवस्था गरिने पनि जानकारी गराएका छन्। प्रधानमन्त्रीले अमलेखगन्ज वा चितवनसम्म पेट्रोलियम पाइपलाइन निर्माण कार्य यथाशक्य सक्ने गरी काम अघि बढाउन समेत निर्देशन दिएका छन्। छोटो समयमै जनतालाई राहत दिने गरी के गर्न सकिन्छ भन्ने विषयमा पहल गर्न समेत मन्त्रालय र निगमका अधिकारीलाई निर्देशन दिएका छन्।"
विप्लव माओवादीले बनायो दुई करोडको हल : एक हजार मानिस अट्ने,"रोल्पा : नेत्र विक्रम चन्द (विप्लव) नेतृत्वको नेकपा माओवादीले थवाङमा दुई करोड लागतमा एक हजार बढी मान्छे अट्ने हल बनाएको छ। आगामी फागुन १ गतेदेखि सञ्चालन गर्न लागेको आठौँ राष्ट्रिय महाधिवेशनको बन्दसत्र सञ्चालनका लागि रोल्पाको थवाङमा निर्माणाधीन हलको काम अन्तिम चरणमा पुगेको छ । फागुन १ गते काठमाडौँको खुलामञ्चमा उद्घाटन गरी फागुन ४ देखि करिब एक सातासम्म रोल्पाको थवाङमा बन्दसत्र सञ्चालन हुने नेकपा माओवादीका केन्द्रीय सदस्य नन्दबहादुर बुढामगरले बताए । एकसय ६५ फिट लम्बाइ र ४० फिट चौडाइको सो हलमा एक हजारभन्दा बढी मान्छे अट्ने क्षमता रहेको बुढाले बताए । सहिद स्मृति हल नामाकरण गरिएको उक्त हल निर्माणका लागि हालसम्म राप्तीका पाँच जिल्लाका अतिरिक्त बाँके, बर्दिया, सुर्खेत, नवलपरासी, रुपन्देही, कपिलवस्तु, पाल्पा, अर्घाखाँची र बागलुङका झन्डै १८० भन्दा बढी नेता कार्यकर्ताले पाँचदेखि १० दिनसम्म श्रमदान गरेको बुढामगरले जानकारी दिए। महाधिवेशनका क्रममा पार्टी स्थायी समिति र पोलिटब्युरोको बैठक प्रयोजनका लागि तीनकोठे छुट्टै भवन समेत निर्माण भइरहेको छ । यसैगरि महिला र पुरुषका लागि छुट्टाछुट्टै १२ कोठे पक्की शौचालय समेत निर्माण भइरहेको बुढामगरले जानकारी दिए । हल निर्माणको काम केन्द्रबाट सिधै भएको बताइएको छ । पार्टीका विभिन्न कमिटी, पार्टी सदस्य, शुभेच्छुकबाट सहयोग सङ्कलन तथा नेता कार्यकर्ताबाट श्रमदान गरी सो भवन निर्माण गर्न लागिएको नेकपा माओवादी, रोल्पाका सेक्रेटरी दलबहादुर खत्री जागृतीले जानकारी दिए। वीर बलभद्र माध्यमिक विद्यालय थवाङको हाताभित्र निर्माण गरिएको सो हल महाधिवेशन प्रयोजनपश्चात् संरक्षण र व्यवस्थापनको जिम्मेवारीसहित सोही विद्यालयलाई हस्तान्तरण गरिने बताइएको छ । वर्तमान सत्ताको केन्द्र काठमाडौंमा उद्घाटन गरी माओवादी जनयुद्धको केन्द्र थवाङमा बन्दसत्र गर्नु अर्थपूर्ण रहेको खत्रीले बताए। रासस"
