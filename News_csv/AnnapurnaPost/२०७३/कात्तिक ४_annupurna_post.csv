शीर्षक,विवरण
असुरक्षित यात्रा,"मुलुकमा सडक यात्रा हरेक दिन बढी असुरक्षित बन्दैछ । थानकोटनारायणगढ सडकको मुगलिङ नारायणगढ खण्ड त दुर्घटनाको पर्याय नै बनिसकेको छ । दुर्घटना दुर्घटना नै हो र त्यस्ता दुर्घटना आकस्मिक रूपमा हुने हुनाले त्यसलाई रोक्न सकिन्न भन्ने एक किसिमको मान्यता बन्न सक्ला । तर विगत केही महिनामा भएका दुर्घटनाहरूमा चालकको सावधानीको अभाव, खासगरी बसमा निर्धारित यात्रु संख्या तथा भार क्षमतामा निगरानी नहुनु र सवारी साधन तथा सडकको दुरवस्था मुख्य रूपमा जिम्मेवार देखिन्छन्, अनेकौं दुर्घटना र हताहतको संख्या तथा प्रवृत्ति हेर्दा । दसैंको मुखमा भूकम्प राहत लिएर जिल्ला सदरमुकामबाट फर्केका धादिङका गाउँले हुन् या दिवंगत पिताजीको श्राद्ध गरी मुक्तिनाथकागबेनी तीर्थबाट आमासहित परिवारका अन्य सदस्यहरूसँगै जीवन गुमाउन पुगेका पूर्वमन्त्री माधव घिमिरे, अनि मंगलबार त्रिशुलीमा बस खसेको घटना, यी सबै राष्ट्रिय पीडाका अविरल शृंखलामा हिस्सा बन्न पुगेका छन् । यी मात्र हैन, हरेक दिन राजधानी र बाहिर सडक दुर्घटना र त्यसमा ज्यान गुमाएका तथा घाइते भएकाहरूको समाचारले प्रमुख स्थान पाएका हुन्छन् । कर्मकाण्डकै हिसाबले हवाई दुर्घटनाको मामिलामा सरकारले प्रतिवेदन सार्वजनिक नगर्ने र त्यहाँ आएका सुझावलाई कार्यान्वयन नगर्ने नीति नै अपनाए पनि छानबिन समिति भने बन्ने गर्छ, अन्तर्राष्ट्रिय परम्परा पछ्याउँदै । एउटा प्रश्न स्वाभाविकरूपमा उठ्छ अनि सडक यात्राका क्रममा भएका सवारी दुर्घटनाको छानबिन अति विशिष्ट व्यक्तिहरूको ज्यान गुमेको अवस्थामा बाहेक किन हुँदैन ? के अक्सर सामान्य र न्यून आर्थिक अवस्था तथा सामाजिक हैसियतका व्यक्तिहरू सडक यात्रा गर्ने गर्छन् भन्ने मानसिकताबाट निर्देशित भएर या दुर्घटना संख्या अत्यधिक भएर यस्ता छानबिन नहुने गरेका हुन् ? दिनहुँ दुर्घटना र हताहतीका संख्या बढ्ने अनि त्यो रोक्न आफूबाट हुनुपर्ने दायित्व पूरा नगर्ने सरकार जवाफदेहीको घेराबाट मुक्त हुन सत्तैन । नागरिक या अनागरिक, नेपालभित्र हुने दुर्घटना र त्यहाँ गुमेका मानव जीवनप्रति सरकार संवेदनहीन बन्न पाउँदैन, ऊ जवाफदेही बन्नुका साथै दुर्घटना न्यून गर्न केही कदम तत्काल उठाउनैपर्छ सरकारले । पहिलो सार्वजनिक तथा निजी सवारी साधनको इन्जिन अवस्था जाँचबुझ र त्यसको वैधानिकता सुनिश्चित गर्ने संयन्त्र ऊसँग हुनु अवाश्यक छ । दोस्रो, चालकहरूलाई लाइसेन्स दिँदा परीक्षासँगै यात्रुहरूको सुरक्षाप्रतिको उसको दायित्व र जिम्मेवारीबारे सुरुमा क्र्यास कोर्स' र निश्चित अवधिमा रिफ्रेसर' कोर्स अनिवार्य बनाइनुपर्छ । तेस्रो, हरेक राजमार्ग र सवारी कर उठाइने सडकहरूको आवश्यक पर्दा तत्काल र नियमित मर्मतमा खर्च हुनुपर्दछ, गुणस्तरीयताको सुनिश्चितताका साथ । राजमार्गमा अनिवार्य रूपमा मर्मत' शाखाहरू खोलेमा त्यसले प्राकृतिक र दुर्घटनाका कारण सडक अवरुद्धको समयलाई कम गर्नुका साथै यात्रुहरूको असुविधालाई त्यही अनुपातमा कम गर्दछ । सडक र पुलहरूको भार क्षमता निर्धारण नभएको र त्यो निर्धारण भएको अवस्थामा पनि त्यसमा निगरानी र नियन्त्रण नहुँदा दुर्घटनाको सम्भावना बढ्दै गएको छ निरन्तर । यी सबै अवस्थालाई बेवास्ता गरेमा सडक दुर्घटना र मानवीय जीवनमाथिको जोखिम बढि नै रहनेछ ।"
महाअभियोग सिफारिस समितिको कार्यविधि बनाउन कार्यदल गठन,"काठमाडौंः महाअभियोग सिफारिस समितिको कार्यविधि बनाउन कार्यदल गठन गरिएको छ। समितिको बिहीबार बसेको बैठकले कार्यविधि बनाउन चार सदस्यीय कार्यदल बनाएको हो। कार्यदलमा कांग्रेसका फर्मुल्ला मन्सुर, एमालेका पार्वत गुरुङ, माओवादी केन्द्रका रामनारायण विडारी र राप्रपा नेपालका दिलनाथ गिरी रहेका छन्। कार्यदललाई कार्यविधिको मस्यौदा तयार पार्न एक साताको समय दिइएको छ। अख्तियार प्रमुख लोकमानसिंह कार्कीविरुद्ध बुधबार संसदमा एमाले र माओवादी केन्द्रका एक सय ५७ सांसदले महाअभियोग प्रस्ताव दर्ता गराएका थिए। बुधवार दिउँसो बसेको संसद बैठकमा सभामुख ओनसरी घर्ती मगरले ११ सदस्यीय महाअभियोग सिफारिस समिति गठन गरेकी थिइन्।"
लोकमानविरुद्धको महाअभियोग प्रस्तावबारे माओवादीले कांग्रेससँग छलफल गर्ने,"काठमाडौंः नेकपा माओवादी केन्द्रले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीविरुद्ध संसदमा दर्ता भएको महाअभियोग प्रस्तावमा समर्थन जुटाउन सत्ता साझेदार दल कांग्रेससँग छलफल गर्ने भएको छ। बिहीबार बिहान निजी निवास लाजिम्पाटमा बसेको केन्द्रको कार्यालय बैठकले संसदमा पेश भएको कार्कीविरुद्धको महाअभियोग प्रस्तावबारे प्रमुख सत्ता साझेदार दल कांग्रेससँग छलफल गरेर आवश्यक निर्णय लिने निर्णय भएको प्रवक्ता पम्फा भुसालले जानकारी दिइन्। बैठकले प्रधानमन्त्री तथा पार्टी अध्यक्ष पुष्पकमल दाहाल प्रचण्डले गरेको तीन दिने गोवा भ्रमण सफल र फलदायी भएको निष्कर्ष निकालेको छ। बैठकपछि पत्रकारहरुसँग कुराकानी गर्दै प्रवक्ता भुसालले भनिन्,आजको बैठकमा पार्टी अध्यक्ष तथा सम्माननीय प्रधानमन्त्रीज्यूले आफ्नो गोवा भ्रमणबारे जानकारी गराउनु भयो। चीन, भारत, भुटान, श्रीलंका लगायतका देशका राष्ट्र तथा सरकार प्रमूखहरुसँगको भेटबारे प्रधानमन्त्रीले बैठकलाई जानकारी गराउनु भयो। सबैसँग भएका छलफल र भेटबार्ता निकै फलदायी र सकारात्मक रहेको निष्कर्ष बैठकले निकालेको छ। प्रवक्ता भुसालका अनुसार नेपाल बिमस्टेकको अध्यक्ष हुनुको नाताले पनि अन्तर्राष्ट्रिय फोरममा आफ्ना कुरा प्रभावकारी ढंगले राख्ने अवसर मिलेको जानकारी प्रधानमन्त्रीले दिएका थिए। बैठकले नेपाल, भारत र चीनका राष्ट्र र सरकार प्रमुखबीच भएको त्रिपक्षीय आकस्मिक भएपनि नेपालका लागि सुखद् संयोग र महत्वपूर्ण अवसर भएको निष्कर्ष निकालेको उनले बताइन्। बैठकले त्रीदेशीय साझेदारीबारे नेपालले राखेको प्रस्ताव दुरगामी महत्वको भन्दै समग्रमा प्रधानमन्त्रीको भ्रमण सफल र फलदायी भएको निष्कर्ष निकालेको भुसालले जानकारी दिइन्।"
"कांग्रेस बैठकमा देउवाले भने, अख्तियारलाई लोकमानले शाही आयोगजस्तै बनाए","काठमाडौं : कांग्रेसको सभापति शेरबहादुर देउवाले लोकमानले अख्तियारलाई शाही आयोगजस्तो बनाएर स्वेच्छाचारी ढंगले काम गरेकोले महाअभियोग ल्याउनुपर्ने अवस्था आएको बताएका छन् । बिहीबारदेखि सुरु भएको कांग्रेस केन्द्रिय समितिको बैठकलाई सम्बोधन गर्दै उनले यस्तो धारणा राखेका हुन् । उनले महाअभियोग ल्याउनुभन्दा अघि एमाओवादी र एमाले नेतृत्वसँग अनौपचारिक छलफल भएको पनि स्वीकार गरेका छन् । बैठकमा कांग्रेसका सदस्यहरुले एमाले र एमाओवादीले एकलौटी रुपमा महाअभियोग दर्ता गराएको र कांग्रेसको भूमिका र दृष्टिकोणबारे अनेक आशंका भइरहेको भन्दै देउवासँग जवाफ मागेपछि उनले स्पष्ट पारेका थिए । उनले कांग्रेस महाअभियोगको पक्षमा उभिने स्पष्ट संकेत दिएका थिए । बैठकमा सहभागी कांग्रेस सदस्य गोविन्द भट्टराईले देउवाको भनाइ उधृत गर्दै भने, 'शाही आयोगले जस्तो सबैलाई थर्काउने र धम्काउने लोकमानको स्वेच्छाचारी शैलीका कारण आज यस्तो अवस्था आएको हो ।' बैठकमा बोल्ने अधिकांशले महाअभियोग पक्षमा उभिनुपर्ने बताए पनि केहीले कांग्रेससँग सहमति र छलफल नभइकन ल्याएको भन्दै असन्तुष्टी जनाएका थिए । कांग्रेस बैठक शुक्रबार ११ बजेदेखि पुनः बस्नेछ ।"
जनताको कठघरामा लोकमान,"विष्णु सुवेदी समाचार टिप्पणी काठमाडौं : लोमानसिंह कार्की अख्तियार प्रमुख नियुक्त हुने क्रममा नै धेरै विवादमा परेका पात्र हुन्। उनी स्वभाविक हिसाबले यो पदमा आइपुगेका होइनन्। उनको नेतृत्वमा अख्तियारले भ्रष्टाचारविरुद्ध केही कदम चाल्यो, केही मुद्दाहरु हालिए, केही मानिस दण्डित पनि भए। तर यसमा उनको नियत ठीक देखिएन । केही भ्रष्टाचारीलाई पाता कस्ने, केही भ्रष्टाचारीलाई पोस्ने रणनीतिअनुसार उनी अघि बढे । जतिलाई उनले कारबाही गरे, त्यो भन्दा बढीलाई उनले चोख्याए र जोगाए। अहिले उनका पछाडि उनैले जोगाएका, चोख्याएका र पोसेका मानिस छन् , जसले उनको गुणगान गरिरहे र अनावश्यक रुपमा उनलाई हिरो बनाउन खोजे । अख्तियार एउटा महत्वपूर्ण संवैधानिक अंग हो। यसको आफ्नै एउटा विधि, मर्यादा र सिमा छ । भ्रष्टाचार नियन्त्रण तथा छानबिन आफैमा निकै संवेदनशिल काम हो। यो कुनै चटकेले सडकमा देखाउने चटकजस्तो उत्ताउलो अभिनय होइन तर लोकमानले त्यही शैली अपनाए। उनमा यस्तो पनि भ्रम देखियो मानौं अख्तियार भन्दा लोकमान नै महान् हुन् । त्यही भ्रमबाट निर्देशित भएर उनी अघि बढ्न खोजे। लोकमानको सक्रियता र सनकमा थुप्रै साना निर्दोषहरु पनि सिकार हुन पुगे। उनीहरुले समाजमा कति भयानक बदनामी र पीडा बेहोर्नु परेको छ, त्यसको हेक्का संभवतः लोकमानलाई छैन । अख्तियारलाई मुठीभरको शक्ति ठानेर उनले समानान्तर राज्य कै छनक दिने कोसिस गरे । अख्तियारको आवरणमा उनले एउटा गिरोह नै संचालन गरे । राज्य नै उनीसँग डराउनुपर्ने मनोवैज्ञानिक त्रास उनले सिर्जना गरिदिए। अदालतले लोकमान नियुक्तिको फाइल माग्दा भूकम्पमा पुरियो भनेर सरकारले जवाफ पठाउनुपर्ने अवस्था त्यही कारण उत्पन्न भएको हो । हुन त पछि सरकार अदालतलाई नियुक्तिको सक्कली फाइल बुझाउन वाध्य भयो । लोकमानलाई अख्तियार प्रमुख बन्न सिफारिस गरेर सुरुमा गल्ती दलहरुले नै गरेका हुन् । अख्तियारको आवारणमा लोकमान शक्तिशाली हुन थालेपछि दल र तीनका नेताहरु उनीसँग झुक्नु मात्रै परेन, लोकमानको दादागिरी पनि उनीहरुले चुपचाप सहनुपर्यो । सिंगो लोकतन्त्र नै लोकमानसामुन्ने निरीह जस्तै हुनुपुग्यो । संसद्ले पनि लामो समय उनको यो दादागिरीलाई टुलुटुलु हेरेकै हो । हुँदाहुँदा उनले अदालतलाई समेत हेप्ने र अवज्ञा गर्ने प्रयास गरे । उनीविरुद्धको मुद्दा अदालतले हेर्न नपाउनेजस्तो व्यवहार उनीबाट देखियो। म्याद तामेल गर्न गएका अदालतका कर्मचारीलाई गेटबाटै हकारेर फर्काउने काम भयो। आफूलाई कानुनभन्दा पनि माथि ठानेर लोकमानले गरेका यी सबै कर्म र कुराको निकै पीडादायक परिणाम आज एकमुष्ठ बेहोर्नुपरेको छ। आफूलाई सर्वशक्तिमान ठान्ने लोकमान अन्ततः जनताको कठघरामा उभिनुपरेको छ। ढिलै भए पनि संसद्मा लोकमानविरुद्ध महाअभियोग आएको छ। लोकमानको दादागिरीविरुद्ध सांसदहरुले देखाएको यो साहस सरानीय छ। महाअभियोगमा एमाले र माओवादीका सांसद्हरुको हस्ताक्षर देखिए पनि यसमा कांग्रेसको पनि सल्लाह र सहमति भएको बुझिएको छ । यद्यपी कांग्रेसले औपचारिक धारणा बिहीबार बिहानसम्म बाहिर ल्याएको छैन। सामान्य रुपमा पनि बुझ्नु पर्ने कुरा के हो भने कांग्रेस नेतृत्वसँग सल्लाह र छलफल नगरीकन प्रचण्डले यति ठूलो जोखिम उठाउने अवस्था अहिले बन्दैन । यसअघि लोकमानविरुद्ध महाअभियोगको अभियान चलाउने काम कांग्रेसकै सांसदहरुले सुरु गरेका हुन् । कांग्रेस चुप लाग्दा अहिले अनेक अनुमान र आशंका बजारमा गरिएका छन् , त्यसले कांग्रेसको छवि र भूमिकाप्रतिको आम बुझाइमा समेत नकारात्मक असर पर्ने भएकोले जतिसक्दो छिटो यसमा कांग्रेसले आफूलाई स्पष्ट पार्नुपर्छ । लोकमानलाई ठेगान लगाउनु वा कारबाही गर्नुको अर्थ अख्तियारलाई कमजोर बनाउनु हो भनेर बुझियो भनेर त्यो अर्को गल्ती हुने छ । लोकमानविरुद्ध लाग्ने कतिपयलाई के पनि लागेको होला भने लोकमान हटेपछि अख्तियार कमजोर हुन्छ अनि हामीले पनि उन्मुक्ति पाउँछौं । तर त्यो भ्रम मात्रै हो। लोकमानविरुद्धो अभियानको अभिप्राय अख्तियारलाई कमजोर बनाउने होइन । अख्तियारको नेतृत्वमा स्वतन्त्र छविको सक्षम व्यक्तिलाई ल्याएर यो निकायलाई अझ् प्रभावकारी बनाउनुपर्छ र भ्रष्टाचारविरुद्धको कारबाहीलाई निरन्तरता दिनुपर्छ । लोकमानलाई कारबाही गर्ने बाहनामा कसैले पनि उन्मुक्ति पाउने र अख्तियारलाई पंगु बनाउने अवस्था बन्नु हुँदैन । उनको उत्ताउलो र फितलो शैलीका कारण अख्तियारको स्वतन्त्र छवि र विश्वसनियतामा समेत दाग लाग्ने जुन अवस्था हिजो बन्यो, त्यो अब अन्त्य हुनुपर्छ । लोकमानसँग जोडिएर संवैधानिक अंग अख्तियारप्रति जुन खालको गलत आमधारणा र मनोविज्ञान बनेको छ, अब त्यसलाई बदल्नुपर्छ । लोकमानविरुद्ध संसद्मा आएको महाअभियोगले केही महत्वपूर्ण सन्देश दिएको छ । पहिलो, अख्तियार दुरुपयोग गर्ने, संवैधानिक मर्यादामा नबस्ने र बदमासी गर्ने जो सुकै संवैधानिक अधिकारी पनि जनताको कठघरमा उभिनुपर्छ र दण्डित हुनुपर्छ भन्ने सन्देश दिएका छ । दोस्रो, जननिर्वाचित संसद् नै शक्तिको अन्तिम स्रोत हो, यो भन्दा शक्तिशाली र सार्वभौम अरु कोही छैन भन्ने सत्यलाई पनि यसले प्रमाणित गर्दैछ । तेस्रो यो घटनाक्रमले अख्तियारको भूमिका र भष्टाचारविरुद्धको अभियानलाई शुद्धिकरण गर्न बल पुग्ने छ । चौथो, सत्ताको चक्करमा बीचमा केही विभाजितजस्तो देखिएका तीन प्रमुख राजनीतिक शक्तिहरु कांग्रेस, एमाले र माओवादी फेरि एकै ठाउँमा उभिएर संविधान कार्यान्वयनका लागि जुट्ने अवसर पनि यही मौकामा जुरेको छ । यसले मुलुकको समग्र राजनीतिलाई नै सही ट्रयाकमा डोर्याउनसक्ने संभावना पनि उदाएको छ । पछिल्लो राजनीतिक परिवर्तनलाई 'इनसल्ट' गर्ने लोकमान नै नयाँ संविधानअनुसार दण्डित हुने संभवतः पहिलो संवैधानिक पदाधिकारी बन्दैछन् । परिवर्तनको पक्षमा यो पनि एउटा सुखद संयोग हो ।"
महाअभियोग प्रस्ताव पारित गर्न माओवादीले कांग्रेसको सहयोग माग्ने,"काठमाडौं: नेकपा माओवादी केन्द्रले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्की विरुद्ध संसदमा पेस भएको महाअभियोग प्रस्तावको पक्षमा सत्ता साझेदार नेपाली काँग्रेससँग सहयोग माग्ने भएको छ। प्रधानमन्त्री तथा माओवादी केन्द्रका अध्यक्ष पुष्पकमल दाहालको निजी निवास लाजिम्पाटमा बिहीबार बसेको केन्द्रको कार्यालयको बैठकमा महाअभियोगबारे काँग्रेससँग थप छलफल गरेर निर्णय लिने सहमति भएको प्रवक्ता पम्फा भुसालले जानकारी दिए। भारतको गोवामा भएको बहुपक्षीय प्राविधिक तथा आर्थिक सहायताका लागि बङ्गालको खाडीको प्रयास (बिमेस्टेक) र ब्रिक्स सम्मेलनमा प्रधानमन्त्री तथा पार्टी अध्यक्ष दाहालले जनाएको सहभागिता उपलब्धिमूलक भएको माओवादी केन्द्रको बैठकले निष्कर्ष निकालेको प्रवक्ता भुसालले बताइन्। उनले भनिन्,'आजको बैठकमा पार्टी अध्यक्ष तथा प्रधानमन्त्रीले आफ्नो गोवा भ्रमणबारे जानकारी गराउनुभयो। चीन, भारत, भुटान, श्रीलङ्कालगायतका देशका राष्ट्र तथा सरकार प्रमुखहरुसँगको आफ्नो भेट र छलफलबारे बैठकलाई जानकारी गराउनुभयो।' ती भेट तथा छलफल निकै फलदायी र सकारात्मक रहेको निष्कर्ष बैठकले निकालेको छ।नेपाल, भारत र चीनका राष्ट्र र सरकार प्रमुखबीच भएको त्रिपक्षीय आकस्मिक भेटवार्ता नेपालका लागि सुखद संयोग र महत्वपूर्ण अवसर भएको बैठकले निष्कर्ष निकालेको प्रवक्ता भुसालले जानकारी दिइन्। । सो भेटवार्तामा त्रिदेशीय साझेदारीबारे नेपालले राखेको प्रस्ताव दूरगामी महत्वको भएको बैठकले ठहर गरेको छ।"
आइतबारको संसद बैठकमा अनिवार्य उपस्थित हुन एमालेको निर्देशन,काठमाडौंः नेकपा एमालेले आइतबार बस्ने संसद बैठकमा अनिवार्य उपस्थित हुन निर्देशन दिएको छ। बिहीबार बसेको एमाले संसदीय दलको बैठकले आइतबार बस्ने संसद बैठकमा अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीविरुद्ध दर्ता भएको महाअभियोग प्रस्तावमाथि छलफल हुने भएकाले अनिवार्य रुपमा उपस्थित हुन निर्देशन दिएको हो। एमाले प्रमुख सचेतक भानुभक्त ढकालले महाअभियोग प्रस्तावमा हस्ताक्षर नगरेका सांसदलाई हस्ताक्षर गर्न पनि निर्देशक दिएको जानकारी दिए। उनका अनुसार बैठकमा कार्कीविरुद्ध बुधबार संसद् सचिवालयमा दर्ता भएको महाअभियोग प्रस्तावको औचित्य र आवश्यकताबारे जानकारी गराइएको थियो। एमालेले महाअभियोग प्रस्तावमा हस्ताक्षर नगरेका आफ्ना सांसदहरुलाई अनिवार्य रुपमा हस्ताक्षर गर्न पनि निर्देशन दिएको छ। सरकारको नेतृत्वकर्ता दल नेकपा माओवादी केन्द्र र प्रमुख प्रतिपक्षी दल एमालेका एक सय ५७ जना सांसदहरुले अख्तियार प्रमुख कार्कीविरुद्ध संसदमा बुधवार महाअभियोग प्रस्ताव दर्ता गराएका थिए।
सभामुख घर्तीको जेनेभा भ्रमण स्थगित,काठमाडौंः सभामुख ओनसरी घर्तीले आफ्नो जेनेभा भ्रमण स्थगित गरेकी छिन्। संसदमा महाअभियोग प्रस्ताव दर्ता भएको र आइतबारका लागि संसद बैठक बस्ने भएकाले सभामुख घर्तीले जेनेभा भ्रमण स्थगित गरेको घर्तीका प्रेस सल्लाहकार बबिन शर्माले जानकारी दिए। प्रमुख दलका प्रमुख सचेतकसहित सभामुख घर्ती शुक्रवार अन्तर व्यवस्थापिका संसद सम्बन्धी बैठकमा सहभागी हुन जेनेभा भ्रमणमा जाने कार्यक्रम थियो। बिहीबारको संसद बैठकमा लोकमानसिंह कार्कीविरुद्ध १ सय ५७ जना संसदले दर्ता गरेको महाअभियोग प्रस्तावमाथि छलफल हुने कार्यसूची रहेपनि सभामुख घर्तीले दलहरुको आग्रहमा बैठक आइतबारसम्मका लागि स्थगित गरेकी हुन्।
"लोकमानविरुद्ध संसद्मा महाअभियोग दर्ता, प्रमुख आयुक्तको भूमिका निलम्बित","काठमाडौंः सत्ताको नेतृत्व गरिरहेको माओवादी केन्द्र र प्रमुख विपक्षी एमालेले अख्तियार दुरुपयोग अनुसन्धान आयोगका प्रमुख लोकमानसिंह कार्कीविरुद्ध बुधबार साँझ संसद् सचिवालयमा संयुक्त रूपमा महाभियोग प्रस्ताव दर्ता गरेका छन् । माओवादी केन्द्रका महेन्द्रबहादुर शाही प्रस्तावक र एमाले प्रमुख सचेतक भानुभक्त ढकाल समर्थक रहेको उक्त प्रस्तावमा दुई दलका १ सय ५७ जना सांसदको हस्ताक्षर छ । सर्वोच्च अदालत र अख्तियार प्रमुख कार्कीबीच टकराव उत्पन्न भइरहेका बेला दुई वामपन्थी दलका एक चौथाइ सांसदले हस्ताक्षर गरी महाभियोग प्रस्ताव दर्ता गरेका हुन् । महाभियोग प्रस्ताव दर्तापछि संसद् सचिवालयले राष्ट्रपति कार्यालय, प्रधानमन्त्री कार्यालय, संवैधानिक परिषद् र अख्तियारलाई कार्कीविरुद्ध महाभियोगको प्रस्ताव दर्ता भएको र उनले कार्यसम्पादन गर्न नपाउने संवैधानिक व्यवस्था रहेको बेहोराको पत्र पठाएको स्रोतले बतायो । महाभियोगको कारबाही प्रारम्भ भएपछि आरोपित व्यक्तिले कारबाहीको टुंगो नलागेसम्म कार्यसम्पादन गर्न नपाउनु भनेको स्वतः निलम्बनमा पर्नुजस्तै हो । संविधानको धारा १ सय १ को उपधारा ६ मा भनिएको छ, महाभियोगको कारबाही प्रारम्भ भएपछि नेपालको प्रधानन्यायाधीश वा सर्वोच्च अदालतका न्यायाधीश, न्यायपरिषद्का सदस्य, संवैधानिक निकायका प्रमुख वा पदाधिकारीले त्यस्तो कारबाहीको टुंगो नलागेसम्म आफ्नो पदको कार्य सम्पादन गर्न पाउनेछैन । संसद्ले ११ सदस्यीय महाभियोग समिति गठन गरेकै दिन कार्कीविरुद्ध महाभियोग प्रस्ताव दर्ता भएको छ । पदीय आचरणअनुसार काम नगरेको तथा सर्वोच्च अदालतको आदेशको अपहेलना गरेको भन्दै दुई दल मिलेर महाभियोग प्रस्ताव दर्ता गरेका छौं, एमाले प्रमुख सचेतक ढकालले अन्नपूर्णसँग भने । उक्त प्रस्तावमा आफ्नो नातेदारको सेयरमा रहेको किस्ट कलेजलाई कानुनविपरीत विद्यार्थी भर्ना गर्न अनुमति दिएको, काठमाडौं विश्वविद्यालयको परीक्षामा अनावश्यक हस्तक्षेप गरेको, कानुन उल्लंघन गरेको, सर्वोच्चको तामेली गर्न अवरोध गरेकोलगायत आरोप कार्कीमाथि लगाइएको छ । कार्कीमाथिका आरोप नातेदारको किस्ट कलेजलाई कानुनविपरित विद्यार्थी भर्ना गर्न अनुमति केयुको परीक्षामा अनावश्यक हस्तक्षेप कानुन उल्ंघन सर्वोच्चको म्याद तामेली गर्न अवरोध त्यसअघि दिउँसो प्रधानमन्त्री एवं माओवादी केन्द्रका अध्यक्ष पुष्पकमल दाहाल र एमाले अध्यक्ष केपी ओलीबीच सभामुख ओनसरी घर्तीमगरको कार्यकक्षमा गोप्य कुराकानी भएको थियो । त्यस क्रममा अख्तियार प्रमुख कार्कीविरुद्ध दुई दल मिलेर महाभियोग प्रस्ताव दर्ता गर्नेलगायत विषयमा कुराकानी भएको स्रोतले बतायो । महाभियोग प्रस्तावमा एमालेका माधवकुमार नेपाल, झलनाथ खनाल, माओवादी केन्द्रका जनार्दन शर्मालगायत नेताको हस्ताक्षर छ । संसद् सचिवालयले कार्कीविरुद्धको प्रस्तावलाई बिहीबारको संसद् बैठकबाट प्रवेश गराएर कारबाही अघि बढाउने तयारी गरेको पनि स्रोतले बतायो । संसद्का एक चौथाइ सांसदले हस्ताक्षरसहित महाभियोग प्रस्ताव दर्ता गर्न पाउने व्यवस्था संविधानको धारा १ सय १ को उपधारा २ मा उल्लेख छ । यो संविधान र कानुनको गम्भीर उल्लंघन गरेको, कार्यक्षमताको अभाव वा खराब आचरण भएको वा इमानदारीपूर्वक आफ्नो पदीय कर्तव्यको पालन नगरेको वा आचारसंहिताको गम्भीर उल्लंघन गरेको कारणले आफ्नो पदीय जिम्मेवारी पूरा गर्न नसकेको आधारमा प्रतिनिधिसभामा तत्काल कायम रहेको सम्पूर्ण सदस्य संख्याको एक चौथाइ सदस्यले नेपालको प्रधानन्यायाधीश वा सर्वोच्च अदालतका न्यायाधीश, न्यायपरिषद्का सदस्य, संवैधानिक निकायका प्रमुख वा पदाधिकारीविरुद्ध महाभियोगको प्रस्ताव पेस गर्न सक्नेछन्, उक्त उपधारामा उल्लेख छ । एक चौथाइ सांसदले दर्ता गरेको प्रस्ताव तत्काल कायम रहेका सम्पूर्ण सदस्यसंख्याको कम्तीमा दुईतिहाइ बहुमतबाट पारित गर्नुपर्छ । तर माओवादी केन्द्र र एमालेको मात्र दुईतिहाइ पुग्दैन। प्रस्ताव पारित हुन कांग्रेसको पनि समर्थन चाहिन्छ । महाभियोगको प्रस्ताव पारित हुन संसदमा हाल कायम रहेको सांसद संख्या ५९५ मध्ये ३ सय ९७ को आवश्यकता पर्छ। एमालेका १८२ र माओवादी केन्द्रसँग ८२ सांसद छन् । दुई दलका जोड्दा २ सय ६४ मात्र पुग्छ । कांग्रेससँग २ सय ४ सांसद छन् । कांग्रेसको समर्थनबिना महाभियोग प्रस्ताव पारित हुन सक्दैन । अख्तियार प्रमुख कार्कीको नियुक्ति सम्बन्धमा अदालतको आदेश तामेली गर्न कार्कीले अटेर गरेको भन्दै सांसदहरूले उनीविरुद्ध महाभियोग लगाउनुपर्ने माग गरेका थिए । सर्वोच्चले पनि कार्कीले गरेका ४ वटा मुद्दालाई प्राथमिकता साथ उल्ट्याउँदै उनको नियुक्तिसम्बन्धी मुद्दा पुनरावलोकनमा लगेको थियो । कार्कीविरुद्धको प्रस्तावमाथि संसद्मा छलफलपछि उक्त प्रस्ताव महाभियोग समितिमा जाने संसद्का अधिकारी बताउँछन् । उक्त समितिले प्रतिवेदन तयार पारेपछि संसद्मा मतदानमा लगिनेछ ।"
कार्कीलाई महाअभियोग लगाउनेबारेमा काँग्रेसमा कुनै छलफल भएको छैन,"काठमाडौंः सत्तारुढ दल नेपाली काँग्रेसका नेता एनपी साउदले अख्तियार दुरूपयोग अनुसन्धान आयोगका प्रमुख लोकमानसिंह कार्कीलाई महाअभियोग लगाउनेबारेमा आफ्नो पार्टीले अहिलेसम्म कुनै छलफल नै नगरेको स्पष्ट पारेका छन्। साउदले कार्कीलाई महाअभियोग लगाउनेबारेमा पार्टीभित्र अहिले छलफल पनि नभएको र अहिले दर्ता भएको प्रस्तावमा कुनै संलग्नता नै नरहेको स्पष्ट पारे। बिहीबार रिपोर्टर्स क्लब नेपालले आयोजना गरेको साक्षात्कारमा उनले भने,महाअभियोगबारेमा अहिलेसम्म नीतिगत तथा संस्थागत निर्णय भएको छैन, हामी औपचारिक रुपमा छलफल गरेरमात्रै यसबारेमा निर्णय गर्छौं। साउदले आजबाट सुरु भएको केन्द्रिय समितिको बैठकमा यो विषय एजेण्डा नभएपनि यसबारेमा समेत अनौपचारिक छलफल हुने बताए। उनले भने,महाअभियोगको विषय भनेको संसदको स्वामित्को विषय हो। उनले संविधान संशोधन गर्दै यसको सर्वस्विकार्यताका लागि सबै पक्षसँग वार्ता तथा छलफल भैरहेकोले यसबारेमा समेत पाटीलै चाँडै आधिकारिक धारणा सार्वजनिक गर्ने जनाए। कार्यक्रममा नेकपा एमालेका सचिव प्रदिप ज्ञवालीले अख्तियार प्रमुख कार्कीको विरुद्धमा आएको महाअभियोग प्रस्ताव स्वागतयोग्य भएकोले यसलाई निश्कर्षमा पुर्याउन आफ्नो पार्टीले पूर्ण रुपमा सहयोग गर्ने स्पष्ट पारे। उनले भने,यो प्रस्तावलाई किनारा लगाउनुपर्छ, यसको लागि एमालेले साथ दिन्छ। अख्तियार प्रमुखको नियुक्तीलाई लिएर आफ्नो पार्टीले सुरुवातदेखि नै विरोध गरेको उल्लेख गर्दै सचिव ज्ञवालीले भने,लोकमानको नियुक्ती नै कानूनसम्मत् थिएन, जनआन्दोलन दबाउने र परिवर्तन आत्मसात् गर्न नसक्ने व्यक्ति कसरी अख्तियार प्रमुख बन्न सक्छन्, उनको योग्यता नै पुग्दैन्थ्यो । उनले कार्कीले पूर्वाग्रही राखेर काम गरेको, भ्रष्टाचारीहरुलाई उल्टै संरक्षण गरेको र लोकतन्त्रलाई लोकमानतन्त्र बनाउन खोजेको आरोप लगाए। यस्तै नेकपा माओवादी केन्द्रका सांसद महेन्द्र बहादुर शाहीले अख्तियार प्रमुखमाथि ल्याईएको महाअभियोगको प्रस्ताव पार्टीमा छलफल नगरी ल्याईएको स्पष्ट पारे। शाहीले भने,हामीले सांसदको स्वतन्त्र अधिकारको उपयोग गरेर यो प्रस्ताव ल्याएका हौं, मुलुकमा कानूनी शासनको निरीहिता रहनुहुँदैन भनेर हामीले स्वतन्त्र अधिकार प्रयोग गरेका छौं। शाहीले अख्तियार प्रमुख कार्कीले आफ्नो कार्यक्षेत्र नाघेर पूर्वाग्रही ढंगले काम गरेको आरो लगाउँदै भने,संसदको निर्देशन उल्लंघन गर्ने काम भयो, उहाँले समितिलाई समेत छल्ने काम गर्नुभयो, समितिले बोलाउँदा उहाँ नआउने, विरामी भएको नाटक पार्ने तर त्यही दिन अर्को कार्यक्रममा जाने ? यो उहाँको गलत नियत थियो भन्ने कुरा प्रमाणित हुन्छ।"
लोकमान निलम्बनमा परेपछि अख्तियारको कार्यबाहक प्रमुखमा बस्न्यात,काठमाडौंः लोकमानसिंह कार्की निलम्बनमा परेपछि अख्तियार दुरुपयोग अनुसन्धान आयोगको कार्यबाहक प्रमुखको जिम्मेवारी आयुक्त दीप बस्न्यातले सम्हालेका छन्। कार्कीविरुद्ध बुधवार संसदमा महाअभियोग प्रस्ताव दर्ता भएपछि बिहीबारदेखि आयुक्त बस्न्यातले अख्तियारको कार्यबाहक प्रमुख आयुक्तको जिम्मेबारी पाएका हुन्। आयोगको नियमावलीमा प्रमुख आयुक्तको अनुपस्थितिमा आयुक्तमध्ये वरिष्ठ आयुक्तले कार्यबाहक प्रमुख हुने व्यवस्थाबमोजिम बस्न्यातले कार्यबाहक प्रमुखको जिम्मेवारी सम्हालेको अख्तियार प्रवक्ता गणेश कार्कीले जानकारी दिए। संविधानको धारा १०१ को उपधारा ६ मा संवैधानिक निकायका प्रमुख वा पदाधिकारीले महाभियोग कारबाही प्रारम्भ भएपछि त्यसको किनारा नलागेसम्म पदमा रहेर कार्यसम्पादन गर्न नपाउने व्यवस्था छ। कार्कीविरुद्धको महाअभियोग प्रस्ताव संसदबाट पारित हुन संसदको दुईतिहाई हाल कायम रहेको संसद संख्या ५९५ मध्ये ३९७ सांसदको समर्थन आवश्यक पर्छ। प्रमुख प्रतिपक्षी दल एमाले र सरकारको नेतृत्वकर्ता दल नेकपा माओवादी केन्द्रका १५७ सांसदले बुधबार कार्कीविरुद्ध महाभियोगको प्रस्ताव दर्ता गरेका थिए।
चारजना ठेकेदारको मुद्दा फिर्ता लिए महाअभियोग प्रस्ताव तुहिन्छ,"काठमाडौंः मधेसी मोर्चाका नेता लक्ष्मणलाल कर्णले प्रमुख पार्टीका चार नेताहरुको मुद्दा हट्यो भने लोकमानसिंह कार्कीविरुद्धको महाअभियोग प्रस्ताव तुहिने दाबी गरेका छन्। महाअभियोग समिति गठन गर्दा पनि काँग्रेस, एमाले र नेकपा माओवादी केन्द्रले ठेकेदारी देखाएको अरोप लगाउँदै कर्णले भने,अरु दल छैन, यो देशमा, यी चार पार्टीले जे चाह्यो त्यही हुने? यो कस्तो ठेकेदारी हो? कर्णले यसअघि पनि सुशासन समिति गठन गर्दा यस्तै दादागिरी प्रमुख दलहरुले गरेको गुनासो गरे। रिपोर्टर्स क्लब नेपालले बिहीबार अायोजना गरेको साक्षात्कारमा उनले दिनभरि संसदमा सुत्नेहरु भ्रष्टाचारी होइनन र? भन्दै प्रश्न समेत गरे। संविधानको दुहाई दिएर आयोगलाई पंगु बनाउने काम भएको समेत उनको गुनासो थियो। मधेसी मोर्चा र काँग्रेसमाओवादी केन्द्रवीच भएको तीन बुँदे सहमति कार्यान्वयनतर्फ उन्मुख भएपनि सरकारले महत्वपूर्ण काममा अहिलेसम्म प्रवेश नै नगरेको कर्णले आरोप लगाए। संविधान संशोधनमार्फत आफ्ना मुद्दाहरुको सम्बोधन नभएसम्म संविधान कार्यान्वयन हुन नसक्ने उनको भनाइ थियो। कर्णले सरकारले मोर्चासँग बसेर संविधान संशोधनको विषयमा साझा धारणा बनाएपछि मात्रै अन्य पार्टीसँग त्यसबारेमा छलफल हुनुपर्नेमा अहिले सरकारले एमालेलाई देखाएर नाटक मञ्चन गरिरहेको समेत आरोप लगाए। उनले भने,अहिले सरकारले बहानाबाजी गरिरहेको छ, यो बहानाले चल्दैन।"
वैदिक संस्कृतिको आदर्शलाई स्थापित गरौँः राष्ट्रपति भण्डारी,"काठमाडौँ: राष्ट्रपति विद्यादेवी भण्डारीले वैदिक संस्कृतिको आदर्शलाई स्थापित गरिनुपर्ने बताएका छन् । नेपाल आर्य समाजको आयोजनामा आजदेखि यहाँ सुरु भएको अन्तर्राष्ट्रिय वैदिक आर्य महासम्मेलनको उद्घाटन गर्दै उनले वैदिक दर्शनको योगदानस्वरुप हजारौँ वर्षअघिदेखि योग र आयुर्वेदको सुरुआत भएको बताए । विश्वबन्धुत्व, प्रकृतिप्रेम र मानवीयता वैदिक कालदेखि गहन सन्देशका रुपमा रहँदै आएको छ, वैदिक युगमा सुरु भएका राम्रा काम आधुनिक युगमा विकृतिका रुपमा प्रसार भएको छ, यस्ता विकृतिको अन्त्य गरी वैदिक दर्शनलाई अघि बढाउनुपर्छ, उनले भनिन् । महिलालाई समान अधिकार दिएको वैदिक युगको परम्परा उत्तर वैदिक कालपछि खण्डित भएको राष्ट्रपति भण्डारीले बताइन् । वसुधैव कुटुम्बकम् र सर्वे भवन्तु सुखिनःको भावनालाई प्रवद्र्धन गर्न वैदिक ज्ञान आवश्यक रहेकामा उनको जोड छ । कार्यक्रममा स्वामी सम्पूर्णानन्द सरस्वतीले सीता र बुद्धका कारण नेपाल विश्वमा प्रकाशित भएको सुनाए। नेपालको भूमि नभएको भए भगवान् रामचन्द्रको जन्म नै हुने थिएन, दोलखामा तपस्या गरी बस्ने श्रृङ्गी ऋषिले अयोध्यामा गई पुत्रेष्टि यज्ञ गराएपछि दशरथ पुत्रका रुपमा श्रीरामचन्द्रको जन्म भएको हो, उनले भने । त्रिवि संस्कृत विभागका उपप्राध्यापक जनार्दन घिमिरेले वेदको ज्ञानबाट वञ्चित हुनु नपरोस् भनी प्रत्येक नेपालीका घर घरमा नेपाली भाषामा वेद अनुवाद गरी पुर्याउने अभियानमा समाज लाग्नुपर्ने बताए । कार्यक्रममा अमेरिकाको न्युयोर्कमा गुरुकुल सञ्चालन गर्ने डा सतीश प्रकाश, सुरेश आर्य र प्रकाश आर्यले छुवाछुत हटाई सही रुपमा वैदिक ज्ञानको प्रचार गर्न आर्य समाजको स्थापना भएको जानकारी दिए । भारतमा सन् १८७५ मा स्वामी दयानन्द सरस्वतीले स्थापना गरेको आर्य समाज नेपालमा सहिद शुक्रराज शास्त्री र उहाँका पिता माधवराज जोशीको सक्रियतामा विसं १९९७ मा स्थापना भएको हो। कात्तिक ६ गतेसम्म चल्ने महासम्मेलनमा नेपालबाट पाँच हजार, भारतबाट तीन हजार एवम् अन्य देशबाट ५०० सहभागी छन् । उद्घाटनअघि आज बिहान ६:०० बजेदेखि सहिदढोकात्रिपुरेश्वरसहिद शास्त्रीलाई फाँसी दिइएको टेकुस्थित रुखझोँछेअसनइन्द्रचोकभोटाहिटी हुँदै टुँडिखेलसम्म शोभायात्रा गरियो । शोभायात्रापछि वैदिक यज्ञ गरी महासम्मेलनको उद्घाटन गरिएको थियो । बिहान ५:०० देखि ६:०० बजेसम्म योग शिविरसमेत सञ्चालन गरिएको थियो । महासम्मेलनका क्रममा आठ छुट्टै सम्मेलन समेत आयोजना हुने समिति संयोजक सहप्राध्यापक डा माधवप्रसाद उपाध्यायले जानकारी दिए । नेपाल संस्कृत विश्वविद्यालयका उपकुलपछि प्रा डा कुलप्रसाद कोइरालाको संयोजनमा विश्व संस्कृत, गायत्री परिवारका डा राजु अधिकारीको संयोजनमा विश्व युवा, विश्व वेद विज्ञान, विश्व महिला, विश्व शिक्षा, विश्व सनातन धर्म र विश्व आर्य संस्कृति सम्मेलन समेत हुनेछ, उनले भने ।"
भारतीय गुरु भन्छन्ः नेपाल हिन्दु राष्ट्र हुनुपर्छ र राजा रहनुपर्छ,"काठमाडौंः भारतीय जगद्गुरु शंकराचार्य बासुदेवानन्द सरस्वतीले ९४ प्रतिशत ओमकार परिवार भएको नेपाल हिन्दु राष्ट्र हुनुपर्ने र राजा रहनुपर्ने बताएका छन् । थोरै संख्यामा हिन्दु रहे पनि भारतको संविधानमा धर्म निरपेक्ष शब्द नराखेको उल्लेख गर्दै उनले भने, म त चाहन्छु नेपालमात्र होइन, भारत पनि हिन्दु राष्ट्र होस् । उनले ज्ञानेन्द्रलाई राष्ट्राध्यक्ष बन्नका लागि पशुपतिनाथसँग प्रार्थना गरेको बताए । भारतीय लोकसभाका सांसद एवम् विश्व हिन्दु महासंघ भारत एकाईका प्रमुख आदित्यनाथले नेपाल पहिचानका लागि तड्पिरहेको बताए । उनले विश्वलाई प्रजातन्त्रको पाठ सिकाउने बेलायतसँगै जापान, थाइल्याण्ड, स्वीट्जरल्याण्ड, नेदरल्याण्डजस्ता मुलुकमा पनि राजसंस्था रहेको उल्लेख गर्दै नेपालमा राजसंस्था हटाउनु र पूर्वराजालाई वञ्चित गर्नु षडयन्त्र भएको दाबी गरे । भारतले सयौं वर्ष अंग्रेज लगायतको गुलामी गर्दा नेपालले आफ्नो शीर सधैं उचो राखेको पनि उनको भनाइ छ । उनले नेपालको संसदमा हिन्दु राष्ट्रबारे सबै मौन रहेको र यो मौन खतरनाक हुने चेतावनी दिए । उनले भने, हिन्दु राष्ट्र हुनु भनेको राष्ट्रिय चेतना जागृत हुनु हो । यो पद र प्रतिष्ठाका लागि होइन, नेपाल बचाउन र पहिचान राख्न हो । भारतबाट आएका जगन्नाथ दास वैष्णवले नेपाल कसैले घोषणा गरेर हिन्दु राष्ट्र नभएको बताउँदै अनादिकालदेखि स्वतस्फूर्त भएको पहिचान मेटाउन नमिल्ने बताए । उनले भने, नेपालमा हिन्दु धर्म नास्न विदेशी पैसा र इसारामा चलखेल भएको छ । नेपाली बाबाले संगठन र एकतामा नै शक्ति रहेकाले अहिले हिन्दू धर्मावलम्बीको संगठन र एकता बढिरहेको बताए । युवासन्त श्रीनिवासले राजनीतिक परिवर्तनको नाममा राजनीतिक दलका नेताहरुले स्वार्थ पुरा गरिरहेको आरोप लगाए । उनले भने, राजसंस्थालाई जनमतबिनै जबर्जस्ती अन्त्य गरियो, धर्म निरपेक्ष भएपछि मठमन्दिर असुरक्षित भएका छन् । देशको प्राणलाई संकटमा पुर्याइएको छ । राजस्थानका महाराज सिरोहीले हिन्दु राष्ट्र भएमात्र नेपालको झण्डा विश्वमा हमेसा उचो हुने बताए । राष्ट्रिय स्वयंसेवक संघ भारतका संगठक रघुनन्दन शर्माले नेपाल धर्म र संस्कृतिका क्षेत्रमा भारतको दाइ भएको बताए । उनले भने, श्री ५ जनतासामू आउनु पयो, युवामा पुग्नुहोस् तपाईलाई उनीहरु ज्यान दिन तयार हुनेछन् । हिम्मतका साथ अघि बढे राष्ट्रको पहिचान जोगिनेछ । विश्व बौद्ध महासंघका प्रतिनिधि कृष्णकुमार लामाले भिजिलान्तेले देश चलाएकाले जनताले धेरै दुःख पाएको भन्दै राजालाई पूर्वअवस्थामा फकाउनुपर्नेमा जोड दिए । महासम्मेलनका संयोजक भरतकेशर सिंहले राजा धर्म, संस्कृति र एकताका प्रतिक रहँदै आएकाले जनताले उहाँकै नेतृत्व चाहेको प्रष्ट पारे । राजधानीमा तीन दिनसम्म चल्ने महासम्मेलनमा थाइल्याण्ड, मलेसिया, बंगलादेश, भारत, पाकिस्तान, मलेसिया, इन्डोनेसिया, श्रीलंका, मौरिसस लगायतका डेढ दर्जन देशको प्रतिनिधित्व रहेको छ । महासम्मेलनले हिन्दु धर्म परिवर्तन गर्नेलाई समायोजन गर्ने, धर्म र संस्कृतिभित्रका विकृति केलाउने, जातीय छुवाछुत लगायतका विषयमा छलफल हुनेछ । महासम्मेलनमा नेपालका तर्फबाट तीनवटा र भारतका तर्फबाट एउटा कार्यपत्र प्रस्तुत हुनेछ ।"
धनकुटामा विमानस्थल निमार्णका लागि पूर्वमन्त्री र सांसदको पहल,"काठमाडौंः धनकुटको बेलहारामा विमानस्थल निमार्णका लागि पूर्वमन्त्री र सांसदले पहल सुरु गरेका छन् । बिहीबार धनकुटाबासीले संस्कृति, पर्यटन तथा नागरिक उड्यानमन्त्री जीवनबहादुर शाहीलाई भेटी विमानस्थल निर्माणको पहल गर्न आग्रह गरेका हुन् । बेलहरा डाँडामा विमानस्थल निर्माण गर्नको लागि पहिले नै सर्भे भइसकेको जानकारी गराउँदै तत्काल मन्त्रालयबाट बजेट छुट्याउन जिल्लाबासीले मन्त्रीलाई आग्रह गरे । उनीहरुले सरकारी बजेट अपुग भए श्रमदान गर्न समेत तयार गरेको बताएका छन् । मन्त्री शाहीले विमानस्थलका लागि बजेट छुट्याउन पहल गर्ने आश्वासन दिए । शाहीले भने, धनकुटामा विमानस्थल निर्माण कार्यका लागि म सक्दो प्रयास गर्नेछु । मन्त्रीसँगको भेटमा पुर्ववाणिज्य तथा आपूर्तिमन्त्री सुनीलबहादुर थापा, राज्यमन्त्री धनमाया विक, सांसद मनोहर नारायण श्रेष्ठ, उदय नेपाली, पूर्वसभासद् हेमराज भण्डारी र नेता डम्बर सुवेदीलगायत उपस्थित थिए ।"
पूर्वराजा ज्ञानेन्द्रको चेतावनीः निषेधको राजनीति भए विद्रोह हुन सक्छ,"काठमाडौं: पूर्वराजा ज्ञानेन्द्र शाहले सार्वजनिक कार्यक्रमलाई सम्बोधन गर्दै निषेधको राजनीतिले विद्रोह हुने बताएका छन् । बिहीबार राजधानीको वनकालीमा अन्तर्राष्ट्रिय विराट हिन्दु सम्मेलनलाई सम्बोधन गर्दै पूर्वराजा ज्ञानेन्द्रले भने, निषेधको राजनीति भए असन्तुलन उपेक्षा हुँदै विद्रोह हुन्छ । सम्बोधनका क्रममा पूर्वराजा ज्ञानेन्द्रले नेपालमा मौलिकता र राष्ट्रियता हराउदै गएकोप्रति असन्तुष्टि जनाएका छन् । जनतामा चरम निराशा छाएको छ, ज्ञानेन्द्रले भने । उनले राजनीतिमा चरम बाहिय हस्तक्षेप भएको भन्दै यस्तो हस्तक्षेप हुने सिर्जना कसरी भयो भन्दै राजनीतिक दलतर्फ प्रश्न गरेका छन् । राजनीतिमा चरम बाहिय हस्तक्षेप हुँदै गएको छ, उनले प्रश्न गरे, यस्तो वातावरणको सिर्जना कसरी भयो ? उनले हिन्दु सम्मेलनको उद्घाटन समारोहलाई सम्बोधन गर्दै हिन्दु धर्म विश्वकै उत्कृष्ट भएको समेत दाबी गरे । वनकालीमा पूर्वराजाले उद्घाटन गरेको विराट हिन्दु सम्मेलन तीन दिनसम्म चल्ने छ । शुक्रबार र शनिबार नेपाल प्रज्ञा प्रतिष्ठानमा सम्मेलन र महाधिवेशन हुँदै छ । समारोहलाई सम्बोधन गर्दै भारतीय गुरु र सांसद्ले नेपाल हिन्दू राष्ट्र हुनुपर्ने र राजा पनि रहनुपर्ने बताएका छन् । विश्व हिन्दु महासंघ अन्तर्राष्ट्रिय समितिको आयोजनामा भएको सम्मेलनमा थाइल्यान्ड, अमेरिका, मलेसिया, भारत, बंगलादेश, श्रीलंका, पाकिस्तान, इन्डोनेसिया, क्यानाडा, बेलायतलगायत डेढ दर्जन देशका प्रतिनिधि सहभागी भएको समितिकी सचिव अस्मिता भण्डारी जानकारी दिइन । ज्ञानेन्द्रको सम्बोधनको पूर्ण पाठ"
कांग्रेस पनि लोकमानविरुद्धको महाअभियोगको पक्षमा,"काठमाडौं : नेपाली कांग्रेससँगको सल्लाह र सहमतिमा अख्तियार प्रमुख लोकमान सिंह कार्कीविरुद्ध महाअभियोग प्रस्ताव दर्ता गराइएको खुलासा भएको छ । प्रस्ताव दर्ता गर्नुअघि प्रधानमन्त्री पुष्पकमल दाहाल, एमाले अध्यक्ष केपी ओली र कांग्रेस सभापति शेरबहादुर देउवाबीच विभिन्न चरणमा छलफल भएर एकप्रकारको सहमति बनेपछि प्रस्ताव अघि बढाइएको स्रोत बताएको छ । एमाले र माओवादीका सांसदहरुले मात्र महाअभियोगमा हस्ताक्षर देखिएपछि कांग्रेसको भूमिका र दृष्टिकोणबारे अनेक आशंका र अनुमान भइरहेका बेला कांग्रेसले आज औपचारिक रुपमा आफ्नो दृष्टिकोण बाहिर ल्याउने भएको छ । प्रस्तावमा हस्ताक्षर नभए पनि महाअभियोगलाई पारित गराउन कांग्रेसले सघाउने कांग्रेसका एक वरिष्ठ नेताले बताए । उनले भने, 'हामीसँगको सल्लाह र छलफलअनुसार दर्ता भएको हो । यसमा कांग्रेसको रोल के हुन्छ भनेर अनावश्यक आशंका र अनुमान गर्नुपर्ने आवश्यकता छैन ।' पार्टी सभापति देउवाले पनि कांग्रेसका उपलब्ध सांसद तथा नेताहरुलाई यसबारेमा स्पष्ट पारिसकेका छन् । यसबारेमा कांग्रेसका नेताहरुबीच बुधबार बेलुका पनि अनौपचारिक छलफल भएको थियो र बिहीबार बिहान पनि छलफल हुँदैछ ।"
महाअभियोगको नेतृत्व काँग्रेसले लिनुपर्छः गगन थापा,"काठमाडौं : कांग्रेसका युवा नेता गगन थापाले संसदमा पेस भएको लोकमानसिंह कार्कीविरुद्धको महाअभियोगको नेतृत्व कांग्रेसले लिनुपर्ने बताएका छन् । संसदभित्रको सबैभन्दा ठूलो दल भएकोले दायँबायाँ नगरी सत्यका पक्षमा निर्णय गर्नुपर्ने बताएका छन् ।बिहीबार बसेको कांग्रेस केन्द्रीय समितिको बैठकमा बोल्दै स्वास्थ्य तथा जनसङ्ख्यामन्त्री थापाले यसमा औपचारिक निर्णय गर्न कांग्रेसले ढिलाइ गर्न नहुने बताए । उनले भने, कार्कीलाई अख्तियार प्रमुखमा नियुक्त गर्ने बेला एउटा गम्भीर भूल भएको छ, त्यसमा सबै राजनीतिक दल सहभागी छन् त्यो भूल सच्याउने मौका अहिले कांग्रेसलाई आएको छ, यसबाट कांग्रेस चुक्नु हुँदैन । थापाले आफूले बैठकमा राखेको भनाइ उधृत गर्दै भने, कार्कीको नियुक्ति जति अपवित्र थियो उनका कर्म कर्तुत त्योभन्दा बढी अपवित्र छन् त्यसैले उनलाई पदमा बस्ने हैसियत छैन, सरासर सत्यको पक्षमा उभिएर काँग्रेसले प्रस्तावलाई समर्थन हैन नेतृत्व गर्नुपर्छ भनेका छौँ ।"
तिहार अघि कांग्रेसबाट आठ राज्य मन्त्री,"काठमाडौः पटक पटक कांग्रेसको अनिर्णयका कारण टरेको राज्यमन्त्री नियुक्ति तिहार अघिनै हुने भएको छ । कांग्रेसले तिहार अघिनै राज्यमन्त्री पठाउने छ । प्रधानमन्त्री पुष्पकमल दाहाल र कांग्रेस सभापति शेरबहादुर देउवाबीच मंगलबार साँझ कुराकानी भएपछि तिहार अघिनै कांग्रेसकातर्फबाट ८ जना राज्यमन्त्रीसहित साना दल र मधेसी जनअधिकार फोरम लोकतान्त्रिकलाई सरकारमा सहभागी गराउने सहमति भएको हो । फोरम लोकतान्त्रिक र साना दलका लागि प्रधानन्त्री दाहालले महिला बालबालिका तथा समाज कल्याण, खानेपानी तथा सरसफाई, पशुपंक्षी विकास र विज्ञान तथा प्रविधि मन्त्रालय आफूसँगै राखेका छन् । स्रोतका अनुसार देउवा र दाहालबीच छलफल भएपछि चार मध्ये दुई फोरम लोकतान्त्रिकलाई दिने सहमति भएको हो । बाँकी दुई मन्त्रालय भने साना दललाई दिन लागिएको छ । त्यसैगरी नयाँ चार मन्त्रीसँगै कांग्रेसले आठजना राज्यमन्त्री पनि पठाउने तयारी गरेको छ । बिहीबार र शुक्रबार पार्टीको केन्द्रीय समितिको बैठक डाकेकाले सोमबारसम्ममा कांग्रेसका राज्य मन्त्रीलाई शपथ खुवाउने तयारी छ । पदाधिकारी मनोनयन तरुण दलको अधिवेशनपछि कांग्रेस सभापतिले उपसभापति, महामन्त्री र सहमहामन्त्रीको मनोनयन भने कात्तिक अन्तिमा हुने तरुण दलको महाधिवेशन पछि गर्ने भएका छन् । तिहारलगत्तै सभापति देउवाको विदेश भ्रमण हुने र त्यही समय तरुण दलको अधिवेशन भएकाले मंसिर पहिलो साता मात्रै पदाधिकारी मनोनयन हुने स्रोतको दाबी छ । देउवा निकट स्रोतका अनुसार उपसभापतिमा गोपालमान श्रेष्ठ मुख्य दावेदार हुन् । त्यस्तै नेता खुमबहादुर खड्का र उपप्रधान एवं गृहमन्त्री विमलेन्द्र निधिले पनि उपसभापतिमा आकांक्षा राखेका छन् । त्यसैगरी महामन्त्रीमा भने २०३८ सालाका नेविसंघका अध्यक्ष ज्ञानेन्द्रबहादुर कार्कीलाई बनाउने निश्चित जस्तै छ । सहमहामन्त्रीमा भने कसलाई बनाउने टुंगो लागेको छैन । सहमहामन्त्रीमा मानबहादुर विश्वकर्मा, महेश आचार्य, आनन्दप्रसाद ढुंगानालगायतले दाबी गरेका छन् । देउवाले पदाधिकारीसँगै पार्टीको केन्द्रीय विभागको पनि गठन गर्ने तयारी गरेका छन् । कांग्रेस विधानमा ४० वटा विभागको व्यवस्था छ । विभाग गठनका लागि देउवाले केन्द्रीय सदस्यसँग आफूलाई इच्छा भएको विभागका प्राथमिकता तोकेर चारवटा विभागको नाम मागेका छन् । सोहीअनुसार सदस्यको क्षमता र अनुभवका आधारमा विभागको प्रमुख बनाउने तयारीमा देउवा छन् । कांग्रेसले समसामयिक राजनीतिक अवस्था, सविधान संशोधनलगायतका विषयमा छलफल गर्न केन्द्रीय कार्यसमितिको बैठक डाकेको छ । बिहीबार पार्टी केन्द्र कार्यालय सानेपामा डाकिएको बैठकमा संविधान संशोधनमा लागि नागरिकता, भाषा, राष्ट्रिय सभाको गठन र प्रदेश सिमांकन र स्थानीय निकायको पुर्नसंरचनाका विषयमा छलफल हुने बताइएको छ । कांग्रेसले स्थानीय नियकाको संरचना यसअघिका इलाकालाई नै गाउँपालिका बनाउनुपर्ने धारणा अघि सार्दै आएको छ । चैत मसान्तसम्म स्थानीय निकायको चुनाव गर्नेपर्ने भएकाले पनि कांग्रेसले स्थानीय तहको विषयमा औपचारिक धारणा बनाउन लागेको हो ।"
संशोधन मस्याैदा अन्तिम चरणमा',"काठमाडौंः प्रधानमन्त्री पुष्पकमल दाहालले संविधान संशोधनको ड्राफ्ट अन्तिम चरणमा पुगेको दाबी गर्दै छठ पूर्वनै संसद्मा पेश गर्ने बताएका छन् । आफ्नो नेतृत्वमा सरकार गठनताका मधेसी मोर्चासँग संविधान संशोधनलगायत तीन बुँदे सहमति गरेका प्रधानमन्त्री दाहालले संसद्मा संविधान संशोधनलाई उच्च प्राथमिकतामा राखिएको बताए । सरकारका काम, सरकार गठन लगत्तैको भारत भ्रमण तथा हालै भारतको गोवामा सम्पन्न ब्रिक्सबिमस्टेक सम्मेलनका क्रममा भएको उच्चस्तरीय भेटवार्ताबारे बुधबार संसद्लाई जानकारी दिदैं दाहालले भने, मधेसी, थारु, जनजातिलगायतका असन्तुष्ट पक्षसँग वार्ता गरी संविधान संशोधन गरेर देशलाई निर्वाचनतर्फ लैजाने कामलाई सरकारले उच्च प्राथमिकता दिएको छ ।' मधेसी मोर्चाले संशोधनको प्रस्ताव पेश नगरेको भन्दै सरकारलाई चेतावनी दिइरहेका बेला दाहालले छठसम्म संशोधनको प्रस्ताव पेश गर्ने प्रतिवद्धता जनाएका हुन् । संशोधनको अन्तिम ड्राफ्ट तयार गर्नेतिर सरकार अघि बढेको छ', दाहालले भने, अहिलेको अवस्थामा संविधानको स्वीकार्यतालाई फराकिलो पार्ने र संविधान कार्यान्वनतर्फ जाने विषय चुनौतिको रुपमा उभिएको छ । यो सत्तापक्ष र प्रतिपक्षको विषय हुन सक्दैन ।' सत्तापक्ष, प्रतिपक्ष र आन्दोलनरत पक्षसँग सहमति भएर संविधान संशोधन हुने विश्वास व्यक्त गर्दै दाहालले भने, मलाई विश्वास छ, सहमतिमा संविधान संशोधन हुन्छ र निर्वाचनको वातावरण बन्नेछ । दलहरूबीच विमति होलान, तर राष्ट्र र जनताका अगाडि ती गौण छन्, हामी मिलेर अघि बढौं ।' भूकम्पपछि प्रमुख दलहरू एक ठाउँ आएजस्तै संविधान कार्यान्वयन र यसको स्वीकार्यता फराकिलो पार्ने काममा पनि एकठाउँ आउनुपर्ने दाहालले बताए । हालै भारतको गोवामा सम्पन्न ब्रिक्स सम्मेलनका क्रममा चिनियाँ राष्ट्रपति सी जिनपिङ र भारतीय प्रधानमन्त्री नरेन्द्र मोदीसँगको संयुक्त भेटवार्ता त्रिदेशीय हितका पक्षमा भएको दाहालले दाबी गरे । संयुक्त भेटघाटका क्रममा त्रिदेशीय हितका पक्षमा मिलेर काम गर्ने सम्बन्धमा मैले राखेका धारणालाई दुवै नेताले सकारात्मक रुपमा हेर्नुभएको थियो । हाम्रो सन्दर्भमा त्यो सुखद संयोग एवं दुर्लभ अवसर थियो । यसको हामीले भरपुर सदुपयोग गर्यौं', दाहालले भने । दुवै देशका कार्यकारीसँग विना योजना अकस्मात त्यस्तो भेटघाट जुरेको दाहालले दावी गरे । प्लान (योजना) गरेको भए त्यो भेटघाट मिलाउन गाहे हुन्थ्यो,' दाहालले भने । संविधान कार्यान्वयनको विषय नेपालको आन्तरिक विषय भएको प्रष्ट गर्दै दाहालले विदेशी चासो निम्त्याएको भन्ने विपक्षी दलको आरोपको खण्डन गरे । संयुक्त वक्तव्यमा उल्लेख भए बमोजिम मैले भारतका प्रधानमन्त्रीलाई वर्तमान सरकारले चालेको कदमका बारेमा बताएको हो,' दाहालले भने, नेपालमा लोकतन्त्रको संवैधानिक सुदृढिकरणको महत्वको सराहना गर्दै भारतका प्रधानमन्त्रीबाट संविधानको प्रभावकारी कार्यान्वयनका निम्ति समाजका सबै वर्गलाई साथमा लिनका लागि नेपाल सरकारबाट हाल भइरहेको प्रयासको स्वागत गरिएको थियो ।' भारतीय प्रधानमन्त्रीसँगको २५ बुँदे साझा दस्तावेजमा नेपालको परराष्ट्र नीतिमा वा कुटनीतिमा कुनै पनि विचलन आउन नदिइएको दाहालले दावी गरे । नेपालको परराष्ट्र नीतिमा वा कुटनीतिमा कुनै पनि विचलन आएको छैन र आउने प्रश्न पनि उठदैन,' उनले भने । चिनियाँ राष्ट्रपतिलाई आफूले नेपाल भ्रमणको निम्तो दिएको र त्यसप्रति सकारात्मक धारणा पाएको दाहालले बताए । मैले यसै वर्ष स्वागत गर्न हामी आंतुर छौं भनेर आग्रह गरे। महामहिम चिनियाँ राष्ट्रपतिले यो वर्ष त के हुन्छ, तर छिटै आउंछु भन्नुभएको छ,' दाहालले भने । आफू चुकेको स्पटोक्ति प्रधानमन्त्री दाहालले भारतीय सहयोगका परियोजनाको अनुगमन गर्न बन्ने दुई देशीय संयन्त्रको स्वरुपबारे ब्रिक्स सम्मेलनका क्रममा आफूले भारतीय प्रधानमन्त्रीसँग स्पष्ट गरेको बताए । दाहालको भारत भ्रमणका क्रममा भारतीय लगानीका योजनाको निगरानी संयन्त्रमा भारतका तर्फबाट राजदुत र नेपाल सरकार रहने भन्ने उल्लेख थियो । भारत सरकारका तर्फबाट काठमाडौंस्थित भारतीय राजदूतले नेतृत्व गर्ने र नेपाल सरकारको तर्फबाट सचिव वा सहसचिवको संयोजकत्वमा विभिन्न निकायका प्रतिनिधि रहने गरि संयन्त्र स्थापना गर्नेबारे मैले ब्रिक्स सम्मेलनका क्रममा भारतीय प्रधानमन्त्रीसँग कुरा गरिसकेको छु,' दाहालले भने । संसद अधिवेशन आजबाट अन्त्य संसदको बजेट अधिवेशन बिहीवार अन्त्य गर्ने तयारी भइरहेको संसद सचिवालय स्रोतले बतायो । सभामुख ओनसरी घर्तिमगर कात्तिक ५ गते अन्र्तराष्ट्रिय संसद संघ (आईपियु) को सम्मेलनमा भाग लिन स्वीटरलैण्ड जान लागेकाले विहीवार नै अधिवेशन अन्त्य गर्न लागिएको स्रोतले बतायो । सभामुखसँग प्रमुख दलका प्रमुख सचेतक,संसदका महासचिव सहित ८ सदस्यीय टोली स्वीटरलैण्ड जान लागेको संसद सचिवालयले जनाएको छ ।"
