शीर्षक,विवरण
रहस्यमा परमादेश,"सर्वोच्च अदालत अहिले अति सक्रिय बनेको छ । केही मामिलामा उसले 'सुपर फास्ट' गतिमा फैसला दिएको छ, दुर्घटनाको चिन्ता नगरी । जित्ने पक्षले 'न्याय' पाएको माने पनि हार्ने पक्ष र न्यायिक तथा कानुनी शैली, मूल्यमान्यता र परम्परा बुझ्ने असंलग्न समूहको मान्यता फरक देखिन्छ । केही अदालती शैलीप्रति उनीहरूले आलोचना अनि आशंका व्यक्त गर्न थालेका छन् । कतिपय मामिलामा 'इजलास' को अनुहारबाट आउने फैसलाको सार ठ्याक्कै अनुमान गर्न सहज भएको छ । अदालतमा गुटबन्दी र बुझिँदो ध्रुवीकरण छ, जसको प्रत्यक्ष प्रभाव न्यायमा पर्दैन भन्न सकिने अवस्था छैन । गत साता सर्वोच्चबाट एउटा कतै नभएको 'जात्रा' निस्कियो, परमादेशको रूपमा । त्यो परमादेश झट्ट हेर्दा सर्वोच्चको संवैधानिक इजलास गठनमा भएको ढिलाइको लागि सर्वोच्चकै प्रधानन्यायाधीश या न्यायपरिषद्का प्रमुखप्रति 'लक्षित' भएको देखिनेगरी तत्काल त्यसको गठन गर्न परमादेश जारी गरेको छ। परमादेश कस्तो अवस्थामा र के प्रयोजनको लागि जारी गर्ने, त्यसको आवश्यकता किन पर्यो, यी यावत् विषयबारे सम्भवतः इजलासको 'फैसला' को पूर्ण पाठ आएपछि जानकारी हासिल हुनेछ । तर यो फैसलाको औचित्य र आशयबारे धेरै प्रश्न उठ्नेछन् । अधिवक्ता माधव बस्नेतद्वारा दायर गरिएको मुद्दा प्रारम्भमा त्यत्तिकै अल्झिरह्यो । तर केही महिनापछि अचानक त्यसमा बहस भयो र एउटा बृहत् पूर्ण इजलासले तत्काल संवैधानिक इजलास गठनको लागि प्रधानन्यायाधीशलाई परमादेश जारी गर्यो । आफैंलाई नियुक्त गर्ने न्यायपरिषद्ले संवैधानिक इजलास 'गठन' मा सक्रिय हुनुनहुनुको पछाडि दिएको कारणबारे इजलास सन्तुष्ट छ कि छैन, त्यसमा सम्पूर्ण सत्य उल्लेख छ कि छैन, त्यसबारे कुनै टिप्पणी गरेको छैन इजलासले । उसले तत्काल संवैधानिक इजलास गठन गर्न परमादेश मात्र जारी गरेको छ । तर इजलास गठनमा निष्क्रिय रहनुमा न्यायपरिषद् या त्यसका प्रमुख या सर्वोच्चका प्रधानन्यायाधीश दोषी छन् भने त्यसको नैतिक जिम्मेवारीबाट सम्बन्धित नेतृत्व बच्न पाउँदैन, सक्दैन । सर्वोच्चकै नेतृत्वले नैतिक जिम्मेवारीबाट उन्मुक्ति लिने हो भने 'बडाले जे गरे काम हुन्छ त्यो सर्वसम्मत' भने झैं मुलुकमा सबैका लागि पूर्व दृष्टान्त बन्नेछ, त्यो गैरजवाफदेही प्रवृत्ति । सरसर्ति हेर्दा सर्वोच्चको नेतृत्वको उदासीनताको झलक पाइन्छ, पूर्ण इजलासको आदेशमा । तर त्यो आदेश किन त्यो रूपमा आयो ? किन त्यसको लागि बृहत् पूर्ण इजलास गठन गरियो ? यी प्रश्न अहिले न्यायिक वृत्तमा गुन्जिरहेका छन् । प्रधानन्यायाधीशका रूपमा कल्याण श्रेष्ठले गठन गरेको इजलासका सदस्यहरू गोपालप्रसाद पराजुली र ओमप्रकाश मि श्र अझै सेवामा हुँदाहुँदै 'इजलास' अस्तित्वमा नरहेको ठहर बृहत् पूर्ण इजलासले गर्नुको पछाडि कुनै रहस्य त छैन ? बृहत् पूर्ण इजलासको पैसला पुनरावलोकन नहुने मान्यतालाई प्राविधिक हतियार बनाएर इजलासको गठनमा चलखेल या स्वेच्छाचारिता अपनाइएको हो भने त्यो सर्वोच्च नेतृत्वको अर्को अक्षम्य भूल हुनेछ र अहिलेको 'बृहत् पूर्ण इजलास' त्यसमा प्रयोग भएको अर्थ लाग्नेछ । साथै सम्बन्धित बृहत् 'इजलास' पनि आम जनताको निगरानीबाट बाहिर रहने छैन । संवैधानिक इजलासमा रिक्त पदपूर्ति गर्नु र इजलासको आदेशमा टेकेर नयाँ इजलास गठन गर्नु या पहिलेभन्दा बढी संख्यामा न्यायाधीश राख्ने सम्भावना बढ्नु दुई भिन्न विषय हुन् । सर्वोच्चमा देखा परेको ध्रुवीकरण प्रश्न उठाउन मिल्ने गरी बृहत् पूर्ण इजलास गठन भएका कारण परमादेश विवादास्पद बन्न पुगेको हो ।"
निर्वाचनका लागि चीनले नेपाललाई ९ मिलियन युयान सहयोग गर्ने,काठमाडौंः स्थानीय निकायको निर्वाचनका लागि चीनले नेपाललाई ९ मिलियन युयान सहयोग गर्ने भएको छ। चीनको राजधानी बेइजिङस्थित ग्रेट हल अफ दी पिपुलमा सोमबार प्रधानमन्त्री प्रचण्डसँग भएको भेटमा राष्ट्रपति सी जिनपिङले आगामी वैशाख ३१ गते हुन लागेको स्थानीय निर्वाचनका लागि ९ मिलियन युयान सहयोग गर्ने प्रतिबद्धता जनाएका हुन्। भेटमा राष्ट्रपति जिनपिङले चीनको रेल सञ्जाल नेपालसँग जोड्ने र नेपालमा रेलको विकासमा आफैले सक्रियता लिने प्रतिबद्धता जनाएका थिए। यस्तै उनले नेपालचीनबीचको तातोपानी नाका सञ्चालन तथा अन्य नाका सञ्चालन गर्न आफू गम्भीर रहेको बताएका थिए। राष्ट्रपति जिनपिङले दुई देशबीचका अन्य सम्भावित नाका सञ्चालन गर्ने विषयमा सकारात्मक आफू सकारात्मक भएको बताएको प्रधानमन्त्रीका प्रेस सल्लाहकार गोविन्द आचार्यले जानकारी दिए।
काँग्रेस केन्द्रीय समिति बैठक मंगलबार पनि बस्ने,"काठमाडौँ: नेपाली काँग्रेस केन्द्रीय समिति बैठकमा प्रस्तुत प्रस्ताव र मुलुकको समसामयिक राजनीतिक विषयमा केन्द्रीय सदस्यले आफ्ना धारणा राख्नेक्रम आज पनि नसकिएपछि बैठक जारी रहेको छ। सभापति शेरबहादुर देउवाको अध्यक्षतामा पार्टीको केन्द्रीय कार्यालय सानेपामा जारी बैठकमा आज केन्द्रीय सदस्य अर्जुननरसिंह केसी, बालकृष्ण खाँण, ज्ञानेन्द्रबहादुर कार्की, मानबहादुर विश्वकर्मा, उमाकान्त चौधरी, जीवनबहादुर शाही, आनन्दप्रसाद ढुङ्गाना, दीपक गिरी, नवीन्द्रराज जोशी, कमला पन्त, अम्बिका बस्नेत, धनराज गुरुङ, पुष्पा भुसाल, सुरेन्द्रराज पाण्डे, रत्न शेरचन, शङकर भण्डारी, ईश्वरी न्यौपाने, पार्वता डिसी चौधरी, गोविन्द भट्टराई, मोहनबहादुर बस्नेत, देवेन्द्रराज कँडेल, विश्वप्रकाश शर्मा, रमेश लेखक र किरण यादवले आफ्नो धारणा राखे। आइतबारदेखि सुरु भएको बैठकले यसअघि सभापति देउवाको अध्यक्षतामा २९ सदस्यीय केन्द्रीय कार्यसम्पादन समिति गठन गरिसकेको छ भने पार्टीका ४२ वटा केन्द्रीय विभाग कायम गर्ने निर्णय गरेको थियो। त्यस्तै, वरिष्ठ नेता रामचन्द्र पौडेलको संयोजकत्वमा केन्द्रीय निर्वाचन परिचालन समिति र केन्द्रीय सदस्य महेश आचार्यको संयोजकत्वमा स्थानीय तहको निर्वाचनका लागि घोषणापत्र तयारी समितिसमेत गठन गरिसकेको छ। बैठक भोलि चैत १५ गते बिहान ११ बजे पुनः बस्ने पार्टी कार्यालयका मुख्य सचिव कृष्णप्रसाद पौडेलले जानकारी दिए। रासस"
फोरमका तीन नेता निष्कासित,"राजविराज: मधेसी जनअधिकार फोरम (गणतान्त्रिक)ले तीनजना नेतालाई निष्कासित गरेको छ। सो पार्टीको राजविराजमा सोमबार सम्पन्न वैठकले केन्द्रीय सदस्यहरु प्रमेश साह, भागवत मण्डल र बिष्णु चौधरीलाई साधारण सदस्य समेत नरहने गरी निस्काशन गरेको सचिव नेत्रविक्रम साहले जानकारी दिए। पार्टी हित र स्वीकृत मुल्य मान्यता विपरित गतिविधिमा निरन्तर संलग्न भएकोले निष्काशनको निर्णय गर्नुपरेको साहको भनाई छ।केन्द्रीय समितिको वैठकले मधेसवादी दलहरुबीच एकिकरण गर्न अध्यक्ष राजकिशोर यादवलाई सम्पूर्ण जिम्मेवारी दिएको छ। पार्टी एकतापछि नयाँ झण्डा र नयाँ चुनाव चिन्ह बनाउनु पर्ने सहभागीहरुले सुझाव दिएका छन्।मधेसवादी दलहरू विभाजित भएका कारण मधेसी समुदाय अधिकारबाट वञ्चित भएको निष्कर्ष निकाल्दै वैठकले राष्ट्रिय राजनीतिमा प्रभावकारी भूमिका निर्वाह गर्न पार्टी एकिकरणको आवश्यक्ता औल्याएको अध्यक्ष यादवले बताए। उनले भने'मधेसलाई अधिकारसम्पन्न बनाउन मधेसवादी पार्टीहरुबीच एकता आवश्यक भएकोले एकीकरणको अभिभारा आफ्नो पार्टीले लिएको हो।' फोरम गणतान्त्रिक, महेन्द्र राय यादव नेतृत्वको तराई मधेस सदभावना पार्टी, शरदसिंह भण्डारी नेतृत्वको राष्ट्रिय मधेस समाजवादी पार्टीबीच एकताको गृहकार्य निकै अगाडि बढेको जनाउँदै सकेसम्म मोर्चाआबद्ध सबै दलबीच एकैपटक एकिकरणको प्रयास भइरहेको वैठकमा सहभागी नेताहरुले बताए। गणतान्त्रिकका अध्यक्ष यादव, तमसपाका अध्यक्ष यादव र रामसपाका अध्यक्ष भण्डारीले मोर्चा आबद्ध सबै दलबीचको एकीकरणका लागि आआफ्नो भूमिका निर्वाह गरिरहेको गणतान्त्रिकका अध्यक्ष यादवले बताए। उनले मधेसी जनताको चाहनाबमोजिम सबै किसिमका स्वार्थ र हठ त्यागेर सामुहिक रुपमा अगाडि बढनु श्रेयष्कर हुने बताए। संघीय समाजवादी फोरम नेपाल बाहेक मोर्चा आबद्ध छ मधेसवादी दलबीच एकताको लागि छलफल भइरहेको गणतान्त्रिकका अध्यक्ष यादवले भने। फोरम नेपालसँग भने छलफल सुरु भइनसकेको बताए। उपेन्द्र यादवको मधेसी जनअधिकार फोरमवाट फुटेर जयप्रकाश गुप्ता सहितकाले गठन गरेको फोरम गणतान्त्रिकमा गुप्ता जेल परेपछि राजकिशोर यादव अध्यक्ष बनेका थिए। भण्डारीको रामसपा विजयकुमार गच्छदारको फोरम लोकतान्त्रिकबाट फुटेर बनेको हो भने महेन्द्र राय यादवको तमसपा तमलोपाबाट फुटेर गठन भएको हो। व्यवस्थापिका संसदमा रामसपा र तमसपाका ३३ तथा फोरम गणतान्त्रिकका एक जना सासंद छन्। सप्तरीको मलेठमा आइतबार भएको श्रद्धाञ्जली सभालाई सम्बोधन गर्दै गणतान्त्रिकका अध्यक्ष यादव, तमसपाका अध्यक्ष यादव, रामसपाका अध्यक्ष भण्डारी र नेसपाका अध्यक्ष अनील झाले सबै मधेसवादी दल एउटै झन्डामुनि एउटै चुनाव चिन्हका साथ आउनुपर्ने प्रस्ताव गरेका थिए। गणतान्त्रिकको वैठकले सचिवमा विशेश्वर यादव, खेमनारायण यादव र नेत्रविक्रम शाहलाइ चयन गरेको छ। यसैगरी केन्द्रीय सदस्यहरुमा सोतीलाल यादव, नरेन्द्रप्रसाद यादव, मालबाबु सहनी, नानीबाबु खरेल र सल्लाहकारमा सन्जुकुमारी शर्मालाइ चयन गरेको छ।"
तीनवटै निर्वाचनपछि मुलुक समृद्धिको बाटोमा: अध्यक्ष ओली,"काठमाडौँ: नेकपा (एमाले) का अध्यक्ष केपी शर्मा ओलीले संविधानमा तोकिएको मितिमा तीनै तहको निर्वाचन सम्पन्न गरेपछि मात्रै मुलुक समृद्धिको बाटोमा अघि बढ्ने बताएका छन्। स्थानीय तह निर्वाचनको पूर्व सन्ध्यामा समृद्ध र सुखी नेपालको पार्टीको प्रस्तावित अवधारणामा आज यहाँ भएको विद्वतसभामार्फत सुझाव लिँदै अध्यक्ष ओलीले लोकतन्त्रको आधारशीला निर्वाचन भएकाले यसलाई समयमै सम्पन्न गराउन सबैको भूमिका हुने र निर्वाचनमा जनताले सही नीतिका आधारमा छान्ने दलले मुलुकको नेतृत्व गर्ने स्पष्ट गरे। संविधानमा आगामी २०७४ माघ ७ गतेभित्र संघ, प्रदेश र स्थानीय निर्वाचन सम्पन्न गर्नुपर्ने उल्लेख भएकोमा स्थानीय तह निर्वाचनको मिति आउँदो वैशाख ३१ का लागि निर्धारण गरिएको छ। अध्यक्ष ओलीले संविधानसभाका ९० प्रतिशतभन्दा बढी सभासद्ले जारी गरेको संविधान कार्यान्वयनमा सरकारले ध्यान दिनुपर्नेमा जोड दिँदै भने, 'दुईचार जनालाई मन परेन भन्दैमा उनीहरूको जिद्दीले संविधान संशोधन हुँदैन। पार्टीको स्वार्थभन्दा देशको स्वार्थ माथि राख्नुपर्छ। लोकतन्त्र भनेको पनि त्यही हो। उनले छिमेकी चीनले प्रस्ताव गरेको 'वान बेल्ट वान रोड' मा हस्ताक्षर गर्न नेपालले ढिलो गर्न नहुने पनि बताए। ओलीले राष्ट्रिय पुननिर्माण प्राधिकरणका पछिल्ला काम सन्तोषजनक नभएको जिकीर गर्दै शिक्षा, स्वास्थ्य, पर्यटन, वातावरण, पूर्वाधार र उर्जालगायतका क्षेत्रमा प्रचुर सम्भावना भएकाले नेपाललाई समृद्ध बनाउन सम्भव हुने बताए। कार्यक्रममा विभिन्न क्षेत्रका विज्ञहरूले एमाले अध्यक्ष ओलीसहित बरिष्ठ नेता झलनाथ खनाल र माधवकुमार नेपाललाई सुझाव दिए। रासस"
प्रधानमन्त्री प्रचण्ड र राष्ट्रपति सीबीच भेटवार्ता,"काठमाडौंः प्रधानमन्त्री पुष्पकमल दाहाल प्रचण्ड र चिनियाँ राष्ट्रपति सी जिनपिङसँग भेटवार्ता भएको छ। ग्रेट हल अफ दि पिपुलमा सोमबार अपरान्ह प्रधानमन्त्री प्रचण्ड नेतृत्वको नेपाली प्रतिनिधिमण्डल र राष्ट्रपति सी नेतृत्वको चिनियाँ प्रतिनिधिमण्डलबीच द्विपक्षीय हितका विषयमा केन्द्रीत रहेर भेटवार्ता भएको हो। भेटमा प्रधानमन्त्री प्रचण्डले चिनियाँ राष्ट्रपति सीलाई नेपाल भ्रमणका लागि निमन्त्रणासमेत दिएका छन्। राष्ट्रपति सीले आफू उपयुक्त समयमा चाँडै नेपाल भ्रमण गर्न आफू इच्छुक रहेको प्रधानमन्त्री प्रचण्डलाई जानकारी गराएका थिए। प्रधानमनन्त्री प्रचण्डले आफूले नयाँदिल्लीलाई नजिक राखेको र चीनसँग दूरी बढाएको भन्ने बाहिर भएको प्रचारमा सत्यता नरहेको सन्देश पनि चिनियाँ नेतृत्वलाई दिएको स्रोतको दाबी छ। नेपाललाई लगानीका लागि उर्वर भूमिको रुपमा चिनिया लगानीकर्तालाई प्रष्टयाएका प्रधानमन्त्री प्रचण्ड केरुङ काठमाडौ लुम्बिनी रेलमार्ग निर्माणले दक्षिण एशिया प्रवेश मार्गको रुपमा नेपाललाई विकास गराउन सकिनेमा विश्वस्त देखिएका छन्। वान वेल्ट वान रोड (ओविओआर)मा सहभागिता जनाउने पूर्ण प्रतिबद्धता जनाएका प्रधानमन्त्री प्रचण्डले अघिल्लो वर्ष पूर्व प्रधानमन्त्री केपी ओलीको भ्रमणका वेला गरिएका सहमति र समझदारीलाई कार्यान्वयनमा लैजाने प्रतिबद्धता जनाएका छन्। ओविओआर र पारवहन सम्झौतासहित अघिल्लो बर्ष भएका सहमति र समझदारी कार्यान्वयनको अवस्थाले केरुङ काठमाडौं लुम्बिनी रेल्वे लाइन विस्तारमा चिनिया लगानीले सार्थकता पाउन अधिकारीहरुले बताएका छन्। ओविओआर अवधारणामा जल र थल जोडेर ६४ मुलुकलाई सहभागी गराउने चिनिया योजनामा ४० मुलुकले हस्ताक्षर गरिसकेका छन् भने नेपालले अहिलेसम्म हस्ताक्षर गरेको छैन। गत वर्ष चैत ७ देखि १२ गतेसम्म तत्कालीन प्रधानमन्त्री केपी ओलीले गरेको चीन भ्रमणका क्रममा भएका समझदारीलाई पुनर्ताजगी गर्ने र केही विषयहरुलाई अगाडि बढाउने बारेमा दुई पक्षीय छलफल हुनेछ। ओलीको चीन भ्रमणका वेला जारी गरिएको १० बुँदे व्यापार तथा पारवहन सम्झौता र भ्रमणको अन्त्यमा जारी गरिएको २५ बुँदे संयुक्त वक्तव्यमा समेटिएका विषयहरुलाई पुनर्ताजगी गर्ने र ती विषयहरुलाई कार्यान्वयनमा लैजानेबारे दुई नेताबीच छलफल भएको बताइएको छ। दुई नेताबीच नेपालको संविधान कार्यान्वयनको अवस्था, घोषित स्थानीय तहको निर्वाचन, नेपाललाई तीब्र गतिमा विकासमा लैजाने उपायबारेमा पनि छलफल भएको छ।"
"मधेशी मोर्चासँग कुरा मिल्छ, चुनाव पनि हुन्छः निधि","विराटनगरः उपप्रधान तथा गृहमन्त्री विमलेन्द्र निधिले आन्दोलनमा रहेको मधेसी मोर्चासँग कुरा पनि मिल्ने र स्थानीय चुनाव पनि तोकिएकै मितिमा हुने दाबी गरेका छन् । पूर्वाञ्चलमा आयोजना हुने चुवानी सुरक्षा सम्बन्धी बैठकमा भाग लिन आउने क्रममा सोमबार विराटनगर विमानस्थल उत्रिएका निधिले प्रेस युनियन मोरङले आयोजना गरेको पत्रकार भेटघाटमा उनले भने,मधेशी मोर्चासँग वार्ता हुँदैछ, उसलाई सहमत गराएर एकै चरणमा निर्वाचन हुने कुरा पक्का छ । कुनै द्विविधा छैन।' सीमाङ्कन नै आफ्नो बटमलाईन हो भन्ने अडान राख्दै आएको मधेसी मोर्चालाई मनाउन कि अहिले पारित गरिदिनु पर्यो कि अधिकार सम्पन्न आयोग बनाएर प्रदेश र केन्द्रको चुनावभन्दा पहिले टुंगो लगाउनु पर्यो भन्ने आशयका साथ वार्ता भईरहेको उनले बताए । वार्ता भएपछि नमिल्ने भन्ने छैन् । मोर्चासँग कुरा मिल्छ र निर्वाचन पनि हुन्छ ।' उनले भने पूर्वाञ्चलको सुरक्षा प्रमुखसँग भेटघाट गर्न र यहाँको सुरक्षा अवस्थाको विषयमा जानकारी लिन आएको बताउँदै गृहमन्त्रीले भने,चुनाव सम्मुख छ, पूर्वाञ्चलको सुरक्षा अवस्था के छ ? त्यसबारे पनि छलफल गर्दैछु ।' पूर्वक्षेत्रीय प्रहरी कार्यालय रानिमा गृहमन्त्री निधिले सुरक्षा निकायसँग बैठक गराएर पूर्वका १६ वटै जिल्लाको सुरक्षा अवस्थाबारे जानकारी लिएका छन् । उनले भारतीय सुरक्षाकर्मीको गोली प्रहारबाट ६ वर्षअघि मृत्यु भएका मोरङका बासुदेव साहको फाइल धेरै समयदेखि गृहमन्त्रालयमा गएको तर अड्किएर बसेकोमा आफू पीडित परिवारलाई राहत दिन पनि आएको बताए । प्रहरी महानिरीक्षक छिट्टै नियुक्त हुने उनले बताए । ढुक्क हुनुहोस्, छिट्टै महानिरीक्षकको नियुक्ति पनि हुनेछ ।'"
भारतीय सुरक्षाकर्मीबाट मारिएका साह परिवारलाई ६ वर्षपछि राहत,"विराटनगर: भारतीय सीमा सुरक्षा बल (एसएसबी) को गोली प्रहारबाट मृत्यु भएका मोरङ अमाहीवरियाती७ खयरबनाका बासुदेव साहका परिवारलाई सरकारले दश लाख रुपैयाँ राहत दिएको छ। उपप्रधान तथा गृहमन्त्री विमलेन्द्र निधिले सोमबार औपचारिक कार्यक्रम गरी विराटनगरमा पीडितका परिवारलाई सरकारले दिएको राहत रकमको चेक हस्तान्तरण गरे। राहत रकम लिन साहकी श्रीमती उर्मिलादेवी साह, जेठा छोरा गौतम साह, कान्छा छोरा जयकान्त कुमार साह र छोरी लक्ष्मीदेवी साह विराटनगर आएका थिए। राहत रकमको चेक बुझ्दै श्रीमती उर्मिलादेवीले भनिन्, 'हामीलाई न्याय भएको छ तर तीनमध्ये एकजना छोरालाई सरकारले रोजगारीको व्यवस्था गरिदिए जीवन जीउन अझ सहज हुने थियो।' उनले रूदै आफूले यो ६ वर्ष निकै कष्टपूर्ण रुपमा बिताएको बताइन्। गृहमन्त्री निधिले सुदूरपश्चिमको कञ्चनपुरका गोविन्द गौतम पनि भारतीय सुरक्षाकर्मीको गोली प्रहारबाट मृत्यु भएपछि सरकारले सहिद घोषणा गरी राहत दिए लगत्तै सामाजिक सञ्जालमा मोरङका बासुदेव साहको प्रसङ्ग आएकोले आफूले सहयोगका लागि पहल गरेको बताए। 'बासुदेवको फाइल सुरक्षा समितिबाट गृहमन्त्रालयमा पुगेको रहेछ, तर प्रक्रिया अघि बढेको रहेनछ,' गृहमन्त्री निधिले भने, 'मैले गृहसचिवलाई साहका पीडित परिवारलाई राहत दिने वातावरण बनाउन निर्देशन दिएपछि प्रक्रिया अघि बढेको हो।' उनले आफ्ना नागरिक पीडामा पर्दा राज्यले सम्झनु पर्ने प्रथालाई निरन्तरता दिदै आफू राहत र सान्त्वना दिन मोरङ आएको बताए। गृहमन्त्रीले कार्यक्रममा सहभागी पूर्वका सुरक्षा अधिकारीहरुलाई साहका छोराहरु 'इच्छुक भए' निर्वाचन सुरक्षामा खटाइने म्यादी प्रहरीमा भर्ना गरिदिन पनि निर्देशन दिए। मृतक साहका तीनमध्ये माइला छोरा किशोर वैदेशिक रोजगारीमा साउदी अरब गएका छन्। गौतम र जयकान्तकुमारले गाउँमै पेन्टिङ तथा टेन्टको काम गरेर परिवार धानेका छन्। छोरा गौतमले भने, 'सबै व्यवहार बुवाले नै चलाउनु भएको थियो, हामीले व्यवहार जानेकै थिएनौ तर भारतीय सुरक्षाकर्मीले बुबाको हत्या गरेपछि हामीलाई मर्नु र बाँच्नु भएको थियो। जीवन निकै कठिनपूर्ण भएको थियो।'उनले सरकारले दिएको राहतबाट आफूहरुले न्याय पाएको महशुस भएको बताए। बासुदेव साहलाई दशगजा पार गरेर नेपालतर्फ आएका एसएसबीका इन्सपेक्टर हितेन्द्र साहले गोली हानी २०६७ जेठ ११ गते हत्या गरेका थिए। भारतबाट सामान ल्याएको विषयमा अन्य मानिसहरुसँग विवाद भई रहेका बेला विवाद मिलाउन अग्रसर भएका साहलाई हितेन्द्रले गोली हानेका थिए। सहीद घोषणा गर: मोर्चा मृतक साहलाई सहिद घोषणा गर्न मधेशी मोर्चाले माग गरेको छ। मोर्चा सम्बद्ध दलका नेता र कार्यकर्ता सोमबार जिल्ला प्रशासन कार्यालय मोरङ अगाडि भेला भई प्लेकार्ड बोकेर मौन प्रदर्शन गरेका थिए। गृहमन्त्रीसँग भेट गर्दै मोर्चाका जिल्ला संयोजक तथा संघीय समाजवादी फोरमका जिल्ला अध्यक्ष राजकुमार यादवले साहलाई सहिदको मान्यता दिन माग गरे। यादवले गृहमन्त्रीसँग भने, 'हामी साहलाई पनि सहिद घोषणा गर्नुपर्छ भन्ने पक्षमा छौं।'"
मधेसमा बढ्यो चुनावी चहलपहल,"बुटवलः तराईका जिल्ला रूपन्देही, कपिलवस्तु र नवलपरासीमा चनावी माहोल बढ्दै गएको छ । जिल्ला निर्वाचन प्रमुखले पनि बाहिर प्रचार भएजस्तो जिल्लाको अवस्था नभएको बताएका छन् । सरकारले वैशाख ३१ गते निर्वाचन घोषणा गरेसँगै मधेसी समुदायमा चुनावी महोल बढेको हो । गाउँका सर्वसाधारण चुनाव हुने कुराले उत्साहित छन्', रूपन्देही निर्वाचन कार्यालयका प्रमुख होमनाथ गौतमले भने, नेता विरोधमा रहे पनि सर्वसाधारण चुनाव हुनपर्छ भन्ने पक्षमा छन् ।' निर्वाचन कार्यालयले चैतको पहिलो साता जिल्लाको दक्षिणी क्षेत्र मर्चवार गाउँपालिका निर्वाचन स्थलको पुनरवलोकन गरेको छ । निर्वाचन टोली उक्त क्षेत्र पुग्दा सर्वसाधारण निर्वाचनबारे उत्साहित बनेको प्रमुख गौतमले बताए।रूपन्देहीसँगै कपिलवस्तु र नवलपरासीको दक्षिणी क्षेत्रमा निर्वाचनको माहोल झनै तातेको बताइएको छ । केन्द्रमा चुनावमा नजाने भनिरहेका दल नै दर्ता गरेर नै चुनावी अभियानमा लागेका छन् । दल दर्ता नभएकाहरू स्वतन्त्र रूपमा उम्मेदवारी दिने तयारी गरेर प्रचारमा छन्। जिल्लाका ११ स्थानीय तह कार्यान्यनमा आइसकेको कपिलवस्तु निर्वाचन कार्यालयका प्रमुख ज्ञानहरि घिमिरेले बताए । कपिलवस्तुमा २६ दल दर्ता भएका छन् । निर्वाचनबारे बुझ्न आउनेहरू धेरै मधेसी समुदायका नेता हुनुहुन्छ', उनले भने । कपिलवस्तुमा दुई लाख ८७ हजार मतदाता छन् । यो संख्या गएको वर्षभन्दा ४५ हजार बढी हो । दुई सय ३३ स्थलमा चार सयभन्दा बढी मतदान केन्द्र हुने प्रमुख घिमिरेले बताए । निर्वाचनको तयारीका लागि बुटवलमा प्रदेशअन्तर्गतका निर्वाचन कर्मचारीलाई प्रशिक्षण दिइएको छ । प्रशिक्षणका लागि आएको निर्वाचन आयुक्त सुधीरकुमार शाहले वैशाख ३१ गते एकै चरणमा निर्वाचन हुने बताए । तयारीका लागि ८३ दिनमात्रै भए पनि निर्वाचन आयोगले सबै काम सक्ने उनको भनाइ छ । नागरिकलाई सुरक्षित एवं निर्भीक रूपमा मतदान गर्ने वातावरण बनाउन र केन्द्रसम्म धेरै मतदातालाई उपस्थित गराउन आयोगले काम गरिरहेको उनले बताए । दुई प्रदेशमा विभाजित नवलपरासीका ग्रामीण क्षेत्रमा पनि चुनावी माहोल बनेको छ । नवलपरासीमा तीन लाख ७६ हजार पाँच सय बढी मतदाता छन् । दुई सय ३५ स्थलमा मतदान हुने निर्वाचन कार्यालयको भनाइ छ । निर्वाचनको रौनकता बढेको छ', घिमिरेले भने, विरोधको आवाज त्यति सुनिएको छैन ।' केन्द्रमा चुनावमा नजाने भनिरहेका दल नै दर्ता गरेर नै चुनावी अभियानमा लागेका छन् । दल दर्ता नभएकाहरू स्वतन्त्र रूपमा उम्मेदवारी दिने तयारी गरेर प्रचारमा छन् । रूपन्देही, कपिलवस्तु र नवलपरासीका कतिपय स्थानमा अवरोध भने भएका छन् । रूपन्देहीका पाँच गाउँपालिकामा मोर्चाले तालाबन्दी गरेको छ । निर्वाचन कार्यालयले वैशाख १ गतेदेखि सामाजिक परिचालकमार्फत चुनावी प्रचार गर्दै छ । तयारीमा जुटे नेताकार्यकर्ता सिन्धुलीः स्थानीय निकायको चुनाव नजिकिएसँगै जिल्लामा प्रमुख तथा साना राजनीतिक दलका नेता तथा कार्यकर्ता चुनावको तयारीमा जुटेका छन् । उनीहरूले चुनावलाई लक्षित गर्दै दैनिक रूपमा आमसभा, गोष्ठी तथा भेटघाटलाई तीव्रता दिएका छन् । जिल्लामा स्थानीय निर्वाचनका लागि नगर र गाउँपालिकामा आआफ्ना पार्टीबाट नगर तथा गाउँपालिका प्रमुख, वडा र अन्य सदस्य पदमा उम्मेदवार बन्नेहरू धेरै छन् । जिल्लामा गाउँपालिका तथा नगरपालिकामा जिल्लाका ठूला राजनीतिक दलबाट सम्भावित उम्मेदवारको नाम चर्चा हुन थालेको छ । कतिपयले स्वघोषित रूपमै सामाजिक सन्जालमार्फत उम्मेदवार बन्ने आसयसहितको अभिव्यक्ति सार्वजनिक गर्न थालिसकेका छन् । जिल्लाको कमलामाई नगरपालिकामा कांग्रेस, एमाले, माओवादी केन्द्र, नयाँ शक्ति तथा राप्रपाबाट चुनावमा उठ्ने विभिन्न उम्मेदवारको चर्चा चल्न थालेको छ । यहाँ कांग्रेसबाट मेयरमा उपेन्द्र पोखरेल, दीपक घिमिरे तथा मीनबहादुर श्रेष्ठको नाम चर्चामा छ । एमालेबाट मेयरको उम्मेदवारमा खड्ग खत्री, विनोद खड्का र महेन्द्रदेव श्रेष्ठको नाम मतदाताले लिन थालेका छन् । माओवादी केन्द्रबाट माओवादी जनयुद्धमा बेपत्ता पारिएका चित्रनारायण श्रेष्ठकी श्रीमती सावित्रा श्रेष्ठ, डा विमल थापा र अम्बरदीप देवकोटाको नाम चर्चामा आएको छ । नयाँ शक्ति पाटी नेपालबाट वन्दना सुवेदी, राप्रपाबाट उज्वलविक्रम थापाको नाम चर्चामा छ । गोलन्जोर गाउँपालिकामा चर्चामा रहेका अध्यक्षमा कांग्रेसबाट लेखबहादुर बस्नेत, सुमन कोइराला, शरद आचार्य र पुष्प कार्की छन् । एमालेबाट टीकाप्रसाद देवकोटा, नारायण बराल तथा शंकर बरालको नाम चर्चामा छ । माओवादी केन्द्रबाट ज्वालाप्रसाद न्यौपाने र केपी पोखरेलका बारेमा विभिन्न चर्चा सुनिएको छ । यसैगरी फिक्कल, तीनपाटन, ध्याङलेख, मरिण, हरिहरपुरगढी गाउँपालिका र दुधौली नगरपालिकामा पनि विभिन्न व्यक्तिले प्रमुखका लागि आआफ्नो उम्मेदवारी दिने तयारी थालेका छन् । निर्वाचनकेन्द्रित कार्यक्रम विदुरः एमाले नुवाकोटले आगामी वैशाख ३१ गते घोषित स्थानीय तहको निर्वाचनलाई दृष्टिगत गरी विभिन्न कार्यक्रम जारी राखेको छ । एमालेले जिल्लाका १२ वटै स्थानीय तहका साथै सम्पर्क मञ्च तथा जनवर्गीय संगठनको कामलाई तीव्र बनाएको जनाएको छ । यसै क्रममा पञ्चकन्या गाउँपालिकाबाट काठमाडौंमा बसोवास गर्ने नेकपा एमालेका शुभेच्छुक तथा पार्टीका सदस्यबीच भेला सम्पन्न भएको छ । पञ्चकन्याकाठमाडौं मञ्चको आयोजनामामा भएको भेलामा एमाले प्रदेश नं ३ का सदस्य राजेन्द्रप्रकाश लोहनीले स्थानीय निर्वाचन अहिलेको प्रमुख आवश्यकता भएको बताए । अब निर्वाचनलाई कुनै पनि शक्तिले रोक्न नसक्ने उनको भनाइ छ। भेलाले रामचन्द्र खनालको संयोजकत्वमा १४ सदस्यीय पञ्चकन्याकाठमाडौं सम्पर्क मञ्चको गठन गरेको छ । सम्पर्क मञ्चले चैत २३ गते काठमाडौंमा बृहत् भेला आयोजना गर्ने संयोजक रामचन्द्र खनालले जानकारी दिए ।"
सीसँगको भेटले नेपालचीन सम्बन्धमा विकासको नयाँ आयाम थप्योः प्रधानमन्त्री,"बेइजिङः प्रधानमन्त्री पुष्पकमल दाहाल प्रचण्डले चीनका राष्ट्रपति सी जिनपिङसँग धेरै विषयमा खुल्ला र स्पष्ट छलफल भएको वताएका छन्। चीनको राजधानी बेइजिङस्थित ग्रेट अफ दि पिपुलमा राष्ट्रपति सीसँग सोमबार दिउँसो भएको भेट महत्वपूर्ण र उपलब्धीमूलक रहेको प्रधानमन्त्री प्रचण्डले बताए। उनले सीसँगको उच्चस्तरीय छलफलले नेपालचीन सम्बन्धको विकासमा महत्वपूर्ण आयाम थपेको बताए। भेटमा प्रधानमन्त्री प्रचण्डले आफूले उठाएका सबै विषयमा राष्ट्रपति सीबाट सकारात्मक जवाफ आएको बताउँदै छलफल सोचेभन्दा पनि राम्रो रहेको बताएको उनको निजी सचिवालयले जनाएको छ। प्रधानमन्त्री प्रचण्डले राष्ट्रपति सी आफैले नेपालको राजनीतिक स्थायित्व, विकास, सम्वृद्धिसहित पूर्वाधार विकास, रेल्वे र तातोपानी नाका खोल्ने जस्ता विषयमा चासोका साथ प्रस्तुत गर्नुले छलफल राष्ट्रका लागि धेरै महत्वपूर्ण रहेको बताए।"
कांग्रेस बैठक : सीमांकन आयोगमार्फत,"काठमाडौं : कांग्रेसले सीमांकन हेरफेर आयोगमार्फत टुंग्याउने गरी बाँकी विषयमा संविधान संशोधन प्रस्ताव पारित गरेर मधेसी मोर्चाको पनि सहभागितामा स्थानीय चुनावमा जानुपर्ने निष्कर्ष निकालेको छ । आइतबार पार्टी केन्द्रीय कार्यालय सानेपामा बसेको केन्द्रीय कार्यसमिति बैठकमा अधिकांश सदस्यले मधेसी मोर्चाको सहभागिता नभए चुनाव सम्भव नभएको भन्दै तीनवटा बुँदा भए पनि संशोधन पास गरी अघि बढ्नुपर्ने धारणा राखेका हुन् । बैठकको सुरुमै मधेसी मोर्चासँग भएका सहमति प्रयासका बारेमा वार्ताटोलीका सदस्य कृष्णप्रसाद सिटौला र उपप्रधान एवं गृहमन्त्री विमलेन्द्र निधिले ब्रिफिङ गरेका थिए । सिटौलाले सरकारले संसद्मा पेस गरेको चारबुँदे संशोधन प्रस्तावको सीमांकनबाहेकका बुँदामा सहमति गर्न एमाले तयार देखिएको धारणा बैठकमा राखेका थिए । उनले सीमांकनसहित प्रस्ताव अघि बढे एमालेको समर्थन नहुने भएकाले प्रस्ताव पास हुन नसक्ने पनि बताएका थिए । 'एमाले सीमांकनसहितको संशोधन प्रस्तावमा समर्थन गर्न तयार छैन', सिटौलाले भने, 'मधेसी मोर्चाका कुराहरू बाझिएका छन् । केही सीमांकनबाहेक समर्थन गर्ने पक्षमा र केही सीमांकनबाहेक कुनै पनि हालतमा समर्थन गर्न नहुने पक्षमा छन् ।' सिटौलाले शक्तिशाली आयोग बनाएर त्यसले सीमांकन टुंगो लगाउने सहमति भए मोर्चा चुनावमा आउन सक्ने देखिएको पनि बताएका थिए । उनले मोर्चालाई मनाउने प्रयास भए पनि सहमति हुन नसके उसको समर्थनबिना चुनावमा जानुपर्ने धारणा राखेका थिए । सिटौलालगत्तै बोलेका निधिले भने मोर्चाको समर्थनबिना चुनाव सम्भव नहुने भन्दै त्यो अवस्थामा चुनाव हुन नसक्ने धारणा राखेका थिए । निधिले सीमांकनलाई आयोगमार्फत टुंग्याउने गरी स्थानीय तहको संख्या मधेसमा केही थप गरेर मोर्चालाई सहमतिमा ल्याउन सकिने पनि बताएका थिए । तर सिटौलाले भने स्थानीय तहको संख्या अन्तिम भएर प्रकाशित भइसकेकाले अब हेरफेर गर्न नसकिने बताएका थिए । दुई नेताबीच मधेसी मोर्चाका माग सम्बोधन गर्ने विषयमा केही फरक धारणा आएका थिए । बैठकमा रामशरण महतले प्रदेशको सीमांकनलाई हेरफेर गर्ने अधिकार प्रदेशसभालाई दिनुपर्ने धारणा राखेका थिए । उनले सोही लाइनमा सहमति गरेर चुनावमा जानुपर्ने बताए । मधेसबाट प्रतिनिधित्व गर्ने केन्द्रीय सदस्यहरूले भने संशोधन प्रस्ताव प्रक्रियामा लैजाने हो भने अन्त्यमा एमालेले पक्षमा मतदान गर्ने धारणा राखेका थिए । फरमुल्ला मन्सुर, महेन्द्र यादव, अजय चौरसिया, उमाकान्त चौधरीलगायतले संशोधन प्रस्ताव पासफेल जे भए पनि प्रक्रियामा लैजान सके मधेसमा कांग्रेसको जनमत बढ्ने धारणा राखेका थिए ।'चारबुँदे संशोधन प्रस्तावलाई मतदानमा लैजाने हो भने एमालेले पक्षमै मतदान गर्छ', बैठकमा मन्सुरले भने, 'मधेसमा जनमत लिन पनि एमालेले मतदानको अवस्थामा पुगे पक्षमा मतदान गर्छ । त्यहाँका मधेसी साथीहरूको पनि यही कुरा छ ।' बैठकमा प्रदीप पौडेलले संशोधन प्रस्ताव पास गर्न प्रयास गर्नु नै मधेसप्रतिको ठूलो उदारता भएको भन्दै सकभर एमालेलाई पनि सहमतिमा ल्याएर निर्णयमा पुग्दा चुनावको सुनिश्चितता हुने धारणा राखेका थिए । अर्जुनप्रसाद जोशीले चारबुँदे संशोधन प्रस्ताव एमालेले भनेजस्तो राष्ट्रघाती नभएको भन्दै त्यसमा पार्टीको एउटै धारणा आउनुपर्ने बताएका थिए । चन्द्र भण्डारीले सीमांकन हेरफेर गर्ने कि नगर्ने भन्ने विषयमा सम्बन्धित प्रदेशको जनताको अधिकारको कुरा भएको भन्दै केन्द्रबाट सीमांकन हेरफेर लाद्न नहुने धारणा राखेका थिए ।सीमांकन हेरफेरको सुरुदेखि नै विरोधमा रहेका उनले ५ नम्बर प्रदेशको सीमांकन हेरफेर कसैको निर्देशनमा भएको जिकिर गर्दै असहमति जनाएका थिए । बैठकले केन्द्रीय विभाग ४२ वटा बनाउने निर्णय गरेको छ । विधानमा २८ वटा तोकेर र बाँकी केन्द्रीय समितिले आवश्यक परेका विभाग बनाउन सक्ने उल्लेख भएकाले केन्द्रीय समिति बैठकले ४२ विभाग बनाउने निर्णय गरेको हो । यसअघि पनि कांग्रेसमा ४२ वटा विभाग गठन भएका थिए । बैठक सोमबार पुनः बस्नेछ । पौडेलको संयोजकत्वमा निर्वाचन परिचालन समिति बैठकले नेता रामचन्द्र पौडेलको संयोजकत्वमा स्थानीय तह निर्वाचनका लागि केन्द्रीय निर्वाचन परिचालन समिति गठन गर्ने निर्णय गरेको छ । समितिले देशभर निर्वाचनमा नेता तथा कार्यकर्तालाई परिचालन गर्ने भएको छ । समितिको सदस्य भने पछि तोक्ने उल्लेख गरिएको छ । आईजीमा सर्वोच्चको आदेश त्रुटिपूर्ण केन्द्रीय सदस्य शेखर कोइरालाले प्रहरी महानिरीक्षकको नियुक्ति बदर गर्ने गरी भएको सर्वोच्चको फैसलाको बेन्च गठन त्रुटिपूर्ण भएको बताएका छन् ।उनले केन्द्रीय समितिमा अन्तरिम आदेश दिने न्यायाधीश नै अन्तिम फैसलामा समेत बसेर न्यायसम्पादनमा प्रधानन्यायाधीश सुशीला कार्कीको गम्भीर अक्षमता देखिएको जिकिर गरेका थिए । 'जुन न्यायाधीशले अन्तरिम आदेश दियो सोही न्यायाधीश अन्तिम फैसलामा बस्नु न्यायिक मर्म र अन्तर्राष्ट्रिय मान्यताविपरीत हो', कोइरालाले भनेका छन्, 'यसमा सर्वोच्चले गल्ती गरेकै हो । शक्ति पृथकीकरणको सिद्धान्त र लोकतन्त्रको मान्यतामाथि प्रहार गरेको छ । लोकतन्त्र कमजोर बनाउने खेलामा न्यायालय लागेको छ भन्ने अब प्रस्ट भएको छ ।'२९ सदस्यीय कार्यसम्पादन समितिकांग्रेसले अघिल्ला दुई कार्यकालसम्म गठन हुन नसकेको केन्द्रीय कार्यसम्पादन समिति गठन गरेको छ । शक्तिशाली आयोग बनाएर त्यसले सीमांकन टुंगो लगाउने सहमति भए मोर्चा चुनावमा आउन सक्ने देखिएको छ । कृष्णप्रसाद सिटौला, केन्द्रीय सदस्य सीमांकनलाई आयोगमार्फत टुंग्याउने गरी स्थानीय तहको संख्या मधेसमा केही थप गरेर मोर्चालाई सहमतिमा ल्याउन सकिन्छ । विमलेन्द्र निधि, उपप्रधान तथा गृहमन्त्री प्रदेश सीमांकनलाई हेरफेर गर्ने अधिकार प्रदेशसभालाई दिने गरी सहमति गरेर चुनावमा जानुपर्छ । रामशरण महत, केन्द्रीय सदस्य सीमांकन हेरफेर गर्ने कि नगर्ने भन्ने विषय सम्बन्धित प्रदेशका जनताको अधिकारको कुरा हो । केन्द्रबाट सीमांकन हेरफेर लाद्नु हुँदैन । चन्द्र भण्डारी, केन्द्रीय सदस्य आइतबारको केन्द्रीय समिति बैठकमा सभापति शेरबहादुर देउवाले पदाधिकारी पदेन हुने उक्त समितिमा २५ सदस्य मनोनीत गर्नेगरी अनुमोदनका लागि पेस गरेका थिए । बैठकले सर्वसम्मतले सभापतिको प्रस्ताव अनुमोदन गरेको छ । यसअघि तत्कालीन पार्टी सभापति गिरिजाप्रसाद कोइरालाले पछिल्लो कार्यकाल र सुशील कोइरालाले कार्यसम्पादन समिति गठन गरेका थिएनन् । कांग्रेस विधानअनुसार कार्यसम्पादन समिति केन्द्रीय समितिपछिको ठूलो निकाय हो । यसले केन्द्रीय समिति बैठक बस्न नसकेको बेला केन्द्रीय समितिले गर्ने सबै निर्णय गर्ने हैसियत विधानमा उल्लेख छ । आइतबार गठित कार्यसम्पादनमा केन्द्रीय समितिका सदस्यबाट वरिष्ठताका आधारमा मनोनीत गरिएको छ केन्द्रीय कार्यसमितिले तय गरेको मर्यादाक्रमको पदाधिकारीबाहेक २५ नम्बरसम्मका सदस्य कार्यसम्पादन समितिमा मनोनीत भएका छन् । यो मापदण्डका कारण कतिपय सक्रिय केन्द्रीय सदस्य पनि कार्यसम्पादनमा समितिमा पर्न सकेका छैनन् । विधानअनुसार २२ सदस्य मनोनीत हुने भए पनि सभापतिले मनोनयन गर्न बाँकी उपसभापति, महामन्त्री र सहमहामन्त्री पनि कार्यसम्पादन समितिमै रहेकाबाट मनोनीत गर्ने गरी २५ जना सदस्य कार्यसम्पादन समितिमा चयन गरिएको छ । समितिमा सभापति शेरबहादुर देउवा, नेता रामचन्द्र पौडेल, महामन्त्री डा शशांक कोइराला, कोषाध्यक्ष सीतादेवी यादवसहित सदस्यहरू प्रकाशमान सिंह, कृष्णप्रसाद सिटौला, गोपालमान श्रेष्ठ, विमलेन्द्र निधि, कुलबहादुर गुरुङ, खुमबहादुर खड्का, चित्रलेखा यादव, पूर्णबहादुर खड्का, डा रामशरण महत, अर्जुननरसिंह केसी, बलबहादुर केसी, महेश आचार्य, नरहरि आचार्य,प्रदीप गिरी, बालकृष्ण खाँड र ज्ञानेन्द्रबहादुर कार्की छन् । त्यस्तै रमेश रिजाल, डा नारायण खड्का, डामीनेन्द्र रिजाल, डा प्रकाशशरण महत, फरमुल्ला मन्सुर, मानबहादुर विश्वकर्मा, सुजाता कोइराला, दिलेन्द्रप्रसाद बडू र एनपी साउद सम्पादन समितको सदस्य चयन भएका छन् । घोषणापत्र लेख्न आचार्यको संयोजकत्वमा समिति बैठकले स्थानीय तह निर्वाचनका लागि पार्टी घोषणापत्रको मस्यौदा तय गर्न केन्द्रीय सदस्य महेश आचार्यको संयोजकत्वमा समिति गठन गरेको छ । समितिको सदस्य भने पछि थप गरिने भएको छ । उक्त समितिले स्थानीय तहको निर्वाचनका लागि पार्टीको एजेन्डा, नीति तथा कार्यक्रमलगायत समग्र विषयवस्तु समेटेर घोषणापत्र तयार गर्नेछ । घोषणापत्र केन्द्रीय समितिले अनुमोदन गरेपछि सार्वजनिक गरिने बताइएको छ । खड्काले राखे हिन्दु राज्यमा जनमतसंग्रहको प्रस्ताव कांग्रेसका प्रभावशाली केन्द्रीय सदस्य खुमबहादुर खड्काले संविधानमा उल्लेख भएको धर्मनिरपेक्षता हटाएर सनातन हिन्दु राज्य कायम गराउन जनमतसंग्रहमा जानुपर्ने बताएका छन् ।खड्काले केन्द्रीय समितिको बैठकमा लिखित रूपमै हिन्दु राज्य घोषणाका लागि जनमतसंग्रह गर्ने निर्णय गर्न माग गर्दै प्रस्ताव पेस गरेका हुन् । आइतबारको बैठकमा खड्काले विश्वको एउटा मात्रै हिन्दु बहुल भएको मुलुक भएकाले पनि हिन्दु राज्य घोषणा गर्नुपर्ने धारणा राखेका थिए । उनले विदेशीको चलखेलका कारण धर्मनिरपेक्षता कायम गरेको भन्दै आफ्नो मौलिक पहिचानका रूपमा रहेको सनातन हिन्दु अधिराज्य घोषणाका लागि जनमतसंग्रह भए स्वतः लागू हुने धारणा पनि राखेका थिए ।उनको प्रस्तावमा आइतबार भने छलफल भएन । खड्का प्रस्ताव पेस गरेपछि बैठकबाट बाहिरिएका थिए । कार्य सम्पादनमा नपरेकोमा शेखरको आपत्ति आफू केन्द्रीय कार्यसम्पादन समितिमा नपरेको विषयमा केन्द्रीय सदस्य शेखर कोइरालाले असन्तुष्टि व्यक्त गरेका छन् ।वरिष्ठताका आधारमा केन्द्रीय समिति बैठकले गठन गरेको २९ सदस्यीय केन्द्रीय कार्य सम्पादन समितिमा कोइराला परेका छैनन् । केन्द्रीय कार्यसमितिमा कोइराला वरिष्ठताका आधारमा ३४ औं नम्बरमा छन् ।समितिमा नपरेपछि कोइरालाले आफूलाई नराख्नुको कारण बैठकमा माग गरेका थिए । उनले चार पेज लामो धारणा पार्टी केन्द्रीय समितिमा बुझाएका छन् । 'वरिष्ठता विवाद टुंग्याउन गत कात्तिकमा आनन्दप्रसाद ढुंगानाको नेतृत्वमा समिति बनेको थियो', कोइरालाले भनेका छन्, 'सो समितिको प्रतिवेदन नै नआईकन अहिले कसरी वरिष्ठहरूलाई मात्र राखेर समिति गठन गरियो ? ' उनले आफू कसरी कोषाध्यक्ष सीतादेवी यादवभन्दा कनिष्ठ भएँ भनेर पनि प्रश्न गरेका छन् । 'रामचन्द्र पौडेलभन्दा खुमबहादुर खड्का कसरी कनिष्ठ भए ? यादव यो महाधिवेशनबाट आरक्षण कोटामा कोषाध्यक्ष बनेकी हुन् । म एघारौं महाधिवेशनबाट केन्द्रीय सदस्य बनेको थिएँ, उनी मभन्दा कसरी वरिष्ठ भइन् ? ' कोइरालाले पत्रमार्फत प्रश्न गरेका छन् । उनले यही तरिकाले पार्टीमा वरिष्ठता मापन गर्ने हो भने अहिलेका शीर्ष नेताले राजनीतिक संन्यास लिएपछि मात्र आफूहरू कार्य सम्पादन समितिमा पर्ने पनि बताए ।'यही तरिका अपनाउने हो भने तपाईंहरूले राजनीतिक संन्यास लिएपछि मात्र म वरिष्ठताका आधारमा कार्य सम्पादन समितिमा पुगुँला', कोइरालाले भने, 'हामी पछाडिका युवा नेताहरू त कहिल्यै पनि यो समितिमा नपुग्ने हुनुभयो ।' पदाधिकारीसहित २९ औं स्थानसम्म रहेका केन्द्रीय सदस्यलाई राखेर कार्य सम्पादन समिति गठन गरिएको छ ।"
झण्डा हल्लाएर मन्त्रीको जागिर खान सरकारमा गएको होइनः कमल थापा,"भक्तपुरः उपप्रधान एवं स्थानीय विकास तथा संघीय मामिलामन्त्री कमल थापाले बैशाख ३१ गते स्थानीय तहको निर्वाचन नभए सरकार छोड्ने बताएका छन्। मध्यपुर थिमी नगरपालिकाको २१ औं स्थापनाको दिवसमा सोमबार राप्रपा मध्यपुर नगर समितिले गरेको कार्यक्रमलाई सम्बोधन गर्दै राष्ट्रिय प्रजातन्त्र पार्टीका अध्यक्षसमेत रहेका उनले स्थानीय तहको निर्वाचन सुनिश्चित गर्न पार्टी सरकारमा गएको स्पष्टिकरण दिएका हुन्। सप्तरी घटनापछि स्थानीय तहको निर्वाचन नहुने स्थिति आएपछि प्रधानमन्त्री पुष्पकमल दाहाल प्रचण्डको आग्रहमा आफू सरकारमा गएको उनको भनाइ थियो। सप्तरी घटनापछि प्रचण्ड सरकारकै स्थायित्वमा आशंका देखियो, थापाले भने,यस्तो स्थितिमा सरकार जानु भनेको स्थानीय तहको निर्वाचन नहुनु हो। त्यहीं भएर स्थानीय तहको निर्वाचन सुनिश्चित गर्ने एक सुत्रीय सहमतिमा प्रधानमन्त्री प्रचण्डको आग्रहमा राप्रपा सरकारमा सहभागी भएको हो । झण्डा हल्लाएर मन्त्रीको जागिर खान सरकारमा गएको होइन। उनले स्थानीय तहको निर्वाचन हुँदैन भन्ने भ्रम नपाल्न आह्वान गर्दै निर्वाचनको तयारीमा जुत्न आफ्ना नेता तथा कार्यकर्ताहरुलाई निर्देशनसमेत दिए । स्थानीय तहको निर्वाचन हुन्न कि भन्ने भ्रम कसैले नपाले हुन्छ। निर्वाचन नहुने भए राप्रपा सरकारमा बसिरहँदैन, थापाले भने, त्यसैले स्थानीय तहको निर्वाचन हुन्छ । हुनुपर्छ । मधेसी मोर्चालाई समेत निर्वाचनमा ल्याउने वातावरण सरकारले बनाउँछ । मधेसी मोर्चाले स्थानीय तहको निर्वाचन बहिस्कार गर्ने स्थितिले देश टुक्राउन चाहने शक्तिहरुलाई मात्रै बल पुग्ने उनको दावी थियो । उनले मधेसी मोर्चालाई सहमतिमा ल्याई स्थानीय तहको निर्वाचनमा सहभागी गराउन सरकार लचकताका साथ प्रस्तुत हुनुपर्ने राप्रपाको ठहर रहेकोसमेत जानकारी दिए ।"
निर्वाचनमा दुर्इ लाख २६ हजार सुरक्षाकर्मी,"काठमाडौं : सरकारले स्थानीय तहको चुनावका लागि २ लाख २६ हजार सुरक्षाकर्मी परिचालन गर्ने तयारी गरेको छ । उनीहरूलाई देशभर रहने करिब २१ हजार मतदान केन्द्रमा परिचालन गरिनेछ ।चनावमा अस्थायी रूपमा सुरक्षाकर्मी परिचालन गर्न प्रहरी प्रधान कार्यालयले ७५ हजार म्यादी प्रहरीका लागि आवेदन मागिसकेको छ । नेपाली सेना, प्रहरी, राष्ट्रिय अनुसन्धान विभागका कर्मचारीसँगै म्यादी प्रहरी पनि परिचालन गरिनेछ । सुरक्षाको प्रमुख जिम्मेवारी प्रहरीलाई दिइए पनि मतपत्रको सुरक्षा भने सेनाले गर्ने प्रहरी प्रधान कार्यालयका वरिष्ठ अधिकृतले बताए । सुरक्षा चुनौतीलाई ध्यानमा राखेर सकेसम्म प्रहरी निरीक्षक तहको नेतृत्वमा सुरक्षाकर्मी परिचालन गरिने प्रहरी प्रवक्ता एसएसपी सर्वेन्द्र खनालले बताए । निर्वाचन आयोगका पदाधिकारी, निर्वाचनमा खटिने कर्मचारी, मतदानमा प्रयोग हुने सामग्री, ढुवानी व्यवस्थापन, मतदान केन्द्र र मतदाताको सुरक्षा, राजनीतिक दलको कार्यालय र उम्मेदवारको सुरक्षा तयारीबारे गृह मन्त्रालयमा समेत दैनिकजसो बैठक भइरहेको छ । विशेषगरी नेत्रविक्रम चन्द नेतृत्वको नेकपा, मोहन वैद्य नेतृत्वको माओवादी, सिके राउतका कार्यकर्ता र नयाँ शक्ति पार्टीका कार्यकर्ताले चुनाव भाँड्न सक्ने विश्लेषण गर्दै सुरक्षा योजना तयार पारिँदै छ । 'खासगरी मधेसकेन्द्रित दल चुनावमा सहभागी हुनेनहुने टुंगो लागेपछि मात्रै सुरक्षा योजनाले पूर्णता पाउँछ । तैपनि, उनीहरूले भाग नलिएको अवस्थामा समेत चुनाव भए कसरी प्रस्तुत हुने योजना बनाउँदै छौं', प्रहरी प्रधान कार्यालयका एक वरिष्ठ अधिकृतले अन्नपूर्णसँग भने । कार्य विभागका डीआईजी पशुपति उपाध्यायले चुनावमा २ लाख २६ हजार सुरक्षाकर्मी खटाउने तयारी भइरहेको जानकारी दिए । सुरक्षा निकायले गएको संविधानसभा चुनावमा बनाइएको सुरक्षा योजनाको समेत विश्लेषण गरेर स्थानीय तहको चुनावी सुरक्षा रणनीति तय गर्दै छ । उपत्यकाबाहेक पूर्वीपहाडी र मध्यपहाडी जिल्लामा चुनाव बिथोल्ने तत्व हाबी हुन सक्ने आकलन गर्दै सरकारले सुरक्षा योजना तयार पारिरहेको छ । नेपाली सेना, प्रहरी, राष्ट्रिय अनुसन्धान विभागका कर्मचारीसँग ४२४ हजार म्यादी प्रहरी पनि निर्वाचन सुरक्षामा परिचालन गरिनेछ । प्रहरी प्रधान कार्यालयको राजनीतिक ब्युरो हेर्ने अधिकारीले स्थानीय स्तरमा चुनावी माहोलबारे समेत सूचना संकलन गरी विश्लेषण गर्दै आएको स्रोत बताउँछ । सुरक्षा निकायले दुई चरणमा चुनाव गर्ने राय सरकारसमक्ष पेस गरे पनि कांग्रेसले एक चरणमै हुनुपर्ने अडान राखेपछि चुनाव एकै चरणमा गर्ने तयारीमा सरकार जुटेको एक वरिष्ठ अधिकारीले बताए । उनले हालसम्म मुख्य चुनौती मधेसी मोर्चा देखिएको र मोर्चा चुनावमा सहभागी भए चुनाव बिथोलिने सम्भावना न्यून रहेको बताए । यातायातको पहुँच भएका जिल्लामा हुने चुनावी क्षेत्रमा सुरक्षाकर्मी तत्काल पुग्न सक्ने विश्लेषण गर्दै प्रहरी मुख्यालयले सडकले नजोडिएका क्षेत्रमा बढी चनाखो रहने रणनीति बनाएको छ । राजनीतिक विश्लेषण गर्दै आएका एक प्रहरी अधिकृतले भने, 'मोर्चामै आबद्ध केही राजनीतिक दलले अहिले पार्टी प्रवेशको लहर ल्याएकाले पनि उहाँहरू चुनावको आन्तरिक तयारीमा जुटेको पुष्टि हुन्छ । उहाँहरू सहमतिमा आए मिति सारेरै भए पनि चुनाव गराउने योजनामा सरकार छ ।' सरकारले भारतसँग सीमा जोडिएका जिल्लामा कडा सुरक्षा योजना तयार पारेर चुनावमा सुरक्षाकर्मी खटाउने तयारी गरेको छ ।"
एमाले अध्यक्ष ओली र भारतीय राजदूतबीच एक घण्टा वार्ता,"काठमाडौंः प्रमुख प्रतिपक्षी दल नेकपा एमालेका अध्यक्ष केपी शर्मा ओली र नेपालका लागि भारतीय राजदूत मन्जिभसिंह पुरीबीच भेटवार्ता भएको छ। एमाले संसदीय दलको कार्यालय सिंदरबारमा सोमबार भएको भेटवार्तामा अध्यक्ष ओली र राजदूत पुरीबीच स्थानीय निकायको निर्वाचन, दुईपक्षीय सहयोग आदान प्रदान, पछिल्लो समसामयिक राजनीतिक घटनाक्रम लगायतका विषयमा छलफल भएको ओलीका सहयोगी प्रमोद दाहालले जानकारी दिए। दाहालका अनुसार ओली र राजदूत पुरीबीच करिब एक घन्टा छलफल भएको थियो। राष्ट्रपति विद्यादेवी भण्डारीसमक्ष ओहोदाको प्रमाण पत्र बुझाएको भोलिपल्टै सोमबार भारतीय राजदूत पुरी सुरुमै एमाले अध्यक्ष ओलीलाई भेटेका हुन्। भेटमा एमालेका तर्फबाट अध्यक्ष ओलीसहित प्रमुख सचेतक भानुभक्त ढकाल सहभागी थिए।"
प्रधानमन्त्री र चिनियाँ राष्ट्रपति भेट अाज,"काठमाडौं : चीन भ्रमणमा रहेका प्रधानमन्त्री पुष्पकमल दाहालले सोमबार चिनियाँ राष्ट्रपति सी जिनपिङसँग भेटवार्ता गर्दै छन् । बेइजिङको समय अनुसार प्रधानमन्त्री प्रचण्डले राष्ट्रपति सीसँग ४ बजे (नेपाली समय करीव २ बजे ) भेटवार्ता गर्ने कार्यक्रम तय भएको छ । दाहालले ग्रेट हल अफ दि पिपुलमा सीसँग भेट्ने कार्यक्रम रहेको जानकारी उनका प्रेस सल्लाहकार गोविन्द आचार्यले दिए । सीसँगको भेटलाई दाहालले विशेष महत्व दिएका छन् । निकटस्थका अनुसार दाहालले आफूले नयाँदिल्लीलाई नजिक राखेको र चीनसँग दूरी बढाएको भन्ने बाहिर भएको प्रचारमा सत्यता नरहेको सन्देश चिनियाँ नेतृत्वलाई दिनेछन् । उनले चिनियाँ राष्ट्रपतिलाई नेपाल भ्रमणका लागि निमन्त्रणासमेत दिनेछन् । दाहालले आइतबार चिनियाँ कम्युनिस्ट पार्टीका विदेश विभाग प्रमुख सङ तावसँग भेटेका थिए । उनले आफ्नो पार्टीले चिनियाँ कम्युनिस्ट पार्टीसँगको सम्बन्धलाई उच्च महत्व दिएको बताएका थिए । उनीसहितको नेपाली प्रतिनिधिमण्डलले आइतबार बिहान त्यहाँस्थित ग्रेटवालको पनि अवलोकन गरेको थियो । प्रधानमन्त्री दाहाललाई स्टेट गेस्ट हाउसमा राखिएको छ । यसअघि बेइजिङ फरेन अफेयर्स युनिभर्सिटीमा आइतबार आयोजित 'नेपालचीन सम्बन्ध विकास तथा सम्भावना' विषयक अन्तरक्रियामा दाहालले नेपालमा सरकार परिवर्तन भइरहे पनि नेपाल र चीनबीचको सम्बन्ध सदैव स्थिर रहेको बताएका थिए । आठ महिनाअघि सरकारको नेतृत्वमा आएपछि भारतसँगको सम्बन्धलाई प्राथमिकतामा राखेर चीनसँग दूरी बढाएको आरोप खेपेका दाहालले उत्तरी छिमेकीसँगको सम्बन्ध अटल रहँदै आएको बताए । नेपाल र चीनमा राजनीतिक परिवर्तन भए पनि सम्बन्धमा कुनै बदलाव नआएको उनको तर्क थियो । 'हाम्रो मुलुकमा राजनीतिक परिवर्तन भए पनि चीनसँगको हाम्रो सम्बन्ध स्थिर र अटल छ । नेपालचीन सम्बन्धको मौलिकता भनेकै यही हो', दाहालले भने ।चिनियाँ विद्यार्थी, प्राज्ञिक वर्ग र बौद्धिक जमातको उपस्थिति रहेको कार्यक्रमका मुख्य वक्ता दाहालले नेपालमा जसको नेतृत्वमा सरकार बने पनि चीन सरकार र चिनियाँ जनतासँगको मित्रता बलियो र स्थिर रहेको बताए । 'यो नै हाम्रो चिरस्थायी सम्बन्धको विशेषता हो', उनले भने । साताव्यापी चीन भ्रमणमा रहेका दाहालले चीन नेपालको विकासमा विश्वसनीय र भरपर्दो साझेदार रहेको बताए । 'हाम्रो मित्रता आर्थिक तथा सामाजिक दायराभन्दा बाहिर छ', उनले भने, 'चीनले निरन्तर दिँदै आएको सहायता र पुनर्निर्माणमा गरेको उदार सहयोगले नेपाली जनताको मन जितेको छ ।' पञ्चशील सिद्धान्तका आधारमा द्विपक्षीय सम्बन्ध सुदृढ रहेको उल्लेख गर्दै दाहालले सार्वभौम समानता, अहस्तक्षेप र एकअर्काको साझा संवेदनशील मुद्दाको सम्मानबाट सम्बन्धलाई मार्गनिर्देश गरेको बताए । चीनले अघि बढाएको 'वान बेल्ट वान रोड' अवधारणामा साझेदार बन्न नेपालले चाँडै चीनसँग समझदारीपत्रमा हस्ताक्षर गर्ने प्रधानमन्त्री दाहालले बताए । 'सत्ता परिवर्तनले चीनसँगको सम्बन्धमा असर परेको छन' सार्वभौम समानता, अहस्तक्षेप र एकअर्काको साझा संवेदनशील मुद्दाको सम्मानबाट नेपालचीन सम्बन्धलाई मार्गनिर्देश गरेको दाहालको दाबी । दुई वर्षअघि नेपालले उक्त अवधारणामा साझेदार बन्न चीनसँग समझदारीपत्रमा हस्ताक्षर गरिसकेको र अब चाँडै विस्तारित समझदारीपत्रमा हस्ताक्षर हुने उनले बताए । 'चीनको वान रोड वान बेल्ट अवधारणाले हामीलाई सहकार्य र साझेदारीका असाधारण अवसर दिएको छ', उनले भने, 'म यो अवधारणाका लागि चिनियाँ राष्ट्रपति सी जिनपिङलाई धन्यवाद दिन चाहन्छु ।' नेपाल प्राचीनकालमा सिल्क रुटको महत्वपूर्ण मार्ग रहेको स्मरण गराउँदै दाहालले नेपाल मध्यएसिया र दक्षिणएसिया जोड्ने पारवहन बिन्दुका रूपमा रहेको बताए । दाहालले नेपाल चीनले अघि बढाएको एसियाली पूर्वाधार विकास बैंकको संस्थापक सदस्य बनेको, नेपाल सांघाई कोअपरेसन अर्गनाइजेसनको डाइलग पार्टनर बनेको र पूर्ववर्ती सरकारका पालामा पारवहन सम्झौतामा चीनसँग हस्ताक्षर गरेको चर्चा गर्दै विगतका दिनमा भएका सम्झौता कार्यान्वयन गर्न सरकार प्रतिबद्ध रहेको बताए । पारवहनले नेपाललाई भूपरिवेष्ठित मुलुकबाट भूजडित मुलुकमा लैजाने बताउँदै उनले सम्झौताको प्रोटोकललाई चाँडै टुंग्याउनु नेपालको प्राथमिकता रहेको बताए । सडक, रेल, हवाई सम्पर्क र वेब लिंकका माध्यमबाट नेपाल र चीनबीचको कनेक्टिभिटी बढाउनुपर्ने उनले बताए । दुई देशको ऐतिहासिक सम्बन्धमा महत्वपूर्ण मानिने तातोपानी नाका खुलाउनुपर्ने तथा अन्य नाका पनि बिस्तारै खोल्नुपर्ने उनले औंल्याए । नेपाल र चीनबीच साझा समृद्धिका लागि सुरुआत भइसकेको र अबको साझेदारीबाट नेपालको आर्थिक धरातल परिवर्तन हुनसक्ने उनले बताए । नेपालले हालै गरेको लगानी सम्मेलनमा ६० प्रतिशतभन्दा बढी प्रतिबद्धता चीनबाट व्यक्त भएको तथा नेपालमा आउने वैदेशिक लगानीमा चीन नै सबैभन्दा माथि रहेको उनले बताए । नेपाल र चीनबीच ऐतिहासिक रूपमा सुमधुर सम्बन्ध रहेको चर्चा गर्दै दाहालले भूगोल, सभ्यता, व्यापार र जनस्तरमा सम्बन्ध गाँसिएको बताए । चीनले आर्थिक क्षेत्रमा गरेको चामत्कारिक विकासको उनले प्रशंसा गरे । चिनियाँ नेतृत्वको दूरगामी सोचाइ र जनताको इमानदारीले चीनलाई विश्वको आर्थिक केन्द्रको स्रोत बताएको उनले बताए । 'अहिले विश्वमै चीनको उचाइ धेरै माथि उठिसकेको छ', उनले भने, 'विकासशील मुलुकका लागि चीन प्रेरणाको स्रोत बनेको छ । आर्थिक वृद्धिका लागि चीनको प्रगति उदाहरणीय छ ।' नेपालले एक चीन नीति अवलम्बन गरेको बताएका प्रधानमन्त्री दाहालले नेपाली भूमिमा चीनविरुद्ध कुनै पनि गतिविधि हुन नदिने प्रतिबद्धता जनाए । दुई देशले द्विपक्षीय, क्षेत्रीय र विश्वव्यापी तहमा विभिन्न मुद्दामा सहकार्य गर्दै आएको उनले बताए । नेपाल यतिबेला आर्थिक विकासको चरणमा रहेको र त्यसका लागि चीनको सहयोग महत्वपूर्ण रहने उनले बताए । दाहालले बेइजिङ फरेन अफेयर्स युनिभर्सिटी हातामा निर्मित नेपाल अध्ययन केन्द्रको पनि उद्घाटन गरे ।"
