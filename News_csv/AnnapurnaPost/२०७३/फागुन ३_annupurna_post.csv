शीर्षक,विवरण
सशस्त्र विद्रोह र नेपाल,"नेपालको संविधान २०७२ ले पटकपटक राजनीतिक परिवर्तनको लागि मुलुकमा भएका सशस्त्र आन्दोलनको प्रशंसा गरेको छ । वास्तवमा परिवर्तनको लागि हतियार उठाउनु उचित हो र शान्तिपूर्ण विकल्पभन्दा श्रेयष्कर हो भन्ने मौन सन्देश पनि दिएको छ त्यसले । यही फागुन १ गते माओवादीले सुरु गरेको हत्या र हिंसाको राजनीतिको २० वर्ष पूरा भएको छ । पहिलो १० वर्षमा उनीहरूले जंगल र बन्दुक का नाममा त्रासको वातावरण बनाए भने त्यसपछिका १० वर्षमा भारतको बुई चढेर नेपालमा राजनीतिक सत्ता केन्द्र स्थानमा पकड जमाए । तर उनीहरूका एजेन्डा ले संविधानको स्वरूप पाए पनि माओवादीले जनताको आदर तथा विश्वसनीयता गुमाएको अवस्था छ अहिले । आन्दोलनको वर्षगाँठका अवसरमा त्यसका तीनथरीका नाइकेहरू यो अलगअलग अभिव्यक्ति र भयसँगै एक किसिमको आरोपप्रत्यारोपको मि श्रण पनि देखा परेको छ। माओवादीबाट अलग भएका विप्लवले बुझिने गरी सत्ता नेतृत्व गरेको माओवादीलाई संसदीय आवरणमा घुसेको र क्रान्तिकारी चरित्रबाट विचलित भएको आरोप लगाएका छन् । त्यस्तै माओवादी मूलधारबाट चोइटिएका र हाल नयाँ शक्तिका नेता बाबुराम भट्टराईले संघीयता, धर्म निरपेक्षता, गणतन्त्र र समावेशीताजस्ता उपलब्धिविरुद्ध षड्यन्त्र गर्नेहरूप्रति सावधान हुन आग्रह गरेका छन् । प्रधानमन्त्री तथा हिजो विद्रोहताका पार्टीका सर्वोच्च कमान्डरसहित रहेका पुष्पकमल दाहालले यी उपलब्धिविरुद्ध देशीविदेशी षड्यन्त्र भइरहेको र त्यसलाई गुम्न नदिन सबैसँग आग्रह गरेका छन्। उचित प्रक्रिया र जनताको संलग्नताबिना जतिसुकै आधुनिक र प्रगतिशील एजेन्डा ल्याइए पनि दीर्घायु नहुन सक्छ। अझ नेताहरू जनताप्रति जवाफदेही नहुँदा लम्बिएको संक्रमण र अस्थिरतासँगै सत्य निरूपण तथा मेलमिलाप र बेपत्ता आयोगले समेत काम गर्ने उपयुक्त कानुन बन्न नसकेको अवस्थामा समेत नेताहरूले जवाफदेहीता लिएका छैनन् । त्यसैले देशीविदेशी षड्यन्त्रकै त्रास देखाएर उपलब्धि स्थापित गर्न सम्भव हुँदैन । माओवादी आन्दोलन तथा त्यसका उच्चस्तरीय नेतृत्व अनि उनीहरूलाई अगाडि राखेर भएका शान्ति प्रक्रियासँगै नेपालको राजनीतिक परिवर्तन (२०६३) विदेशी चलखेलमा भएको प्राज्ञिक र विज्ञहरूको विश्लेषण पनि आइरहेका छन् । यी आरोपप्रत्यारोप मात्र हैनन् । नेपालको राजनीतिमा २०६३ यता झन्डै ००७ सालपछिको नेपालमा जस्तै विदेशी हस्तक्षेप र भूमिकाले स्थान पाएको छ, खासगरी बाह्रबुँदेले नेपालको संविधान २०७२ को मार्गदर्शक या निर्देशक हैसियत पाउँदा भारतले जस्तै चीनलगायतका मुलुकहरूले समान भूमिका नखोज्लान् भन्न सकिन्न । तर एउटा क्रान्ति का नाममा विदेशी हस्तक्षेप भित्रिन्छ भने त्यो मुलुक क्रान्ति र त्यसका नाममा भित्रिएका सबै उपलब्धि हरूका नाममा कलंक सावित हुनेछ । त्यसैले अहिलेको चुनौती र त्यो क्रान्ति का नाममा भित्रिएका विचलनलाई सुधार गरी क्रान्ति र कथित उपलब्धिमा जनताको अनुमोदन खोज्न आवश्यक छ ।"
राप्रपा राजसंस्था र हिन्दु धर्मको पक्षमा,"काठमाडौं: संसद्मा चौथो दल राष्ट्रिय प्रजातन्त्र पार्टी राजसंस्था र हिन्दु धर्मको पक्षमा उभिएको छ। सोमबार बसेको केन्द्रीय कार्यसम्पादन समितिको बैठकले राजसंस्था र हिन्दु राष्ट्रलाई पार्टी नीति बनाउने निर्णय गरेको हो। नेपालको संविधान २०७२ लाई आलोचनात्मक समर्थन गरेको तत्कालीन राप्रपा नेपाल र गणतन्त्रलाई स्विकारेको राप्रपाबीच एकतापछि पार्टीले एउटै धारणा बनाएको छ। फागुन पहिलो साता राप्रपाको एकता महाधिवेशन हुँदैछ। आगामी महाधिवेशनमा पेस गर्नका लागि अध्यक्ष कमल थापाले तयार गरेको पार्टीको नीति, सिद्धान्त र कार्यदिशामा राजसंस्था र हिन्दु राष्ट्रलाई पार्टी नीति बनाएर अघि बढ्ने विषय उल्लेख छ । दुई पार्टी एकता हुँदा हिन्दु धर्मका विषयमा सहमति भए पनि राजसंस्थाका विषयमा पछि टुंगो लगाउने सहमति भएको थियो । थापाले पेस गरेको २२ पृष्ठ लामो प्रतिवेदनमा राष्ट्रिय एकता संवद्र्धन गर्ने लक्ष्यका लागि राष्ट्रियतासँग सकारात्मक रूपमा जोडिएको विषयलाई उपयोग गर्न जरुरी रहेको उल्लेख छ । प्रतिवेदनमा शान्ति, स्थायित्व र विकासका लागि राजसंस्था अनिवार्य आवश्यक भएको जनाइएको छ । एक दशकको घटनाक्रम र देशको वर्तमान अवस्थाले समेत राजसंस्थाको आवश्यकता पुष्टि गरेको छ, थापाले लेखेका छन् । सार्वभौमसत्ता जनतामा निहित रहने देशको शासन जनताबाट निर्वाचित प्रतिनिधिले गर्ने र राष्ट्रियता र संस्कृतिको एकताको प्रतीकका रूपमा राजसंस्था रहने छ, प्रतिवेदनमा उल्लेख छ । थापाले नेपालमा गणतन्त्र स्थापना भइसकेको परिप्रेक्ष्यमा राजसंस्थाबारे प्रत्यक्ष जनमत संग्रहको विकल्प पनि अगाडि सारेका छन् । सनातन हिन्दु राष्ट्रको पहिचान समाप्त पारी जनताको अभिमतबिनै धर्मनिरपेक्ष राज्य घोषणा गर्नु प्राचीन मान्यता र राष्ट्रहितविपरीत। राप्रपाले संघीयतामा समेत असहमत भएको तथ्य अगाडि सारेको छ । नेपालका निम्ति संघीयता आवश्यक होइन । यसको आवश्यकता, औचित्य एवं स्वरूपबारे पर्याप्त बहस नै नगरी यो अवधारणालाई स्थापित गर्ने काम भयो । यसको परिणामस्वरूप संविधान जारी भइसके पनि संघीय संरचनासम्बन्धी अवधारणा कार्यान्वयनमा ठूलो समस्या देखिएको छ, प्रस्तावमा अगाडि भनिएको छ । प्रस्तावमा संघीयताभन्दा सुदृढ स्थानीय निकाय उपयुक्त हुने उल्लेख छ । संघीयता नै लागू गरेको खण्डमा हिमाल, पहाड र तराई मिलेको पाँच प्रदेशलाई नै आगामी दिनमा राप्रपाले जोड दिने उल्लेख छ । सदियौंदेखि नेपाल सनातन धर्मसापेक्ष रहँदै आएको उल्लेख गर्दै थापाले प्रस्तावमा सनातन हिन्दु राष्ट्रको पहिचान समाप्त पारी जनताको अभिमतबिनै धर्मनिरपेक्ष राज्य घोषणा गर्नु प्राचीन मान्यता र राष्ट्रहितविपरीत भएको अवधारणा अगाडि सारेका छन् । थापाले गत दुई वर्षदेखिको राजनीतिक घटनाक्रम हेर्दा नेपाललाई अस्थिर तुल्याई आफ्नो अभीष्ट पूरा गर्न चाहने राष्ट्रियअन्तर्राष्ट्रिय शक्तिको चलखेल सत्ता गठबन्धनमार्फत नियोजित षड्यन्त्रका रूपमा प्रकट भएको उल्लेख गरेका छन् । उनले माओवादीको जनाधार र विश्वास गुम्दै गएको, कांग्रेस र एमालेले पाएको सफलता जनाधार र विश्वास बढेर नभई विकल्प नहुनुको परिणाम भएको उल्लेख गरेका छन् । उनले नेपाली कांग्रेस, एमाले र माओवादी केन्द्र आफ्नो आदर्श, मान्यता र नीतिबाट विमुख भएको धारणा अगाडि सारेका छन् । यसैकारण ती सबै दलभित्र गुटबन्दी र अवसरवाद मौलाएको र अप्रजातान्त्रिक चरित्र हावी भएको दाबी उनले गरेका छन् । मधेसकेन्द्रित दलको भने क्षेत्रीय र स्पष्ट मान्यता नभएको विश्लेषण थापाले गरेका छन् ।"
सुरक्षा प्रमुखलाई गृहमन्त्रीको निर्देशन : कानुन नमान्नेसँग सम्झौता नगर्नू,"काठमाडौं : उपप्रधान तथा गृहमन्त्री बिमलेन्द्र निधिले अपराध नियन्त्रण तथा शान्ति सुरक्षा कायम गर्न र कानुनी शासनको पालनामा कसैसँग कुनै सम्झौता नगरी काम गर्न सुरक्षा निकायका प्रमुखलाई निर्देशन दिएका छन्। मंगलबार दिउँसो गृहसचिवसहित तीनवटै सुरक्षा निकायका प्रमुखलाई सिंहदरबारस्थित आफ्नै कार्यकक्षमा बोलाएर मन्त्री निधिले यस्तो निर्देशन दिएका हुन्। हिजोमात्र नयाँ जिम्मेवारी पाएका नेपाल प्रहरीका निमित्त महानिरीक्षक डा दिनेशचन्द्र पोखरेल र सशस्त्र प्रहरी महानिरीक्षक सिंहबहादुर श्रेष्ठलाई निवर्तमान नेतृत्वले गरेको कामलाई निरन्तरता दिन पनि उनले निर्देशन दिए । सीमा सुरक्षा र आन्तरिक सुरक्षा चुनौतीलाई ध्यानमा राखेर काम गर्न पनि उनले तीनवटै सुरक्षा निकायका प्रमुखलाई निर्देशन दिए । सुन तस्करी, लागु औषध एवम् सामाजिक र आर्थिक अपराध नियन्त्रणमा कडाई गर्न पनि गृहमन्त्री निधिले नयाँ जिम्मेवारी संहालेको नेतृत्वलाई निर्देशन दिएका छन्। यसैबीच, गृहमन्त्री निधिले नागरिकता संशोधन सम्बन्धी विधेयक र विपद् व्यवस्थापन सम्बन्धी विधेयक ततल पेश गर्न गृहसचिव लोकदर्शन रेग्मीलाई निर्देशन दिएका छन्। उनले विगतमा मधेशी मोर्चासँग भएको सहमति अनुसार मुद्दा फिर्ताको प्रकृया तत्काल टुङ्याउन पनि सचिव रेग्मीलाई निर्देशन दिए।"
दाउपेचमा अल्झियो प्राधिकरण,"काठमाडौं: राष्ट्रिय पुनर्निर्माण प्राधिकरण सत्तापक्ष र प्रमुख प्रतिपक्षको राजनीतिक दाउपेचमा अल्झिन थालेको छ । प्राधिकरणको प्रमुख कार्यकारी अधिकृतबाट सुशील ज्ञवालीलाई हटाएको विषयमा प्रमुख प्रतिपक्षी दलले प्राधिकरण निर्देशक समितिको बैठकमा सोमबार गम्भीर आपत्ति जनाएपछि सत्तापक्ष र प्रतिपक्षबीच करिब दुई घण्टा आरोपप्रत्यारोप चल्यो । ज्ञवालीले आफूलाई पदबहाली गर्न सर्वोच्च अदालतमा दिएको रिट निवेदनमाथि मंगलबार सुनुवाइ हुनु अघिल्लो दिन सिंहदरबारमा बसेको निर्देशक समितिको बैठकमा समितिका अध्यक्षसमेत रहेका प्रधानमन्त्री पुष्पकमल दाहाल र उपाध्यक्ष तोकिएका एमाले उपाध्यक्ष भीम रावलबीच भनाभन चलेको हो । समितिका उपाध्यक्ष रावलले ज्ञवालीलाई हटाउनुको कारण र उनलाई हटाएपछि प्राप्त भएका उपलब्धिको विवरण मागेपछि प्रधानमन्त्री दाहाल अप्ठेरोमा परेका थिए । सर्वोच्च अदालतले ज्ञवालीलाई पुनर्बहाली गरिदिनसक्ने संकेत प्राधिकरणमा पुगेका छन् । नयाँ उत्साहसाथ प्राधिकरणको जिम्मेवारी सम्हाल्न पुगेका डा गोविन्द पोखरेलले पनि अदालतले नसोचेको फैसला सुनाउनसक्ने संकेत पाएका छन् । समितिका उपाध्यक्ष भीम रावलले ज्ञवालीलाई हटाउनुको कारण र उनलाई हटाएपछि प्राप्त भएका उपलब्धिको विवरण मागेपछि प्रधानमन्त्री दाहाल अप्ठेरोमा परेका थिए। प्रस्तुत गरिएका सातवटा कार्यसूचीमाथि छलफल हुनै नदिई रावलले बैठकको सुरुमै दुई महिनापछि बैठक बोलाउनुको कारण सोधेका थिए । कार्यसूचीमा रहेका अधिकांश विषय यसअघिको निर्देशक समितिमा छलफल भइसकेका र कतिपय निर्णय भइसकेका छन् । भूकम्पपीडितलाई सहयोग उपलब्ध गराउन र हामीले पुनर्निर्माणको काममा तीव्रता दिन महत्व दिएका थियौं । दुई महिनापछि किन बैठक भयो भनेर मैले प्रश्न उठाएँ । जे कारणले योभन्दा अगाडिका कार्यकारी अधिकृतलाई हटाइएको थियो, त्योभन्दा अहिले नयाँ के भयो त ? , बैठकमा आफूले तेस्र्याएका प्रश्न उद्धृत गर्दै रावलले भने । गत मंसिर ५ गतेको निर्देशक समिति बैठकले संघीय मामिला तथा स्थानीय विकास, सहरी विकास, शिक्षालगायत मन्त्रालयलाई समयसीमासहितको कार्यतालिका दिएको थियो । रावलले भने, ती मन्त्रालयबाट अहिले नयाँ के भयो त ? ती काम तत्कालीन कार्यकारी अधिकृत ज्ञवालीले गर्नुपर्ने थियो कि मन्त्रालयले ? त्यतिबेलाको कार्यकारी अधिकृतले गर्नुपर्ने थियो र नभएको हो भने अहिले प्रष्ट पार्नुपयो । मन्त्रालयहरूले नगरेको काममा सम्बन्धित मन्त्री र मन्त्रालयलाई के कारबाही भयो ? के स्पष्टीकरण सोधियो ? विदेशी दाताले समयमा बजेट नदिएको, कर्मचारी समयमा नखटिएको, प्राधिकरणका कर्मचारी आउन गाह्रो भएको जस्ता पहिलाका गनगन अहिले पनि टेबुलमा देखिएको रावलले बताए । ज्ञवालीलाई पूर्वाग्रही भएर हटाइएको पुष्टि भएको रावलले बताए । यो सबै कामका लागि पहिले त सुशील ज्ञवालीलाई कारबाही गरियो । अब कुन मन्त्री, कुन मन्त्रालयको व्यक्तिलाई कारबाही गर्ने भनेर मैले प्रश्न गरेको थिएँ । पहिले निर्देशक समितिमा छलफल गरेका र पहिलेको कार्यकारी अधिकृत रहँदाबाहेक कुनै पनि नयाँ कुरा आएको छैन, उनले भने, जुन कारण देखाएर पहिलेका कार्यकारी अधिकृत हटाउने निर्णय भएको थियो । आजको बैठकबाट सरकारका ती सम्पूर्ण तर्क कुतर्क रहेछन्, त्यो सबै राजनीतिक पूर्वाग्रहबाट भएको रहेछ भन्ने छर्लंग भएको छ । उनका अनुसार पहिलेका निर्णय र कार्यसूची तथा अहिलेका निर्णय र कार्यसूचीलाई तुलना गरेर हेर्दा पुनर्निर्माण त झन् सुस्त भएको रहेछ । जवाफमा प्रधानमन्त्री दाहालले ज्ञवालीलाई हटाएको विषय अदालतमा विचाराधीन रहेको अवस्थामा धेरै छलफल गर्न उपयुक्त नरहेको तर्क गरेका थिए। जुन मन्त्रालय, विभाग र कर्मचारीले काम गर्नुपर्छ भनेका थियौं । जसलाई दायित्व सुम्पिइएको थियो, यो बैठकबाट ती व्यक्तिलाई तोकिएका काम किन भएनन् भनेर सोधियोस् । त्यतिबेलाको कार्यकारी अधिकृतले केके काम नगरेको र अहिले नियुक्ति भएर एक महिना पाँच दिन काम गरिसकेका कार्यकारी अधिकृतले केके गरेका हुन् ? त्यसको तुलनात्मक अध्ययन गरौं, रावलले भने, पहिले सुशील ज्ञवालीलाई नमानेर कर्मचारी नआएको तर्क दिइन्थ्यो । अहिलेका कार्यकारी अधिकृतलाई पनि नमानेर नआएका हुन् कि ? इन्जिनियरलाई तुरुन्तै भत्ता बढाऊ भनेर निर्णय गयौं । सरकारले कार्यान्वयन गरेन । उनीहरू हडतालमा उत्रिए । नटेर्ने मन्त्री र सचिवमाथि कारबाही भयो कि भएन ? निर्देशक समितिको उपाध्यक्षको हैसियतमा रावलले उठाएका गुनासाको जवाफ सम्बन्धित मन्त्रीहरूले दिएको पोखरेलले बताए । हामीले पनि कतिपय विषय स्पष्ट पार्यौं । सबैको सहमतिमा निर्णय भएका हुन्, पोखरेलले भने । गत पुस २७ गतेको मन्त्रिपरिषद्ले ज्ञवालीलाई बर्खास्त गरी प्रमुख कार्यकारी अधिकृतमा पोखरेललाई नियुक्त गरेको थियो । पोखरेलका अनुसार निर्देशक समितिको सोमबारको बैठकमा पेस गरिएका सातवटा कार्यसूची सुझाव र परिमार्जनसहित पारित भएका छन् । पुनर्निर्माण कोषलाई कार्यान्वयनमा लैजानका लागि कोष परिचालन संयन्त्रको खाका एक साताभित्र तयार गर्न मुख्यसचिव सोमलाल सुवेदीको संयोजकत्वमा अर्थमन्त्रालयका सचिव शान्तराज सुवेदी र प्राधिकरणका सचिव सञ्जय शर्मासहित सरोकारवाला सचिव सम्मिलित समिति बनाइएको पोखरेलले जानकारी दिए । त्यो समितिले खाका ल्याएपछि कार्यकारी समितिले आवश्यक निर्णय गरी कोषलाई परिचालन गर्न सकिन्छ, उनले भने, कोषमा जम्मा भएको पैसा कसरी परिचालन गर्न सकिन्छ, त्यसको खाका ल्याउन अर्थ मन्त्रालयले म आउनुभन्दा पहिलेदेखि नै आग्रह गर्दै आएको रहेछ । त्यो बनेको रहेनछ । कोष परिचालनको कार्यविधि पोखरेलको जिम्मेवारी सम्हाल्नुभन्दा पहिले नै बनेको थियो । सर्भेबाट आएका तथ्यांकका आधारमा गुनासोबारे पनि बैठकमा छलफल भएको थियो । ९३ हजार गुनासोको सुनुवाइ गर्दा केही हजार पीडित सर्भेमै छुटेको पायौं । उहाँहरूले दोहोर्याएर गुनासो फारम भर्नुभयो, पोखरेलले भने, केही हजारको संख्यामा त्यस्ता गुनासो उहाँहरूका लागि ठूलो हुने भयो । त्यो त्यतिबेलाको प्राविधिक गल्ती हो । प्राधिकरण कार्यविधिमा एकपटक गुनासो सुनुवाइ गरेपछि पीडितले फेरि पनि गुनासो गरे पुनरावेदन समितिमा लैजानुपर्ने व्यवस्था छ । उक्त समितिका एक न्यायाधीश र एक सदस्यले सातामा एक दिन गुनासो सुनुवाइ गर्ने व्यवस्था छ । भूकम्पबाट अति प्रभावित जिल्लामा ४ सय ७५ वटा स्थान जोखिमपूर्ण छन् । ३ सय ४३ वटा जोखिमपूर्ण स्थानको अध्ययन भएकामध्ये १ सय ११ वटा बस्ती स्थानान्तरण गर्नुपर्नेछ । पुरानो निर्णयअनुसार सहरी विकास मन्त्रालयले बस्ती स्थानान्तरण गर्ने व्यवस्था थियो । थुप्रै संघसंस्था र निजी क्षेत्र नयाँ एकीकृत बस्ती निर्माण गर्ने प्रस्ताव लिएर आएका छन् । त्यसमा हामीले एउटा मापदण्ड बनाएका छौं, पोखरेलले भने, सार्वजनिक पूर्वाधार सरकारले निर्माण गरिदिने र अरू काम संघ संस्था र निजी क्षेत्रलाई जिम्मा दिएर पनि छिटो निर्माण गर्ने हो । चाँडो काम गर्नका लागि जनता आफैंले बनाउने र सरकारले सार्वजनिक पूर्वाधार बनाइदिने, कुनै संघसंस्थाले सार्वजनिक पूर्वाधार बनाइदिनेजस्ता थुप्रै विकल्प कार्यविधिले दिएको छ । सम्पदा पुनर्निर्माणमा टेण्डर प्रक्रियाबाट जाँदा मौलिकता गुम्ने गुनासा आएका छन् । त्यसबारेमा प्राधिकरणले सार्वजनिक खरिद ऐनलाई समेत ध्यान दिएर मिश्रित कार्यविधि बनाएको छ । धर्म संस्कार र रीतिरिवाजसँग जोडिएका पुराना संरचनालाई विशेषज्ञहरूको राय सल्लाहमा मिश्रित मोडालिटीमा जानुपर्छ । पूरै टेण्डरमा जाने होइन, अवस्था हेरेर अगाडि बढ्ने कार्यविधि बनेको छ । त्यो कार्यविधि स्वीकृतिका लागि मन्त्रिपरिषद्मा लैजाने निर्णय भएको छ, पोखरेलले भने । पोखरेलका अनुसार दातृ निकायसँग सम्झौता भएका पुनर्निर्माणसँग सम्बन्धित परियोजनाको अवधिभरका लागि कार्यकारी समितिले कर्मचारी लिन सकिने निर्णय भएको छ । पोखरेलले भने, आवश्यकता र औचित्य हेरेर कार्यसमितिले निर्णय गर्न सक्ने प्रस्तावलाई मन्त्रिपरिषद्मा लैजान बैठकले स्वीकृति दिएको छ । केन्द्रलाई पुरावलोकन गर्ने र भूकम्पबाट प्रभावित १७ जिल्लामा कर्मचारी व्यवस्थापनको मोडालिटी बनाउन बैठकले स्वीकृति दिएको पोखरेलले बताए ।"
नेपालको संविधान समावेशी प्रजातन्त्रमध्ये विश्वकै नमुना : परराष्ट्रमन्त्री महत,"काठमाडौं : परराष्ट्रमन्त्री डा प्रकाश शरण महतले नेपालले शान्ति वार्ताबाट द्वन्द्वको समाधान गरी संविधान सभाबाटै निर्माण गरेको नयाँ संविधान समावेशी प्रजातन्त्रको विश्वकै नमूना रहेको बताएका छन् । बेल्जियमस्थित नेपाली दूतावास र युरोपियन इन्स्टिच्युट फर एसियन स्टडिजद्वारा मङ्गलबार ब्रसेल्समा आयोजित नेपालमा समावेशी प्रजातन्त्र र आर्थिक रुपान्तरण विषयक अन्तरक्रियामा मन्त्री डामहतले त्यस्तो बताएका हुन् । विगतमा शान्ति र प्रजातन्त्रका लागि गरेको संघर्षको परिणामस्वरुप दशकौंपछि नेपाली जनताले संविधानसभा मार्फत निर्माण गरेको संविधान प्रजातान्त्रिक, समावेशी र सहभागितामूलक छ महतले भने । महतले नेपालले संसारममा नै उदाहरण दिन मिल्नेगरी समावेशी प्रजातन्त्रको अभ्यास गरिरहेको बताए । हामीले संविधानमा नै संसदमा कम्तीमा पनि ३३ प्रतिशत र देशका सबै स्थानीय तहहरुमा ४० प्रतिशत महिला सहभागिताको सुनिश्चितता गरेका छौँ । त्यसैगरी राज्यका विभिन्न अंगमा समावेशिताका आधारमा सबै बर्ग, समुदाय र क्षेत्रको प्रतिनिधित्व गराउने गरेका छौँ उनले भने । राज्यका नीतिहरुमा समाजमा पछि परेका महिला तथा समुदाय, दलित समुदाय, आदिवासी जनजाति, मधेशी, थारु तथा अल्पसंख्यकको हित प्रवर्धनको व्यवस्था गरिएको र यस्ता समुदायको आधिकारको रक्षागरी उनीहरुको उत्थानका लागि अलग्गै संवैधानिक आयोगहरुको पनि गठन गरिएको जानकारी पनि उनले दिए । नेपालमा राष्ट्रपति, प्रधानन्यायाधीश र संसदको सभामुखमा महिला रहेको बताउँदै भने नेपालको इतिहासमा राज्यका यी महत्वपूर्ण निकायमा यसरी महिलाको नेतृत्व प्राप्त भएको यो पहिलो घटना हो । त्यस्तै नेपालको इतिहासमा यो अवधिमा देशका नीति निर्माण लयागतका विभिन्न तहमा महिलाको प्रतिनिधित्वमा बृद्धि भइरहेको छ । महतले समावेशी र सहभागितामूलक विकास प्रयासलाई नेपाल सरकारले प्राथमिकतामा राखेको र देशका महिला, गरिब तथा समाजमा विभिन्न कारणले पछि परेका समुदायका नागरिकको सशक्तिकरणका लागि आवश्यक नीति र कार्यक्रमहरुको निर्माण गरेको जानकारी दिए । नेपाल सधैं शान्ति, प्रजातन्त्र र मानवअधिकारका पक्षमा रही हरेक नागरिकको मौलिक तथा नैसर्गिक अधिकारको सम्मान गरेको भन्दै मन्त्री डा महतले भने नेपालको संविधानले प्रजातान्त्रिक मूल्य मान्यताका आधारमा नागरिक अधिकार, मौलिक हक, आवधिक निर्वाचन, प्रेस स्वतन्त्रता, स्वतन्त्र न्यायपालिका र कानुनको शासनजस्ता विषयलाई प्रस्तावना तथा मौलिक हक अन्तर्गत नै राखेको छ । महतले नेपालले आगामी केही समयभित्रै केन्द्र तथा स्थानीय तहहरुका निर्वाचनको योजना गरिरहेको र यसमार्फत लामो समयपछि नेपाली जनताले लेखेको संविधानको कार्यान्वयनमा थप सशक्तता आउने र दिगो विकास र देशले लिएको समावेशी र सहभागितामूलक शासन व्यवस्थालाई थप संस्थागत बनाउन सहयोग पुग्ने धारणा राखे । नेपाल सधैं शान्तिपूर्ण सहअस्तित्व, समावेशीता तथा बहुसांस्कृतिक मान्यतामा विश्वास गर्छ भन्दै उहाँले प्रजातन्त्र, कानुनी शासन, बहुलबाद र शान्तिपूर्ण सहअस्तित्वका माध्यमबाट अन्तर्राष्ट्रिय समुदायका बीचमा पनि सहयोग, साझेदारिता र समन्वय कायम गर्न सकिन्छ भन्नेमा नेपालको विश्वास रहेको महतले बताए । मन्त्री डामहतले नेपालको संविधान समावेशी र उत्कृष्ट हुदाहुदै पनि यसप्रति देखापरिरहेका असन्तुष्टिको सम्बोधन सरकारले गर्ने बताए । यी असन्तुष्टिहरुलाई पनि यथोचित रुपमा सम्बोधन गरी आगामी निर्वाचनमा जाने तयारी सरकारले गरेको छ उनले भने । कहिले द्वन्द्व त कहिले राजनीतिक अस्थिरताजस्ता कारणहरुले गर्दा नेपाल आर्थिक विकासका रुपमा पछि परिरहेकोले नयाँ संविधानको निर्माणपछि नेपाल आर्थिक विकासको चरणमा प्रवेश गरेकोले नेपालको विकास प्रयासमा सघाउन मन्त्री डामहतले विश्व समुदायलाई पनि आग्रह गरे । नेपालको आर्थिक, सामाजिक र अन्य विविध क्षेत्रमा सहयोग पुर्याउदै आएको विश्व समुदायलाई विशेष धन्यवाद ज्ञापन गर्दै नेपाल यतिखेर आर्थिक विकास र रुपान्तरणको चरणमा रहेकोले सबैको सहयोग र सद्भावको आवश्यकता रहेकोमा महतले जोड दिए । परराष्ट्र मन्त्री डा महत शान्ति र मध्यस्थतासम्बन्धी एक अन्तर्राष्ट्रिय सम्मेलनमा सहभागिताका लागि गत शनिबार बेल्जियम पुगेका हुन् । उनले सोमबार बेल्जियमका बिदेशमन्त्री सँग भेटेका थिए । भेटमा नेपाल र बेल्जियबीच संयुक्त परामर्श संयन्त्र गठन गर्ने लगायत बिषयमा कुराकानी भएको थियो । युरोपेली कमिसनका अध्यक्ष जँ क्लाउडे जन्कर र युरोपेली युनियन (इयू) की विदेश नीति उच्चायुक्त फेडेरिका मोघेरिनी संग भेटवार्ता तय भएको परराष्ट्र मन्त्रालयले जनाएको छ । नेपालका परराष्ट्रमन्त्रीले युरोपेली कमिसनका अध्यक्षसँग भेटवार्ता गर्न लागेको यो नै पहिलो अवसर हुने बेल्जियमका लागि नेपाली राजदूत लोकबहादुर थापाले बताए । मन्त्री महतले बेल्जियमका राजा फिलिपसँग संक्षिप्त भेट गर्नेछन् । महतले बेल्जियमका बिदेशमन्त्री डिडियर रेन्डर्ससंग द्विपक्षिय भेटवार्ता गर्नेछन् । इयुको लगानीमा नेपालमा संचालित परियोजना, पुर्ननिर्माण सहयोग शान्ति लगायत बिषयमा भ्रमणमा कुराकानी हुने भएको छ । भेटहरुमा मन्त्री महतले नेपालको शान्ति प्रक्रिया र संबिधान निर्माणमा इयुले दिंदै आएको सहयोगका लागि धन्यवाद दिनेछन् । युरोपेली युनियन नेपालको एक विकास साझेदारका रुपमा रहेको छ । उसले शुसाशन, शिक्षा, मानवअधिकार, लोकतन्त्र र शान्ति प्रक्रियाका क्षेत्रमा नेपाललाई सहयोग गर्दै आएको छ । मन्त्री महत बेल्जियम भ्रमण सकेर लक्जेम्बर्ग जानेछन् । उनले त्यहाँका प्रधानमन्त्री जेभियर विट्टल, बिदेशमन्त्री जँ एसेलबर्न र विकास सहकार्यमन्त्री रोमेन सचेइन्डरसंग भेटवार्ता गर्ने भएका छन् । महतको भ्रमण टोलीमा परराष्ट्र मन्त्रालयका सहसचिव भरत कुमार रेग्मी, उपसचिव तेज बहादुर क्षेत्री लगायत रहनेछन् । युरोप भ्रमण सकेर मन्त्री महत फागुन ७ गते स्वदेश फर्किनेछन् ।"
अर्यालसहित १५ वरिष्ठ प्रहरीको अवकाश,"काठमाडौंः प्रहरी महानिरिक्षक (आईजीपी) उपेन्द्रकान्त अर्यालसहित नेपाल प्रहरीका १५ वरिष्ठ अधिकृतले सोमबार एकसाथ अवकास पाएका छन्। नयाँ प्रहरी प्रमुखबारे अन्यौल रहेका बेला महानिरिक्षक अर्याल, ११ जना अतिरिक्त महानिरिक्षक (एआईजी) र तीन जना नायब महानिरिक्षक (डीआईजी)ले अवकास पाएका हुन् । एआईजीहरु राजेन्द्र सिंह भण्डारी, सुरेन्द्र बहादुर शाह, विज्ञानराज शर्मा, प्रतापसिंह थापा, विरेन्द्रबाबु श्रेष्ठ , रमेशशेखर बज्राचार्य, केदार प्रकाश साउद, यादब अधिकारी, पर्शुराम खत्री, विश्वराजसिंह शाही र सुशिलवरसिंह थापाले अवकास पाएका छन् । यसैगरी डीआईजीहरु श्याम बहादुर खड्का , राम कुमार खनाल र मनोहर प्रसाद रिमालले पनि अवकास पाएका छन् । सोमबारदेखी ११ जना एआईजीले अवकास पाएपछि यी पद खालि भएका छन् । सरकारले एआईजीका लागि बढुवा नगरेका कारण यी पद रिक्त भएका हुन् । महानिरिक्षक अर्यालको विदाईमा प्रहरी हेडक्वार्टर नक्सालमा सोमबार आयोजना गरिएको कार्यक्रममा बोल्दै अर्यालले प्रहरी संगठनभित्रको समस्या नै चुनौतीपुर्ण रहेको बताए। उनले भने,आफ्नो भविस्यको विषयमा अन्यौल र आशंका रहेको प्रहरीले कसरी मुस्कानसहितको सेवा दिन सक्ला ? सम्बन्धितको चेत कहिले खुल्ला ? प्रहरी प्रमुखबारे अन्यौल कायमै रहेका बेला अर्यालले पद छाडेका हुन् । अर्यालको बिदाइ कार्यक्रम सकिएकै बेला मन्त्रिपरिषद्ले प्राविधिकतर्फका एआइजी डा दिनेशचन्द्र पोखरेललाई कार्यवाहक आइजीको जिम्मेवारी तोकेको थियो । विदाई कार्यक्रम साढे तीन बजेका लागि तय भएपनि सरकारले निमित्त प्रमुखबारे निर्णय गर्न नसक्दा कार्यक्रम करिब तीन घन्टा ढिलो गरी सुरु भएको थियो । यसअघि सरकारले आइतबार महानिरिक्षकमा नायब महानिरिक्षक जयबहादुर चन्दलाई नियुक्त गरेपनि वरियता मिचेर नियुक्त गरिएको भन्दै रिट परेपछि सर्बोच्च अदालतले उक्त निर्णय कार्यन्वयन नगराउन आदेश दिएको थियो । डीआईजीको वरियताक्रममा चन्द तेस्रो नम्बरमा छन् । पहिलो नम्बरमा रहेका नवराज सिलवालले पनि सर्बोच्चमा रिट दायर गरेका थिए । विदाई कार्यक्रममा अर्यालसँगैं अवकास पाएका सम्पुर्ण एआईजीहरुको पनि उपस्थिती थियो । यसैगरी डीआईजीहरु नवराज सिलवाल, प्रकाश अर्याल, जय बहादुर चन्द लगायत पनि बिदाइ कार्यक्रममा उपस्थित थिए । यसैबीच दुर्जकुमार राई पनि शसस्त्र प्रहरी बल (एपीएफ)को महानिरिक्षकबाट विदा भएका छन् । उनको विदाईमा शसस्त्र प्रहरीको प्रधान कार्यलय हल्चोकमा कार्यक्रमको आयोजना गरिएको थियो । कार्यक्रममा बोल्दै राईले आफ्नो कार्यकाल सफल रहेको बताउँदैं आफुले सुरु गरेका कार्यक्रमले निरन्तरता पाउने विश्वास ब्यक्त गरे । राईसँगैं अतिरिक्त महानिरिक्षक (एआईजी) डा कृष्णकुमार तामाङ र जित बहादुर पुनले पनि अवकास पाएका छन् ।"
मिटरब्याज प्रकरणमा सिलवालविरुद्ध सर्वोच्चमा रिट,काठमाडौंः डीआईजी नवराज सिलवालविरुद्ध सर्वोच्च अदालतमा रिट निवेदन दायर भएको छ। चक्रवर्ती (मिटरब्याज) प्रकरणमा पीडित गुनबहादुर थापा (शम्भु)का छोरा सागरले रिट दिएका हुन्। सिलवालले एसएसपी रहेका बेला पाँच सय प्रतिशतभन्दा बढी ब्याजमा आफ्ना बाबु शम्भुलाई ऋण दिएको र ब्याजसहित सबै रकम चुक्ता गरे पनि झूटो मुद्दा लगाएर फसाएको आरोप सोमबार दायर गरिएको रिटमा उल्लेख छ। रिटमा सुनुवाइका लागि मंगलबारको पेसी तय भएको छ।
महिलाको सहभागिता बिना समृद्धि हुँदैन : उपराष्ट्रपति पुन,"काठमाडौँ : उपराष्ट्रपति नन्दबहादुर पुनले महिला सहभागिता बिना कुनै पनि राष्ट्रको समृद्धिको परिकल्पना गर्न नसकिने बताएका छन्। महिला उद्यमी महासङ्घ नेपालको आयोजनामा सुरु भएको दोस्रो अन्तर्राष्ट्रिय महिला उद्यमी व्यापार मेलाको मंगलबार यहाँ उद्घाटन गर्दै उनले व्यापार व्यवसायमा महिलालाई अघि बढ्न धेरै चुनौती रहेको बताउँदै महिला उद्यमीका सवाल सम्बोधन गर्न सरकारलाई आग्रह गरे। नेपालको संविधानले महिला हकअधिकारका लागि धेरै प्रावधानको व्यवस्था गरेको उल्लेख गर्दै उपराष्ट्रपति पुनले संविधानको प्रभावकारी कार्यान्वयनका लागि निर्धारित समयमा तीनै तहका निर्वाचन गर्नु अपरिहार्य रहेकोमा जोड दिए। कार्यक्रममा महासङ्घका अध्यक्ष भवानी राणाले महिला उद्यमीले उत्पादन गरेको वस्तुको प्रवद्र्धनका लागि प्रदर्शनी लाभदायक हुने बताउँदै प्रदर्शनीबाट प्रविधि, ज्ञान र लगानीसमेत आदानप्रदान हुने धारणा व्यक्त गरिन्। कार्यक्रममा महासङ्घका प्रथम उपाध्यक्ष शारदा रिजाल, द्वितीय उपाध्यक्ष रीता सिंहलगायतले प्रदर्शनीका बारेमा जानकारी गराउँदै सरकारले महिला उद्यमीलाई प्रोत्साहन गर्नसके मुलुकभित्रै रोजगारीका अवसर सिर्जना हुने उल्लेख गरे। कार्यक्रममा नेपालको हस्तकला र सीप अभिवृद्धिमा लामो समयदेखि योगदान पु्र्याउनुहुने महिला उद्यमीद्वय इन्दिरा सापकोटा र बिना पौडेललाई सम्मान गरिएको थियो । नेपाल, भारत, चीन, बङ्गलादेश, पाकिस्तान, कोरिया फिलिपिन्सलगायत मुलुकका महिला उद्यमीले उत्पादन गरेको सामग्रीको प्रदर्शनीमा १०० कक्ष छन् । यही फागुन ३ देखि ७ गतेसम्म चल्ने मेलामा करिब एक लाख दर्शकले अवलोकन गर्ने आयोजकको अपेक्षा छ । रासस"
लडाकु शिविरलाई औद्योगिक क्षेत्रमा रुपान्तरण गर्ने,"काठमाडौं : सरकारले माओवादी सेनाका लडाकुहरुको मुख्य शिविर रहेको चितवनको शक्तिखोरमा औद्योगिक क्षेत्र स्थापना गर्ने निर्णय गरेको छ । माओवादी सेनाका लडाकुका पूर्वसुप्रिम कमाण्डर रहेका प्रधानमन्त्री पुष्पकमल दाहाल प्रचण्डको अध्यक्षतामा मंगलबार सिंहदरबारमा बसेको मन्त्रिपरिषद बैठकले शक्तिखोरमा औद्योगिक क्षेत्र स्थापना गर्ने निर्णय गरेको हो । शक्तिखोरमा माओवादी सेनाका लडाकुको तेस्रो डिभिजन रहेको थियो । माओवादी सेनाका पूर्वडेपुटी कमाण्डर तथा उर्जामन्त्री जनाद्र्धन शर्माका अनुसार चितवनको शक्तिखोरमा औद्योगिक क्षेत्र स्थापना गर्ने निर्णय गरिएको हो। ०६३ मंसिर ५ गते तत्कालीन प्रधानमन्त्री स्वर्गीय गिरिजाप्रसाद कोइराला र वर्तमान प्रधानमन्त्री प्रचण्डबीच भएको विस्तृत शान्ति सम्झौतापछि माओवादी सेनाका लडाकुको प्रमुख मुख्यालय शक्तिखोरमा बनाइएको थियो। सेना समायोजनअघि करीब चार बर्ष लडाकुहरु त्यहि बसेका थिए । माओवादी लडाकुका लागि सात मुख्य र २१ सहायक शिविर स्थापना गरिएको थियो । शिविर सञ्चालन गरिएका स्थानलाई संग्रालयका रुपमा संरक्षण गरिनु पर्ने माओवादीका नेता तथा कार्यकर्ताले बताउँदै आएका थिए। बैठकले विद्यालय क्षेत्र विकास कार्यक्रमका लागि विश्व बैंकसँग २० अर्ब रुपैया ऋण लिन वार्ता टोली गठन गर्ने निर्णय गरेको छ । बैठकले भैरव कुमारी गणेशको मासिक पारिश्रमिक र निवृत्तिभरणमा ५० प्रतिशतले वृद्धि गर्ने निर्णय गरेको छ। त्यसैगरी बैठकले डढेलधुराको अनिताल गाविसका २, ३, ४ र ८ नम्वर वडाका एक सय २८ रुख कटान गर्ने निर्णय गरेको छ । ती रुखहरु जोखिमपूर्ण अवस्थामा रहेको र त्यहाँ रहेका मानिसहरुले जग्गाधनी प्रमाणपूर्जा रहेको सूचना तथा सञ्चारमन्त्री सुरेन्द्र कार्कीले बताए । बैठकले महेन्द्र नारायण निधि अस्पताललाई तीन करोड सहायता दिने निर्णय पनि गरेको छ ।"
राष्ट्रपति चैतमा भारत जाने,"काठमाडौं: अन्तिम समयमा रद्द भएको राष्ट्रपति विद्यादेवी भण्डारीको औपचारिक भारतयात्रा चैतमा हुने भएको छ । निश्चित मिति निर्धारण भइनसकेको तर चैतको पहिलो वा दोस्रो सातामा उक्त भ्रमण हुने परराष्ट्र मन्त्रालय स्रोतले जानकारी दिएको छ । राष्ट्रपतिको भ्रमणबारे कूटनीतिक तहमा छलफल चलिरहेको छ । यकिन मिति चाँडै तय हुनेछ, स्रोतले भन्यो । माघ महिनाभित्रै राष्ट्रपति भण्डारीको नयाँदिल्ली भ्रमण गराउने प्रयास भएको थियो । भारतीय उच्च नेतृत्व भारतीय राज्यमा जारी विधानसभा चुनावमा व्यस्त रहेका कारण भण्डारीको भ्रमण तय हुन नसकेको राष्ट्रपति कार्यालय स्रोतले बतायो । यही वर्षको अन्तिमसम्म राष्ट्रपतिको भ्रमण गराउने प्रयास भइरहेको छ, राष्ट्रपति कार्यालयका एक अधिकारीले भने । परराष्ट्र सचिव शंकरदास वैरागीले राष्ट्रपति भ्रमणको ठोस मिति तय भइनसकेको बताए । राष्ट्रपति नियुक्त भएपछि भण्डारी दुवै छिमेकी चीन र भारतको भ्रमण गरेकी छैनन् । राष्ट्रपति भण्डारीको गत वैशाख पहिलो साताका लागि निर्धारित भारत भ्रमण सरकारले अन्तिम समयमा रद्द गरेको थियो । तत्कालीन केपी शर्मा ओली सरकार ढाल्न भारतले भूमिका खेलेको भन्दै सरकारले राजदूत दीपकुमार उपाध्यायलाई फिर्ता बोलाउने तथा राष्ट्रपतिको भ्रमण रद्द गर्ने निर्णय गरेको थियो । दाहालको नेतृत्वमा नयाँ सरकार बनेपछि प्रधानमन्त्रीका विशेष दूतका रूपमा भारत गएका उपप्रधान तथा गृहमन्त्री विमलेन्द्र निधिले राष्ट्रपति भण्डारीको चाँडै भारत भ्रमण हुने बताए पनि भारतीय पक्षले अनिच्छा देखाउँदा भण्डारीको भ्रमण हुन सकिरहेको थिएन । भण्डारीको वैशाखमा निर्धारित भ्रमण रद्द भएकोमा भारत असन्तुष्ट बनेको थियो । गत कात्तिक दोस्रो साता नेपाल भ्रमणमा आएका भारतीय राष्ट्रपति प्रणव मुखर्जीले भण्डारीलाई भ्रमणको निमन्त्रणा दिएका थिए । भारतले राष्ट्रपति भण्डारीको भ्रमणका लागि सकारात्मक सन्देश कूटनीतिक भेटहरूमा दिइरहेको परराष्ट्र अधिकारी बताउँछन् । राष्ट्रपति भण्डारीको भारत भ्रमण हुन नसक्दा उनको उत्तरी छिमेकी चीनलगायत अन्य मुलुकको भ्रमण पनि तय हुन सकेको छैन । दुई महिनाअघि काठमाडौं आएका भारतीय राज्य आन्ध्र प्रदेशको विधानसभाका सभामुखले राष्ट्रपति भण्डारीलाई अमरावतीमा हुने भारतीय महिला सभासद्को सम्मेलनमा सहभागी हुन निम्तो दिएका थिए । तर परराष्ट्र मन्त्रालयले दिएको सुझावपछि उक्त सम्मेलनमा राष्ट्रपति सहभागी नहुने निर्णय गरिन् । भारतमा औपचारिक भ्रमण भएमात्रै जाने सोचमा राष्ट्रपति रहेको अधिकारीहरू बताउँछन् ।"
