शीर्षक,विवरण
प्रचण्ड र बेइजिङ,"सम्भावित प्रधानमन्त्री पुष्पकमल दाहालले कूटनीतिक भेटघाटलाई तीव्रता दिएका छन् । यसबीच चिनियाँ राजदूत उ चुन्ताईसँगको भेटघाटमा दुईपक्षीय सम्बन्ध र त्यसको भविष्य निकै चासोका साथ उठेको छ, जुन अस्वाभाविक हैन । भारतको नेपालको मामिलामा देखिँदो हस्तक्षेपकारी नीति, संविधान जारी भएयताको आर्थिक नाकाबन्दी र त्यसले नेपालमा उत्पन्न गरेको भारतविरोधी आम मनोविज्ञान र प्रधानमन्त्री केपी ओली व्यापार र पारवहन विषयसहित चीनसँगको सम्बन्धलाई दिएको व्यापक आयामको पृष्ठभूमिमा ओलीको राजीनामालाई भारतमा उसको ठूलो विजयका रूपमा हेरिएको छ, आधिकारिक तहमा समेत यदि संस्थापनलाई उद्धृत गर्दै आएका सञ्चारमाध्यमका टिप्पणीहरू हेर्ने हो भने । त्यस अर्थमा ओलीको उत्तराधिकारीको रूपमा अगाडि आएका पुष्पकमल दाहालप्रति भारतको चासो र केही अपेक्षालाई अस्वाभाविक भन्न नमिल्ला, तर पनि आगामी दिनमा दाहाल नेपालको हित, सार्वभौमसत्ता, स्वतन्त्र हैसियत आदिबाट निर्देशित हुनेछन् या बाहिरी स्वार्थ र दबाबबाट, त्यो सर्वाधिक चासोको रूपमा हेरिनेछ, मुलुकभित्र । त्यसैबाट उनको भावी मूल्यांकन पनि हुनेछ । चिनियाँ राजदूतसँगको भेटघाटमा दाहालले प्रधानमन्त्री ओलीले चीनसँग गरेका सम्झौता, सहमतिविरुद्ध आफू नजाने या त्यसलाई कार्यान्वयन गर्दै दुईपक्षीय सहयोगलाई थप उचाइमा पुर्याउने प्रतिबद्धता जनाएका छन् । ओलीकै प्रधानमन्त्रीत्व कालमा र पहिला माओवादीका कमान्डर रहेका हालका उपराष्ट्रपति नन्दकिशोर पुनले हस्तान्तरण गरेको निमन्त्रणा स्विकार्दै राजकीय भ्रमणमा नेपाल आउने तयारी राष्ट्रपति सी जिनपिङले गरिरहँदा नेपालमा सत्ता र नेतृत्व परिवर्तन हुन लागेको छ । सामान्यतया, नेतृत्व परिवर्तनकै कारण छिमेकबाट हुन लागेको उच्चस्तरीय भ्रमण प्रभावित हुनुनपर्ने हो, तर नेपालमा सत्ता परिवर्तन विविध बाह्य स्वार्थ र क्रियाकलापबाट समेत हुने तथ्य सर्वत्र जानकारीको विषय हुने हुँदा त्यस्ता परिवर्तनले ती भ्रमणका तालिकालाई पनि स्वाभाविक रूपले प्रभावित गर्ने गर्छन् । ओली बहिर्गमनमा भारतमा देखा परेको उत्साहले चीनको त्यो आशंकालाई अझ प्रगाढ बनाएको छैन भन्ने सकिन्न । त्यसैले दाहालले चिनियाँ राजदूतलाई दिएको आश्वासनमा भावी सरकारको वैदेशिक मामिला र छिमेकीसँगको सम्बन्धको स्पष्ट मान्यता झल्केको छ, तर अहिले विधिवत्रूपमा प्रधानमन्त्री बन्नुअघि र यता संवेदनशील विषयहरूमा आम सहमति नबनाई दाहालले दिएको आश्वासनले कति विश्वस्त गर्ला, नेपाललाई नजिकबाट नियालिरहेको चीनले ? नेपालको राजनीति र नेतृत्वले नेपाली जनतामाझ समेत विश्वसनीयता गुमाएका छन् । विदेशी र अन्तर्राष्ट्रिय जगत् उनीहरूको यो गिर्दो विश्वसनीयताबारे अनभिज्ञ छैन । त्यसैले आगामी दिनमा नेपाली नेतृत्व वर्गले संयमित र बृहत् साझेदारीको मार्गचित्रको रूपमा विदेश नीति र अनुकुल व्यवहार प्रस्तुत गर्न सक्नुपर्छ । नेपाली राष्ट्रिय हित, सार्वभौम हैसियत र स्वतन्त्रतालाई प्राथमिकताको केन्द्रमा राख्नु त पर्छन नै, आन्तरिक राजनीतिमा भारतीय भूमिका अस्वीकार गर्ने आँट पनि उनले जुटाउनुपर्नेछ ।"
११ न्यायाधीशले सपथ लिएर आजैदेखि कार्यभार सम्हाल्ने,"काठमाडौं: सर्वोच्च अदालतका लागि अनुमोदित ११ न्यायाधीशको सोमबार सपथ ग्रहण हुँदैछ । संसदीय सुनुवाइ विशेष समितिले नियुक्तिका लागि राष्ट्रपति विद्यादेवी भण्डारीलाई गरेको सिफारिस गरेका न्यायाधीशलाई राष्ट्रपति भवन शितलनिवासमा राष्ट्रपतिको उपस्थितिमा प्रधानन्यायाधीश सुशीला कार्कीले सपथ गराउने कार्यक्रम रहेको छ । सपथग्रहणपछि न्यायाधीशहरुले सोमबारबाटै आफ्नो कार्यभार सम्हाल्नेछन् । सिफारिस न्यायाधीशको मर्यादाक्रममा प्रश्न संसदीय सुनुवाइ विशेष समितिले सर्वोच्च अदालतको न्यायाधीशमा सिफारिस न्यायाधीशको मर्यादाक्रममा प्रश्न उठाउँदै नियुक्तिका लागि अनुमोदन गरेको छ । समितिले न्यायाधीशको सिफारिस मर्यादाक्रमअनुसार नभएको भन्दै न्याय परिषद्को गम्भीर ध्यानाकर्षण गरेको हो । समितिले परिषद्को ध्यानाकर्षणसहित सबैको नाम सर्वसम्मतिले नियुक्तिका लागि अनुमोदन गरेको छ । उक्त निर्णयअनुरूप न्यायाधीशमा सिफारिस गरिएका दीपककुमार कार्की, केदारप्रसाद चालिसे, शारदाप्रसाद घिमिरे, मीरा खड्का, हरिकृष्ण कार्की, विश्वम्भरप्रसाद श्रेष्ठ, ईश्वरप्रसाद खतिवडा, डा आनन्दमोहन भट्टराई, अनिलकुमार सिन्हा, प्रकाशमान सिंह राउत र सपना प्रधान मल्ललाई न्यायाधीशमा अनुमोदन गरिएको छ । उनीहरू सबैको सोमबार नियुक्ति र राष्ट्रपति कार्यालयमा शपथको तयारी गरिएको छ । न्याय परिषद्ले गत वर्षको फागुन १८ मा पुनरावेदन अदालतबाट सात मुख्य न्यायाधीश र कानुन व्यवसायीबाट चारजना वरिष्ठ अधिवक्ताको नाम सुनुवाइका लागि सिफारिस गरेको थियो । कार्की, सिन्हा, राउत र मल्ल वरिष्ठ अधिवक्ताबाट न्यायाधीश बनेका हुन् । समितिले सुनुवाइबाट प्रस्तावित व्यक्तिको योग्यता, क्षमता र अनुभवका आधारमा सर्वोच्चको न्यायाधीशमा योग्य देखिएकाले परिषद्को सिफारिस गर्ने निर्णयलाई व्यवस्थापिका संसद् नियमावली, २०७३ को नियम १८५ को उपनियम ५ अनुसार अनुमोदन गरिएको जानकारी सुनुवाइ समितिका सभापति कुलबहादुर गुरुङले दिए । यता प्रस्तावित व्यक्तिको मर्यादाक्रममा प्रश्न उठाउँदै समिति निर्णयको २ नम्बर बुँदामा लेखिएको छ, 'न्याय परिषद्ले एघारजना न्यायाधीशको संसदीय सुनुवाइ विशेष समितिमा प्रस्ताव गरी पठाएकोमा मर्यादाक्रमअनुसार नभएको देखिएकाले संसदीय सुनुवाइ विशेष समितिको गम्भीर ध्यानाकर्षण भएको छ ।' उक्त सम्बन्धमा मर्यादाक्रमअनुसार नाम प्रस्तावित गर्नुपर्ने मतसमेत समितिको रहेको जनाउ परिषद्लाई दिइएको छ । न्यायाधीश सिफारिस गर्दा समावेशी प्रतिनिधित्वलाई समेत ध्यान दिई सिफारिस गर्न पनि ध्यानाकर्षण गरिएको छ । न्याय परिषद्का सचिव कृष्ण गिरीले समितिको ध्यानाकर्षणले नियुक्ति र शपथमा कुनै फरक नपर्ने बताए । 'ध्यानाकर्षणसम्मको कुरो हो, यसले फरक पार्र्दैन । न्यायाधीशमा सिफारिस गर्न परिषद् स्वतन्त्र छ', सचिव गिरीले अन्नपूर्णसँग भने, 'सुनुवाइ समितिले पनि जानकारी गराएको मात्र हो । सिफारिसलाई अन्यथा भनेको छैन ।' सुनुवाइ समितिका एक सदस्यले विशेष गरी कानुन व्यवसायीबाट न्यायाधीशमा सिफारिस गरिएका वरिष्ठ अधिवक्ता हरिकृष्ण कार्कीको मर्यादाक्रमका विषयमा समिति सदस्यबीच लामो छलफल भएको बताए । 'उहाँ (कार्की) सर्वोच्चको न्यायाधीशसरह मानिने महान्यायाधिवक्ता भइसकेको व्यक्ति हुँदा कि त क्याडरबाट आउने भन्दा अघि पहिलो नम्बरमै हुनुपथ्र्यो । कि उहाँलाई बीचमा राख्ने हो भने कानुन व्यवसायी लाइसेन्स नम्बरका आधारमा वरिष्ठताक्रमअनुसार सिन्हा र राउतमुनि राखिनुपथ्र्यो भन्ने कुरा उठ्यो', समितिका ती सदस्यले भने, 'सिफारिस निर्णयमा वरिष्ठता र मर्यादाको ख्याल राखेको पाइएन । आगामी दिनमा त्यत्रो उच्च निकायबाट यस्ता विषयमा प्रश्न उठ्ने ठाउँ नहोस् भन्ने अभिप्राय हो ।' कानुन व्यवसायी प्रमाणपत्रलाई आधारमा मान्दा कार्कीभन्दा सिन्हा र राउत वरिष्ठतामा अघि छन् । बार काउन्सिलको अभिलेखमा सिन्हाको लाइसेन्स नम्बर १४०, राउतको १४६ र कार्कीको १४८ छ । परिषद्को सिफारिसमा वरिष्ठताक्रममा कार्कीलाई चारजनाभन्दा मुनि राखिएको छ ।"
नेपालचीन अर्थ सचिवस्तरीय वार्ता काठमाडौंमा,"काठमाडौं: नेपालचीन अर्थ सचिवस्तरीय बैठकमा भाग लिन चिनियाँ उपवाणिज्यमन्त्री गाओ यान भदौ पहिलो साता काठमाडौं आउने भएकी छन् । अर्थसचिव स्तरको संयुक्त आर्थिक तथा व्यापार समितिको बैठकमा भाग लिन उप वाणिज्यमन्त्री नेतृत्वको प्रतिनिधिमण्डल नेपाल आउन लागेको परराष्ट्र मन्त्रालयले जनाएको छ । बैठकमा नेपाली पक्षको नेतृत्व अर्थ मन्त्रालयका सचिव लोकदर्शन रेग्मीले गर्नेछन् । चीनको आर्थिक सहयोग, भूकम्पपछिको पुनर्निर्माणमा चिनियाँ सहयोग, प्रधानमन्त्री केपी शर्मा ओलीको चीन भ्रमणमा भएका सहमति र सम्झौताको कार्यान्वयन, चिनियाँ लगानीका कम्पनीले झेल्नुपरेका समस्यालगायतका विषयमा बैठकमा छलफल हुनेछ । अरनिको राजमार्ग स्तरोन्नतिका लागि चीनले घोषणा गरेको १४ अर्ब रुपयाँ नेपालले उपयोग गर्न नसकेको विषयमा समेत बैठकमा छलफल हुने अधिकारीले बताए । पूर्वराष्ट्रपति डा रामवरण यादवको चीन भ्रमणमा चीनले उक्त रकम घोषणा गरेको थियो । उक्त राजमार्गको स्तरोन्नतिका लागि चिनियाँ पक्षले सम्भाव्यता अध्ययन गरिसकेको छ । चीनले २०७२ फागुनमा नेपाललाई दिने वार्षिक अनुदान सहयोगमा पाँच गुणाले बढाएर ८०० मिलियन आरएमबी पुर्याएको थियो । चीनले नेपाललाई बर्सेनि १५० मिलियन आरएमबी अनुदान उपलब्ध गराउँथ्यो । ओलीको चीन भ्रमणमा भएका सहमति र सम्झौता कार्यान्वयनका विषयमा बैठकमा समीक्षा हुने अर्थ मन्त्रालयका वैदेशिक सहायता समन्वय महाशाखाका प्रमुख बैकुण्ठ अर्यालले जानकारी दिए । माओवादी केन्द्रका अध्यक्ष पुष्पकमल दाहाल नेतृत्वमा बन्न लागेको सरकारले ओली नेतृत्वको सरकारले चीनसँग गरेका सन्धिसम्झौताको कार्यान्वयनलाई प्राथमिकता नदिने हो कि भन्ने आशंकाबीच यो बैठक तय भएको छ । नेपाल र चीनबीच ऐतिहासिक पारवहन यातायात सम्झौता, पोखरा विमानस्थल निर्माणसहित विभिन्न महत्त्वपूर्ण १० सम्झौतामा हस्ताक्षर भएको थियो । अर्थ मन्त्रालयले द्विपक्षीय बैठकमा चिनियाँ पक्षसँग उठाउनुपर्ने एजेन्डाका विषयमा जानकारी गराउन परराष्ट्र, वाणिज्य, आपूर्ति, भौतिक योजनालगायतका मन्त्रालयलाई पत्राचार गरेको छ । चीनसँग पुनर्निर्माण सम्झौता हुने अर्थ मन्त्रालय वैदेशिक सहायता समन्वय महाशाखाका उपसचिव प्रेम उपाध्यायका अनुसार अर्थसचिव स्तरीय बैठकमा दुई देशबीच पुनर्निर्माण सम्झौता हुने भएको छ । चीनले भूकम्पपछिको पुनर्निर्माण सम्मेलनका क्रममा नेपाललाई तीन बिलियन आरएमबी अनुदान दिने घोषणा गरेको थियो । चीनले २०१६ देखि २०१८ सम्मका लागि पुनर्निर्माणका लागि तीन बिलियन आरएमबी दिने घोषणा गरेको छ । तर औपचारिक सम्झौता हुन सकेको थिएन । अर्थ सचिवस्तरीय बैठकमा सम्झौता हुने निश्चित छ', उनले भने । भूकम्पपछिको पुनर्निर्माण सम्मेलनमा बाचा भएअनुसार चीनले जुलाई २०१६ मा १० मिलियन डलर नगद नेपाललाई पहिलो किस्तामा उपलब्ध गराएको थियो । सन् २०१४ मा संयुक्त आर्थिक तथा व्यापार समितिको बैठक यसअघि बेइजिङमा भएको थियो ।"
"प्रचण्डले भने, अब बन्ने सरकार निकै जोखिमयुक्त","ललितपुरः नेकपा(माओवादी केन्द्र)का अध्यक्ष पुष्पकमल दाहाल प्रचण्डले अब बन्ने सरकार निकै जोखिमयुक्त रहेको बताएका छन्। उनले भने, उनले अब नयाँ सरकारले गर्ने काम निकै जोखिमयुक्त छ। अबको सरकारको मुख्य दायित्व दलहरुलाई एकै ठाउँमा ल्याएर संविधान कार्यान्वयन गराउनु हो। क्रान्तिकारी किसान सङ्गठनको संयुक्त भेलाद्वारा आयोजित क्रान्तिकारी किसान सङ्गठनको एकता राष्ट्रिय भेला को उद्घाट्न गर्दै संविधान कार्यान्वयन गर्नुपूर्व आम जनताको हितमा हुने गरी संविधानको संशोधन र परिमार्जन हुनु जरुरी रहेको बताए । उनले राष्ट्रलाई आन्तरिक रुपमा एकतावद्ध र सुदृढ गराइराख्नु अर्को महत्वपूर्ण जिम्मेवारी भएको समेत बताए । गाउँपालिका, नगरपालिका, प्रादेशिक तथा संसद्को निर्वाचन गराउनु सरकारको थप चुनौती हुनेसमेत उनले प्रष्ट पारे । उनले सुस्त अवस्थामा रहेको पुनःनिर्माण कामलाई तीव्ररुपले अघि बढाउने समेत प्रतिवद्धता व्यक्त गरे । देशको विभिन्न स्थानमा आएको बाढीपहिरोले पीडित बनाएका जनताका लागि आवश्यक राहत र सहयोग गर्नु अर्को चुनौती भएको उनको धारणा थियो । यसैगरी देशका हितमा हुनसक्ने दीर्घकालीन एवम् ठूला आयोजना सुरु गर्नु पनि चुनौतीकै रुपमा रहेको उनको भनाई थियो । नयाँ सरकार निर्माणसँगै बेपत्ता छानबिन र सत्य निरुपण आयोगले गर्ने काम दू्रत गतिमा अगाडि बढ्नेमा उहाँको विश्वास रहेको थियो । विगतमा माओवादी पार्टी सरकारमा भएकै कारण सेना समायोजन र हतियार व्यवस्थापनको काम पूरा भएको उहाँले उल्लेख गरे । उनले नेपाल कृषिप्रधान देश भएकाले खाद्यान्नमा आत्मनिर्भर बनाउन कृषिमा नयाँ प्रविधिको प्रयोग गरिनुपर्नेमा जोड दिए । माओवादी केन्द्रका सचिवालय सदस्य गोपाल ठाकुरले आफ्नो पार्टी श्रमजीवी वर्गको पार्टी भएको बताए । अखिल नेपाल किसान महासङ्घ (क्रान्तिकारी), अखिल नेपाल किसान सङ्घ(क्रान्तिकारीं), अखिल नेपाल किसान सङ्घ(माओवादीं)लगायतका सङ्गठन एक हुन लागेको कार्यक्रमका अध्यक्ष चित्रबहादुर श्रेष्ठले बताए। रासस"
एमालेबाट सुवास नेम्वाङ प्रधानमन्त्रीका उम्मेदवार,काठमाडौँ : नेकपा(एमाले) का नेता रवीन्द्र अधिकारीले प्रधानमन्त्रीका लागि आफ्नो पार्टीले संसदीय दलका उपनेता सुवास नेम्बाङलाई अघि सार्ने बताएका छन्। रिपोर्टर्स क्लबले सोमबार आयोजना गरेको कार्यक्रममा उहाँले पार्टीका अध्यक्ष एवम् संसदीय दलका नेता नउठ्ने पक्का भएपछि स्वाभाविक रुपमा उपनेतालाई अघि सारिने जानकारी दिएका हुन्। तर यसबारेमा पार्टीले आधिकारिक निर्णय गर्न बाँकी छ। सभापति अधिकारीले अहिले मुलुकमा राष्ट्रिय सहमतिको सरकारभन्दा पनि कार्यसूचीमा प्रमुख राजनीतिक दलबीच सहमति आवश्यक रहेको बताउँदै संविधान कार्यान्वयनका लागि डेढ वर्षभित्र तीन वटै निकायको निर्वाचन सम्पन्न गर्नुपर्नेमा जोड दिए।
यस्तो छ प्रधानमन्त्री निर्वाचनको कार्यतालिका,"काठमाडौँ : राष्ट्रपतिले बहुमतीय सरकार गठनका लागि संसदलाई आव्हान गरेपछि संसद्ले प्रधानमन्त्री निर्वाचन कार्यतालिका सार्वजनिक गरेको छ। संसद् सचिवालयले प्रकाशित कार्यतालिका अनुसार प्रधानमन्त्रीको निर्वाचनका लागि यही साउन १९ गते (बुधबार) मतदान हुने भएको छ। मत विभाजनको प्रकियाबाट मतदान हुनेछ। संसद् सचिवालयका महासचिव मनोहरप्रसाद भट्टराईलाई मुख्य निर्वाचन अधिकृत तोकिएको छ। कार्यतालिका अनुसार साउन १८ गते बिहान ११ देखि ४ बजेसम्म उम्मेदवारी दर्ता गर्ने र सोही दिन अपराह्न ४ :३० बजेसम्म उम्मेदवारको नामावली प्रकाशन गरिनेछ । साउन १९ गते बिहान ११ बजे हुने संसद्को बैठकमा सबै उम्मेदवारीको सूचना प्रस्तुत भई प्रस्तावक र समर्थकको समर्थनपछि ती सूचनामाथि सामूहिक छलफल र निर्णायार्थ प्रस्तुत (मतदान) हुने छ । ती सबै कार्यक्रम संसद् भवन नयाँ बानेश्वरमा हुनेछ। संसद् नियमावली २०७३ को नियम ४९ को उपदफा २ बमोजिम प्रधानमन्त्रीको निर्वाचनको मिति तथा निर्वाचन कार्यक्रम प्रकाशन गरिएको हो । सहमतिका आधारमा प्रधानमन्त्री चयन हुन नसकेपछि बहुमतीय प्रक्रिया सुरु भएको हो । व्यवस्थापिकासंसद्को सोमबारको दोस्रो बैठकमा सभामुख ओनसरी घर्तीले प्रधानमन्त्री निर्वाचनका लागि राष्ट्रपति कार्यालयबाट प्रक्रिया अघि बढाउनेसम्बन्धी प्राप्त पत्र पढेर सुनाएकी थिइन्। राष्ट्रपति विद्यादेवी भण्डारीले यही साउन १० गते सहमतिका आधारमा प्रधानमन्त्री चयन गर्न दलहरुलाई आह्वान गरेकी थिइन । सो अवधिमा प्रधानमन्त्रीको चयन हुन नसकेपछि आज राष्ट्रपति कार्यलयबाट बहुमतीय प्रक्रिया अघि बढाउन संसद्लाई पत्र पठाएकी हुन् ।संविधानको धारा २९८ को उपधारा ३ बमोजिम संसद्मा तत्काल कायम रहेका सदस्यको बहुमतबाट प्रधानमन्त्री चयनका लागि आह्वान भएको हो । नेपाली काँग्रेस, नेकपा (माओवादी केन्द्र) लगायतका दलले माओवादी केन्द्रका अध्यक्ष पुष्पकमल दाहाललाई प्रधानमन्त्रीको उम्मेदवार बनाउने निर्णय गरिसकेका छन् । नेकपा (एमाले) ले भने कसलाई उम्मेदवार बनाउने भन्नेबारेमा हालसम्म कुनै निर्णय गरिसकेको छैन । संसदमा कायम रहेको सांसद संख्याको बहुमत अर्थात २ सय ९८ जना सांसदको समर्थनमा प्रधानमन्त्री निर्वाचित हुनसक्ने अवस्था छ। कांग्रेस, माओवादी, मधेसी मोर्चासहितको गठबन्धन, राप्रपा तथा अन्यसमेत गरी तीन सय पचासभन्दा बढी संख्या नयाँ समिकरणको पक्षमा देखिएको छ। कांग्रेस र माओवादी केन्द्रले २५३ सांसदको हस्ताक्षरसहित गत असार २९ गते संसद्मा अविश्वास प्रस्ताव दर्ता गराएका थिए। तर अविश्वास प्रस्ताव निर्णयार्थ पेस हुनुअघि नै ओलीले राजीनामा दिएपछि मतदान स्थगित भएको थियो।"
प्रचण्ड नक्कली कुरा गर्दैछन् : ओली,"काठमाडौँ : प्रधानमन्त्री केपी शर्मा ओलीले भावी प्रधानमन्त्री (पुष्पकमल दाहाल प्रचण्ड) ले नक्कली आश्वासन दिन थालेको बताएका छन्। वामपन्थी नेता तुल्सीलाल अमात्यको १९ औँ स्मृति दिवसका अवसरमा तुल्सीलाल स्मृति प्रतिष्ठानद्वारा सोमबार आयोजित संविधान कार्यन्वयनका चुनौतीहरु' विषयको गोष्ठीमा उनले भने, अब बन्ने प्रधानमन्त्रीले मधेसका माग पूरा गर्छ भनेर नक्कली कुरा गरिरहेको छन्। मधेसका नाममा राजनीतिक गर्नेले मधेसीका निम्ति केही गरेका छैनन्। उनले अहिलेको राजनीतिक घटनाक्रमले संविधान कार्यान्वयनमा जटिलता थपिएको बताए। उनले भने, यो राजनीतिक धुर्बीकरणले संविधान कार्यान्वयनलाई असहज बनाउनसक्छ। संविधान कार्यान्वयन हुन नदिन धेरै शक्ति लागि रहेको उल्लेख गर्दै प्रधानमन्त्री ओलीले मुलुकलाई बर्बादीतिर जान नदिन जटिलताका माझ पनि संविधान कार्यान्वयन गरेरै छाड्ने प्रतिवद्वत्ता व्यक्त गरे । उनले भने, नेकपा (एमाले)ले संविधान कार्यान्वयन गराएरै छाड्छ । उनले संविधानमा केही कमजोरी भए पनि देशका निम्ति संविधान बनाइएको चर्चा गरे । प्रधानमन्त्री ओलीले २०७४ साल माघ ७ गतेसम्म स्थानीय, प्रदेश र संसद्को निर्वाचन नभए देशमा संवैधानिक सङ्कट उत्पन्न हुने बताए । चैत्रमा सरकार परिवर्तन र स्थानीय निकायको चुनाव दुवै एकसाथ हुने उल्लेख गर्दै उनले अहिले सरकारमा जानका लागि केही मान्छेहरु लिगलिगे दौड जस्तै होडबाजी गरिरहेको बताए । कार्यक्रममा एमाले नेता माधवकुमार नेपालले माओवादीसँगको सहकार्य आवश्यक रहेको बताए। असमयमा नै गठबन्धन टुट्यो । यसमा माओवादीको पनि कमजोरी छ । हतारमा पदीय आकाङ्क्षा माओवादीले पनि गर्योउनले भने , हामीले पनि ध्यान दिन सकेनौँ । नीति कार्यक्रम, बजेट पेस भइसेकेको अवस्थामा वर्तमान गठबन्धन जोगाउनु पर्दथ्यो । उनले अब बन्ने सरकारले अघिल्लो सरकारले गरेका राम्रो कामलाई निरन्तरता दिनुपर्ने बताउँदै मुलुकको सार्वभौमसत्ताका लागि लड्ने जो सुकैलाई पनि एमालेको सहयोग हुने बताए । पूर्वप्रधानमन्त्री नेपालले मधेसमा नेपाल विरोध गतिविधि सञ्चालन भइरहेको भन्दै त्यो अत्यन्त डरलाग्दो भएको बताए । प्रतिष्ठानका अध्यक्ष गोपाल शाक्यको अध्यक्षतामा सम्पन्न कार्यक्रममा एमाले नेता केशव बडालले तुल्सीलालले देखाएको बाटोमा हिँडेमात्र सच्चा सम्मान हुने बताए । रासस"
बहुमतीय सरकार गठनका लागि राष्ट्रपतिबाट संसद्लाई पत्र,"काठमाडौँ : अब बहुमतीय सरकार गठनका लागि प्रकिया अघि बढाउन राष्ट्रपति विद्यादेवी भण्डारीले सभामुखलाई पत्र पठाएकी छिन्। सहमतीय सरकार गठनका लागि दिएको एक साताको समयसीमा आइतबार सकिएपछि सोमबार मध्यान्ह राष्ट्रपतिले बहुमतीय सरकार गठनका लागि प्रक्रिया थाल्न पत्र पठाएकी हुन्। राष्ट्रपति कार्यलयबाट पत्र प्राप्त भएको र सभामुखले अब प्रधानमन्त्री निर्वाचनका लागि प्रकिया अघि बढाउने संसद्का प्रेस सल्लाहकार बबिन शर्माले बताए । सोमबार अपरान्ह बस्ने संसद्को बैठकमा बहुमतीय सरकार गठनका लागि राष्ट्रपतिबाट प्राप्त पत्रको जानकारी दिने र आजै प्रधानमन्त्री निर्वाचनको कार्यक्रम प्रकाशन गर्ने तयारी संसद् सचिचालयको छ। संसद् सचिवालयका महासचिव मनोहरप्रसाद भट्टराईलाई निर्वाचन अधिकृत तोकिनेछन्। मंगलबार उम्मेदवारी दर्तालगायतका प्रकिया हुनेछन् भने बुधबार प्रधानमन्त्रीका लागि विभाजन प्रकियाबाट मतदान हुनेछ। बुधबार नै माओवादी केन्द्रका अध्यक्ष पुष्पकमल दाहाल प्रचण्ड दोस्रोपटक प्रधानमन्त्री बन्नेछन्। व्यवस्थापिकासंसद्को बैठक सोमबार अपरान्ह तीन बजे राखिएको छ । पहिलो बैठकमा संसद्का पूर्वसदस्य हरीराज खेवाको शोक प्रस्ताव र दोस्रो बैठकमा प्रधानमन्त्रीको निर्वाचन कार्यक्रम तय हुने छ। राष्ट्रपति भण्डारीले साउन १० गते सहमतिको सरकार गठन गर्नका लागि एक साताको समय दिएकी थिइन्। दलहरुबीच सहमतीय सरकारका लागि कुनै सार्थक सम्वाद भएको छैन। राष्ट्रपतिको आव्हानलाई सम्मान गर्न दलहरुले औपचारिकता मात्रै निर्वाह गरेका थिए। नेपाली काँग्रेस, नेकपा (माओवादी केन्द्र) लगायतका दलले माओवादी केन्द्रका अध्यक्ष पुष्पकमल दाहाललाई प्रधानमन्त्रीको उम्मेदवार बनाउने तयारी गरिरहेका छन् । नेकपा (एमाले) ले भने कसलाई उम्मेदवार बनाउने भन्नेबारेमा हालसम्म कुनै निर्णय गरिसकेको छैन । कांग्रेस र माओवादी केन्द्रले २५३ सांसदको हस्ताक्षरसहित गत असार २९ गते संसद्मा अविश्वास प्रस्ताव दर्ता गराएका थिए। तर अविश्वास प्रस्ताव निर्णयार्थ पेस हुनुअघि नै ओलीले राजीनामा दिएपछि मतदान स्थगित भएको थियो। संसदमा कायम रहेको सांसद संख्याको बहुमत अर्थात २ सय ९८ जना सांसदको समर्थनमा प्रधानमन्त्री निर्वाचित हुनसक्ने अवस्था छ। कांग्रेस, माओवादी, मधेसी मोर्चासहितको गठबन्धन, राप्रपा तथा अन्यसमेत गरी तीन सय पचासभन्दा बढी संख्या नयाँ समिकरणको पक्षमा देखिएको छ।"
"संसदीय विशेष समितिले सरकारलाई भन्यो, 'अब आइन्दा यस्तो नगर'",काठमाडौँ : संसदीय सुनुवाइ विशेष समितिले राजदूतहरुको नियुक्तिका लागि संसदीय सुनुवाईअघि नै अग्रिमो मगाउने निर्णय सच्चाउन निर्देशन दिएको छ। सरकारले २२ देशका लागि प्रस्तावित राजदूतको संसदीय सुनुवाइ बिना एग्रिमो मगाउने निर्णय सरकारले गरेको खुलासा भएपछि समितिले यसमा आपत्ति जनाउँदै अब आइन्दा यस्तो काम नगर्न सरकारलाई चेतावनी दिएको छ। सरकारको यस्तो कामकारबाहीले संसदीय क्षेत्राधिकारमाथि हस्तक्षेप भएको निश्कर्ष समितिले निकालेको छ। संसदीय सुनुवाई समितिले सुनवाइ प्रकियाको टुंगो नलागेसम्म नियुक्ति प्रक्रिया अघि नबढाउन नीतिगत निर्देशन पनि दिएको छ। राजदूत नियुक्तिको सिफारिस संसदीय सुनुवाइ हुन नसकिरहेको अवस्थामा गत असार २ गतेको मन्त्रिपरिषद्ले संसदीय सुनुवाई अगाडि नै अग्रिमो पठाउन परराष्ट्र मन्त्रालयलाई निर्देशन दिएको थियो । सरकारले चैतमा २१ देशका लागि र पछि थप एक मुलुकका लागि गरी २२ जना राजदूत नियुक्तिका लागि सिफारिस गरेको थियो। तर संसद् नियमावली र संसदीय समिति नबनेकोले सुनुवाइ रोकिएको थियो। विशेष समितिले सरकारलाई सचेत गराएर निर्णय सच्चाउन निर्देशन दिएपछि मंगलबारदेखि नै सिफारिस भएका राजदूतहरुको सुनुवाइ सुरु गर्ने भएको छ। सोमबार चारजनालाई आमन्त्रण गरिएको छ।
सरकारी निर्णय परिवर्तन भएकामा संसदीय समितिमा चिन्ता व्यक्त,"काठमाडौँः संसदीय समितिमा जनताका सरोकारका विषयमा छलफल हुने, समितिले सरकारका नाममा निर्देशन दिने, सरकारी प्रतिनिधिले कार्यान्वयन गर्ने प्रतिबद्धता जनाई कारबाहीका लागि गरेको निर्णय भोलिपल्टै उल्टाइने गरेकामा उपभोक्ता अधिकारकर्मीले चिन्ता व्यक्त गरेका छन् । व्यवस्थापिकासंसद्को उद्योग वाणिज्य तथा उपभोक्ता हित संरक्षण समितिमा आज भएको छलफलमा निजी व्यवसायीलाई पनि ग्यासको बुलेट सञ्चालन गर्न पाउने गरी भएको निर्णय भोलिपल्टै खारेज गरिएकामा उपभोक्ता अधिकारवादीले सरकारको आलोचना गरेका थिए । समितिका सभापति भीष्मराज आङ्दम्बेको अध्यक्षतामा भएको सो बैठकमा उपभोक्ता अधिकारवादी विमला खनाल, रञ्जन खनाल, गोविन्द सुवेदी, अप्सरा कोइरालालगायतले चिनी, नुन, चामललगायतका खाद्य पदार्थको मूल्य आकासिँदै गएको, पैसा तिरेर पनि गुणस्तरीय सामान पाउन कठिन भएको, नापतौलमा एकरुपता नभएको अवस्थामा सरकारबाट प्रभावकारी अनुगमन हुन नसकेको आरोप लगाउँदै सरकारकै निर्णय भोलिपल्टै उल्टिने भएकाले पनि जनताले विश्वास गर्ने स्थिति नभएको बताए । उनीहरुले व्यवसायीहरुसँग राजनीतिक दलको मिलेमतो र कर्मचारीहरुले उपभोक्ताको हितभन्दा व्यापारीकै पक्षपोषण गरेको आरोप लगाउँदै मूल्य वृद्धि नियन्त्रणका लागि विशेष संयन्त्र गठन गरिनुपर्नेमा जोड दिएका थिए । सांसदहरु डा नारायण खड्का, राज्यलक्ष्मी श्रेष्ठ, अनारकल्ली मियाँ, सुवासचन्द्र साह, नारायण कार्कीलगायतले सरकारले केही गर्न सक्दैन भन्ने भावना व्यापारीमा रहेकाले तत्कालै घटनास्थलमै कारबाही गर्नेगरी मोबाइल टोली बनाउनुपर्ने, खाद्य उत्पादनमा जोड दिनुपर्ने, मूल्यवृद्धि रोक्न सरकारले बजार हस्तक्षेप गर्नुपर्ने, समितिको निर्देशन कार्यान्वयन हुनुपर्नेजस्ता विषयमा जोड दिए । आपूर्ति मन्त्रालयका सचिव श्रीधर सापकोटाले खुल्ला सिमाना, व्यापारमा सीमित व्यक्तिको एकाधिकार, अनुगमन प्रणालीको अभाव, व्यापारी तथा उद्योगीको अस्वाभाविक खर्च स्वीकार्नु पर्ने बाध्यता, सार्वजनिक खरिद ऐनबमोजिम प्रतिस्पर्धामा जान बाधाजस्ता नियन्त्रणभन्दा बाहिरका कारणले मूल्यवृृद्धि भए पनि सरकारका तर्फबाट थुप्रै प्रयास भएको बताए । सरकारले हस्तक्षेप गर्न सक्ने पदार्थमा मूल्यवृद्धि छैन भन्दै उहाँले चिनी आयात गर्न निर्देशन भइसकेको, नुन र चामलको पर्याप्त मौज्दात रहेको छ भने । विगतका वर्षमा सरकारको निर्देशनबमोजिम चाडपर्वको मुखमा सहुलियत पसल सञ्चालन गरिएको तर त्यसबापत सरकारले दिनुपर्ने अनुदान भुक्तानी गर्न बाँकी रहेकाले सम्बद्ध संस्थानलाई आगामी दिनमा सहुलियत दरका पसल सञ्चालनमा कठिनाइ भएको कुरा पनि सो अवसरमा उठाइएको थियो । छलफलमा आपूर्ति विभागका महानिर्देशक गोकुलप्रसाद धिताल, साल्ट ट्रेडिङ कर्पोरेसनका महाप्रबन्धक उर्मिला श्रेष्ठ, खाद्य संस्थानका महाप्रबन्धक शिवहरि श्रेष्ठले आआफ्ना निकायका कामकारबाहीबारे जानकारी गराएका थिए । रासस"
"बाबुरामले प्रचण्डलाई भने, 'म्यादी प्रधानमन्त्रीले केही काम गर्नसक्दैन'","दाङ : नयाँ शक्ति नेपालका संयोजक डा बाबुराम भट्टराईले म्यादी प्रधानमन्त्रीले केही काम गर्ननसक्ने बताएका छन् । दाङमा आयोजित कार्यक्रमलाई सम्बोधन गर्दै उनले भने, म्याद तोकेर बनाइने सरकारले केही काम गर्नसक्दैन । यस्तो सरकारलाई कसैले पत्याउँदैन । भट्टराईले प्रधानमन्त्री बन्न लागेका माआवादी केन्द्रका अध्यक्ष पुष्पकमल दाहाल प्रचण्डलाई लक्षित गर्दै भने, 'यस्तो म्यादी प्रधानमन्त्रीले कसरी काम गर्नसक्छ ? छिमेकी र अन्तराष्ट्रिय समुदायले पनि पत्याउँदैनन् ।' पुरानै संसदीय परम्परा कायम रहेसम्म सत्ताका लागि यस्तो चलखेल भइरहने र राजनीतिलाई सधै यसलाई अस्थिर बनाउने चिन्ता व्यक्त गरे । राजनीतिक स्थिरता र सत्ताको फोहोरी खेल अन्त्य गर्नका लागि प्रत्यक्ष निर्वाचित राष्ट्रपति वा प्रधानमन्त्रीको मोडलमा जानुपर्ने बताउँदै उनले भने, राजनीतिक स्थिरता र समृद्धिको औषधि नै प्रत्यक्ष निर्वाचित कार्यकारी प्रमुख हो । यो नहुँदासम्म हामी सरकार परिवर्तनमै अल्झिरहन्छौं ।"
प्रस्तावित २२ देशका राजदूतको सुनुवाइ मंगलबार,काठमाडौँः संसदीय सुनुवाइ विशेष समितिले प्रस्तावित २२ देशका राजदूतको सुनुवाइ मंगलबारबाट गर्ने भएको छ । सोमबारको विशेष समितिको बैठकले मंगलबारबाट राजदूतको सुनुवाइ गर्ने निर्णय गरेको हो । सत्ता परिवर्तन र संसदीय सुनुवाइ अघि नै एग्रिमो पठाउने सरकारको निर्णयले संसदीय सुनुवाइलाई अनिर्णित बनाइरहेका बेला समितिले भोलीबाट सुनुवाइ सुरु गर्ने निर्णय गरेको हो । समितिले मंगलबार बिहान उजुरीकर्तालाई बोलाएको छ भने दिउँसोबाट राजदूतको सुनुवाइ सुरु हुनेछ । सोमबारको विशेष समिति बैठकले २२ देशका लागि प्रस्तावित राजदूतको संसदीय सुनुवाइ बिना अग्रिमो पठाउनु गलत भएको भन्दै सरकारलाई यस्तो गलत काम नगर्न चेतावनी समेत दिएको छ ।
