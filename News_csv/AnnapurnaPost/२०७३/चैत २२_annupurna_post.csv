शीर्षक,विवरण
देश खारेजी,"नयाँ शक्ति नेपालले काठमाडौं र मुलुकबाहिर आउँदो स्थानीय तहको निर्वाचनमा आँखा चिन्ह माग गर्दै निर्वाचन आयोगका कार्यालयहरूमा धर्ना दिन थालेको छ । आन्दोलन का सबै माग र त्यसलाई दबाब दिने शैलीबारे राजनीतिक दलहरू वस्तुनिष्ठ हुँदैनन् । एउटा राष्ट्रिय दलबाट अलग भएको व्यक्तिको नेतृत्वमा बनेको पार्टीले जनताको अनुमोदन हासिल गर्नुपूर्व नै नियमविपरीत चुनाव चिन्ह पाउनुपर्ने माग कत्ति जायज या उचित हो, त्यसबारे नयाँ शक्ति विवेकशील हुने अपेक्षा गरिँदैन । निर्वाचनको सामना नै नगरेका दलहरूले संसद्मा कुनै आकार र रूपमा उपस्थिति बनाएका दलहरूले जस्तै मान्यता पाउनुपर्छ भन्ने मागबारे राजनीतिक वृत्तमा आआफ्नो धारणा हुन सक्छ । तर नेपालमा संसदभित्रभन्दा बाहिर रहेका दलहरूको संख्या बढी भएकाले मागको औचित्य पुष्टि नभएकै अवस्थामा पनि बढी संख्यामा दलहरूले नयाँ शक्तिको कार्यक्रममा ऐक्यबद्धता जनाउनेछन् । भट्टराईले त्यो मागको समर्थनमा गिरफ्तारी मात्र दिएनन्, माग पूरा नहुँदासम्म प्रहरी हिरासतमा रहने उत्तेजक घोषणा गरेर गिरफ्तारी र रिहाइमा पनि कानुनभन्दा आफ्नै सर्तलाई बढी महत्व दिए । भट्टराईलाई चिन्नेहरू र अहिलेको मुलुकमा व्याप्त राजनीतिक संस्कारबारे जानकारहरूलाई यसले आश्चर्य बनाउने छैन । तर, गिरफ्तारीकै क्रममा भट्टराईपत्नी तथा राजनीतिक सहयात्री हिसिला यमीले चिच्याएको एउटा आपत्तिजनक नाराले आम जनमानस र समाजका विभिन्न तहलाई आक्रोशित तुल्याएको छ । यो देश खारेज गर भनेर नारा लगाएका भिजुअल र श्रव्यदृश्यपछि उनलाई गिरफ्तार गर्नुपर्ने आक्रोशित प्रतिक्रिया या माग सामाजिक सञ्जालमा भाइरल बनेका छन् । हिसिलाले के भनिन् र के भन्न खोजेकी थिइन्, त्यो उनले सबै विरोधलाई आश्वस्त गर्ने गरी सम्बोधन गर्नु आवश्यक छ । त्यस्तो अभिव्यक्ति दिएको स्वयं नै स्वीकार गरे पनि जनजातिकी छोरी र अर्धमूर्छित अवस्था अनि आवेश र अर्धबेहोसीमा नारा लगाएछु भन्ने स्पष्टीकरणबाट झन् विवादमा तानिएकी छन् उनी । राजनीतिक पद र हैसियतमा बस्ने योग्यता, पात्रता र चरित्र उनमा नभएको प्रमाण दिएकी छन् । आवेगमा मुलुकको अस्तित्व समाप्त हुनुपर्छ भन्ने माग स्वयं नै आपत्तिजनक मात्र हैन, अक्षम्य पनि छ । नेतृत्व क्षमता तथा सर्वथा अभावको परिचायक हो त्यो । निःसर्त माफी माग्ने साहस नदेखाउनु उनको कमजोरी हो । भट्टराईले पनि मुलुक मर्ज हुने चेतावनी दिएलगत्तै आफ्नो वाक्पटुता प्रयोग गरी अर्थ नमिल्ने गरी भारत र चीनको अर्थतन्त्रमा नेपाल सबमर्ज हुन्छ भनेको दाबी गरेका थिए । यो भट्टराई र यमीको मात्र हैन, वैकल्पिक र फरक ढंगको राजनीति र जवाफदेहीपूर्ण राजनीति निर्माणका नाममा खोलिएको नयाँ शक्ति पार्टीका विवेकशील हरेक व्यक्तिको लागि पनि चिन्तन र निर्णयको विषय बन्नुपर्छ । यमीको स्पष्टीकरणलाई नयाँ शक्तिमै कतिले स्वीकार गर्लान् त ? देशको विघटन चाहनेहरूलाई यो मुलुकको राजनीति र जनताको नजरमा ठाउँ रहने छैन । भट्टराई, हिसिला र नयाँ शक्तिले यो तथ्य बुझ्ने कोसिस नगरेमा नयाँँ शक्ति सम्भवतः धराशायी हुनेछ ।"
निर्वाचनको तयारीका बारेमा वेलायतको चासो,काठमाडौं:वेलायतले नेपालमा आगामी बैशाख ३१ गते हुन लागेको स्थानीय तहको निर्वाचनको तयारीका बारेमा चासो व्यक्त गरेको छ । नेपालका लागि वेलायती राजदूत रिचर्ड मरिसले उपप्रधान तथा गृहमन्त्री बिमलेन्द्र निधिसँग मंगलबार दिउसो गृहमन्त्रालयमा भेट गरी त्यस्तो चासो व्यक्त गरेका हुन । गृहमन्त्री निधिले राजदूत रिचर्डलाई स्थानीय तहको निर्वाचनको तयारीका बारेमा जानकारी गराउँदै निर्वाचनका लागि आवश्यक लजिष्टिक सहयोगका लागि आग्रह गरेको गृहमन्त्रालयले जनाएको छ । प्रेस संयोजक रामजी दाहालका अनुसार लामोसमयदेखि वेलायत सरकारले नेपालको विकास निर्माणमा गरेको सहयोगका लागि उपप्रधानमन्त्री निधिले धन्यवाद दिएका एि भने राजदूत रिचर्डले आगामी दिनमा दुई देशका वीचमा आपसी सहयोग र मित्रता बढदै जाने बिश्वास व्यक्त गरेका थिए ।
एमालेको घोषणापत्रमा समाजवादको खाका आउने,"काठमाडौं : प्रमुख प्रतिपक्षी दल एमालेले स्थानीय तहको निर्वाचनका लागि समाजवाद प्राप्तिको खाकासहितको घोषणापत्र तयार गर्न लागेको छ । घोषणापत्र जनता समक्ष लैजाने प्रक्रिया अगाडि बढाउन सो पार्टीले छलफल थालेको हो । उपाध्यक्ष वामदेव गौतमको अध्यक्षतामा गठित घोषणापत्र मस्यौदा समितिको मंगलबार बसेको बैठकमा संविधानसभा मार्फत जारी संविधानले अवको कार्यभार आर्थिक सामाजिक रुपान्तरण मार्फत समाजवाद उन्मुख तय गरिएकोले सोही आधारमा छलफल अगाडि बढाइएको सचिव योगेश भट्टराईले जानकारी दिए । गौतम निवास भैसेपाटीमा बसेको बैठकमा राष्ट्रियताको प्रबद्र्धन,शिक्षा,स्वास्थ्य,यातायात,स्थानीय स्वायत्तता,रोजगारीलाई चुनावी एजेण्डा बनाउने बारेमा छलफल भएको थियो । सबै भन्दा बढी अधिकार स्थानीय तहमा पुरयाउने र सोही आधारमा नारा तय गर्ने बारेमा बैठकमा छलफल भएको थियो । पार्टीमा आबद्ध बिज्ञहरुका सुझाव पनि घोषणापत्रमा समेटिने बैठकमा सहभागी नेताहरुले बताएका छन । दुइ दशकपछि आगामी बैशाख ३१ गते हुन लागेको स्थानीय तहको निर्वाचनमा सहभागी हुन प्रवासमा रहेका नेपालीहरुलाई स्वदेश फर्केर सक्रियतापूर्वक भाग लिन पनि एमालेले आब्हान गरेको सचिव भट्टराईले बताए ।"
सात प्रदेश र ७५ जिल्लाका प्रमुखको हस्ताक्षर केन्द्रमा पठाउन एमालेको निर्देशन,"काठमाडौं प्रमुख प्रतिपक्षी दल एमालेले सात प्रदेशका संयोजक र ७५ जिल्लाका अध्यक्षलाई आफनो हस्ताक्षरको नमूना पार्टी केन्द्रीय कार्यालयमा पठाउन निर्देशन दिएको छ । सबै प्रदेश संगठन कमिटीका संयोजक र जिल्ला अध्यक्षहरुलाई आफ्नो हस्ताक्षरको नमुना पार्टी केन्द्रीय कार्यालयमा चैत्र २५ गते भित्र उपलब्ध गराउनुहुन एमालेले निर्देशन जारी गरिएको सचिव प्रदीप ज्ञवालीले बताए । एमालेले स्थानीय तहको निर्वाचनका लागि नेताहरुलाई जिम्मेवारी बाँडफाँट गरेको छ । महासचिव इश्वर पोखरेलको अध्यक्षतामा स्थानीय तह निर्वाचन अनुगमन तथा समन्वय समितिको मंगलबार बसेको बैठकले निर्वाचनका लागि नेताहरुको जिम्मेवारी बाँडफाँट गरेको हो । बैठकले निर्वाचन आयोगलगायत निकायहरुसँग समन्वय गर्न संसदीय दलका उपनेता सुवास नेम्वाङको संयोजकत्वमा रघुजी पन्त, राजेन्द्र पाण्डे, अग्नी खरेल र भानुभक्त ढकाल रहेको उपसमिति गठन गरेको छ । सुरक्षा निकायलगायत प्रशासनसँग समन्वयका लागि ईश्वर पोखरेलको संयोजकत्वमा प्रदीप ज्ञवाली र कृष्णगोपाल श्रेष्ठ रहेको उपसमिति गठन गरेको बैठकले प्रचार संयोजनको जिम्मा प्रचार विभाग प्रमुख योगेश भट्टराईलाई दिएको छ । त्यस्तै, प्रदेशमा निर्वाचनको तयारीका काम सम्बन्धमा जानकारी लिन र समन्वय गर्न भानुभक्त ढकाल, वंशीधर मिश्र, रघुजी पन्त, बेदुराम भुषाल, रामकुमारी झाँक्री, छविलाल विश्वकर्मा र अग्नी खरेललाई जिम्मा दिइएको सचिव प्रदीप ज्ञवालीले जानकारी दिए । चैत मसान्तसम्म निर्वाचन अभियानमा सहभागी हुन एमालेले आब्हान गरेको छ । स्थायी कमिटीको निर्णयअनुसार सबै केन्द्रीय सदस्यहरु, केन्द्रीय निकाय, सल्लाहकार परिषद्, केन्द्रीय विभाग, जनसंगठनका केन्द्रीय पदाधिकारी तथा सदस्यहरु एवम् सांसदहरुलाई चैत्र मसान्तसम्ममा सम्बन्धित भूगोलमा पुगेर निर्वाचन अभियानमा सहभागी हुन अनुरोध गरिएको सचिव ज्ञवालीले बताए । ज्ञवालीका अनुसार सम्पर्क समन्वय कमिटी र मातहत सम्पर्क मञ्चका सबै सदस्यहरुलाई स्थानीय तह निर्वाचनमा सम्पूर्ण रुपमा केन्द्रीत हुन आह्वान गरिएको छ । स्थानीय तह निर्वाचनको कानुनी जानकारीका लागि सम्बन्धित कानुनहरुको संक्षिप्त जानकारी पुस्तिका प्रकाशन गर्ने र मतदाता शिक्षा कार्यक्रम सञ्चालन गर्ने निर्णय पनि बैठकले गरेको ज्ञवालीले बताए ।"
माओवादीले जित्नका लागि निर्वाचन:प्रधानमन्त्री,"काठमाडौ : प्रधानमन्त्री पुष्पकमल दाहाल प्रचण्डले माओवादीले जित्नका लागि स्थानीय तहको निर्वाचन गराउनु परेको बताएका छन । ०५४ को निर्वाचन बहिस्कार गरेको माओवादीले अहिले स्थानीय तहको निर्वाचन हुनुलाई नै आफनो एजेण्डाको सफलताको कसीमा जोडेर हेरेको प्रधानमन्त्री प्रचण्डको अभिव्यक्तिले पुष्टी गरेको छ । स्थानीय तहको निर्वाचन सफल पार्नुलाई राष्ट्रको प्रमुख कार्यभार बनाएका प्रधानमन्त्री प्रचण्डले निर्वाचन हुदाँ नै माओवादीले जित्ने दावी गरेका हुन । आदिवासी जनजाति राष्ट्रिय महासंघ नेपालको ३ नम्बर प्रदेश भेला तथा प्रशिक्षण कार्यक्रमलाई मंगलबार पार्टी कार्यालय पेरिसडाँडामा सम्बोधन गर्दै प्रधानमन्त्री प्रचण्डले माओवादीले जनयुद्धकालदेखि उठाउँदै आएका संघीयता, गणतन्त्र, लोकतन्त्र,समावेशीता,समानुपातिक सहभागिता, धर्मनिरपेक्षतासहितका एजेण्डाहरु नयाँ संविधान मार्फत संस्थागत गरिएको बताए । संविधान कार्यान्वयनका लागि निर्वाचन सफल पार्नुपर्ने आवश्यकतामा जोड दिदै प्रधानमन्त्री प्रचण्डले संघीयताको जग बसाल्न स्थानीय तहको निर्वाचन जरुरी भएको बताए । परिवर्तनका उपलब्धी जोगाउन चाहने सबै स्थानीय निर्वाचनमा सहभागी हुनुपर्छप्रधानमन्त्री प्रचण्डले भने परिवर्तनका एजेण्डा खोस्न चाहनेहरुले निर्वाचन चाहेका छैनन । अहिले जे जति उपलब्धी हासिल भएका छन् ती सबै माओवादीकै एजेण्डा हुन । माओवादी नेतृत्वको संघर्षबाट प्राप्त भएका सकारात्मक उपलब्धीको रक्षा र संस्थागत गर्ने दायित्व पनि माओवादीकै हो । उनले सबै परिवर्तनकारीहरुलाई एकताबद्ध भएर निर्वाचनमा होमिन आग्रह गरे । माओवादी केन्द्र देशभक्त र जनपक्षीय शक्ति भएको पुष्टी हुँदै गएको पनि प्रधानमन्त्री प्रचण्डले बताए । आफू नेतृत्वको सरकारले लोडसेडिङ हटाउने, ठूला आयोजनाहरु छिटो सम्पन्न गर्न पहल गर्ने, हुलाकी मार्ग र फाष्ट ट्याक निर्माण सुरु गर्ने, विदेशीसँग सन्तुलित सम्बन्ध विकास गर्ने, २४ वर्षपछि सबैभन्दा बढी आर्थिक बृद्धिदर हासिल गर्ने लगायतका कैयौ उपलब्धी हासिल गरेको बताउँदै प्रधानमन्त्रीले माओवादी नै यो देश र जनताको भरोसायोग्य शक्ति हो भन्ने पुष्टि भइसकेको बताए।"
आजदेखि काठमाडौंमा इपिजी बैठक,"काठमाडौं: नेपालभारत सम्बन्धको बृहत् समीक्षा गर्न गठित प्रबुद्द ब्यक्ति समूह (इपिजी) को ते श्रो बैठक बुधबारदेखि काठमाडौंमा सुरु हुँदैछ। अन्नपूर्ण होटेलमा हुने दुई दिने बैठकमा सहभागी हुन इपिजी भारत तर्फका सदस्य मंगलबार काठमाडौं आएका छन्। इपिजीका नेपाल पक्षका संयोजक भेषबहादुर थापाका अनुसार बैठकमा विशेषगरी नेपालभारत सन् १९५० को शान्ति तथा मैत्री सन्धिको पुनरावलोकनका विषयमा छलफल हुनेछ। पहिले भएका दुईवटा बैठककै निरन्तरता हो । सन् १९५० को शान्ति तथा मैत्री सन्धि पुनरावलोकनलगायत सबै बिषयमा छलफल हुनेछ', उनले भने। स्रोतका अनुसार भारतका तर्फबाट हालसम्म कुनै एजेन्डा प्रस्तावित गरिएका छैनन्। बैठकमा इपिजीका नेपाल सदस्य निलाम्बर आचार्यले सन् १९५० को सन्धिका धाराहरूमा नेपालले परिवर्तन गर्न चाहेका बिषयबारे प्रस्तुति राख्नेछन्। स्रोतका अनुसार नेपालले सन् १९५० को शान्ति तथा मैत्री सन्धिको धारा ५, ६ र ७ मा संशोधन गर्न चाहेको छ। सन्धिको धारा पाँच अनुसार नेपालले भारतबाट या भारतीय बाटो हुँदै हतियार, युद्ध सामाग्री या गोलाबारुद आफ्नो सुरक्षाका लागि खरिद गर्न सक्छ । तर त्यसरी खरिद गर्दा नेपालले भारतसँग परामर्श गर्नुपर्छ। स्वतन्त्र मुलुक भएकाले नेपालले अन्य मुलुकबाट हतियार या युद्ध सामाग्री ल्याउँदा भारतसँग पूर्वअनुमति या सल्लाह आवश्यक नरहेको धारणा आचार्यले राख्नेछन्। सन् १९५० को शान्ति तथा मैत्री सन्धि पुनरावलोकनलगायतका विषयमा छलफल हुनेछ। भेषबहादुर थापा, संयोजक इपिजी नेपाल शान्ति तथा मैत्री सन्धिमा हस्ताक्षर भएकै बेलादेखि सन्धिको धारा पाँचले सार्वभौमसत्ता, विदेशनीतिको स्वतन्त्र सञ्चालनमा अंकुश लगाएको भन्दै नेपालमा विरोध हुँदै आएको छ। इपिजि बैठकमा नेपालको धारणाबारे भारतीय पक्षको प्रतिक्रिया आउने या नआउने स्पस्ट नरहेको अधिकारीले बताए। सन्धिको धारा ६ मा नेपाल तथा भारतका नागरिकले एक अर्को देशमा औद्योगिक तथा आर्थिक विकासका लागि प्रत्यक्ष सहभागी हुने तथा ठेक्कापट्टामा विशेष प्राथमिकता दिनुपर्ने ब्यवस्था छ। यसरी नेपालले भारतीय नागरिकलाई नेपाली नागरिक सरह ब्यावहार गर्नुपर्ने हुन्छ। यो प्रावधान नेपालको कानुन अनुसार बाझिन आएको छ । साथै यो प्रावधान नेपालको हितमा छैन। नेपालले सन्धिमा हस्ताक्षर भएदेखि नै यो धाराको विरोध गर्दै आएको छ। सन्धिको धारा ७ ले नेपाल र भारत सरकारले एक अर्को देशका नागरिकलाई आफ्नो देशमा बसोबासको अधिकार, घरजग्गा खरिद गर्नसक्ने, ब्यापारिक गतिविधिमा समान रुपमा सहभागी हुन र खुला सीमाका कारण एक अर्काको भूमिमा सहज रुपमा आवात जावत गर्न पाउनेछन्। तर नेपालले सन्धिको यो धाराको पनि विरोध गर्दै आएको छ। सन्धिअन्तर्गतकै लेटर अफ एक्सचेन्ज' नेपालका लागि झन घातक मानिन्छ। जसअनुसार नेपालमा प्राकृतिक सम्पदाको विकास अथवा कुनै औद्योगिक परियोजनाको स्थापना गर्न, नेपाल सरकारले वैदेशिक सहायता लिने निर्णय गरेमा, नेपाल सरकारले अरु विदेशी सरकार वा अरु विदेशी नागरिकले दिने सहुलियत भन्दा कम नभएमा भारत सरकार वा भारतीय नागरिकमध्ये जसलाई होस्, त्यसलाई ग्राहयता दिनुपर्ने हुन्छ। नेपालका लागि असमान मानिएको १९५० को सन्धिबारे विगतमा पनि भारतसँग छलफल भएपनि ठोस रुपमा टुंगिन सकेको थिएन। इपिजीका नेपाल सदस्य सूर्यनाथ उपाध्यायले नेपाल र भारतबीचको जलस्रोत क्षेत्रमा विद्यमान समस्याबारे प्रस्तुति दिने भएका छन्। त्यस्तै इपिजीका अर्का सदस्य राजन भट्टराईले नेपाल र भारतबीचको व्यापारका विषयमा प्रस्तुति दिनेछन्। समूहमा नेपालका तर्फबाट पूर्वराजदूत डाभेषबहादुर थापा, एमाले सभासद् राजन भट्टराई, कानुनविद् सूर्यनाथ उपाध्याय र पूर्वमन्त्री निलाम्बर आचार्य सदस्य छन्। त्यसैगरी भारतका तर्फबाट नेपालका लागि पूर्वराजदूत जयन्त प्रसाद, प्राध्यापकद्वय महेन्द्र पी लामा र भुवनचन्द्र उप्रेति तथा भारतीय जनता पार्टीका नेता भगतसिंह कोसियारी सदस्य छन्। नेपालभारत शान्ति तथा मैत्री सन्धि (सन् १९५०) लगायतका अन्य द्विपक्षीय सहमति र सन्धिबारे समूहले दुवै सरकारलाई दुई वर्षभित्र प्रतिवेदन दिनेछ।"
दाङमा विप्लवको गोप्य प्रशिक्षण,दाङ : स्थानीय निर्वाचलाई केन्द्रित गरेर नेत्रविक्रम चन्द विप्लव नेतृत्वको नेपाल कम्युनिष्ट पार्टीले दाङमा गोप्य प्रशिक्षण सुरु गरेको छ। विप्लवको पार्टीले अगुवा नेता तथा कार्यकर्ताको लागि मंगलबार गोप्य प्रशिक्षण भेला सुरु गरेको हो। प्रशिक्षणमा महासचिव विप्लव र प्रवक्ता खडगबहादुर विश्वकर्माले सम्बोधन गर्ने तयारी गरेका छन्। कार्यक्रममा स्थायी कमिटीका सम्पूर्ण पदाधिकारीको सहभागिता रहेको छ। गोप्य भेला दाङको दङगिशरण गाउँपालिका चखौरामा सुरु भएको हो। आन्तरिक प्रशिक्षणको लागि गोप्य भेला आयोजना गरिएको एक नेताले बताए। पार्टीको आन्तरिक प्रशिक्षण भएपनि ३१ वैशाखको आसन्न निर्वाचनको बारेमा गम्भीर छलफल भेलामा हुने छ। निर्वाचनको बारेमा पार्टीको आन्तरिक रणनीति तयार गर्न भेला डाकिएको ति नेताले बताए। विप्लव नेतृत्वको पार्टीले हालसम्म पनि निर्वाचन आयोगमा आफ्नो दल दर्ता गराएको छैन। निर्वाचनको विरोध गरिरहेको छ। निर्वाचनलाई रणनीतिक रुपमा उपयोग गर्ने कि पुरै बहिस्कार गरेर अगाडि बस्ने भन्ने बारेमा पनि छलफल चल्ने छ। बजारक्षेत्रदेखि झन्डै ८ किमी पश्चिम क्षेत्रमा पर्ने चखौरामा विप्लवको गोप्य भेलाले निर्वाचन सम्बन्धिको आधिकारिक निर्णय गर्ने छ।
दिल्लीमा पृथ्वीको सालिक राख्न पहल,काठमाडौं: नेपाल सरकारले पृथ्वीजयन्तीलाई राष्ट्रिय दिवसको हैसियत दिन अस्वीकार गरिरहँदा भारतका एकजना सांसद तथा पत्रकारले दिल्लीस्थित नेपाली दूतावासअगाडिको बाह्रखम्बा चोकमा पृथ्वीनारायण शाहको प्रतिमा स्थापना गर्ने अभियान प्रारम्भ गर्ने घोषणा गरेका छन् । भारतीय जनता पार्टीका सांसद तथा पत्रकार तरुण विजयले पृथ्वीनारायण शाह नेपाल एकीकरणका नायकसँगै हिन्दु सम्राट रहेको र उनको यथेष्ट सम्मानस्वरूप दिल्लीमा प्रतिमा स्थापित हुनुपर्ने सुझावसहित आफूले त्यस्तो अभियान सुरु गर्ने घोषणा गरेका हुन् । बीपी कोइराला नेपालभारत फाउन्डेसनको सहयोगमा काठमान्डु विश्वविद्यालय र भारतको माखनलाल चतुर्वेदी विश्वविद्यालयद्वारा राजधानीमा सोमबार संयुक्त रूपमा आयोजित नेपालभारत सम्बन्धबारे सेमिनारमा तरुण विजयले त्यस्तो घोषणा गरेका हुन् । पृथ्वीनारायण शाहले नेपाललाई असली हिन्दुस्थान भएको घोषणा गरेका थिए । उक्त अभियानबारे दिल्लीस्थित नेपाली राजदूत दीप उपाध्याय र नेपालका केही मन्त्रीसँग पनि छलफल गरेको उनले बताए । हिन्दुत्व समर्थक पाञ्चजन्यका सम्पादकसमेत रहिसकेका तरुण विजयले नेपालमा विक्रम संवत् र देवनागरी लिपिको चलनचल्ती रहेकोमा खुसीसमेत व्यक्त गरे ।
ठाकुर मधेसी नेता हैनन्,"मधेसको समस्या अहिलेको होइन, पहिलेदेखिको हो । यसलाई समाधान गर्न भनेर मधेसी मोर्चा लागिरहेको छ । तर मोर्चाका नेताहरू मधेसका समस्यालाई भन्दा आफ्नो स्वार्थलाई बढी प्राथमिकता दिँदै आएका छन् । हुन त मधेस नेपाल हो । मधेसी जनता दक्षिणी सीमाको पहरेदार हुन् । मधेसी जनता नेपाली हुन् । मधेस बिग्रिए नेपाल बिग्रन्छ । आफ्नो मत जनतासमक्ष राख्न पाउनुुुुपर्छ । यसमा कुनै विवाद छैन । उनीहरूले संविधान संशोधन गर्न माग गर्न पाउनुुुु संविधान प्रदत्त अधिकार हो । तर संविधान संशोधन टाढैको कुरा हुन पुगेको छ । किनभने सरकार पूर्णरूपमा निर्वाचन गर्न लागिपरेको छ । आज मधेसी मात्र छैनन् । उत्पीडित जातजाति, थारू, दलित, महिला आदिले आफूलाई सम्बोधन गर्ने खालको संविधान संशोधन गर्न माग राखिरहेका छन् । तर यो कुरा कसले सुुुुन्ने ? संविधान कार्यान्वयन नगरीकन संविधान संशोधन हुँदैन भन्ने हो भने जब मागअनुुुुसारका संविधानको कुराले प्रवेश गर्न पाएको हुँदैन । त्यसबेला के कुरा कार्यान्वयन गर्ने ? कार्यान्वयन भन्ने कुरा मूर्त कुरामा हुन्छ, हावामा हुँदैन । पहिलोपटक संशोधित संविधानलाई दोस्रोपटक संशोधन गर्न किन नहुने ? पछिल्लो समयमा हिन्दुवादीको गतिविधि बढ्दै गएको छ । सर्सर्ति हेर्दा पूर्वराजा ज्ञानेन्द्र शाहलाई ल्याउने असफल प्रयास पनि हुँदैछ । यसको लागि भारतीय प्रधानमन्त्री मोदी र हालै निर्वाचित उत्तर प्रदेशका मुख्यमन्त्री आदित्य नाथ पनि लागिपरेका छन् । यी कुरा मनसित खाने लड्डू मात्र हुन् । अहिलेका संसदवादी नेताहरूको गतिविधि हेर्दा पूर्वराजा ज्ञानेन्द्रले टाउको उठाएका मात्र हुन्। तर सामन्तवादलाई फाल्न इतिहासले ठूलो मूल्य चुुुुकाइसकेको छ । बगेको खोला फर्केर आउँदैन । तर पनि नेताहरूमा सामन्ती संस्कार ज्यूँका त्यूँ छन् । यसलाई बदल्न अर्काे चुुुुनौती उत्तिकै थपिएको छ । मुलुकमा विद्यमान एकता खल्बलिने गरी उत्तेजनात्मक रूपले भाषण गर्नुुुु राष्ट्रवाद होइन । सिंहदरबारमा बस्ने नेताहरू भाषणमा मात्रै बढी राष्ट्रवादी हुने गर्छन्, तर उनीहरू राष्ट्रवादी होइनन् र हुन सकेनन् आजसम्म । अर्कोतिर मधेसी मोर्चाले राखेका अधिकांश माग मधेसी जनतालाई सम्बोधन गर्ने खालका छैनन् । उनीहरूका मागले मधेसी मन र मधेसी माटोलाई छोएको छैन । मोर्चा मधेसी नेता हुन्, तर मधेसी जनताका नेता होइनन् । तराई मधेस लोकतान्त्रिक पार्टीका अध्यक्ष महन्थ ठाकुर भन्छन् राज्यको विभेदकारी रबैया नसुध्रिए नेपालबाट मधेस नै गुम्ने खतरा छ । मधेस आफैंमा राष्ट्र हो । राष्ट्रविरोधी भाषण गरेर हिँड्ने ठाकुरजस्ता नेताहरूलाई नेपाली जनताले कसरी नेताका रूपमा स्विकार्लान् ? अर्को कुरा, उनी कसले बल दिएर यस्ता राष्ट्रविरोधी कुरा गर्छन् ? भारतले साथ दिउन्जेल राष्ट्रविरोधी भाषण गर्ने यी ठाकुर नेपालका कि भारतका नेता हुन् ? एमालेले त्यसै मोर्चाका मागविरुद्ध अडान लिएको होइन ।एमाले प्रतिपक्षी पार्टी हो । उसले मधेसी मोर्चाले उठाएका मागप्रति असहमति जनाउँदै आएको छ । यसैले मोर्चाले एमालेलाई आफ्नो कटु आलोचक पार्टीका रूपमा लिएको छ । मोर्चाले राखेका अहिलेका माग सम्बोधन नगर्ने अडानमा एमाले रहेको छ । अहिले एमाले मधेसी मोर्चाविरुद्ध बोल्न सक्ने एक मात्र पार्टी भएको छ । एमाले संघीयताविरोधी पार्टी होइन । मधेसविरोधी पार्टी पनि होइन । मधेसी जनताको पक्षमा छ । तर ऊ मधेसको अहित हुने माग राख्ने मधेसी मोर्चाविरुद्ध छ । अहिले पनि उसले मोर्चाको मागप्रति असहमति प्रकट गर्दै निर्वाचन प्रचार अभियानमा दौडिएको छ । स्थानीय तहको निर्वाचनमा बहुमत ल्याउने दौडमा छ । मधेसका बुद्धिजीवीहरूले पनि मोर्चालाई चुनावमा भाग लिन सुझाएका छन् । तर मोर्चाले यो कुरा स्विकारेको छैन । यसले अरूलाई भन्दा मोर्चालाई नै सबैभन्दा घाटा हुनेछ । मधेस आन्दोलनमार्फत अस्तित्वमा आएको मोर्चाले आगामी दिनमा पनि आफ्नो साख जोगाउन स्थानीय निर्वाचनमा भाग लिनुपर्छ ।"
बढ्यो चुनावी सरगर्मी,"प्युठान : स्थानीय तह निर्वाचनले जिल्लामा चहलपहल बढाएको छ । लामो समयपछि सरकारले निर्वाचन घोषणा गरेपछि आफ्नो पक्षमा नतिजा पार्न गाउँगाउँमा नेता कार्यकर्ता दौडधुपमा लागेका छन् । जिल्लामा क्रियाशील सबै दल टोल, वडा, गाउँ र नगरपालिका क्षेत्रमा कमिटी गठन, पुनर्गठनमा लागेका छन् । केन्द्रीयस्तरका नेता जन्माए पनि प्युठानले सोचेअनुसार विकासमा फड्को मार्न नसकेकाले स्थानीय तह निर्वाचनमा 'विकास प्रेमी' नेतालाई विजयी गराउने प्रतिक्रिया मतदाताले दिएका छन् । यसअघिको स्थानीय निकायको तुलनामा स्थानीय तहले धेरै अधिकार प्रत्यायोजन गरेकाले 'दूरदृष्टि' भएका नेता छनोट गर्नुपर्ने गाउँस्तरका कार्यकर्ता बताउँछन् । 'पार्टीलाई भन्दा पनि जनताका समस्या बुझेको नेतालाई विजयी गराउनुपर्ने देखिएको छ', प्युठान नगरपालिका६ माझकोट लम्छ्याङनेटाकी सामाजिक अगुवा सावित्रा पोख्रेलले भनिन्, 'विकासमा धेरै पछाडि पर्यौँ । राम्रो नेता छान्न नसके फेरि दुःख पाइने छ ।' चुनावी प्रचारप्रसारमा गाउँ आउने सबै दलका नेतालाई पार्टीभन्दा विकासलाई प्राथमिकता दिन उनले सुझाव दिएको बताइन् । जिल्लामा क्रियाशील दलका नेता कार्यकर्ता आफ्ना चुनावी एजेन्डा लिएर गाउँ पसेका छन् । एमाले, कांग्रेस, नेकपा माओवादी केन्द्र, राष्ट्रिय जनमोर्चा, राप्रपालगायतका दल जिल्लामा क्रियाशील छन् । दोस्रो संविधानसभा निर्वाचनमा दुवै निर्वाचन क्षेत्र जितेको एमाले, जिल्लाको दोस्रो ठूलो दल राष्ट्रिय जनमोर्चा, नेकपमा माओवादी केन्द्र र नेपाली कांग्रेसबीच नै जिल्लामा प्रतिस्पर्धा हुने धेरैले आँकलन गरेका छन् । दुई नगरपालिकासहित ९ वटा गाउँपालिकामा दलहरूले घरदैलो कार्यक्रम गरिरहेका छन् । स्थानीय तहमा उम्मेदवार छनोट गर्ने तयारी तीव्र पारी कार्यक्रम गाउँ केन्द्रित बनाएको नेकपा एमाले प्युठानका अध्यक्ष तुलसीराम शर्माले बताए । 'पार्टीभित्रै धेरैजना उम्मेदवारका आकांक्षी देखिएका छन्', उनले भने, 'सबैलाई मिलाएर जित्ने उम्मेदवार छनोट गरी अघि बढ्छौँ ।' सबै गाउँपालिका र नगरपालिकामा कमिटी पुनर्गठन र कार्यालय स्थापना गर्ने काम सकिएको उनले जानकारी गराए । उनका अनुसार गाउँपालिका अध्यक्ष, उपाध्यक्ष, नगरपालिका प्रमुख, उपप्रमुख पार्टी जिल्ला कमिटीको सिफारिसमा प्रदेश कमिटीले टुंगो लगाउने छ । जिल्लाको अति दुर्गममा पर्ने साविकको स्याउलीवाङ गाविस समेटिएको नौ बहिनी गाउँपालिकाबाट घरदैलो अभियान कार्यक्रम सुरु गरिएको नेपाली कांग्रेस प्युठानका सचिव देवेन्द्र बर्माले बताए । 'वैशाख ७ भित्र उम्मेदवार टुंगो लगाउने केन्द्रीय सर्कुलर छ', बर्माले भने, 'वडास्तरबाट छलफल भइरहेको छ । समयसीमाअघि नै उम्मेदवारको छिनोफानो गर्ने तयारीमा जुटेका छौँ ।' जिल्लाका ६४ वटै वडामा बैठक, आमसभा, भेला भइरहेको उनले जानकारी गराए । उनका अनुसार उम्मेदवार चुन्ने सबै जिम्मेवारी जिल्लाले पाएको छ । 'महिला उम्मेदवारहरू धेरै देखिनुभएको छ', उनले भने, 'महिला सशक्तीकरण बढ्दै गएको पाइयो ।' सबै वडामा कमिटी निर्माण भइसकेको नेकपा माओवादी केन्द्र प्युठनले जनाएको छ । 'कार्यक्रम गर्न नेताहरू गाउँ जानुभएको छ', केन्द्रका जिल्ला सहसंयोजक कृष्ण अधिकारी (प्रकाश) ले भने, 'सबै ठाउँमा कार्यकर्ताको उत्साह देखिएको छ । पार्टीलाई योगदान दिएका, सामाजमा छवि बनाएका नेतालाई पार्टीको तर्फबाट उम्मेदवार बनाउने आधार बनाएका छौँ ।' लामो समयपछि स्थानीय तह निर्वाचन हुन थालेकाले पार्टीभित्र उम्मेदवारको आकांक्षी धेरै देखिएको राजमोका जिल्ला अध्यक्ष कृष्ण खड्काको भनाइ छ । राष्ट्रिय राजनीतिमा पहुँच राख्ने नेकपा एमालेका उपाध्यक्ष वामदेव गौतम, नेकपा मसालका महामन्त्री मोहनविक्रम सिंह, नेकपामाओवादीका अध्यक्ष मोहन वैद्य (किरण), नेकपा माओवादी केन्द्रका नेता मणि थापा, लीलामणि पोख्रेल, एमालेका केन्द्रीय सदस्य युवा नेता सूर्य थापा, राष्ट्रिय योजना आयोगका पूर्वउपाध्यक्ष डागोविन्दराज पोख्रेल, नेता दिवागर गौतमलगायतका नेतासँग उम्मेदवारहरूले आफूलाई टिकट दिन 'लबिङ' थालेको स्रोतले जनाएको छ ।"
