शीर्षक,विवरण
राजदूत सुनवाइ,"०६३ पछिको अभ्यासमा संवैधानिक निकायहरूसँगै कूटनीतिक नियुक्ति (राजदूत) मा संसदीय सुनवाइको व्यवस्था गरिएको छ । संसदीय सुनुवाइ समितिको अनुमोदनपछि मात्र त्यस्ता नियुक्ति भएका छन् त्यसपछि । तर न्यायपालिका (सर्वोच्च अदालत), संवैधानिक अंगहरू र संस्थामा कति बढी दक्ष, चरित्रवान् र योग्य पात्रहरू नियुक्त भएका छन् त्यसपछि अनि ती संस्थाहरूको छवि जनताको नजरमा बढेको छ या घटेको छ, त्यसको समीक्षा भएको छैन । अर्थात् देखिने गरी ती संस्थाहरूको हैसियत र छविमा प्रश्न उठेका छन् । पात्रहरूको योग्यता र पात्रतामा पनि । अहिले संसदीय सुनुवाइ समितिले राजदूत नियुक्तिको लागि सूचना जारी गरेको छ । सिफारिस १४ राजदूतहरूमा क्यारियर डिप्लोम्याट लाई अयोग्य ठहर गरियो व्यवहारमा र सबै दलका या नेताका झोलाबाट निकालिएकालाई उक्त पदमा सिफारिस गरिएको छ । त्यसमध्ये स्पेन का लागि मनोनीत सुनुवाइ सूचीमा पर्ने छैनन् किनकि त्यहाँ दूतावास स्थापनाको औपचारिकता पूरा हुनु पहिल्यै राजदूत नियुक्ति प्रक्रिया अगाडि बढाइयो । अर्का उम्मेदवार आशा लामाको नियुक्तिलाई लिएर सार्वजनिक विवाद सुरु भएपछि सिफारिसकर्ता कांग्रेस पार्टीको नेतृत्वले त्यसलाई अगाडि नबढाउन सरकारलाई आग्रह गर्यो र त्यो मामिलाले त्यहीं पूर्णविराम पायो । राष्ट्रको छवि र हित तथा स्वार्थलाई आफू खाटिएको मुलुकमा चरित्र तथा दक्षताका साथ अगाडि बढाउनुपर्ने जिम्मेवारी बोक्ने व्यक्तिमाथि कुनै किसिमको आंशकाभन्दा त्यसलाई सकारात्मक रूपमा लिँदै त्यसलाई प्रारम्भिक अवस्थामै रद्द गर्नु, जनदबाबलाई सकारात्मक रूपमा लिनु एउटा जिम्मेवारीपूर्ण प्रतिक्रिया हो, कांग्रेस नेतृत्वको । त्यसलाई पराजय या प्रतिष्ठाको रूपमा लिइनु उचित हुँदैन । तर भावी नियुक्तिहरूमा सचेत र पारदर्शी तरिकाले योग्य सत्पात्र छान्ने दायित्व पनि यो घटनाले सुम्पेको छ, सम्बन्धित नेतृत्वलाई । राजदूत पदमै मनोनीत अर्का विवादास्पद व्यक्तिको मनोनयन रद्द नगर्नुले सरकारको नेतृत्वको विवशतासँगै फोरम लोकतान्त्रिक नेतृत्वको लागि जनताको आक्रोश अर्थहीन रहेको सावित भएको छ । मुलुकको प्रतिष्ठालाई अन्तर्राष्ट्रिय जगत्मा नकारात्मक प्रभाव पार्ने नियुक्तिलाई दल या नेताको प्रतिष्ठाको विषय बनाइनु कुनै पनि अवस्थामा स्वीकार्य हुनु हुँदैन । यो संसदीय समितिको अस्तित्व र सान्दर्भिकता सावित गर्ने अवसर पनि हो । दल या नेताविशेषलाई राजनीतिक समीकरणका आधारमा खुसी पार्नु नै संसदीय सुनुवाइ समितिको उद्देश्य हो भने त्यसको स्वाभाविक या अस्वाभाविक मृत्यु ज्यादा श्रेयष्कर हुनेछ । न्याय र विवेकका आधारमा समितिले काम गर्न सक्दैन भने त्यो व्यवस्था खारेज गरिनु उत्तम हुनेछ ।"
क्याम्पसमा ताला लागेपछि चिया पसलबाटै प्रवेशपत्र वितरण,"काठमाडौं : सोमबारका लागि तोकिएको स्वतन्त्र विद्यार्थी युनियन (स्ववियु) को निर्वाचन हुन नसकेपछि राजधानीको रत्न राज्यलक्ष्मी क्याम्पस (आरआर) मा ताला लागेको छ। सुरक्षा प्रशासनले क्याम्पस सिलबन्दी गरी क्याम्पस प्रमुख, कर्मचारी, प्राध्यापक र निर्वाचन समितिका सदस्यलाई कलेज प्रवेशमा रोक लगाएको विरोध स्वरुप क्याम्पस प्रमुख निर्मलाकुमारी सुवालले सुरक्षा प्रमुखले माफी नमागेसम्म कलेलका कुनै पनि काम कारबाही नगर्ने अडान लिएकी छिन्। क्याम्पस प्रमुखको यही अडानका कारण स्नातकोत्तर दोस्रो वर्षको परीक्षा प्रवेशपत्र क्याम्पस प्रशासनबाट वितरण हुन नसक्दा नजिकैको चिया पसलबाट वितरण गर्नुपरेको छ।"
मोरङमा पाँच सवारी साधन तोडफोड,"विराटनगरः बन्दका क्रममा मंगलबार संयुक्त लोकतान्त्रिक मधेसी मोर्चाका कार्यकर्ताले मोरङको हात्तिमुडा, रंगेली र विराटनगरमा गरी पाँच सवारी साधन तोडफोड गरेका छन् । कोसी राजमार्ग अन्तर्गतको विराटनगर८ शनिमन्दिर नजिक को १ च ७१५५ नम्बरको स्कारपिओ तोडफोड गरिएको मोरङ प्रहरीका प्रवक्ता डीएसपी योगेन्द्रसिंह थापाले बताए । बन्दको उल्लंघन गरेको भन्दै सडकमा गुडिरहेको स्कारपिओ रोकेर तोडफोड गरिएको प्रहरीले जनाएको छ । त्यस्तै मोरङको हात्तिमुडामा एउटा यात्रुबाहक बसमाथि ढुँगामुडा गरेर क्षति पुर्याइएको छ । मोटरसाइकलमा आएका मोर्चाका कार्यकर्ताले को १ ख ५०५९ नम्बरको यात्रुबाहक बसमा ढुँगा प्रहार गरेका हुन् । ढुङ्गा प्रहारबाट बसको अगाडिको सिसा फुटेपनि बसका कर्मचारी र यात्रुलाई भने कुनै चोटपटक लागेन । डीएसपी थापाले तत्काल घटनास्थलमा प्रहरी पुगेका कारण थप क्षति हुन नपाएको र प्रहरी पुगेपछि मोर्चाका कार्यकर्ता त्यहाँबाट भागेको जानकारी दिए । मोरङको पुरानो सदरमुकाम रंगेली बजार स्थित रंगेली चोकमा जेके राईस मिल दुहवी सुनसरीको मे १ ख २९ नम्बरको ट्रक तोडफोड गरिएको छ । पूर्वबाट पश्चिमतर्फ आउँदै गरेको ट्रक रोकेर मोर्चाका कार्यकर्ताले तोडफोड गरेको प्रहरीले जनाएको छ । प्रहरीका अनुसार तोडफोडबाट ट्रकमा पूर्ण रुपमा क्षति पुगे पनि कुनै मानविय क्षति भने भएन । त्यस्तै बन्दको उल्लंघन गरेको भन्दै विराटनगरमा दुईवटा सिटी सफारी पनि तोडफोड गरिएको छ । यात्रु लिएर हिंडिरहेका बेला यात्रु ओरालेर तोडफोड गरिएको हो । सप्तरी घटनाको विरोधमा संयुक्त लोकतान्त्रिक मधेसी मोर्चाका कार्यकर्ता मंगलबार बिहानैदेखि विराटनगर लगायत मोरङका विभिन्न स्थानमा प्रदर्शनमा उत्रिएका थिए ।"
एमालेका समर्थकलाई सप्तरीमा सामाजिक बहिस्कार,"काठमाडौं: संयुक्त लोकतान्त्रिक मधेसी मोर्चाले नेकपा एमालेका समर्थकलाई सप्तरीमा सामाजिक बहिस्कार गर्ने निर्णय गरेको छ। मोर्चाको मंगलबार बिहान बसेको बैठकले ६ बुँदे माग सार्दै जिल्लामा एमालेका समर्थकलाई बहिस्कार गर्ने निर्णय गरेको हो। मोर्चाले सप्तरी गोलीकाण्डमा मृत्यु भएका तीनै जनालाई सहिद घोषणा, परिवारलाई राहत तथा पीडित परिवारका एक जनालाई सरकारी जागिरको व्यवस्था र घाइतेको नि:शुल्क उपचार सरकारले गरिदिनुपर्ने माग गरेको छ। यसका साथै सप्तरीका प्रमुख जिल्ला अधिकारी (सिडिओ), नेपाल प्रहरीका एसपी, डिएसपी र सशस्त्र प्रहरीका एसपीलाई तत्काल निलम्बन गरी कारबाही गर्न माग गरेको छ।"
मोर्चाको बन्दले बर्दियाको जनजीवन प्रभावित,"बर्दिया: सप्तरी घटनाको विषयलाई लिएर मधेसी मोर्चाले आह्वान गरेको तराईमधेस वन्दका कारण बर्दियाको जनजीवन प्रभावित वनेको छ । मोर्चाका कार्यकर्ताले विहानैदेखि विरोध प्रदर्शन गर्दे वन्द गराएपछि जनजीवन प्रभावित बनेको हो । बन्दका कारण लामो तथा छोटो दूरीका सवारी साधन चलेका छैनन् । बजार, उद्योग कलकारखाना, विद्यालय सबै ठप्प छन् । यातायातका साधन नचलेपछि यात्रुहरु अलपत्र परेका छन् बन्दकर्ताहरु आक्रोशित हुँदै विरोध प्रदर्शन गरिरहेका छन् । सदरमुकाम गुलरियामा बाक्लो सुरक्षाकर्मी परिचालन गरिएको छ । आन्दोलन हिँसात्मक हुन नदिन प्रहरीले सर्तकता अपनाएको जिल्ला प्रहरी कार्यालय बर्दियाका प्रहरी उपरिक्षक भरतबहादुर वोहोराले वताए ।"
स्ववियु निर्वाचन माग गर्दे सर्वोच्चमा रिट,"काठमाडौं : स्ववियु निर्वाचनको माग गर्दै आयुर्वेद क्याम्पस कीर्तिपुरमा अध्ययनरत एक विद्यार्थीले मंगलबार सर्वोच्च अदालतमा रिट दायर गरेका छन् । निर्वाचन आयोगको परिपत्रका कारण त्रिभुवन विश्वविद्यालयबाट घोषित स्ववियु निर्वाचन अनिश्चित देखिएको भन्दै आयुर्वेद क्याम्पस कीर्तिपुरमा पूर्व निर्धारित तालिका अनुसार चैत १ गते गर्न आदेशको मागसहित अर्घाखाँची, मरेङ्ग स्थायी घर रहेका उक्त क्याम्पसमा स्नातक दोस्रो बर्षमा अध्ययनरत विद्यार्थी लोचन आचार्यले रिट दायर गरेका हुन् । निर्वाचन आयोगले त्रिभुवन विश्वविद्यालय शिक्षाध्यक्षको कार्यालयलाई निर्वाचन आचासंतिहा कार्यान्वयनका लागि भन्दै एक पत्रमार्फत निर्वाचन रोक्न भनेपछि अन्यौल सिर्जना हुँदै आएको छ । आयोगको पत्रमा विश्वविद्यालय, विद्यालय व्यवस्थापन समिति र नेपाल सरकारको स्वामित्वमा रहेको पेशागत संघ संगठनहरुको पुर्व निर्धारित कार्यतालिका बाहेकको निर्वाचन नगर्न, नगराउन नेपाल सरकारलाई निर्देशन दिने व्यहोरा उल्लेख छ । तर आयोगको पत्र अगावै घोषित भएको निर्वाचन रोक्न बाधा नरहे पनि क्याम्पस तयार नदेखिएको भन्दै निर्धारित मितिमा निर्वाचनका लागि अन्तरिम आदेशको माग गरिएको छ । स्ववियु निर्वाचन नहुँदा क्याम्पसको शैक्षिक विकास एवम् रचनात्मक क्रियाकलापमा आघात पुग्ने जिकिर आचार्यको छ । यसैगरी तोकिएकै समयमा स्ववियू निर्वाचन माग गर्दै सोमबार प्रदर्शनीमार्गस्थित आरआर क्याम्पसका विद्यार्थी तपेन्द्रबहादुर शाहीले पनि रिट दायर गरेका थिए ।"
एमाले सिध्याउन सप्तरी घटना : भुसाल,"घोराहीः नेकपा एमालेका केन्द्रीय उपमहासचिव धनश्याम भुसालले शान्ति भाड्ने तत्वलका कारण सप्तरीको घटना घटेको वताएका छन। नेपालमा शान्ति नचाहाने, राष्ट्रिय तथा अन्तराष्ट्रिय शक्तिले सप्तरी घटना घटाएको उनले दावी गरे। प्रेस चौतारी दाङले मंगलबार घोराहीमा आयोजना गरेको पत्रकार सम्मेलनमा बोल्दै यस्तो वताएका हुन। भुसालले उक्त घटनालाई २०६४ मा माओवादीलाई सिध्याउने गरी गौर हत्याकाण्ड घटाए जस्तै नेकपा एमालेलाई पनि मधेसबाट सिध्याउने मनसायाले घटाइएको जिकिर गरे। उनले सोमबार सप्तरीको गोली काण्डलाई गौर हत्याकाण्डको निरन्तरता र निर्वाचन हुन नदिने खेल भएको टिप्पनी गरे। एमालेले संयमता अपनाउदै २७ गतेदेखि पुनः मेचीमहाकाली अभियानलाई अघि वढाउने उनले वताए। हिमाल, पहाड र तराईलाई एकतावद्ध बनाउने उदेश्यले एमालेले मेचीमहाकाली अभियान थालनी गरेको जानकारी दिए। सप्तरीमा भएको घटना एमाले लक्षित भएको भनिए पनि नेपाली जनतालाई एकतावद्ध गर्ने र राष्ट्रियताको पक्षमा काम गर्ने सबै खाले शक्ति माथि भएको उनको दावी छ।"
सप्तरीमा मधेसी मोर्चाले आतंक फैलायो : एमाले,"काठमाडौं : एमालेले मेचीमहाकाली राष्ट्रिय अभियानमा सोमबार मधेसी मोर्चाले सप्तरीमा आतंक सिर्जना गरेको आरोप लगाएको छ। मंगलबार पार्टी मुख्यालय धुम्बाराहीमा विशेष पत्रकार सम्मेलनपछि सार्वजनिक गरेको विज्ञप्तिमा मधेसी मोर्चाले सप्तरी जिल्लामा आतंक सिर्जना गरेको आरोप एमालेले लगाएको हो। उसले मोर्चाको आतंकपूर्ण र अराजक स्थितिमा पनि सुरक्षाको स्थिति अथक बनाउन सुरक्षाकर्मीले निर्वाह गरेको भूमिकाका लागि भने धन्यवाद दिएको छ। एमालेले पत्रकार सम्मेलनमा सार्वजनिक गरेको विज्ञप्तिमा भनिएको छ, सप्तरी जिल्ला समेतका स्थानमा मधेसी मोर्चाद्वारा सिर्जित आतंकपूर्ण र अराजक स्थितिमा पनि सुरक्षाको स्थिति बनाइ राख्न अथक प्रयत्न गर्ने पार्टी कार्याकर्ता तथा सुरक्षाकर्मीलाई धन्यवाद दिन चाहन्छौँ। एमालेले सप्तरी गोली काण्डलाई मधेसी मोर्चाको विध्वंशको संज्ञा दिएको छ। जनताको व्यापक सहभागिता साथ अगाडि बढिरहेको अभियानमा यही २३ गते राजविराजमा संयुक्त मधेसी मोर्चासम्बन्ध उदण्ड मानिसले बाधा अवरोध सिर्जना गरी विध्वंशपूर्ण घटना गराएका छन्, विज्ञप्तिमा भनिएको छ। अभियान झापाबाट मोरङ हुँदै सुनसरीको इनरुवामा आइपुग्दा मधेसी मोर्चाका उच्छृंखल मानिसले अभियानमा संलग्न गाडीमा ढुंगा प्रहार गरेको आरोप लगाउदै एमालेले अभियान संयमका साथ अगाडि बढेको दाबी गरेको छ। अभियानप्रति लाखौँ जनताले देखाएको सहभागिता र ऐक्यबद्धताबाट अत्तालिएकाहरूले सप्तरीसम्म आइपुग्दा अभियानमा हिँडिरहेका गाडीमा जुत्ता हान्ने, कालो झण्डा देखाउने, कार्यक्रमस्थलमा आक्रमण गर्न खोज्ने जस्ता क्रियाकलाप गरे, विज्ञप्तिमा भनिएको छ। एमालेको विज्ञप्ति जस्ताको तस्तै १ यही फागुन २१ गते झापा जिल्लाको काकडभिट्टाबाट उत्साहका साथ शुरु भएको मेचीमहाकाली राष्ट्रिय अभियानमा हिजो फागुन २३ गते सप्तरी जिल्लाको राजविराजमा आइपुग्दा सम्म देखिएको व्यापक जनसहभागिता तथा समर्थनबाट हाम्रो पार्टी अत्यन्त उत्साहित बनेको छ । राष्ट्रिय एकता, अखण्डता, स्वाभिमान, संविधान कार्यान्वयन, सामाजिक सद्भाव र समृद्धिका पक्षमा देखा परेको यो जनलहरप्रति सम्मान व्यक्त गर्दै हाम्रो पार्टी त्यसमा सहभागी जनसमुदायमा हार्दिक धन्यवाद ज्ञापन गर्दछ । कार्यक्रमको सफलताका निम्ति विभिन्न किसिमले सहयोग गर्नुहुने सबैप्रति हार्दिक धन्यवाद दिन चाहन्छौं । सप्तरी जिल्ला समेतका स्थानमा मधेसी मोर्चाद्वारा सिर्जित आतंकपूर्ण र अराजक स्थितिमा पनि सुरक्षाको स्थिति बनाई राख्न अथक प्रयत्न गर्ने पार्टी कार्यकर्ता तथा सुरक्षाकर्मीहरूलाई धन्यवाद दिन चाहन्छौं । जनताको व्यापक सहभागिताका साथ अगाडि बढिरहेको अभियानमा यही २३ गते राजविराजमा संयुक्त मधेसी मोर्चासम्बद्ध उदण्ड मानिसहरूले बाधाअवरोध सिर्जना गरी विध्वंशपूर्ण घटना गराएका छन् । अभियान झापाबाट मोरङ हुँदै सुनसरीको इनरुवामा आइपुग्दा मधेसी मोर्चाका उच्छृंखल मानिसले अभियानमा संलग्न गाडीमा ढुंगा प्रहार गरेका थिए । तर पनि, हामी संयमका साथ अगाडि बढ्यौं । अभियानप्रति लाखौँ जनताले देखाएको सहभागिता र ऐक्यबद्धताबाट अत्तालिएकाहरूले सप्तरीसम्म आइपुग्दा अभियानमा हिँडिरहेका गाडीमा जुत्ता हान्ने, कालो झण्डा देखाउने, कार्यक्रमस्थलमा आक्रमण गर्न खोज्ने जस्ता क्रियाकलाप गरे । तर पनि हाम्रो पंक्तिले संयमता नै प्रदर्शन गयो । २ अभियानका कार्यक्रमको तयारीको सिलसिलामा मधेसी मोर्चा सम्बद्ध मानिसहरूले फागुन २१ गतेदेखि नै राजविराजमा नेकपा (एमाले) का कार्यकर्ताहरूमाथि आक्रमण गर्ने, तुलव्यानर च्यात्ने, सामान लुट्ने जस्ता क्रियाकलाप गरेका थिए । त्यसो नगर्न र लोकतन्त्रमा शान्तिपूर्ण एवं बैधानिक रूपमा आफ्ना विचारहरू राख्ने, सभासम्मेलन आयोजना गर्ने, संगठन बनाउने जस्ता संविधान प्रदत्त अधिकार र कानुनी शासनको सम्मान गर्न हामीले मधेसी मोर्चाका केन्द्रीय तथा स्थानीय नेताहरूलाई समेत आग्रह गरेका थियौं । नेकपा (एमाले) को अभियानमा कुनै पनि किसिमको बाधाव्यवधान हुन नदिन सरकार र प्रशासनलाई समेत आग्रह गरेको थियौं । संविधान, विश्वव्यापी लोकतान्त्रिक अभ्यास र मानव अधिकारका मान्यता अनुरूप देशको प्रमुख प्रतिपक्षी दल नेकपा (एमाले) ले शान्तिपूर्ण अभियान चलाउँदा त्यसलाई विथोल्न धम्की दिने, रोक्नका लागि त्रास फैलाउने, नेताकार्यकर्तामाथि आक्रमण गर्ने, उनीहरूलाई कालोमोसो दलेर अपमान गर्ने, सवारी साधन तोडफोड गर्ने, ठाउँठाउँमा विस्फोटक पदार्थ राखेर आतंक सिर्जना गर्ने, कार्यक्रममा सहभागी नहुनका लागि घरघरमा पुगेर धम्क्याउने जस्ता निन्दनीय कामहरू मधेसी मोर्चाका कार्यकर्ता भनिनेहरूबाट भए । कार्यक्रमस्थलमा पुग्ने बाटोका विभिन्न स्थानमा बमसमेत राखिएकोमा सुरक्षाकर्मीहरुले निस्क्रिय पारेका थिए । स्थिति सामान्य होस् भन्ने आशयका साथ हामीले पूर्व निर्धारित राजविराजको रंगशालामा सभा गर्ने र राजविराज प्रवेश गर्ने बाटो समेत परिवर्तन गरेका थियौं । तर, गजेन्द्रनारायण सिंह औद्योगिक क्षेत्रमा अभियान अन्तर्गत शान्तिपूर्ण सभा भइरहेको समयमा मधेसी मोर्चा सम्बद्ध मानिसहरूले बाहिरबाट ढुंगा हान्ने, गालीगलौज गर्ने, अमर्यादित नाराबाजी गर्ने र सुरक्षाकर्मीहरूमाथि ढुंगा, लाठी र पेट्रोल बम प्रहार गर्ने जस्ता आततायी कार्य गरे । सभा सम्पन्न भएर अभियानमा सहभागी पार्टीका नेता र कार्यकर्ताहरू राजमार्गतर्फ प्रस्थान गर्न लाग्दा घेरा हालेर आक्रमण गरेर नेतृत्वको सामूहिक हत्याको सुनियोजित प्रयाससमेत गरियो । यो नेपालको कुनै पनि भागमा कुनै पनि व्यक्ति र संगठनले शान्तिपूर्र्ण रूपमा सभासम्मेलनलगायतका गतिविधि गर्न पाउने नैसर्गिक अधिकारमाथिको निकृष्ट हमला हो । अभियानमा सहभागी नेकपा (एमाले) का कतिपय कार्यकर्ताहरू ढुंगा लागेर घाइते भएका छन् र ५० भन्दा बढी गाडीमा क्षति पुगेको छ र आधा दर्जन मोटरबाइकमा आगो लगाइएको छ । यसो गर्नेहरूले सभ्य समाज, लोकतान्त्रिक मूल्य र मानव अधिकारका मान्यताको खिल्ली उडाएका छन् । उनीहरूको त्यस्तो क्रियाकलापको परिणाम मोर्चाको राजविराजमा तीन जनाको ज्यान गएको छ र कतिपय घाइते भएका छन् । राजविराज घटना मधेसी मोर्चासम्बद्ध मानिसहरुको जघन्य अपराधिक प्रबृत्ति र कामको कारणबाट भएकोले यसबाट उत्पन्न सम्पूर्ण परिणामको जिम्मेवारी मधेसी मोर्चाले लिनुपर्छ । ३ आज फागुन २४ गते फेरि मधेसी मोर्चासम्बद्ध मानिसहरूले राजविराजमा अभियानको सभास्थलमा आगजनी गरेका छन्, सप्तरी र सिरहाको लाहानमा नेकपा (एमाले) का पार्टी कार्यालयमा आगजनी गरेका छन् । सप्तरी स्थानीय शान्ति समितिको कार्यालयमा आगजनी गरेका छन् । धनुषामा हाम्रा पार्टीका नेताकार्यकर्तालाई जिल्ला खाली गर्न धम्की दिइएको छ । रौतहटमा नेकपा (एमाले) का कार्यकर्तालाई कालोमोसो दलेका छन् र अरु कतिपय स्थानमा आतंक सिर्जना गर्ने दुस्प्रयास भएको छ । यो सबै नेपाली जनताबाट निर्वाचित सार्वभौम संविधानसभाले बनाएको नेपालको संविधानलाई कार्यान्वयन हुन नदिने, देशमा सामाजिक सद्भाव, एकता, शान्ति, स्थायित्व र विकास हुन नदिने, नेपाली जनतालाई आफ्नो भाग्यभविष्यको फैसला आफैँ गर्न नदिने षड्यन्त्र हो । लोकतन्त्रमा अपरिहार्य निर्वाचनको स्थितिलाई विथोल्दै बाह्य चलखेल निम्त्याउने र देशका राजनीतिक दलहरूका बीच द्वन्द्व सिर्जना गर्ने दुराशयबाट राजविराजको निन्दनीय घटना गरिएको छ । मधेसी मोर्चा सम्बद्ध दलहरूले संस्थागत रूपमै खुलेआम उक्त प्रकारको क्रियाकलाप गर्नुका साथै हाम्रो शान्तिपूर्ण र अनुशासित कार्यक्रममाथि आक्रमण गर्ने कामलाई हामीले गम्भीर रूपमा लिएका छौँ । राजनीतिक, सैद्धान्तिक र कार्यक्रमिक रूपले कुनै हालतमा प्रतिस्पर्धा गर्न नसकेपछि र जनताको साथ नपाउने भएपछि तथा तराईमधेसमा फैलाइएका भ्रम नेकपा (एमाले) ले यस अभियानमार्फत चिर्छ भन्ने त्रासले सुनियोजित रूपमा राजविराज घटना मञ्चन गराइएको छ र मानिसहरुको ज्यान लिइएको छ । शान्तिपूर्ण कार्यक्रम बिथोल्न प्रयोग क्रम हुनेक्रममा भएको मानवीय क्षतिको सम्पूर्ण जवाफदेही मोर्चा नै हुनुपर्दछ । यस्ता आततायी घटनाको निष्पक्ष रुपमा छानबिनका लागि सम्बद्ध निकायहरुको गम्भीर ध्यानाकर्षण गर्दछौँ । सुरक्षा प्रबन्ध थप व्यवस्थित गरेर परिस्थितिलाई सामान्यीकरण गर्नुपर्नेमा सप्तरी जिल्ला प्रमुख जिल्ला अधिकारी, नेपाल प्रहरी र सशस्त्र प्रहरी बलका प्रमुखहरुलाई फिर्ता बोलाउने गृहप्रशासनको निर्णयले अझ आशंका बढाएको छ । सुरुदेखि नै गृहमन्त्रीले अभियानप्रति प्रदर्शन गरेको आपत्तिजनक रबैया र भूमिकाको पृष्ठभूमिमा हेर्दा उहाँले यसको जवाफदेहिताबाट उन्मुक्ति पाउने अवस्था छैन । ४ नेपालको संविधान र लोकतान्त्रिक व्यवस्था अनुरूप २०७४ साल वैशाख ३१ गते स्थानीय निर्वाचनको मिति घोषणा भइसकेको र २०७४ साल मंसिर महिनासम्म प्रादेशिक र केन्द्रीय निर्वाचन भइसक्नुपर्ने स्थितिलाई विथोलेर देशलाई अन्योल, अनिश्चय, द्वन्द्व र संकटमा धकेल्ने दुराशयका साथ नेकपा (एमाले) को शान्तिपूर्ण कार्यक्रममा आक्रमण गरिएको छ । यस्तो दुराशययुक्त कुकृत्यमा पर्दा हाल्न नेकपा (एमाले) का कार्यकर्ताहरूले मधेसी मोर्चाका मानिसहरूलाई ढुंगा हानेको र नेकपा (एमाले) को कारण घटना भएको जस्ता दुस्प्रचारको हामी खण्डन गर्दछौं । राजविराज घटना नेपाली समाजको सद्भाव र एकतालाई ध्वस्त गर्दै देशलाई संकटपूर्ण बनाउने सुनियोजित षडयन्त्र हो भन्ने कुरा तथ्य र घटनाक्रमले स्पष्ट पारिसकेका छन् । राजविराजलगायतका स्थानमा आगजनी, ढुंगामुढा गर्ने, पार्टी कार्यालयमा आगो लगाउने, राजनीतिकर्मीहरूलाई धम्क्याउँदै उनीहरूको अधिकारमा प्रहार गर्ने जस्ता कानून र मानव अधिकार विरोधी कार्यमा संलग्न हुनेहरूलाई कानूनको दायरामा ल्याउन तथा शान्तिसुरक्षाको स्थिति कायम गर्दै जनताको जीउधनको सुरक्षा सुनिश्चित गर्न नेकपा (एमाले) नेपाल सरकार समक्ष जोडदार माग गर्दछ । राजविराज घटनाको यथार्थ छानविन गरी सत्यतथ्य सार्वजनिक गर्न सरकार एवं राष्ट्रिय मानवअधिकार आयोगलाई आग्रह गर्दछौं । राजनीतिक दलका शान्तिपूर्ण कार्यक्रममा आक्रमण गर्ने कार्यलाई गम्भीर रूपमा लिन र यस्ता क्रियाकलापको निन्दा र भत्र्सना गर्न हामी देशका सबै जिम्मेवार राजनीतिक दलहरूलाई आव्हान गर्दछौं । देशको समग्र राजनीतिक स्थितिको गम्भीर विश्लेषण तथा राजनीतिक समीक्षा पश्चात् नेकपा (एमाले) ले विभिन्न समसामयिक राजनीतिक विषयमा आफ्ना धारणा यथोचित समयमा सार्वजनिक गर्नेछ । ५ पछिल्लो विकसित परिस्थितिका कारण उत्पन्न संवेदनशीलतालाई विचार गरी हामीले आज फागुन २४ गतेदेखि २५ र २६ गते तीन दिन अभियानको कार्यक्रम स्थगित गरेका छौं । तर, फागुन २७ गते हेटौँडाबाट हाम्रा अगाडिका कार्यक्रम यथावत् सञ्चालन हुनेछन् र तिनको विस्तृत विवरण छिट्टै सार्वजनिक गरिनेछ । ती कार्यक्रममा उत्साहका साथ सहभागी हुन नेकपा (एमाले) का सदस्य र शुभेच्छुक तथा सम्पूर्ण जनसमुदायमा हार्दिक आव्हान गर्दछ । ईश्वर पोखरेल महासचिव"
चुनावपछि सिंहदरबार गाउँगाउँमा : प्रधानमन्त्री,"चरिकोटः प्रधानमन्त्री पुष्पकमल दाहाल 'प्रचण्ड'ले स्थानीय निकायको निर्वाचन पछि सिंहदरबारको अधिकार गाउँगाउँमा आउने बताएका छन् । उनले स्थानीय निकायको निर्वाचन निर्धारित समयमै हुने दावी गर्दै सबैलाई निर्वाचनमा होमिन आग्रह समेत गरे। दोलखाको घ्याङसुकाठोकर५ मा रहेको काकलिङ उद्घाटन समारोहलाई मंगलबार सम्बाेधन गर्दै प्रधानमन्त्री दहालले जनतालाई अधिकार सम्पन्न बनाउनका लागि पनि स्थानीय निकाय निर्वाचन आवश्यक रहेको बताए । उनले जस्तोसुकै मुल्य चुकाएर पनि निर्वाचन गराएरै छोड्ने प्रतिवद्धता समेत व्यक्त गरे । उनले सिंहदरबारबाट शासन चलाउन चाहने केही व्यक्तिले अहिले स्थानीय निकायको निर्वाचन नचाहेको बताउदै त्यस्ता व्यक्तिलाई समाजबाटै बहिष्कार गर्न आवश्यक रहेको बताए । देश गम्भीर मोडमा पुगेको बताउदै निर्वाचन विना देशले निकास नपाउने आफ्नो ठम्याइ रहेकोले पनि पहिलो प्राथमिकतामा स्थानीय निकायको निर्वाचन नै रहेको उनकाे भनाइ छ । निर्वाचन आयोगलाई १० अर्ब रुपैयाँ बजेट विनियोजन गरिसकेको र स्थानीय तहको संख्या निर्धारण समेत गरिसकेकाले निर्वाचन रोकिनु पर्ने कुनै कारण नरहेको दहालले जिकिर गरे । भावुक देखिएका प्रधानमन्त्रीले कुनै पनि दलको विरोध गरेनन् । उनले मधेसमा घटेको घटनाप्रति दुःख व्यक्त गर्दै मृतकका परिवारलाई उचित क्षतिपूर्ति दिने र घाइतेलाई निशुल्क उपचार गर्ने घोषणा गरे । यसैबीच प्रधानमन्त्री दाहालले सुकुम्बासी भुकम्प पीडितलाई घडेरी किन्नको लागि एक लाख रुपैयाँ दिने घोषणा गरेका छन् । यस विषयमा पुननिर्माण प्राधिकरणसँग सहमति भइसकेको बताउँदै जग्गा नभएकै कारण घर बनाउन बञ्चित भएकालाई यस बाट ठूलो राहत मिल्ने प्रधानमन्त्री दाहालको भनाइ छ। आफू हिमाल, पहाड र मधेसलाई मिलाएर निर्वाचन गराउने पक्षमा रहेको बताउदै मधेसवादी दलहरु पनि निर्वाचनको पक्षमा रहेको जानकारी दिएका छन् । मधेसवादी दलहरुसँग छलफल गरी समस्याको समधान निकाल्ने बताउदै इतिहासमै पहिलो पटक मधेशी, जनजाती, महिला र दलितले अधिकार प्राप्त हुने अवसर आउन लागेकोले कुनै पनि समुदाय यो निर्वाचन बाट टाढा हुन नहुने तर्क राखेका छन् । बौद्धमार्गीको प्रमुख धार्मिक स्थलको रुपमा स्थापना भएको काकलिङ स्थानीयहरुको सहयोगमा निर्माण भएको हो । नेपाली सेनाको हेलिकप्टर चढेर काकलिङ उद्घाटन गर्न घ्याङसुकाठोकर पुगेका प्रधानमन्त्री प्रचण्डको स्वागत गर्न उल्लेख्य सङ्ख्यामा स्थानीयहरु उपस्थित भएका थिए ।"
सप्तरी गोली काण्डको न्यायिक छानबिन गर्न बाबुरामको माग,"काठमाडौं : बाबुराम भट्टराई नेतृत्वको नयाँ शक्ति, नेपालले सोमबार सप्तरीमा प्रहरीको गोली लागेर तीन जनाको मृत्यु भएको घटनाको न्यायिक छानबिन हुनुपर्ने माग गरेको छ। मंगलबार विज्ञप्ति सार्वजनिक गर्दै पूर्वप्रधानमन्त्री समेत रहेका संयोजक भट्टराईले घटनाको छानबिन गर्न माग गरेका हुन्। हामी सप्तरीको दुःखद् घटनामा ज्यान गुमाउनेप्रति श्रद्धाञ्जलि, मृतकका परिवारप्रति समवेदना र घाइतेको शीघ्र स्वास्थ्यलाभको कामना गर्दछौं, बाबुरामको विज्ञप्तिमा भनिएको छ, घटनाको उच्चस्तरीय न्यायिक छानबिन गरी दोषीलाई कारवाही गर्न हामी जोडदार माग गर्दछौं। बाबुरालमे नयाँ शक्ति पार्टी, नेपाल सबैखाले अतिवादको विपक्षमा भएको बताउद देशभक्तिसहितको राष्ट्रिय एकता आवश्यक भएको बताएका छन् । हामी राजनीतिक सहमति, राजनीतिक बिश्वास र सहकार्यको पक्षमा छौं। हामी समावेशी विकास र सम्बृद्धिको पक्षमा छौं। हामी हिमाल, पहाड र तराई मधेसलाई भावनात्मक एकतामा बाध्न चाहान्छौं। यसर्थ नै हाम्रो आह्वान छ कि असमझदारी, टकराव र विभाजनलाई कहि कतैबाट प्रोत्साहित नगरौं, विज्ञप्तिमा भनिएको छ।"
राप्रपाद्वारा सप्तरी गोली काण्डको निन्दा,"काठमाडौं : राष्ट्रिय प्रजातन्त्र पार्टी (राप्रपा) ले सोमबार सप्तरीमा भएको गोली काण्डको निन्दा गरेको छ। अध्यक्ष कमल थापाले मंगलबार विज्ञप्ति सार्वजनिक गर्दै तीन जनाको ज्यान जाने गरी भएको घटनाको निन्दा गरेका हुन्। थापाले निहित राजनीतिक स्वार्थ पूर्तिका लागि अरुलाई होच्याउने, उत्तेजित तुल्याउने र हिंसा भड्काउने काम गलत भएको उल्लेख गरेका छन्। सप्तरीमा हिजो भएको झडपमा प्रहरीको गोली लागेर तीन प्रदर्शनकारीको मृत्यु भएको तथा दर्जनौ घाइते भएको समाचारले स्तब्ध भएको छु, कमल थापाले सार्वजनिक गरेको विज्ञप्तिमा भनिएको छ, उक्त घटना दुखद र निन्दनीय छ। अध्यक्ष थापाले झडपमा ज्यान गुमाएकाको दिवंगत आत्माको चीरशान्तिको कामना गर्दै घाइतेको शीघ्र स्वास्थ्यलाभको कामना समेत गरेका छन्। सँगै उनले घटनाको छानबिन गरी तत्काल सत्य तथ्य सार्वजनिक गर्न सरकारसँग माग पनि गरेका छन्। आफ्नो राजनीतिक विचार र मान्यता अनुरुप कार्यक्रम गर्ने अधिकार प्रत्येक व्यक्ति र दललाई संविधानले नै सुनिश्चित गरेको छ, तर त्यस्तो अधिकारको प्रयोग शान्तिपूर्ण र अरुको अधिकार हनन् नहुने गरी गर्नु प्रजातन्त्रको नैसर्गिक मान्यता हो, विज्ञप्तिमा भनिएको छ, निहित राजनीतिक स्वार्थ परिपूर्तिका लागि अरुलाई होच्याउने, उत्तेजित तुल्याउने र हिंसा भडकाउने काम सर्वथा उपयुक्त होइन। अध्यक्ष थापाले जारी गरेको विज्ञप्तिमा परिस्थितिलाई थप जटिल हुन नदिन संयमको निमित्त पनि सबै पक्षमा अपिल गरिएको छ। विज्ञप्तिमा निर्वाचनको पूर्वसन्ध्यामा शान्ति, सुरक्षा र स्थिरता कायम गर्न सरकारले अविलम्ब प्रभावकारी कदम चाल्ने अपेक्षा समेत थापाले गरेका छन्।"
संघीय गठबन्धनले गर्यो नेपाल बन्दसहित आन्दोलनका कार्यक्रम घोषणा,"काठमाडौं : संघीय गठबन्धनले सप्तरी घटनाको विरोध स्वरुप नेपाल बन्दसहितका आन्दोलनका कार्यक्रमको घोषणा गरेको छ । मंगलबार संघीय समाजवादी फोरमको कार्यालय तीनकुनेमा बसेको गठबन्धनको बैठकले नेपाल बन्दसहितका विरोधका कार्यक्रम सार्वजनिक गरेको हो । मोर्चाको भर्खरै सकिएको बैठकले फागुन २६ गते ७५ जिल्लाकै सदुरमकाममा विरोध प्रदर्शन र सभा गर्ने, फागुन २७ गते नेपाल बन्द गर्नेलगायतका आन्दोलनका कार्यक्रम घोषणा गरेको हो । त्यसैगरी मोर्चाले कुटनीतिक पदाधिकारीसँग सप्तरी घटनाको पूर्ण विवरण पेश गरेर छलफल गर्ने, संसदमा रहेका गठबन्धन अन्तर्गतका मधेसवादी दललाई सरकारलाई दिएको समर्थन फिर्ता लिन सात दिने अल्टिमेटम दिनेलगायतका निर्णय गरेको छ। गठबन्धनको बैठक सकिएलगत्तै संयुक्त लोकतान्त्रिक मधेसी मोर्चाको बैठक सुरु भएको छ।"
स्थानीय निर्वाचन कुनै हालतमा रोकिदैन : प्रधानमन्त्री प्रचण्ड,"दाेलखा : प्रधानमन्त्री पुष्पकमल दाहाल प्रचण्ड ले स्थानीय निर्वाचन कुनै हालतमा नरोकिने बताएका छन्। मंगलबार दोलखामा आयोजित एक कार्यक्रममा बोल्दै प्रधानमन्त्री प्रचण्डले भने, स्थानीय निकायको चुनाव कुनै पनि हातलमा रोकिदैन। त्यसैगरी सोमबार सप्तरीमा भएको घटनाप्रति दुःख व्यक्त गर्दै प्रधानमन्त्री प्रचण्डले मधेसको समस्या समाधानका लागि मंगलबार साँझ मन्त्रिपरिषद् बैठक बस्ने र मधेसी मोर्चासँग ठोस छलफल गर्ने समेत जानकारी गराएका छन्। सप्तरीमा हिजोको अप्रिय घटनाप्रति सरकार दुःखी छ, मधेसको समस्या समाधानका लागि आज मन्त्रिपरिषद् बैठक बस्नेछ, प्रधानमन्त्री प्रचण्डले भने, सप्तरी घटनाप्रति सरकार गम्भीर छ, यो विषयमा मधेसी दलसँग समेतर गम्भीर छलफल हुन्छ। प्रधानमन्त्री प्रचण्डले सप्तरी घटनाका मृतकका परिवारलाई क्षतिपूर्ति दिने र घाइतेको उपचारका लागि सरकारले निर्देशन दिइसकेको समेत जानकारी दिए।"
चुनाव गर्न सहमतीय सरकार आवश्यकः पौडेल,"दमौलीः नेपाली कांग्रेसका वरिष्ठ नेता रामचन्द्र पौडेलले चुनावका लागि राष्ट्रिय सहमतिको सरकार गठन गर्नुपर्ने माग गरेका छन् । रिपोटर्स क्लबले दमौलीमा गरेको पत्रकार भेटघाट कार्यक्रममा बोल्दै उनले राष्ट्रिय सहमतिको सरकार गठनका लागि हदैसम्म लचक बन्नुपर्ने बताए । 'मधेसको समस्या समाधान नगरी चुनावमा जान सकिन्न,' उनले भने, 'यसका लागि राष्ट्रिय सरकार गठन गरेरै भए पनि चुनाव गराउनुपर्छ ।' अहिले मधेसमा देखिएको द्वन्द्वले देशमा झनै दुर्घटना निम्त्याउन लागेको भन्दै उनले निकासका लागि मधेसी र अन्य पार्टीहरुलाई पनि सरकारमा ल्याउनु पर्ने धारणा व्यक्त गरे । सहमतीय सरकारको आवश्यकता देखेका पौडेलले त्यसको नेतृत्व कसले गर्ने नि ? भनी सोधिएको प्रश्नमा भने प्रष्ट जवाफ दिएनन् । उनले भने 'अहिले जसको माग छ उसकै नेतृत्वमा सरकार बनाउनुपर्छ,' । उनले यस विषयमा पार्टीमा छलफल भै नसकेकोे बताए ।"
सप्तरी गोलीकाण्डमा अमेरिकाको चासो,"काठमाडौं: सप्तरीमा गोलीकाण्डबाट तीन जनाको मृत्युबारे संयुक्त राज्य अमेरिकाले गम्भीर चिन्ता व्यक्त गरेको छ। नेपालस्थित अमेरिकी दूतावासले मंगलबार विज्ञप्ति जारी गर्दै सप्तरीमा प्रदर्शनकारीहरूको ज्यान जाने गरी भएको घटनाप्रति चिन्ता व्यक्त गरेको हो। दूतावासले नेपाली सुरक्षा निकायलाई अधिकतम संयमता अपनाउन र आन्दोलनरत दलहरूलाई अहिंसात्मक रूपमा लोकतान्त्रिक प्रक्रियामा संलग्न रहन आग्रह समेत गरेको छ। विज्ञप्तिमा भनिएको छ, 'राजनीतिक विचार शान्तिपूर्ण रूपमा व्यक्त गर्ने हक समावेशी लोकतन्त्रको मूल अङ्ग हो, तर राजनीतिक बहसमा हिंसाले स्थान पाउनु हुँदैन। नेपाली जनताले आफ्ना लोकतान्त्रिक अधिकार व्यक्त गर्दै गर्दा हामी नेपाली सुरक्षा निकायलाई अधिकतम संयम अपनाउन आग्रह गर्दछौँ। त्यसैगरी सबै प्रदर्शनकारी र दलहरूलाई अहिंसात्मक रूपमा लोकतान्त्रिक प्रक्रियामा संलग्न रहन आग्रह गर्दछौं।' अमेरिकी दूतावास, काठमाडौँको वक्तव्य नेपालीमा: :      : :     ()  ,  यस्तै दूतावासले नेपाल नेपाली जनता र नेपाल सरकार ऐतिहासिक स्थानीय निर्वाचनको तयारीमा जुटेकोप्रति उत्साह व्यक्त गर्दै संविधान कार्यान्वयन गर्न र मुलुकका सबै स्थानमा उत्तरदायित्व तथा जवाफदेहिता सुनिश्चित गर्न सरकार र दललाई विज्ञप्ति मार्फत आग्रह गरेको छ। नेपाली जनता लोकतान्त्रिक मार्गमा अगाडि बढ्दै गर्दा अमेरिका सबै नेपालीहरूसँग सहकार्य गर्न अमेरिका प्रतिबद्ध रहेको दूतावासले जनाएको छ।"
मधेसी मोर्चाका कार्यकर्ताद्वारा लहानमा एमाले पार्टी कार्यालयमा तोडफोड,लहानः सप्तरी घटनाको विरोधमा प्रदर्शनमा उत्रिएका मधेसी मोर्चाका कार्यकर्ताहरुले सिरहाको लहानमा एमाले पार्टी कार्यालयमा तोडफोड गरेका छन्। लहान नगरपालिका१ मा रहेको एमाले लहान नगर पार्टी कार्यालयमा मोर्चाका कार्यकर्ताहरुले मंगलबार बिहान आगजनी तथा तोडफोड गरेको प्रहरीले जनाएको छ। मोर्चाका कार्यकर्ताहरुले कार्यालयभित्र रहेका फर्निचर र कागजपत्र बाहिर ल्याएर आगजनी गरेको एमाले जिल्ला सचिव योगेन्द्र सिंहले जानकारी दिए। कार्यालयमा कोही नभएको मौका छोपेर मधेसी मोर्चाका कार्यकर्ताहरुले लहान नगर कार्यालयमा तोडफोड र आगजनी गरेको सिंहले जानकारी दिए। सोमबार सप्तरीको राजविराजस्थित औद्योगिक क्षेत्रमा प्रहरीसँगको दोहोरो झडपमा मोर्चाका तीनजना कार्यकर्ताको मृत्यु भएपछि मंगलबार बिहानैदेखि प्रदर्शनमा उत्रिएका छन्। मोर्चाले आह्वान गरेको बन्दका कारण सिरहाको जनजीवन पनि प्रभावित भएको छ। बिहानैदेखि मोर्चाका कार्यकर्ताहरु प्रदर्शनमा उत्रिएका छन्।
सप्तरी घटनाको विरोधमा बिहानैदेखि प्रदर्शन,"महोत्तरीः सप्तरी घटनाका कारण आक्रोशित संयुक्त लोकतान्त्रिक मधेसी मोर्चा महोत्तरीले सदरमुकाम जलेश्वर लगायत जिल्लाभरि नै मंगलबार बिहानैदेखि प्रदर्शन गरेका छन । मोर्चाका नेता कार्यकर्ताले मंगलबार बिहानैदेखि महोत्तरीको सदरमुकाम जलेश्वर, मटिहानी रामगोपालपुर, सम्सी, गौशाला, औरहीलगायत क्षेत्रमा पूर्णरुपमा बजार बन्द गरी चोकचोकमा टायर बालेर विरोध गरेका छन् । सदरमुकाममा मोर्चाका नेता कार्यकर्ताले मोटरसाइकल जुलुस समेत पर्दशन गरेका छन् । सदरमुकाम जलेश्वरको महेन्द्र, बसस्टेण्ड, नगरपालिका, खैरा, जिरोमाईल लगायत चोकमा टायर बालेरविरोध प्रदर्शन गरेर छन् । गोली काण्डपछि मोर्चाका नेता कार्यकर्ताले सोमबार साँझ पनि जिल्लाका विभिन्न ठाउँमा प्रर्दशन गरेका थिए । मोर्चाका कार्यकर्ताले सदरमुकाम जलेश्वरका सरकारी कार्यालय पनि बन्द गराएका छन् । जिल्ला प्रसाशन कार्यालय, जिल्ला विकास समितिको कार्यालय, मालपोत, नापी लगायतका कार्यालयमा पुगी सेवाग्राहीलाई बाहिर निकालेर कार्यालय बन्द गराएका हुन् । बन्दकै कारण जलेश्वर रंगशालामा सोमबारदेखि सुरु भएको जिल्ला स्तरीय ९ औं 'राष्ट्रपति रनिङ्ग सिल्ड' प्रतियोगिता समेत स्थगित भएको छ ।"
सरकारलाई दिएको समर्थन मधेसी मोर्चाले फिर्ता लियो,"काठमाडौ: संयुक्त लोकतान्त्रिक मधेसी मोर्चाले पुष्पकमल दाहाल नेतृत्वको सरकारलाई दिँदै आएको समर्थन फिर्ता लिएको छ ।मोर्चाका नेताहरूको सोमबार राति बसेको बैठकले दाहाल नेतृत्वमा साउन १९ गते गठित सरकारलाई दिँदै आएको समर्थन फिर्ता लिने निर्णय गरेको हो । यस सम्बन्धमा मंगलबार प्रधानमन्त्रीसँग औपचारिक भेट गरी लिखित पत्रसहित जानकारी गराउने मोर्चाले जनाएको छ । संघीय समाजवादी फोरम नेपालका अध्यक्ष उपेन्द्र यादवको अध्यक्षतामा बसेको बैठकले सोमबार दिउँसो सप्तरीको राजविराजमा भएको घटनाको समीक्षा गर्दै त्यसको सम्पूर्ण जिम्मेवार एमाले भएको निर्णय गरेको छ । राष्ट्रिय मधेस समाजवादी पार्टीका प्रवक्ता केशव झाले अन्नपूर्णसँग भने, हामीले सात महिनाअघि दाहाल सरकारलाई दिएको समर्थन मंगलबारबाट फिर्ता लिने भएका छौं । मोर्चाले सरकारलाई दिँदै आएको समर्थन फिर्ता लिएको जानकारी व्यवस्थापिका संसद्का सभामुख ओनसरी घर्तीमगरलाई पनि दिने भएको छ । मोर्चामा अहिले संघीय समाजवादी फोरम नेपाल, तराई मधेस लोकतान्त्रिक पार्टी, सद्भावना पार्टी, तराई मधेस सद्भावना पार्टी, राष्ट्रिय मधेस समाजवादी पार्टी, फोरम गणतान्त्रिक र सद्भावना पार्टी छन् । मोर्चाले सप्तरीमा भएको घटनामा चारजनाको निधन र दर्जनौं मधेसी गम्भीर घाइते भएकोमा मंगलबार र बुधबार दुई दिन तराई बन्दको घोषणासमेत गरेको छ । मोर्चाले सञ्जय मेहता, दिगम्बर यादव, पिताम्बरलाल मण्डल र आनन्द साहको हत्या र दर्जनौं घाइते भएकोमा दुःख व्यक्त गरेको छ । सरकारको यस्तो अलोकतान्त्रिक र गैरजिम्मेवारी कार्यप्रति मोर्चाले खेद व्यक्त गरेको छ । एमालेका केही शीर्ष नेताले मधेस र मधेसीविरुद्ध निरन्तर रूपमा रूखो व्यवहार गरेको, मधेसी समुदायलाई अपमानित गरेको र होच्याउने, भड्काउने तथा उत्तेजक अभिव्यक्ति दिँदै आएको भन्दै मोर्चाले सोमबारको घटना त्यसैको परिणाम भएको निष्कर्ष निकालेको छ । स्थगन होइन, फिर्ता लिनुहोस्: सरकार राजविराजमा तनाव बढेसँगै सोमबारै प्रधानमन्त्री पुष्पकमल दाहालले एमाले अध्यक्ष केपी शर्मा ओलीलाई टेलिफोनमार्फत मेचीमहाकाली अभियान तत्काल फिर्ता लिँदै राष्ट्रिय एकता, सहमति र सहकार्यमा आउन आग्रह गरेका थिए । प्रधानमन्त्रीको आग्रहलाई सकारात्मक रूपमा लिँदै ओलीले एमालेले राष्ट्र र जनताप्रति जिम्मेवारीका साथ निर्णय गर्ने जानकारी दिएका थिए । ओली र दाहालबीचको वार्तापछि बसेको एमाले स्थायी समिति बैठकले तीन दिनका लागि अभियान स्थगित गर्ने निर्णय गरेको छ । यसैबीच सत्ताको दोस्रो घटक कांग्रेस सभापति शेरबहादुर देउवाले प्रधानमन्त्री दाहाल र एमाले अध्यक्ष ओलीलाई मुलुकलाई सहज वातावरणतर्फ लग्न आग्रह गरेको जानकारी कांग्रेस स्रोतले दिएको छ । देउवाले सप्तरीमा सोमबार भएको घटनाप्रति दुःख व्यक्त गरेका छन् ।यसैबीच गृहमन्त्री विमलेन्द्र निधिले सप्तरीमा सोमबार दिउँसो भएको गम्भीर घटनालाई विशेष रूपमा ध्यान दिँदै अभियान फिर्ता लिन एमालेसँग आग्रह गरेका छन् । मेचीमहाकाली अभियान फिर्ता नै गर्नुहोस्, स्थगन होइन, निधिको भनाइ उद्धृत गर्दै प्रेस सल्लाहकार रामजी दाहालले अन्नपूर्णसँग भने । प्रत्युत्तरमा ओलीले समीक्षा गर्ने बताएका थिए । राष्ट्र, राष्ट्रियता र एकताको सवालमा मेची महाकाली अभियान के गर्ने भन्नेबारे समीक्षा गर्नेछु । अहिलेलाई तीन दिन स्थगित गरेका छौं, उनले भनेका थिए ।"
मधेसी मोर्चाले गर्यो शान्ति समितिको कार्यालयमा आगजनी,राजविराज : संयुक्त लोकतान्त्रिक मधेशी मोर्चा सप्तरीका कार्यकर्ताले राजविराज नगरपालिका६ स्थित स्थानीय शान्ति समितिको कार्यालयमा मंगलबार दिउँसो आगजनी गरेका छन् । कार्यालयको बोर्डलगायतका सामाग्रीहरु तोडफोड गर्दै मोर्चाका कार्यकर्ताले आगजनी गरेका हुन्। आगजनीबाट कार्यालयभित्र रहेको फर्निचर सामग्रीलगायत कागजात जलेर क्षति पुगेको छ । स्थानीय शान्ति समितिको संयोजकमा हाल नेकपा (एमाले) का जिल्ला सदस्य निरञ्जन झा रहेका छन्।
बल प्रयोग नगर्न सुरक्षा प्रमुखलाई गृहमन्त्रीको निर्देशन,"काठमाडौं : हिजो दिउँसो सप्तरीमा प्रहरी र संयुक्त लोकतान्त्रिक मधेशी मोर्चाबीच झडपका क्रममा भएको मानवीय क्षतिको घटनापछि गृहमन्त्रालयले प्रमुख जिल्ला अधिकारीसहित जिल्लास्थित सुरक्षा निकायका प्रमुखलाई मन्त्रालयमा फिर्ता बोलाएको छ। प्रमुख जिल्ला अधिकारी उद्ववप्रसाद तिम्सिना, नेपाल प्रहरीका एसपी दिवेश लोहनी तथा सशस्त्र प्रहरीका एसपी जयबहादुर खड्का र नेपाल प्रहरीका डिएसपी दानबहादुर खड्कालाई मन्त्रालयमा बोलाउने निर्णय भएको हो। यसैबीच उपप्रधान एवं गृहमन्त्री बिमलेन्द्र निधिले तीनवटै सुरक्षा निकायका प्रमुखलाइ मंगलबार बिहान प्रहरी मुख्यालय नक्सालमा बोलाएर सप्तरीमा हिजो भएको मानवीय क्षतिको घटनाबारे जानकारी लिएका छन्। गृहमन्त्री निधिले बल प्रयोग नगरी स्थिति सामान्य अवस्थामा फर्काउन सुरक्षा निकायका प्रमुखलाई निर्देशन दिएका छन्। करिब डेढघण्टा लामो छलफलमा नेपाल प्रहरीका निमित्त प्रहरी महानिरीक्षक डा दिनेशचन्द्र पोखरेल, सशस्त्र प्रहरी महानिरीक्षक सिंहबहादुर श्रेष्ठ, राष्ट्रिय अनुसन्धानका प्रमुख दिलिप रेग्मी, नेपाल प्रहरीको कार्यविभाग प्रमुखसहित गृहमन्त्रालयका शान्ति सुरक्षा महाशाखा प्रमुख बालकृष्ण पन्थीलगायतको उपस्थिति रहेको थियो। त्यसक्रममा सुरक्षा निकायका प्रमुखले सोमबार र मंगलबार भएका घटनाबारे जानकारी गराएका थिए।"
सिमाना हेरफेर रोक्न सर्वोच्चमा रिट,काठमाडौं: निर्वाचन आचारसंहिता लागू भइसकेको अवस्थामा सरकारले अवैध रूपमा गाउँपालिका र नगरपालिकाको संख्या र सिमाना हेरफेर गरेको दाबीसहित सोमबार सर्वोच्च अदालतमा रिट निवेदन दायर गरिएको छ । स्थानीय तह पुनर्संरचना आयोगले दिएको प्रतिवेदनमा समेत हेरफेर गर्दै सरकारले आइतबार गाउँपालिका र नगरपालिकाको संख्या ७४४ पुर्याएको थियो । सरकारद्वारा बिनाआधार आफूखुसी आयोगको प्रतिवेदन चलाउने परिपाटीका कारण संवैधानिक आयोगको हैसियतमाथि नै गम्भीर प्रश्न खडा गरेको भन्दै अधिवक्ता चिरञ्जीवी रिजालले रिट दायर गरेका हुन् । निर्वाचन आचारसंहिता लागू भइसकेको अवस्थामा सरकारले गाउँपालिका र नगरपालिकाको संख्या र सिमाना हेरफेर गर्न नमिल्ने भन्दै उक्त कार्य बदर घोषित गर्न रिटमा माग गरिएको छ । आयोगले गएको पुस २२ गते स्थानीय तहको संख्या ७१९ हुनुपर्ने सुझावसहित सरकारलाई प्रतिवेदन बुझाएको थियो । सरकारले दुई नम्बर प्रदेशमा स्थानीय निकायको संख्या बढाएको थियो ।
राष्ट्रपति र पूर्वराजालाई एउटै मञ्चमा निम्ता,"परासी: चौधरी गु्रपले आयोजना गरेको कार्यक्रममा सहभागी हुन राष्ट्रपति विद्यादेवी भण्डारी र पूर्वराजा ज्ञानेन्द्र शाह मंगलबार नवलपरासीको दुम्कौली जाँदै छन् । देवचुली नगरपालिका२ दुम्कौलीस्थित सीजी इन्डस्ट्रियल पार्कपरिसरमा निर्मित शाश्वतधाम एवं धर्मसभामा सहभागी हुन दुवै त्यहाँ जान लागेका हुन् । उद्योगपति विनोद चौधरीले दुवैजनालाई आमन्त्रण गरेका हुन् । कार्यक्रमअनुसार राष्ट्रपति भण्डारीले शाश्वतधामको उद्घाटन गर्नेछिन् भने सर्वधर्मसभामा पूर्वराजा विशिष्ट अतिथिका रूपमा रहनेछन् । इन्डस्ट्रियलको ८० बिगाहा क्षेत्रफलमध्ये सात बिगाहामा शाश्वतधामसहित विभिन्न देवीदेवताका मन्दिर, आश्रम, गुरुकुल, धार्मिक संग्रहालय, डिजिटल धार्मिक पुस्तकालय, गौशाला, ध्यान केन्द्रलगायत निर्माण गरिएको छ । विभिन्न तीन स्थानमा परिसरभित्र कार्यक्रम गरिनेछ, जसअनुसार शाश्वतधाम उद्घाटन, धर्मसभा र शिव मन्दिरको प्राणप्रतिष्ठा हुनेछ । राष्ट्रपति भण्डारीले शाश्वतधाम उद्घाटन गर्नेछिन् भने पूर्वराजा शाह सर्वधर्मसभाको विशिष्ट अतिथि रहनेछन् । शाश्वतधाम खजुरवान शैलीमा निर्माण गरिएको छ । यो दक्षिण भारतमा प्रचलित शैली हो । विशिष्ट व्यक्तिको सहभागितामा गरिने कार्यक्रममा आर्ट अफ लिभिङका संस्थापक रविशंकर, शंकराचार्य जयेन्द्र सरस्वतीलगायत शंकराचार्य मठ र पशुपतिका पुजारीको सहभागिता रहने चौधरी ग्रुपले जानकारी दिएको छ । सन् २००२ मा नेपाल भ्रमणमा आएका शंकराचार्य जयेन्द्र सरस्वतीले चौधरी परिवारलाई नेपालमा धाम बनाउन प्रेरणा दिएका थिए । सोही प्रेरणाले उद्योगपति चौधरीले १५ वर्षअघि धाम निर्माण सुरु गरेका हुन् ।"
स्थानीय तहमा तत्काल कर्मचारी,"काठमाडौं: सरकारले मन्त्रिपरिषद्बाट अनुमोदन गरिएको ७४४ वटै गाउँ र नगरपालिकामा कर्मचारी खटाउने भएको छ । स्थानीय तहको संख्या तोकेलगत्तै स्थानीय विकास मन्त्रालयले सबै स्थानीय तहमा कर्मचारी पठाउने तयारी गरेको हो । कर्मचारी पठाउने प्रक्रिया मंगलबारदेखि नै सुरु हुन्छ, मन्त्रालयका प्रवक्ता केदारनाथ शर्माले अन्नपूर्णसँग भने, कार्यकारी आदेश जारी गरेर कर्मचारी पठाउने तयारी भएको छ । मन्त्रालयले सरकारले तोकेका ७४४ वटै स्थानीय तहमा वैशाख ३१ गते चुनाव गराउनका लागि सहजीकरण गर्न पनि जतिसक्दो छिटो कर्मचारी पठाउने तयारी थालेको हो । मन्त्रिपरिषद्को निर्णय मंगलबारसम्ममा मन्त्रालय पुग्ने र राजपत्रमा प्रकाशित भएपछि सामान्य प्रशासन मन्त्रालयसँग कर्मचारी र अर्थ मन्त्रालयसँग बजेट माग गरिने भएको छ । कति कर्मचारी चाहिन्छ भन्ने विषयमा सामान्य अध्ययन भएको छ, शर्माले भने, छिट्टै सामान्यसँग छलफल गरेर अपुग कर्मचारी माग्छौं र अर्थसँग बजेट मागेर पठाउँछौं । कर्मचारी पठाउने प्रक्रिया मंगलबारबाटै सुरु हुन्छ । कार्यकारी आदेश जारी गरेर कर्मचारी पठाउने तयारी भएको छ ।केदारनाथ शर्मा, प्रवक्ता, स्थानीय विकास मन्त्रालय मन्त्रालयले महानगरपालिकामा सहसचिवस्तरका कर्मचारीलाई कार्यकारी अधिकृत तोक्ने भएको छ । उपमहानगर र नगरपालिकामा उपसचिवस्तरका कर्मचारीलाई कार्यकारी अधिकृत बनाएर पठाउने तयारी गरेको छ । नगरपालिकाका हकमा भने आवश्यकता हेरेर केहीमा उपसचिव र केहीमा शाखा अधिकृतलाई कार्यकारी अधिकृत बनाउने तयारी मन्त्रालयले गरेको छ । नगरपालिकामा आवश्यकता हेरेर उपसचिव वा शाखा अधिकृत कार्यकारी अधिकृतका रूपमा पुग्नेछन्, प्रवक्ता शर्माले भने । मन्त्रालयले तयार गरेको अध्ययन प्रतिवेदनमा २० हजारभन्दा बढी जनसंख्या भएको नगरपालिकामा उपसचिव र त्योभन्दा कम जनसंख्या भएको नगरपालिकामा शाखा अधिकृतलाई कार्यकारी अधिकृत बनाएर बनाउने तयारी छ । गाउँपालिकामा भने अधिकांशमा शाखा अधिकृत र केहीमा नासुसरहका कर्मचारीलाई कार्यकारी बनाएर पठाउन लागिएको छ । मन्त्रालयले सातै प्रदेशमा स्थानीय तहका कर्मचारीको व्यवस्थापन र समन्वय गर्न तत्काल सहसचिवस्तरको प्रदेश समन्वयकर्ता नियुक्त गर्ने तयारी गरेको छ । सातै प्रदेशमा ती सहसचिवले कर्मचारी समन्वय गरेर कार्यान्वयन गराउनेछन् । स्थानीय विकास मन्त्रालयले सरकारले स्थानीय तहको संख्या तोकेलगत्तै पचहत्तरै जिल्लामा हुन लागेका जिल्ला परिषद् बैठक स्थगित गर्न निर्देशन दिएको छ । स्थानीय तह तोकिसकेको अवस्थामा सबै काम सोही निकायले गर्ने संवैधानिक अधिकार भएको भन्दै मन्त्रालयले जिल्ला परिषद् स्थगित गर्न सोमबार नै परिपत्र जारी गरेको छ । जिल्ला परिषद् रोक्न सबैलाई परिपत्र भइसकेको छ, शर्माले भने । निर्वाचन आयोगले स्थानीय तहका कर्मचारी घटाएर केन्द्र तोक्न पटकपटक निर्देशन दिँदै आएको छ । आइतबार घोषणा भएका ७ सय ४४ स्थानीय तहका विषयमा एकदुई दिनभित्रै राजपत्रमा सूचना प्रकाशित गरेर कार्यान्वयन गरिने भएको छ । सरकारले ४ महानगरपालिका, १२ उपमहानगरपालिका, २ सय ४२ नगरपालिका र ४ सय ८५ गाउँपालिका कायम गर्ने निर्णय गरेको छ ।"
एमाले नेताको उत्तेजक भाषणले सप्तरीमा गोलीकाण्ड: कांग्रेस सांसद्,"काठमाडौं: नेपाली कांग्रेसका तराई मधेसका जनप्रतिनिधिले एमाले नेताको उत्तेजक भाषणले सप्तरीमा गोलीकाण्ड निम्तिएको आरोप लगाएका छन्। कांग्रेसका तेजुलाल चौधरी, आनन्दप्रसाद ढुंगाना, महेन्द्र यादव, राम अयोध्या प्रसाद यादव र सुरेन्द्रप्रसाद चौधरी लगायत १९ जनप्रतिनिधिले मंगलबार संयुक्त विज्ञप्ति निकालेर आरोप लगाएका हुन्। विज्ञप्तिमा एमाले सामाजिक सद्भाव बनाउन होइन बिगार्न अभियान थालेको आरोप लगाउँदै भनेका छन् 'संविधानले शान्तिपूर्ण सभा, सम्मेलन गर्ने अधिकार सुनिश्चित गरेको छ तर सामाजिक सद्भावलाई खलल पार्ने अभिव्यक्ति दिन अनुमति दिँदैन।' यसका साथै सांसद्ले संविधान संशोधनको प्रकृया अवरुद्ध बनाएर नेकपा एमालेको मेचीमहाकाली अभियानको नाममा गरिएको कार्यक्रम समयसापेक्ष नभएको समेत विज्ञप्तिमा उल्लेख गरेका गरेका छन्। विज्ञप्तिमा भनिएको छ, ' संविधान संशोधनको प्रकृया अवरुद्ध बनाएर एमालेको मेचीमहाकाली अभियान समयसापेक्ष हो ? कि होइन भन्ने विचार पुर्याएर कार्यक्रम गरिनुको सट्टा एमालेका नेताले उत्तेजित भाषण गरेर तराई मधेसका जनतालाई आक्रोशित बनाउनु र आन्दोलन गर्न बाध्य बनाउनु पनि अनुचित कार्य भएको छ। एमालेको नेताको उत्तेजित भाषणप्रति सप्तरीमा भएको प्रदर्शनमा गोली चलाएर घटना घटाइएको देखिन्छ।'"
एमालेको मेचीमहाकाली अभियान स्थगित,"रूपनी (सप्तरी): सप्तरीको राजविराजमा सोमबार प्रहरीको गोलीबाट संयुक्त लोकतान्त्रिक मधेसी मोर्चाका कार्यकर्ताको निधन भएपछि एमालेले मेचीमहाकाली अभियान अचानक स्थगन गरेको छ । रूपनीमा सोमबार साँझ बसेको स्थायी समितिको आकस्मिक बैठकले अभियान तीन दिन स्थगन गर्ने निर्णय गरेको हो । हिंसात्मक मुठभेड गराउने षड्यन्त्रको आभास मिलेको, सरकारले पनि कार्यक्रम स्थगित गर्न अनुरोध गरेको र ज्यानै जाने दुःखद् घटना भएकाले स्थितिको संवेदनशीलतालाई विचार गरी अभियान स्थगित गर्ने निर्णय गरेको जानकारी प्रचार विभाग प्रमुख योगेश भट्टराईले दिए । स्थितिको संवेदनशीलता र सरकारलगायत विभिन्न पक्षको आग्रहलाई ध्यानमा राख्दै फागुन २४, २५ र २६ गते तीन दिनका लागि अभियान कार्यक्रम स्थगित गरिएको छ, बैठकपछि भट्टराईद्वारा जारी विज्ञप्तिमा भनिएको छ । भट्टराईका अनुसार फागुन २७ गतेदेखि मेचीमहाकाली राष्ट्रिय अभियान पूर्ववत् सञ्चालन हुनेछ । मेचीमहाकाली राष्ट्रिय अभियान अत्यन्त भव्य, प्रभावकारी एवं शान्तिपूर्ण ढंगले अगाडि बढिरहेको र लाखौं जनता उत्साहपूर्वक सहभागी भइरहेकोमा राजविराजमा भएको घटनाबाट पार्टी दुःखी भएको छ, विज्ञप्तिमा भनिएको छ ।आफ्नो शान्तिपूर्ण अभियानलाई रोक्न मोर्चा कार्यकर्ताले अराजक र हिंसात्मक गतिविधि गरेको एमालेले जनाएको छ । संविधानप्रदत्त अधिकार प्रयोग गर्दै शान्तिपूर्ण अभियानमा निस्किएको एमालेलाई प्रवेश निषेधको धम्की दिने, कार्यक्रममा सहभागी हुन हिँडेका सर्वसाधारणमाथि सांघातिक आक्रमण गर्ने, कार्यक्रमस्थलनजिकै विस्फोटक पदार्थ राख्ने र संयमपूर्वक कर्तव्य निर्वाह गरिरहेका सुरक्षाकर्मीमाथि ढुंगामुढा र पेट्रोल बम प्रहार गर्ने काम निन्दनीय छ, विज्ञप्तिमा उल्लेख छ, मधेसी मोर्चाका कार्यकर्ताले अत्यन्त अराजक र हिंसात्मक गतिविधि प्रदर्शन गरेका छन् । मुलुकलाई जबर्जस्ती मुठभेडतर्फ धकेलेर निर्वाचन हुन नदिने र अन्ततः संविधानलाई असफल पार्ने षड्यन्त्र हुँदै गरेको विश्लेषण विगतमै गरेको भन्दै एमालेले सप्तरी घटनाले मधेसी मोर्चाको आवरणमा भइरहेका यस्ता षड्यन्त्रकारी र विध्वंसात्मक गतिविधिलाई पुष्टि गरेको जनाएको छ । अभियान स्थगित भएपछि शीर्ष नेताहरू इटहरीतर्फ लागेका छन् । गत शनिबार झापाको काँकडभिट्टाबाट सुरु भएको अभियान सोमबार राजविराज आइपुग्दा प्रहरी र मोर्चाका कार्यकर्ताबीच झडप भएको थियो । एमालेले आयोजना गरेको सभास्थलमा मोर्चा कार्यकर्ताले ढुंगामुढा गरेपछि त्यसलाई रोक्न खोज्दा प्रहरीले गोली चलाएको थियो । एमालेले चैत ४ गते सुर्खेतमा अभियान समापन गर्ने कार्यक्रम तय गरेको थियो ।"
दाताबाट रकम लिन प्रशासनिक आलटाल,"काठमाडौं: अन्तर्राष्ट्रिय दाताबाट प्रतिबद्धता लिने तर कार्यान्वयनमा तीव्रता नदिने प्रशासनिक प्रवृत्तिले भूकम्पबाट प्रभावित संरचना पुनर्निर्माण प्रभावित भएको छ । भारत र युरोपेली युनियनबाट व्यक्त प्रतिबद्धताको रकम प्राप्त गर्ने प्रशासनिक काम अर्थ मन्त्रालयले नमिलाइदिँदा शिक्षा, स्वास्थ्य र पुरातात्विक सम्पदा पुनर्निर्माणका योजना प्रभावित भएका हुन् । अन्तर्राष्ट्रिय दाताहरूले अनुदान सहायता, सहुलियत ऋण र ब्याजसहितको ऋण उपलब्ध गराउने घोषणा गर्दा उत्साहित हुने नेपालको प्रशासनिक संरचना त्यसलाई व्यवस्थित र प्रभावकारी रूपमा कार्यान्वयनमा लैजान अवलम्बन गर्नुपर्ने कागजी प्रक्रियामा चुक्ने गरेको पाइएको छ । केही दिनअघि साउदी अरबका कूटनीतिज्ञले प्राधिकरणका प्रमुख कार्यकारी अधिकृत (सीईओ) गोविन्द पोखरेलसँग भेटेर आफूहरूबाट व्यक्त भएको प्रतिबद्धताअनुसारको रकमबारे नेपाल सरकारले रेस्पोन्स नै नगरेको गुनासो गरेका थिए । दातासँग गरिएका सम्झौताका बुँदा पूरा नगरेका कारण उनीहरूले व्यक्त गरेको प्रतिबद्धताको रकम प्राप्त हुन सकिरहेको छैन, पोखरेलले अन्नपूर्णसँग भने । भारत र युरोपेली युनियनबाट व्यक्त प्रतिबद्धताको रकम प्राप्त गर्ने प्रशासनिक काम अर्थ मन्त्रालयले नमिलाइदिँदा शिक्षा, स्वास्थ्य र पुरातात्विक सम्पदा पुनर्निर्माणका योजना प्रभावित भएका हुन् । प्राधिकरणका अनुसार खानेपानी तथा सरसफाइ मन्त्रालयको ४८ करोड, कृषि विकास मन्त्रालयको ५१ करोड, पशुपन्छी विकास मन्त्रालयको २१ करोड, सिँचाइ मन्त्रालयको १० करोड, वन मन्त्रालयको १२ करोड र तालिमका लागि १२ करोड रुपैयाँबराबरका कार्यक्रम युरोपेली युनियनबाट स्रोत निकासा फुकुवा नभएका कारण रोकिएका छन् । युरोपली युनियनले निकासा फुकुवा नगरिदिएका कारण अख्तियारी दिइएको रकम पनि सम्बन्धित कार्यक्रमका लागि उपलब्ध हुन नसकेको प्राधिकरणले जनाएको छ । सम्झौता गर्दा स्वीकार गरिएका सर्त पालना गरेपछि मात्रै उनीहरूले बजेट निकासा गर्ने हुन् । त्यो प्रक्रिया नै पूरा नगरिएको अवस्था रहेछ । दातालाई गाली गरेर हुँदैन । हामीले हाम्रा कमजोरी सच्याउनुपर्छ, पोखरेलले भने । उनका अनुसार भारतले प्रतिबद्धता व्यक्त गरेको ४० अर्ब रुपैयाँका लागि अर्थ मन्त्रालयले बल्ल समझदारीपत्र बनाएर भारतीय दूतावासमा पठाएको छ । भारतले घोषणा गरेको सात सय ५० अर्ब रुपैयाँको समझदारीपत्र अर्थ मन्त्रालयमा बनिरहेको जानकारी पोखरेलले दिए । भारत सरकार तथा भारतीय एक्जिम बैंकबाट प्राप्त हुने अनुदान तथा ऋणसम्बन्धी सम्झौता हुन बाँकी रहेका कारण शिक्षा, स्वास्थ्य र पुराताŒिवक सम्पदा निर्माणका कार्यक्रम प्रभावित हुँदै आएका छन् । अर्थ मन्त्रालयले कागजी प्रक्रिया अगाडि नबढाइदिएका कारण ती योजना अगाडि बढ्न नसकेको गुनासो प्राधिकरणका अधिकारीहरूले संसद्को लेखा समितिसमक्ष पनि राखेका थिए । रक्षा मन्त्रालयको दुई अर्ब, जल उत्पन्न प्रकोप नियन्त्रणको ५४ करोड, खानेपानी तथा ढल निकासको ९५ करोड, स्थानीय सडक क्षेत्रको ५६ करोड रुपैयाँ र सहरी विकास मन्त्रालयको चालुतर्फको ६१ करोड रुपैयाँका लागि अहिलेसम्म स्रोत प्राप्त भएको छैन । चार हजार आठ सय ६८ वटा विद्यालय भवन निर्माणका लागि स्रोत भेटिएको छैन । भूकम्पमा परी सात हजार नौ सय २३ विद्यालय क्षतिग्रस्त भएका थिए । तीमध्ये तीन हजार ५५ वटा विद्यालय बनाउनका लागि स्रोतको सुनिश्चितता भएको छ । विद्यालय पुनर्निर्माणतर्फ चार अर्ब आवश्यक स्रोत सुनिश्चित गरी निकासा गर्न बाँकी छ । पदयात्रा निर्माण गर्नैपर्ने १२ वटा ट्रेकिङ टेलका लागि गत आर्थिक वर्षमा बजेट विनियोजन भएको तर यस आर्थिक वर्षमा बजेट नै विनियोजन नभएको पाइएको छ । नेपाल सरकारतर्फको स्रोत न्यून भएको, दातृनिकायको बजेट निश्चित क्षेत्र, जिल्ला वा गाविसमा मात्र खर्च गर्नुपर्ने प्रावधान रहेको, विभिन्न क्षेत्रगत कार्यक्रमहरूका लागि उपलब्ध रकमसमेत तत्काल आवास अनुदानका लागि स्रोतान्तर गरिएको, आवश्यक शीर्षकमा स्रोत मिल्दो बजेट नभएको हुनाले स्रोतान्तर तथा रकमान्तर गरिरहनुपर्ने झन्झट रहेको गुनासो प्राधिकरणका अधिकारीले अर्थ मन्त्रालयसमक्ष गर्दै आएका छन् । एक खर्ब ६ अर्ब १४ करोड रुपैयाँ रहेको चालू आर्थिक वर्षको बजेटमध्ये हालसम्म ७२ अर्ब ५२ करोड रुपैयाँ निकासा भएको छ भने ३३ अर्ब ६० करोड रुपैयाँ अख्तियारी दिन बाँकी छ । चालू आर्थिक वर्षको हालसम्म २५ अर्ब ७८ करोड रुपैयाँ खर्च भएको छ । त्यसमध्ये आवास अनुदानका लागि २३ अर्ब ७५ करोड रुपैयाँ खर्च भएको छ । प्राधिकरणले दोस्रो किस्ताको निजी आवास अनुदानका लागि पहिलो चरणमा ३६ अर्ब रुपैयाँ आवश्यक पर्ने अनुमान गरेको छ । दोस्रो किस्ताको अनुदान वितरणका लागि हालसम्म १४ जिल्लामा आठ अर्ब ३२ करोड रुपैयाँ निकासा भएको छ । २८ अर्ब रुपैयाँको पुनर्निर्माण कोषको खर्च गर्ने मोडालिटी तय गर्न बल्ल कार्यविधि बनाइँदैछ । पुनर्निर्माण कोषलाई ऐनको भावनाबमोजिम क्रियाशील बनाई छिटोछरितो ढंगले स्रोत परिचालन गरिने प्राधिकरणले जनाएको छ ।"
"सप्तरीमा बिहानैदेखि प्रदर्शन, बन्दले जनजीवन प्रभावित","राजविराज: प्रहरीको गोली लागेर मधेसी मोर्चा कार्यकर्ताको मृत्यु भएको विरोध एवम् आक्रोशमा मधेसी मोर्चाले अाह्वान गरेको बन्द कार्यक्रमअन्तर्गत सप्तरी जिल्ला पूर्णरुपमा बन्द भएको छ । बन्दका कारण यातायात, कलकारखाना, उद्योग, शैक्षिक संस्था बन्द भएका छन्। आक्रोशित मधेसी मोर्चा कार्यकर्ता मंगलबार बिहानैदेखि सप्तरी सदरमुकाम राजविराजलगायत भारदह, कञ्चनपुर, रुपनी, कल्याणपुरलगायतका बजार क्षेत्रमा टायर बालेर प्रदर्शन गर्नुका साथै बन्द गराउँदै हिँडेको पाइएको छ । नेकपा (एमाले)को मेचीमहाकाली अभियानअन्तर्गत सप्तरीको राजविराजस्थित औद्योगिक क्षेत्रमा हिजो आयोजना गरिएको जनसभालाई बिथोल्न पुगेका मधेसी मोर्चाका कार्यकर्तामाथि प्रहरीले गोली चलाउँदा सोमबार तीनजना मोर्चा कार्यकर्ताको मृत्यु भएको थियो भने दुई दर्जन कार्यकर्ता घाइते भएका थिए । गोली लागेर गम्भीर घाइते सातजनाको अवस्था गम्भीर रहेको मोर्चाले जनाएको छ । उनीहरुको धरानस्थित बिपी कोइराला स्वास्थ विज्ञान प्रतिष्ठानमा उपचार भइरहेको छ भने अन्यको राजविराजस्थित गजेन्द्रनारायण सिंह सगरमाथा अञ्चल अस्पतालमा उपचार भइरहेको बताइएको छ । सप्तरीको अवस्था मंगलबार बिहानैदेखि तनावपूर्ण रहेको छ । रासस"
प्रधानमन्त्रीले सप्तरीका सिडियो र एसपीलाई काठमाडौं बोलाए,"काठमाडौंः प्रधानमन्त्री पुष्पकमल दाहाल प्रचण्डले सप्तरीका प्रमुख जिल्ला अधिकारी र जिल्ला प्रहरी प्रमुखलाई काठमाडौं बोलाएका छन्। सप्तरीमा सोमबार भएको घटनापछि प्रधानमन्त्री प्रचण्डले मंगलबार प्रमुख जिल्ला अधिकारी उद्धवप्रसाद तिमल्सिना र जिल्ला प्रहरी प्रमुख एसपी दिवेश लोहनीलाई काठमाडौं बोलाएका हुन्। सप्तरी गोलीकाण्डको घटनाबारे जानकारी लिन प्रधानमन्त्रीले उनीहरुलाई काठमाडौं बोलाएको प्रधानमन्त्रीको निजी सचिवालयले जनाएको छ। एमालेको मेची महाकाली अभियान अन्तर्गत सप्तरीको राजविराजस्थित औद्योगिक क्षेत्रमा भएको कार्यक्रमपछि भएको प्रहरीसँगको झडपमा मधेसी मोर्चाका तीनजना कार्यकर्ताको मृत्यु भएको थियो। प्रहरीको गोली लागेर प्रदर्शनमा उत्रिएका मलेठ२, का सञ्जन मेहता, मलेठ ४ का ५० वर्षीय पिताम्बर मण्डल र प्रसवनीका आनन्द साहको मृत्यु भएको थियो।"
सप्तरी घटनाको विरोधमा मधेसी मोर्चाद्वारा विराटनगरमा प्रदर्शन,"विराटनगर: सप्तरी घटनाको विरोधमा संयुक्त लोकतान्त्रिक मधेसी मोर्चाले मंगलबार विहानैदेखि विराटनगरमा प्रदर्शन गरिरहेको छ। विराटनगरको महावीर चोक, गुद्री लगायत ठाउँठाउँमा टायर बालेर राजमार्ग अवरुद्ध पारेर मोर्चाका कार्यकर्ता विहानैदेखि प्रदर्शनमा उत्रिएपछि विराटनगरको सुरक्षा व्यवस्था कडा पारिएको छ। प्रदर्शनमा उत्रिएका मोर्चाका कार्यकर्ताले विराटनगरका विभिन्न स्थानमा नारा जुलुस गर्दै कोणसभा पनि गरेका छन्। कोण सभामा मोर्चाका जिल्ला स्तरिय नेताहरुले सम्बोधन गरेका छन् । मोर्चाका नेताहरुले सरकार र एमालेका विरुद्धमा आन्दोलन थालिएको बताएका छन्। सर्वसाधारणको हत्या गर्नका लागि प्रहरीलाई आदेश दिएको भन्दै नेताहरुले गृहमन्त्री विमलेन्द्र निधिले तत्काल राजीनामा दिनु पर्ने माग गरेका छन्। उनीहरुले एमाले अध्यक्ष केपी शर्मा ओलीको विरोधमा पनि नारा जुलस गरेका छन् । मोर्चाका प्रवक्ता एवं तमलोपा मोरङ अध्यक्ष मोहम्मद कादिरका अनुसार सप्तरी घटनाको विरोधमा विराटनगरका बजार, पसल, कलकारखाना, शैक्षिक संस्था र सार्वजनिक सवारी साधन बन्दको आब्हान गरिएको छ। उनका अनुसार प्रेस, कूटनैतिक नियोगका सवारी साधन, एम्बुलेन्स, रिक्सा र मोटरसाइकललाई भने अवरोध गरिएको छैन। बन्दका कारण बजार, पसल, शैक्षिक संस्था र यातायात ठप्प छन् । यातायात ठप्प हुँदा गन्तव्य सम्म पुग्न नपाएर सर्वसाधारण मार्कामा परेका छन् । मोरङको रंगेली, कर्सिया, कटहरी लगायतका स्थानमा विहानैदेखि मोर्चाका कार्यकर्ता प्रदर्शनमा उत्रिएपछि त्यहाँ पनि बन्दको प्रभाव परेको छ ।"
