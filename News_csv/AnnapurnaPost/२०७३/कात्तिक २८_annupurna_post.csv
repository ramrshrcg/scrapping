शीर्षक,विवरण
प्रहरीमा राजनीति,"प्रहरी आन्तरिक शान्तिसुरक्षा र अपराध नियन्त्रणको वैधानिक जिम्मा पाएको राज्य संयन्त्र हो । त्यससँगै अपराध अनुसन्धान गर्ने र आवश्यक तथा पर्याप्त प्रमाण जुटाई अदालतबाट दोषीलाई दण्ड दिलाउन सहज बनाउने जिम्मेवारी पनि प्रहरीको हुन्छ । कुनै समयमा नेपाल दक्षिण एसियाकै सुरक्षित र अपराध न्यून रहेको देशका रूपमा चिनिनुको पछाडि कानुन र राज्यको आधिकारिकताप्रति नागरिकको सम्मान तथा तदनुसारको व्यवहार र राज्यको भरपर्दो उपस्थिति मुख्य कारण मानिन्थे । तर यता आएर, खासगरी विगत दस वर्षमा निजामती प्रशासनको पूर्ण दलीयकरण हुँदा त्यो जनताको भन्दा नेताहरूको स्वार्थसिद्धिको संयन्त्र बन्न पुगेको छ । यता आएर सरकारले प्रहरी संयन्त्रमा समेत धावा बोल्ने तयारी गरेको अड्कलबाजी भइरहेका छन्, जुन दुर्भाग्यपूर्ण हो । राजनीतिक या दलीय प्रयोजनको लागि यस्तो चलखेल हुन लागेको हो भने खासगरी सत्ताको नेतृत्व गरेको माओवादी र प्रहरी संस्थालाई मातहतमा राख्ने गृह मन्त्रालयको नेतृत्व लिएको नेपाली कांग्रेसले त्यस्ता कदम उठाउनुपूर्व बृहत् छलफल र कानुनी परामर्श लिनु आवश्यक छ र त्यो परामर्शको उद्देश्य कसरी प्रहरी प्रशासनलाई चुस्त, सक्षम र दलीय नियन्त्रणबाट मुक्त राख्ने भन्नेबारे हुनु आवश्यक छ । शान्तिसुरक्षा कायम गर्न, अपराध नियन्त्रण गर्न र अपराधीलाई दण्डित गर्न सरकारका अनुसन्धान निकाय अर्थात् प्रहरी, अभियोजन या सरकारी वकिल कार्यालय अनि फैसला दिने निकाय अर्थात् न्यायपालिका स्वतन्त्र, अधिकारसम्पन्न र राजनीतिक नियन्त्रणबाहिरै हुनुपर्छ । तर नेपालमा त्यसको ठीक विपरीत तीनै अंगहरूलाई पूर्ण दलीय नियन्त्रणमा राख्ने प्रयास भइरहेको छ । प्रहरीमा सुधार आवश्यक छ । तर त्यो सुधार कुन विज्ञ समूह या प्रशासनिक प्रतिवेदनका आधारमा लिइँदैछ ? एउटा नियमअन्तर्गत प्रहरी प्रमुख नियुक्त भएपछि त्यो कार्यकाललाई किन छोट्याइँदैछ, कुनै व्यक्तिलाई फाइदा पुर्याउन या प्रहरी संयन्त्रलाई सक्षम बनाउन ? त्यो निर्णय लिँदा संस्थाभित्रका अधिकृतदेखि निम्न तहका कस्तो प्रतिक्रिया होला ? खासगरी नौ महिनाको लागि बनेको सरकारले दूरगामी महत्त्वको निर्णय लिन हुन्छ कि हुँदैन ? त्यो पनि यस सन्दर्भमा महत्त्वपूर्ण प्रश्न हो, जसको उत्तर निर्णयभन्दा पहिला खोजिनुपर्छ । खासगरी अहिले राजनीतिक नेतृत्व जवाफदेहीविहीन, निकै हदसम्म 'भ्रष्ट' भएको आम धारण बन्दा त्यस्तो नेतृत्वले यति महत्त्वपूर्ण निर्णय लिँदा त्यसबारे अनेक अड्कलबाजीसमेत हुनेछन् । त्यसले समग्र परिस्थिति अरू धमिल्याउनेछ ।"
सरकारले सुजातालाई ५० लाख रुपैयाँ उपचार खर्च दिने,"काठमाडौंः सरकारले स्तन क्यानसरबाट पीडित नेपाली कांग्रेसकी नेतृ एवम् पूर्वपरराष्ट्रमन्त्री सुजाता कोइरालालाई ५० लाख रुपैयाँ उपचार खर्च दिने भएको छ। आइतबार साँझ बसेको मन्त्रिपरिषदको बैठकले नेतृ कोइरालालाई स्वास्थ्य उपचारका लागि ५० लाख रुपैयाँ खर्च उपलब्ध गराउने निर्णय गरेको हो। नेतृ कोइरालालाई ५० लाख रुपैयाँ उपचार खर्च दिने प्रस्ताव उपप्रधान तथा गृहमन्त्री विमलेन्द्र निधिले मन्त्रिपरिषद बैठकमा गरेका थिए। विशिष्ट व्यक्तिलाई सरकारले उपलब्ध गराउने उपचार खर्चको प्रस्ताव मन्त्रिपरिषद बैठकमा स्वास्थ्य मन्त्रीले लैजानु पर्ने भएपनि आइतबारको बैठकमा स्वास्थ्य मन्त्री गगन थापा अनुपस्थित भएकाले उपप्रधानमन्त्री निधिले प्रस्ताव पेश गरेका हुन्। यसअघि नेतृ कोइरालाले स्वास्थ्य उपचारका लागि सरकारसँग एक करोड माग गरेकी थिइन्। तर, प्रधानमन्त्री पुष्पकमल दाहाल प्रचण्डले १ करोड रुपैयाँ दिन नसकिने बताएपछि कांग्रेस सभापति शेरबहादुर देउवालगायत कांग्रेसका शीर्ष नेताहरुले ५० लाख रुपैयाँ भएपनि दिनु पर्ने भन्दै दबाब दिएका थिए। स्तन क्यान्सरबाट पीडित नेतृ कोइराला थप उपचारका लागि सिंगापुर गइसकेकी छिन्।"
भारतीय स्थल सेनाध्यक्ष दलवीरले गरे पशुपतिमा विशेष पूजा,"काठमाडौं: नेपाल भ्रमणमा रहेका भारतीय स्थल सेनाध्यक्ष दलवीर सिंहले आइतबार बिहान पशुपतिनाथ मन्दिरमा विशेष पूजा गरेका छन्। सेनाध्यक्ष सिंहले परिसरका अन्य देवीदेवताको दर्शन गरी वासुकीमा दुग्धाभिषेक र पशुपतिनाथमा रुद्राभिषेक गरेका पशुपति क्षेत्र विकास कोषका सदस्य सचिव डा गोविन्द टण्डनले जानकारी दिए। मन्दिरका मूलभट्ट गणेश भट्टले सेनाध्यक्ष सिंहलाई रुद्राभिषेक गराई फूलप्रसाद लगाइदिएका थिए। भारतीय गोरखा सेनासँग नजिक भएर काम गरेकाले पशुपतिमा पूजा एवम् दर्शनका क्रममा उनले नेपाली भाषामा कुराकानी गरेका थियो । एक घन्टा ५ मिनेट पशुपतिनाथमा विधिवत् पूजा गरेर ६४ लिङ्ग परिक्रमा गरी उनी बाहिरिए। कोषको आगन्तुक पुस्तिकामा स्थल सेनाध्यक्ष सिंहले पशुपतिको पूजा र दर्शन गर्न पाएकोमा खुसी व्यक्त गर्दै ऐतिहासिक, पुरातात्विक, पौराणिक र धार्मिक महत्व बोकेको पशुपतिनाथ मन्दिरको संरक्षण एवम् संवद्र्धन गरिनुपर्ने बताए। नेपाल भ्रमणमा आउने भारतीय अधिकारीले द्वादश ज्योतिर्लिङ्गको शिर पशुपतिनाथ मन्दिरमा आई पूजा र दर्शन गर्न रुचि राख्छन्। भारतका राष्ट्रपति प्रणव मुखर्जीले नेपालको राजकीय भ्रमणको अवसर पारेर कात्तिक १८ गते मन्दिरमा सवा लाख दीप प्रज्वलन सहित विशेष पञ्चामृत पूजा गरेका थियो भने भारतीय प्रधानमन्त्री नरेन्द्र मोदीले विसं २०७१ साउन १९ गते विशेष पूजा गरेका थियो। स्थल सेनाध्यक्ष सिंह नेपाली सेनाका प्रधानसेनापति राजेन्द्र क्षत्रीको निमन्त्रणामा तीनदिने भ्रमणमा शुक्रबार नेपाल आएका हुन्। रासस"
प्रचण्डको व्यस्तताले पुनर्निर्माण छायामा,"काठमाडौं: प्रधानमन्त्री पुष्पकमल दाहाल संविधान संशोधनमा केन्द्रित हुँदा अर्काे घोषित प्राथमिकता भूकम्पपछिको पुनर्निर्माण छायामा परेको छ । राष्ट्रिय पुनर्निर्माण निर्देशक समितिको बैठक लगातार तीनपटक स्थगित भइसकेको छ । पुनर्निर्माणलाई गति दिन तय गरिएका एजेन्डा थन्कँदा निजी आवास निर्माण गर्न अनुदान पर्खेका भूकम्पपीडित अप्ठ्यारोमा परेका छन् । लाभग्राहीको सूचीमा नपरेको गुनासो गर्ने एक लाख ७३ हजार सात सय ७८ वटा गुनासा सम्बोधन भएका छैनन् भने तीन लाख रुपैयाँ तीन चरणमा उपलब्ध गराउने कार्यविधि मन्त्रिपरिषद्मा थन्किएको छ । 'पुनर्निर्माणभन्दा राजनीतिक विषयले प्राथमिकता पाएका कारण प्राधिकरण निर्देशक समितिको बैठक स्थगित हुँदै आएको छ', प्राधिकरणका एक उच्च अधिकारीले अन्नपूर्णसँग भने, 'महत्त्वपूर्ण एजेन्डामा नीतिगत निर्णय नहुँदा पुनर्निर्माण छायामा परेको छ ।' जोखिमका बस्ती स्थानान्तरण, एकीकृत बस्ती विकास, चालू आर्थिक वर्षका लागि आवश्यक पर्ने वित्तीय स्रोतको व्यवस्थापन, पुनर्निर्माणमा खटिएका जनशक्तिको प्रभावकारी परिचालन, भूकम्प प्रभावित क्षेत्रको समग्र आर्थिक विकाससम्बन्धी अध्ययन, पुनर्निर्माण सामुदायिक समितिको गठन, विश्व सम्पदा सूचीका सम्पदा तथा परम्परागत बस्ती पुनर्निर्माणलाई प्रमुख एजेन्डा बनाइएको भए पनि निर्देशक समितिको बैठक तीनपटक स्थगित हुँदा कार्यान्वयन प्रभावित भएको छ । अनुदान वितरणको ४५ दिने अभियान सन्तोषजनक रहेको र १७ जिल्लाको सर्वेक्षण, प्राथमिक विद्यालय भवन निर्माण, पुरातात्त्विक महत्त्वका सम्पदाको पुनर्निर्माण, गुनासो सम्बोधन, गैरसरकारी संस्थाको अनुगमन, बस्ती स्थानान्तरणलगायतमा समयतालिका बनाएर कर्मचारीलाई जिम्मेवारी तोक्न दाहालले निर्देशन दिएका थिए । दाहालका जनसम्पर्क सल्लाहकार रामदीप आचार्यले निर्देशक समितिको बैठक छिट्टै बस्ने बताए । 'छिटोछिटो बैठक बसेर नटुंगिएका विषयलाई टुंगो लगाउनुपर्छ भन्नेमा प्रधानमन्त्री सचेत हुनुहुन्छ । उहाँले औपचारिक तथा अनौपचारिक रूपमा विभिन्न मन्त्री, सचिव, राष्ट्रिय योजना आयोग र प्राधिकरणका अधिकारीसँग पुनर्निर्माणमा भइरहेका प्रगतिका बारेमा चासो राखिराख्नुभएको छ', आचार्यले अन्नपूर्णसँग भने, 'राजनीतिक काममा व्यस्त हुनुपरेकाले केही ढिलाइ भएको हुनसक्छ । अब छिट्टै बैठक बसेर टुंगिन बाँकी रहेका विषय टुंग्याइन्छ ।' प्राधिकरणका प्रवक्ता रामप्रसाद थपलियाले पनि निर्देशक समितिको बैठक छिट्टै बस्ने जानकारी दिए । भूकम्प अति प्रभावित सिन्धुपाल्चोकका निर्वाचित तीनजना सांसदले भने भूकम्पपीडितलाई बेवास्ता गरिएको भन्दै शनिबार काठमाडौंमा आक्रोश व्यक्त गरे । माओवादी केन्द्रका सांसद अग्नि सापकोटा, कांग्रेसका मोहनबहादुर बस्नेत र एमालेका शेरबहादुर तामाङले भूकम्पमा ४५ प्रतिशत मानवीय र भौतिक क्षति बेहोरेको सिन्धुपाल्चोकलाई पुनर्निर्माणमा प्राथमिकता दिन सरकारको ध्यानाकर्षण गराएका छन् । सांसद सापकोटाले तीन लाख रुपैयाँ अनुदान, तीन लाख रुपैयाँ निब्र्याजी ऋण, दुई लाख रुपैयाँ सहुलियत ऋण र ९० प्रतिशत छूटमा भूकम्पपीडितलाई काठ उपलब्ध गराउन ढिलाइ गर्न नहुनेमा जोड दिए । 'अब वेदनाको आँसु झारेर समस्याको समाधान हुँदैन भने हामीले आक्रोशको आँसु पनि पोख्नुपर्ने दिन आउन सक्छ', कांग्रेस सांसद बस्नेतले भने । सिन्धुपाल्चोक उद्योग वाणिज्य संघ र सिन्धुपाल्चोक सेवा समाजले आयोजना गरेको 'नओभाएका आँखाहरू' नामक वृत्तचित्र प्रदर्शनीमा सांसद शेरबहादुर तामाङले २५ हजार भूकम्पपीडित अनुदान पाउने लाभग्राहीको सूचीमा नपरेको बताए । उनले भने, 'अनुदान दिने ग्यारेन्टी भइदिएको भए धेरै पीडितले घर बनाइसक्थे ।' यस्तै भूकम्पपछि बन्द तातोपानी नाका सञ्चालनमा चिनियाँ पक्षको ढिलासुस्तीप्रति पनि सिन्धुवासीले आक्रोश पोखेका छन् । चिनियाँ पक्षसँग कुराकानी गरेका सांसद सापकोटा र बस्नेतले सुरक्षा संवेदनशीलता देखाउँदै चिनियाँ पक्षले तातोपानी नाका सञ्चालनमा नल्याएको बताए । सांसद तामाङले भने, 'हामीलाई दक्षिणको छिमेकीले मात्रै नाकाबन्दी लगाएन, उत्तरको छिमेकीले पनि नाकाबन्दी लगायो ।'"
संविधान कार्यान्वयनको विषय संशोधनसँग जोड्नु हुन्न : ओली,"दमक: नेकपा एमालेका अध्यक्ष केपी शर्मा ओलीले अब मुलुकको समृद्धिका लागि राजनीतिक दलको ध्यान जानुपर्ने बताएका छन्। झापाको धरमपुरपाँचगाछी जोड्ने सडक कालोपत्रे शिलान्यास कार्यक्रमलाई सम्बोधन गर्दै पूर्वप्रधानमन्त्री ओलीले मुलुकमा राजनीतिक परिवर्तन भएकाले अब विकास निर्माणको साझा लक्ष्यमा राजनीतिक दल अघि बढ्नुपर्ने बताए। उनले भने,'विकास निर्माणको काममा कसैले राजनीति स्वार्थ लिनुहुँदैन, अबको समय भनेको विकास र संमृद्धिको हो।' उनले मुलुकमा अहिले नयाँ संविधान कार्यान्वयन गर्न दलीय सहकार्य जरुरी भएकाले यसमा एमालेले सधैं रचनात्मक भूमिका निर्वाह गर्ने विश्वास दिलाए। उनले भने,'संविधान कार्यान्वयन गर्न स्थानीय तहसँगै तीनवटै निर्वाचन गर्न लाग्नुपर्छ।' सरकारले संविधान कार्यान्वयनको विषयलाई संविधान संशोधनसँग जोड्नु उचित नभएको अध्यक्ष ओलीको भनाइ थियो। उनले भने,'अब संविधान कार्यान्वयनका लागि जति छिटो निर्वाचन गराउन सरकारले वातावरण निर्माण गराउनुपर्छ।' अबको स्थानीय तहलाई अधिकारसम्पन्न बनाउनुपर्ने र जनताको कामलाई सहज बनाउनुपर्नेमा उनको जोड थियो। रासस"
