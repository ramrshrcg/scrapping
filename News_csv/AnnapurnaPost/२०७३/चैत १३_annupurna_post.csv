शीर्षक,विवरण
हैसियतको भोक,"प्रधानमन्त्री पुष्पकमल दाहाल चीनको औपचारिक भ्रमणमा छन्, एक साताको लागि । उनको मन्त्रिपरिषद्मा अहिले तीनजना उपप्रधानमन्त्री छन्, तर आफू मुलुक बाहिर हुँदा एकजनालाई पनि कामु प्रधानमन्त्री तोकेनन् । संकट या अपर्झट यो बीचमा केही आइलागेमा 'क्याबिनेट' को बैठक हुन सक्तैन ।अविश्वास, स्वेच्छाचारिता र परम्पराको अवमूल्यनको योभन्दा अर्को उदाहरण पाउन कठिन हुनेछ । प्रधानमन्त्रीको विवशता बुझ्न सकिन्छ उनी माओवादीका नेता पनि हुन् र गठबन्धन सरकारको नेतृत्व गर्छन् । कांग्रेसका तर्फबाट उपप्रधानमन्त्री रहेका विमलेन्द्र निधिले यदि बढी अनुभव बटुलेका र मन्त्री तथा उपप्रधानमन्त्री पद पहिले सम्हालेका कमल थापा कामु बनाइए भने पद त्याग गर्ने धम्की दिएपछि यसबारे निर्णय लिने साहस दाहालले गरेनन् । विगत १० वर्षको राजनीतिले अनेक कुपरम्परा त स्थापित गरेकै छ, राजनीतिमा त्यसले प्रधानमन्त्रीको हैसियतसँगै मन्त्री पदको गरिमालाई पनि धराशायी बनाएको छ । 'कोटा' सिस्टममा अनुभव नै नभएकाहरू मन्त्री, उपप्रधानमन्त्री बनेका मात्रै छैनन्, सबैलाई रिझाउनु राजनीतिक बाध्यता बन्दै गएकाले प्रधानमन्त्री पदकै गरिमा र हैसियत पनि कमजोर बनेको छ । प्रधानमन्त्री एउटा पार्टी या मन्त्रीले चेतावनी दिएपछि परम्पराअनुसार आफ्नो अनुपस्थितिमा कामु तोक्न असमर्थ हुनुले त्यो विवशता प्रदर्शन गर्दछ । सामान्यतया दुई किसिमका मान्यता प्रचलित छन् यस सम्बन्धमा । पहिलो ज्येष्ठताका आधारमा त्यो जिम्मेवारी प्रधानमन्त्रीले 'वरिष्ठतम' लाई सुम्पिने गर्छन्, आफ्नो अनुपस्थितिमा मन्त्रिपरिषद्को नेतृत्व गर्न । दोस्रो, उनले आफ्नो विशेषाधिकार प्रयोग गरी कामु तोक्ने गर्छन् । तर विशेषाधिकार या तजविजी अधिकारले बेथिति उत्पन्न गर्ने हुनाले सामान्यतया वरिष्ठतमलाई दिइने गर्छ । नेपालका मन्त्रीहरू विदेश जाँदा कुनै 'प्रोटोकल' आफ्नो हैसियतबिना कसैलाई पनि भेट्ने गर्छन्, तर नेपालमा अव्यावहारिक र असंवैधानिक 'इगो' प्रदर्शन गरी बेथिति उत्पन्न गर्छन् । यो निर्लज्जता र द्वैध मान्यताको पराकाष्ठा हो । हालै भारतको बनारस हिन्दु विश्वविद्यालयमा आयोजित एउटा समारोहमा नेपालमा 'नश्लवाद' को राजनीति अभ्यासमा रहेको र 'मधेसी' त्यसको सिकार भएको अडान लिँदै आएका पूर्व उपप्रधानमन्त्री उपेन्द्र यादव र नेपालको राजनीतिमा भारतको खुला हस्तक्षेपको आग्रह गरेका अर्का एकजना नाम चलेका 'स्तम्भकार' लाई नेपाल मामिलाका जानकार एक भारतीय सहभागीले यादवसहित मधेसी नेताहरू 'भारत' को 'दलाल' भएको अडान लिँदा उनीहरू चुप लागे । राजनीतिक या बौद्धिक दासत्व कहीं सम्मानित हुँदैन । उनीहरूको मौनताले ती स्तम्भकार र नेता उपेन्द्रको चरित्र र हैसियत प्रदर्शित गर्छ । मुलुकमा जायजभन्दा बढी नाजायज राजनीतिक अभिव्यक्ति र स्वेच्छाचारिता प्रदर्शन गर्ने र बाहिर लम्पसार पर्ने प्रवृत्तिले नै नेपाली राजनीति र नेताहरूको अवमूल्यन गरेको छ । त्यो द्वैध मानसिकता र हैसियतबारेको खोक्रो भोकले मन्त्रिपरिषद्को सामान्य प्रक्रियासमेत दुषित या प्रभावित हुनु शुभलक्षण होइन । प्रधानमन्त्रीसमेत त्यस्ता घुर्कीबाट प्रभावित भई निर्णय लिन नसक्नु बढी प्रत्युत्पादक हुनेछ । तर वनारसको त्यो घटना, नेपाली नेताहरूको लाचार मौनता जस्ता विषयहरू अबको राजनीतिक छलफल र विश्लेषण अनि सुधारका विषय बनेमा 'घुर्की' र खोक्रो हैसियतको भोक राजनीतिमा असान्दर्भिक बन्नेछन् ।"
पशुपतिनाथको दर्शनपछि भारतीय राजदूतले बुझाए ओहोदाको प्रमाणपत्र,"काठमाडौ :नेपालका लागि नवनियुक्त भारतीय राजदूत मंजिव सिंह पुरीले राष्ट्रपति बिद्यादेवी भण्डारी समक्ष ओहदाको प्रमाणपत्र बुझाएका छन् । राष्ट्रपति भवन शीतल निवासमा आयोजित बिशेष समारोहमा पुरीले ओहदाको प्रमाणपत्र बुझाएका हुन् । कार्यभार सम्हाल्न नेपाल आएको भोलिपल्ट भारतीय राजदूतले ओहदाको प्रमाणपत्र बुझाएका हुन् । उनी नेपालका लागि २४ औँ भारतीय राजदूत हुन् । सन् १९८२ मा भारतीय बिदेश सेवामा प्रवेश गरेका उनी यसअघि बेल्जियका लागि भारतीय राजदूत थिए । पुरी भारतीय बिदेश सेवामा बहुपक्षिय मामिला विज्ञ मानिन्छन् । राजदूत पुरीले शनिबार नै काठमाडौस्थित भारतीय दूतावासमा कार्यभार ग्रहण गरेका थिए । ओहोदाको प्रमाणपत्र प्रस्तुत गर्नु अघि राजदूत पुरीले आइतवार बिहान पशुपतिनाथको दर्शन गरेका थिए । निर्वतमान भारतीय राजदूत रंजित रे विस्तारित कार्यकाल सकेर अघिल्लो महिना स्वदेश फर्केका थिए । राजदूत पुरीसँगै नेपालका लागि दक्षिण अफ्रिकाकी गैह्रआवासिय राजदूत रोबिना प्याट्रिसिया माक्र्सले पनि ओहदाको प्रमाणपत्र बुझाएकी थिइन् । माक्र्स कोलम्बोस्थित दक्षिण अफ्रिकी राजदूत हुन् । उनले त्यहाँ रहेर नेपाल मामिला पनि हेर्छिन् । शीतननिवासमा आयोजित समारोहमा प्रधानसेनापति राजेन्द्र क्षेत्री, राष्ट्रपतिका बिदेश मामिला विज्ञ डा मदन कुमार भट्टराई र निमित्त परराष्ट्र सचिव मणि प्रसाद भट्टराई लगायत उच्च अधिकारीहरुले सहभागि थिए । भारतीय र दक्षिण अफ्रिकी राजदूतलाई होटल साँग्रिलादेखि शीतलनिवास सम्म बग्गीमा सवार गराइएको थियो ।"
आरआरको स्ववियु निर्वाचन रोक्न ९ विद्यार्थी संगठनको माग,"काठमाडौं: रत्नराज्यलक्ष्मी क्याम्पस (आरआर)मा आगामी मङ्गलबार हुन लागेको स्वतन्त्र विद्यार्थी युनियन (स्ववियु) निर्वाचन स्थगन गर्न नौ विद्यार्थी सङ्गठनले माग गरेका छन् । सत्तारुढ दलका नौ विद्यार्थी सङ्गठनले विज्ञप्ति जारी गरी स्नातकोत्तर तह द्वितीय वर्षको परीक्षा भइरहेको र निर्वाचनमा सबै विद्यार्थी सङ्गठनको सहभागी हुने वातावरण नभएकाले हाल निर्वाचन स्थगन गरी नयाँ मिति तोक्न क्याम्पस प्रशासनसँग माग गरेका छन् । नेपाल विद्यार्थी सङ्घका अध्यक्ष नैनसिंह महरले विद्यार्थी सङ्गठनहरुलाई बाहिर राखेर निर्वाचन गर्न थालिएकाले स्थगन गर्नुपर्ने बताए। यसअघि फागुन २३ गते स्ववियु निर्वाचन स्थगन भएको थियो । सर्वोच्च अदालतले काठमाडौँका प्रजिअ र क्याम्पस प्रशासनका नाममा निर्वाचन गर्न यही चैत २ गते अन्तरिम आदेश जारी गरेपछि क्याम्पस प्रमुख डा निर्मलकुमार सुवालले शनिबार सूचना प्रकाशन गरी मङ्गलबार नयाँ मिति तोकेका हुन्। अनेरास्ववियु (क्रान्तिकारी)का प्रवक्ता सुरेन्द्र बस्नेतले अदालतको आदेशभन्दा पनि विद्यार्थी सङ्गठनको सहमतिमा निर्वाचन हुनुपर्नेमा जोड दिए। आरआरमा नेपाल विद्यार्थी सङ्घ, अखिल (छैटौँ) र अखिल (पाँचौँ)ले मनोनयनपत्रसमेत दर्ता गराएका छैनन् । क्याम्पस प्रमुखले अाइतबार सूचना प्रकाशन गरी स्थगित निर्वाचन आगामी मङ्गलबार हुने जानकारी गराएका छन्। विद्यार्थी मतदान गर्न लाइनमा बसे पनि स्थानीय प्रशासनले स्थानीय निर्वाचन आचारसंहिता लागेको जनाउँदै निर्वाचन स्थगन गराएको थियो । रासस"
सरकारमा जाने ठूला दल विदेशी दलाल : बिजुक्छे,"भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले सरकारमा गएका दलहरु विदेशी सहयोगमा चलेको हुनाले देशको सार्वभौमिकता गुम्दै गएको बताएका छन्। पार्टीको भ्रातृ संगठन नेपाल क्रान्तिकारी विद्यार्थी संघका पूर्व कार्यकर्ताको आइतबार भएको भेलालाई सम्बोधन गर्दै अध्यक्ष बिजुक्छेले सरकारमा जाने दलहरु विदेशी दलाल बन्दा देशभक्तिको आन्दोलन कमजोर हुँदै आएकोसमेत बताए। सरकारमा जाने हाम्रा ठूला दलहरु विदेशीको सहयोगमा चलेका छन्, उनले भने, विदेशीको आड भरोसामा चल्ने राजनीतिक पार्टीले देश र जनताको हितमा काम गर्नसक्दैन। उनले पालोपहरामा बसेका सैनिक एकक्षणमात्र कर्तव्यच्यूत भए उसको व्यारेक र देश नै शत्रुको कब्जामा जाने सम्भावना भएझैं जनताको कार्यकर्ताले सङ्घर्ष गर्न छोडेपछि राजनीतिमा जनविरोधीहरूको हालीमुहाली चल्ने बताए। त्यस्तै नेमकिपाका केन्द्रीय सचिव सुनिल प्रजापतिले नेपाली समाजमा पूँजीवादी व्यवस्थाको प्रभाव बढिरहेको बताए। राजनीतिलाई देश र जनताको सेवा गर्नेभन्दा पैसा कमाउने माध्यमको रुपमा लिने प्रवृत्ति बढेको उनको भनाइ थियो। कार्यक्रममा नेमकिपाका केन्द्रीय सदस्य एवं नेक्राविसंघका पूर्वकेन्द्रीय अध्यक्ष सरोजराज गोसाई, नेमकिपाका अर्का केन्द्रीय सदस्य उकेश कवां, नेमकिपा भक्तपुर जिल्ला समितिका अध्यक्ष रमेश थापा श्रेष्ठलगायतले नामले नभई कामले कम्युनिष्ट र क्रान्तिकारी हुनपर्ने धारणा राखेका थिए। भेलाबाट देशको समसामयिक राजनीति सम्बन्धमा पाँचबुँदै प्रस्ताव पारित गरिएको छ।"
शिक्षा नियमावलीले बढायो शिक्षामन्त्री र मुख्य सचिवबीचको तिक्तता,"काठमाडौं: शिक्षामन्त्री धनीराम पौडेल र मुख्य सचिव सोमलाल सुवेदीबीच नयाँ शिक्षा नियमावलीका विषयमा तिक्तता बढेको छ। शिक्षा मन्त्रालयले मन्त्रिपरिषदमा पठाएको शिक्षा नियमावलीलाई मुख्य सचिव सुवेदीले फिर्ता पठाइदिएपछि मन्त्री पौडेलसँग तिक्तता बढेको हो । प्रधानमन्त्रीसँग सल्लाह गरेर नै हामीले नियमावली मन्त्रिपरिषदमा पठाएका हाैं, शिक्षा पत्रकार सञ्जालद्वारा आइतवार आयोजित पत्रकार सम्मेलनमा मन्त्री पौडेलले भने, तर मुख्य सचिवले नियमावली मन्त्रिपरिषदमा दर्ता नै नगरी फिर्ता गरेको सुनेको छु। उहाँलाई नियमावली फिर्ता गर्ने अधिकार नै छैन। अर्थ मन्त्रालयले बजेट स्वीकृत गरेपछि मन्त्रालयले चैत ७ गते नियमावली मन्त्रिपरिषदमा पठाएको थियो। तर, मुख्य सचिव सुवेदीले पहिले बनेको नियमावलीले स्थानीय तहलाई नसमेटेको भन्दै फिर्ता पठाएका थिए। संघीय संरचना अनुसार नियमावलीलाई संशोधन गर्ने गरी अहिले मन्त्रिपरिषदमा स्वीकृतिका लागि पहल गरिने मन्त्री पौडेलले बताए। शिक्षा ऐन आठौं संशोधन पनि संविधान जारी गरेपछि संक्रमणकालका रुपमा ल्याएका थियौं। नियमावली नहुँदा शिक्षामा धेरै नै काम अड्किएका छन्। त्यही भएर संक्रमणकालका लागि मात्र नियमावली ल्याउन लागेका हौं,उनले भने। मन्त्रालयका प्रवक्ता हरि लम्सालका अनुसार पुरानो नियमावली नभएको अवस्थामा नयाँ नियमावली आवश्यक छ। नियमावली नहुँदा ऐनमा भएका कुरा लागू गर्न सकेका छैनौं,लम्सालले भने,नियमावलीको अभावमा मन्त्रालयका काममा समस्या आएको छ। राससको सहयोगमा"
ख्रीष्टियन महासंघले गर्यो ग्लोबल मिशन अमेरिकाका अध्यक्षलार्इ सम्मान,"काठमाडाैं: राष्ट्रिय ख्रीष्टियन महासंघ नेपालले ग्लोबल मिशन अमेरिकाका अध्यक्ष दान पोखरेललाई सम्मान गरेको छ। काठमाडाैंमा अायाेजित बधाई तथा प्रार्थना सभामा ख्रीष्टियन महासंघ नेपालले पाेखरेललार्इ सम्मान गरेकाे हो। यस्तै महासंघले नवगठित ख्रीष्टियन मिडिया सोसाइटीका पदाधिकारीहरूलाई पनि सम्मान गरेको छ। सभाले विगत १० वर्षदेखि राज्यले दिँदै आएको क्रिसमसमा सार्वजानिक विदा गराउन र थप तीन दिन सार्वजानिक विदा माग गरेको राष्ट्रिय ख्रीष्टियन महासंघका प्रवक्ता सागर बैजुले जानकारी दिए। महासंघले गुडफ्राइडे, इस्टर सन्डे र क्रिसमस इभमा सार्वजनिक विदा दिनसमेत माग गरेको छ। नेपालमा रहेका इसाई समुदायमाथि राज्यले गरेको भेदभावप्रति राष्ट्रिय ख्रीष्टियन महासंघले सरकार तथा सम्बन्धित निकायहरूको ध्यानाकर्षण गराएको छ।"
गृहमन्त्री निधि कतारका प्रधानमन्त्री भेट्न आतुर,काठमाडौंः उपप्रधान एवं गृहमन्त्री विमलेन्द्र निधि र नेपालका लागि कतारका राजदूत युसुुफ बीन मोहम्मद अलहैलबीच भेटवार्ता भएको छ। आइतबार दिउँसो गृहमन्त्रालयमा भएको भेटमा राजदूत हेलले उपप्रधानमन्त्री निधिलाई कतारका प्रधानमन्त्रीसमेत रहेका गृहमन्त्री अब्दुल्लाह बीन नसीर बीन खालिफा अल थानीका तर्फबाट कतार भ्रमणको निमन्त्रणा पत्र हस्तान्तरण गरेका छन्। गृहमन्त्री निधिले कतार भ्रमणको निमन्त्रणा स्वीकार गर्दै छिट्टै कतार भ्रमण गरेर प्रधानमन्त्री खालिफासंग भेटघाट गर्ने बताएको गृहमन्त्रीका प्रेस सल्लाहकार रामजी दाहालले जानकारी दिए। दाहालका अनुसार भेटमा द्विपक्षीय सम्बन्ध र आपसी हितका बारेमा कुराकानी भएको थियो। भेटमा राजदूत हैलले नेपालमा हुन गइरहेको स्थानीय निकायको निर्वाचन लगायतका विषयमा आवश्यक सहयोग गर्न कतार सरकार तयार रहेको बताए। निर्वाचन लगायतका विषयमा सहयोग गर्न तयार रहेकोमा कतार सरकारलाई धन्यवाद दिँदै गृहमन्त्री निधिले यस सम्बन्धमा सरकारले थप छलफल गरेर ठोस एजेण्डा अघि बढाउने बताएका थिए।
पृथ्वीजयन्तीमा बिदाबारे मन्त्रीबीच चर्काचर्की,"काठमाडौं : पृथ्वीजयन्तीको बिदाबारे आइतबार मन्त्रिपरिषद्को सामाजिक समितिको बैठकमा गृहमन्त्री र मन्त्रीबीच चर्काचर्की भएको छ । सार्वजनिक बिदाहरूको बारेमा निर्णय गर्न बसेको बैठकमा उपप्रधानमन्त्री एवं गृहमन्त्री विमलेन्द्र निधि र संस्कृति, पर्यटन तथा नागरिक उड्डयनमन्त्री दिलनाथ गिरीबीच चर्काचर्की भएको हो । बैठकमा उपप्रधानमन्त्री निधिले राजामहाराजाको जयन्तीमा बिदा नदिने बताएका थिए भने गिरीले पृथ्वीनारायण शाह राजा मात्र नभई एकीकरणको हिरो भएकाले बिदा दिनुपर्ने अडान राखेका थिए । अन्ततः निधिका कारण समितिले पृथ्वीजयन्ती तथा राष्ट्रिय एकता दिवसको बिदा नदिने निर्णय गरेको छ ।समितिमा रक्षामन्त्री बालकृष्ण खाँड र वाणिज्यमन्त्री रोमी गौचन थकाली सदस्य छन् । सहरी विकासमन्त्री अर्जुननरसिंह केसीले भने समितिले गरेको निर्णयप्रति अनभिज्ञता प्रकट गर्दै मन्त्रिपरिषद्बाट पृथ्वीजयन्तीमा बिदाको निर्णय गराउन पहल गर्ने बताए । पृथ्वीनारायण शाहले राष्ट्रिय एकीकरण गरेकै कारण हामी नेपाली भएर बाँच्न पाएका हौं, समितिले के निर्णय गर्यो त्यो ठूलो कुरा होइन, उनले भने, मन्त्रिपरिषद्बाट निर्णय गराउन मेरो कुनै कमजोरी हुने छैन । याे पनि पढ्नुहाेस् यी हुन् ०७४ सालका प्रस्तावित सार्वजनिक विदा र पर्व"
सीमांकनसहित संविधान संशोधन भएमात्रै निर्वाचनमा जान्छाैं: ठाकुर,"राजविराज: तराई मधेस लोकतान्त्रिक पार्टी (तमलोपा)का अध्यक्ष महन्थ ठाकुरले सीमाङ्कनसहित संविधान संशोधनको प्रस्ताव पारित भएमात्र निर्वाचनमा जाने बताएका छन्। अाइतबार राजविराजमा पत्रकारहरुसँग सङ्क्षिप्त कुराकानी गर्दै उनले सीमाङ्कन मधेसी मोर्चाको बटमलाइन भएकाले सीमाङ्कनको व्यवस्थापन नभएसम्म निर्वाचनमा नजाने बताएका हुन्। ठाकुरले विगत र अहिलेका सरकारले संविधान संशोधनको प्रस्ताव पारित गर्ने प्रतिबद्धता जनाए पनि कार्यान्वयनप्रति गम्भीर हुन नसकेको आरोप लगाउँदै मोर्चाको माग पूरा नभए आन्दोलनको विकल्प नभएको बताए। 'संविधान संशोधन कसरी हुन्छ, त्यो काम सरकारको हो, यसमा सबैले सहयोग र साथ दिनुपर्छ,'उनले भने। ठाकुरले नेकपा एमालेको मेची महाकाली अभियानअन्तर्गत गत फागुन २३ गते सप्तरीको मलेठमा प्रहरीद्वारा मारिएका पाँच जना निर्दोष भएकाले दोषी प्रहरीमाथि कारबाही हुनुपर्ने माग गरे। रासस"
भारतसँगको खुला सिमाना नियन्त्रण गर्न माग गर्दै सर्वोच्चमा रिट,"काठमाडौं: सर्वोच्च अदालतमा नेपालभारतको खुला सिमाना व्यवस्थापन र नियन्त्रण गर्नुपर्ने माग गर्दै रिट निवेदन दायर गरिएको छ । अधिवक्ता डा चन्द्रकान्त ज्ञवाली, सीमाविद् बुद्धिनारायण श्रेष्ठ, अधिवक्ता विमल ज्ञवाली, लीलाधर उपाध्याय र शशिकुमार कार्कीले प्रधानमन्त्री तथा मन्त्रिपरिषद्को कार्यालय, गृह मन्त्रालय, रक्षा मन्त्रालयलगायतलाई विपक्षी बनाई आज दायर गरेको रिट निवेदनमा नेपालभारत खुला सिमाना व्यवस्थापन गर्नुपर्ने माग गरिएको छ । रिट निवेदनमा विसं २००९ को निस्केको नेपाल गजेटमा नेपालभारतबाट सीमा वारपार गर्दा परिचयपत्र अनिवार्य देखाई अभिलेख राख्ने व्यवस्थाको कार्यान्वयन हुनुुपर्ने, दुई देशको खुला सिमानाको व्यवस्थापन र नियन्त्रण नहुँदा आतङ्ककारी, तस्करीजस्ता गतिविधि हुने भएकाले सिमानामा नियन्त्रण गर्नुपर्ने उल्लेख छ । सीमामा शान्ति सुरक्षा नहुँदा नेपालीले निकै कठिनाइ भोग्नुपरेको हुँदा सिमानामा शान्ति सुरक्षाको व्यवस्था मिलाउनुपर्ने र सन् १८१६ र १९५० को नेपालभारत मैत्री सम्बन्धमा समेत खुला सिमाना नलेखिएको हुँदा पुनरावलोकन गर्न परमादेशको माग रिट निवेदनमा गरिएको छ । रासस"
'शेरबहादुर र रामचन्द्रभन्दा खुमबहादुरजी वरिष्ठ हो?',"काठमाडौंः नेपाली कांग्रेसका केन्द्रीय सदस्य डा शेखर कोइरालाले पार्टीभित्र छुट्याइएको नेताहरुको वरियताक्रमबारे प्रश्न उठाएका छन्। सानेपास्थित विपी स्मृति भवनमा जारी केन्द्रीय समिति बैठकमा बोल्दै कोइरालाले हचुवाका भरमा नेताहरुको वरियता तोकिएको भन्दै आक्रोश पोखेका हुन्। सभापति देउवाले पदाधिकारीसहितको वरिष्ठताको आधारमा २९ सदस्यीय केन्द्रीय कार्यसम्पादन समिति गठनको प्रस्ताव बैठकमा गरेपछि बोलेका नेता कोइरालाले कार्यसम्पादन समितिमा आफूसहित केही नेताहरु नपरेकोप्रति आपत्तिसमेत जनाए। नेताहरुको वरियताक्रम तोक्ने काम हचुवामा भएको छ। मभन्दा जुनियर साथीहरु कार्यसम्पादन समितिमा पर्ने तर म चाहिँ किन नपरेको? कोइरालाले बैठकमा प्रश्न गरे। कोइरालाले सभापति देउवा र वरिष्ठ नेता रामचन्द्र पौडेल भन्दा पार्टीमा नेता खुमबहादुर खड्का वरिष्ठ भएपनि वरियतामा ८ नम्बरमा राखिएकोमा आपत्ति जनाए। उनले भने,वरियताबारे कुरा गर्ने हो भने सभापति देउवा र रामचन्द्रजीभन्दा खुमबहादुर खड्काजी नै वरिष्ठ हो। उहाँलाई किन वरियतामा ८ नम्बर राखिएको हो?' आफू पार्टीको ११ औं महाधिवेशनबाट केन्द्रीय समितिमा लगातार रहँदै आएको स्मरण गराउँदै उनले भने,मभन्दा पछि केन्द्रीय सदस्य भएका साथीहरु आफूमाथि माथिको वरियता र कार्यसम्पादन समितिमा परेका छन्। वरियताको मापदण्ड र विधि के हो? बैठकमा कोइरालाले आफूलाई कार्यसम्पादन समितिमा राख्ने विषयमा वरिष्ठ नेता पौडेलले तत्परता नदेखाएको गुनासो समेत गरे। कोइरालाले महाधिवेशन भएको एक वर्ष भइसक्दा पनि पदाधिकारी र केन्द्रीय सदस्य मनोनित, विभाग गठन लगायतका महत्वपूर्ण काम गर्न नसकेको भन्दै सभापति देउवाको आलोचना गरे। उनले सभापति देउवाले पार्टीलाई व्यवस्थित ढंगले चलाउन नसकेको आरोप समेत लगाए। उनले भने,सभापतिको कार्यशैलीप्रति कार्यकर्तामा असन्तुष्टि छाएको छ। गुटवन्दी झन बढेको छ। यसले पार्टीलाई कमजोर बनाउँदै लगेको छ। कोइरालाले माथिको गुटबन्दीले तल्लो तहसम्म पनि असर पारेको भन्दै गुटबन्दी बन्द गर्न नेताहरुलाई आग्रह गरे। २ नम्बर प्रदेशलाई छोडेर चुनावमा जानु हुन्न कोइरालाले २ नम्बर प्रदेशलाई छोडेर स्थानीय निकायको निर्वाचन गराउने तयारी भइरहेको कुरा आफूले सुनेको भन्दै त्यसो गरिए ठूलो गल्ति हुने बताए। उनले मधेसी मोर्चालाई पनि सहमतिमा ल्याएर देशभर एकैपटक स्थानीय निकायको निर्वाचन गराउनु पर्ने बताए।"
नयाँ वर्षमा राष्ट्रपति भण्डारीले भारत भ्रमण गर्ने,"नयाँदिल्ली : राष्ट्रपति विद्यादेवी भण्डारीले नयाँ वर्षमा भारतको भ्रमण गर्ने भएकी छिन्। भारतीय राष्ट्रपति प्रणव मुखर्जीको निमन्त्रणामा राष्ट्रपति भण्डारीले नयाँ वर्ष २०७४ मा भारत भ्रमण गर्ने भएकी हुन्। भारतीय समाचार पत्र हिन्दूस्तान टाइम्सले राष्ट्रपति भण्डारीले वैशाखको पहिलो साता भारतको भ्रमण गर्ने उल्लेख गरेको छ। राष्ट्रपतिका सहयोगी मदनकुमार भटराईलाई उद्धृत गर्दै लेखिएको समाचारमा राष्ट्रपति भण्डारी वैशाख ४ गते भारत भ्रमणमा आउने उल्लेख गरिएको छ। भारत भ्रमणका क्रममा भण्डारीले राष्ट्रपति प्रणव मुखर्जी, प्रधानमन्त्री नरेन्द्र मोदी, गृहमन्त्री राजनाथ सिंह, विदेशमन्त्री सुष्मा स्वराजसँगै अन्य उच्च नेतासँग भेटवार्ता गर्नेछिन्। भ्रमण कति दिनको हुने भन्ने विषय भने निश्चित नभएको समाचारमा उल्लेख गरिएको छ। राष्ट्रपतिले बनारसको भ्रमण पनि गर्ने कार्यक्रम रहेको छ। यता भारतस्थित नेपाली दूतावासले राष्ट्रपतिको भ्रमण हुने भने पनि मिति र कार्यक्रमका बारेमा भने जानकारी दिएको छैन। दूतावासका प्रवक्ता हरि ओडारीले भने, दुवै मुलुकका विदेश मन्त्रालयले राष्ट्रपतिको भ्रमणको समय र कार्यक्रम बारे उपयुक्त समयमा औपचारिक सूचना जारी गर्नेछ। तर, राष्ट्रपतिको भ्रमण सफल बनाउनका लागि भने दूतावासले आवश्यक तयारी थालिसकेको छ। गणतन्त्र नेपालकी पहिलो महिला राष्ट्रपति भण्डारीको यो पहिलो औपचारिक विदेश भ्रमण हुनेछ। गत वर्ष वैशाख २७ गतेका लागि तय भएको उनको भारत भ्रमण तात्कालिन प्रधानमन्त्री केपी शर्मा ओली सरकारले स्थगित गर्ने निर्णय गरेको थियो। त्यस पश्चात उनको भारत भ्रमण गराउने बारे कुराकानी भइरहेको भएपनि मिति भने तय हुन सकेको थिएन। चैत सुरुमै राष्ट्रपतिको भ्रमण गराउने भनिएको भएपनि बंगलादेशकी प्रधानमन्त्री शेख हसिना चैत २३ अर्थात् अप्रिल ७ मा भारत भ्रमणमा आउने भएको हुँदा राष्ट्रपतिको भण्डारीको भ्रमण वैशाख पहिलो साता हुन लागेको स्रोतले जानकारी दियो।"
'वान वेल्ट वान रोड अवधारणामा नेपाल अन्तिम समझदारी बनाउने चरणमा',"काठमाडौं : प्रधानमन्त्री पुष्पकमल दाहाल प्रचण्डले चीनले अगाडि सारेको वान वेल्ट वान रोड अवधारणामा नेपालले सहभागीता जनाउने अन्तिम समझदारी बनाउने चरणमा पुगेको बताएका छन्। पहिले भएका सहमति र सम्झौतालाई कार्यान्वयनमा लैजान आफू पूर्ण प्रतिबद्ध रहेको दोहोर्याउँदै प्रधानमन्त्री प्रचण्डले सन २०१४ मा वान वेल्ट वान रोड अवधारणामा भएको समझदारीलाई अगाडि बढाउन आफू प्रतिबद्ध रहेको बताएका हुन्। वान वेल्ट वान रोड अवधारणाले साझेदारी र हातेमालो गर्न प्रचुर अवसरहरु दिने उल्लेख गर्दै प्रधानमन्त्री प्रचण्डले यसका लागि चिनिया राष्ट्रपति सी जिनपिङलाई धन्यवाद दिएका छन । मध्य एशिया र दक्षिण एशियासँग सम्बन्ध जोडन यो महत्वपूर्ण हुने पनि प्रधानमन्त्री प्रचण्डले बताए । बिश्व व्यापार र अर्थमन्त्रका लागि एशिया समृद्धिको भूमि र अन्वेषणको केन्द्र रहेको पनि उनले बताए । त्यो बैधतालार्इ हामी निर्माण गर्न सक्छौ र आधुनिक सफलताको कथा सिर्जना गर्न सक्छौ । कनेक्टीभिटी,विकास,परिचालन र समृद्धिको भूमिको कथा बनाउन सक्छौप्रधानमन्त्री प्रचण्डले भने । नेपाल चीन सम्बन्ध: विकास तथा समृद्धिका सम्भावनाहरु बिषयक प्रवचन कार्यक्रमलाई आइतवार बेइजिङमा सम्बोधन गर्दै प्रधानमन्त्री प्रचण्डले भने पारवहन सम्झौताको प्रोटोकललाई जतिसक्दो छिटो टुंग्याउने हाम्रो प्राथमिकता हो। गत बर्ष पूर्व प्रधानमन्त्री केपी ओली नेतृत्वको प्रतिनिधिमण्डलले भ्रमणका क्रममा गरेको पारवहनसहितका सहमति र सम्झौता कार्यान्वयन गर्न पनि आफू प्रतिबद्ध रहेको पनि प्रधानमन्त्री प्रचण्डले बताए। नेपालको समृद्धिका लागि प्रधानमन्त्री प्रचण्डले चीनसँग सडक,रेल्वे,हवाई मार्ग र वेव लिङकलाई पनि प्राथमिकतामा राखेका छन्। प्रधानमन्त्री प्रचण्डले भुकम्पपछि बन्द रहेको तातोपानी नाकालाई पनि छिटो भन्दा छिटो सञ्चालनमा ल्याउनु पर्ने आवश्यकतामा पनि जोड दिएका छन्। प्रधानमन्त्री प्रचण्डले बेइजिङस्थित वैदेशिक अध्ययन बिश्वबिद्यालयमा नेपाल अध्ययन केन्द्रको उदघाटन पनि गरेका छन्। सो बिश्वबिद्यालयमा आइतवारदेखि स्नाकोत्तरतहसम्म नेपाली भाषाको पढाइ शुरु भएको छ।"
मकालुको बाटोलाई प्राथमिकतामा राख्न माग,"काठमाडौँ : विश्वको पाँचौ अग्लो मकालु हिमाल (८४६३ मी) जाने बाटो मर्मतलाई प्राथमिकतामा राख्न माग गरेको छ । अवलोकन र आरोहणका लागि प्रशस्त सम्भावना भए पनि चौडाबाटोको अभावले समस्या भोग्नु परेको संखुवासभा सगरमाथा आरोही संघ नेपालले बताएको छ । आइतबार संस्कृति पर्यटन तथा नागरिक उड्यान मन्त्री दिलनाथ गिरीसँगको भेटमा संघले उक्त बाटो निर्माणका निम्ति प्राथमिकता दिन आग्रह गरेका हुन्। संखुवासभाको इतिहासमै पहिलो क्याविनेट स्तरको मन्त्री बनेको भन्दै संघले मन्त्री गिरीलाई स्वागत र सम्मान समेत गरेका थिए । विश्वका अग्ला हिमालमध्ये पर्ने मकालु अन्य हिमालको तुलनामा पछि परेको भन्दै यसको विकास र विस्तार गर्न राज्यले कम चासो दिएको भन्दै प्राथमिकतामा राख्न संघका अध्यक्ष हिमालविज्ञ छिरिङ पाण्डे भोटेले माग गरे । आधादर्जन अग्ला र होचा हिमाल रहेकाले पर्यटकीय क्षेत्रको सम्भावना समेत उत्तीकै रहेकाले संखुवासभाको पर्यटन विकासमा सहयोग गर्न मन्त्रीसँग संघका पदाधिकारी र पर्यटन व्यवसायीले संयुक्त रुपमा माग गरे । संसारमा रहेका ८ हजार भन्दामाथिका १४ वटा हिमाल मध्ये ८ वटा नेपालमा छन् । यी हिमाल मध्ये मकालु पनि एक हो तर सगरमाथा, ल्होत्से, धौलागिरी लगायतका हिमाल भन्दा पर्यटकको चहलपहल र आरोहण कम भएको भोटेले मन्त्रीसँग दुखेसो पोखे । पर्यटकको आवगमन बढाउन र आरोहीको संख्या बढाउन आफूहरु लागि परेको उनको भनाइ छ । आधारभूत रुपमा बाटो, क्यापिङ र व्यवस्थित होटल विस्तारमा नहुदाँ समस्या भएको भन्दै यसमा मन्त्रीले चासोका साथ कार्यक्रम दिन माग गरेका हुन् । यता मन्त्रीले हिमाल नेपालीको शीर उच्च राख्ने मात्र नभएर नेपालको अर्थतन्त्रमा ठूलो योग्दान पुयाउदै आएकाले यसमा सेवासुविधा र विस्तार गर्न आफू पूर्णरुपमा लागि पर्ने बताए । हिमाल आरोहणका लागि संकलन गरिएको सलामी शुल्कको ३० प्रतिशत रकम सम्बन्धित जिल्लामा प्रयोग बिहिन भएकाले यसलाई हिमालमै प्रयोग गर्न मन्त्रालय लागि पर्ने बताए ।"
कांग्रेस बैठक बस्दै,"काठमाडौः नेपाली कांग्रसको बैठक अाज बिहानदेिख भएको छ । बैठकमा चुनावी एजेन्डा र आन्तरिक व्यवस्थापनसम्बन्धी छलफल हुने भएको छ ।कांग्रेस सभापति शेरबहादुर देउवाले पार्टीको विधान अनुसार २२ केन्द्रीय कार्यसम्पादन समिति गठन गर्ने भएका छन् । आइतबार पार्टी केन्द्रीय कार्यालय सानेपामा सुरु हुने बैठकमा देउवाले केन्द्रीय कार्यसमितिपछिको पार्टीको ठूलो निकाय कार्यसम्पादन समिति गठनको प्रस्ताव पेश गर्ने भएका छन् । पार्टीको विधान अनुसार पदाधिकारी बाहेक २२ जना केन्द्रीय सदस्य कार्यसम्पादन समिति सदस्य मनोनित हुन्छन् । विधान अनुसार पार्टी सभापतिले कार्यसम्पादन समितिका सदस्यहरु केन्द्रीय कार्यसमितिमा पेश गरेर अनुमोदन गर्नुपर्ने हुन्छ । यस अघिको कांग्रेस केन्द्रीय कार्यसमितिमा र्कासम्पादन समितिनै गठन हुन सकेको थिएन् । देउवाले वरिष्ठ केन्द्रीय सदस्यहरुलाई कार्यसम्पादन समितिमा मनोनयन गर्ने गरी प्रस्ताव तयार गरेका छन् । यस विषयमा पार्टीभित्र नेता रामचन्द्र पौडेलसँग पनि सहमति जुटिसकेको छ । स्रोतका अनुसार देउवाले केन्द्रीय सदस्यहरु गोपालमान श्रेष्ठ, कृष्णप्रसाद सिटौला, प्रकाशमान सिह, विमलेन्द्र निधि, कुलबहादुर गुरुङ, खुमबहादुर खड्का, ज्ञानेन्द्रबहादुर कार्की, चित्रालेखा यादव, रामशरण महत, अर्जुननरसिह केसी, महेश आचार्य, बलबहादुर केसी, पूर्णबहादुर खड्का, रामशरण महत, बालकृष्ण खाँड, प्रकाशसरण महत, शेखर कोइराला, दिलेन्द्रप्रसाद बढु, सुजाता कोइराला, रमेश रिजाल, परमुल्ला मन्सुर लगायतलाई कार्यसम्पादन समिति सदस्यमो मनोयन गर्ने प्रस्ताव तयार गरेका छन् । बैठकमा स्थानीय निकायको निर्वाचनका विषयमा पनि छलफल गर्न एजेण्डा पेश हुने भएको छ । सरकारले नयाँ संरचना अनुसार ७ सय ४४ नयाँ स्थानीय तह लागु गरेपछि कांग्रेसले आफ्नो पार्टी संगठन संरचनार्ला पनि सोही अनुसार रुपान्त्रण गर्न केनी नीतिगत निर्णय गर्ने तयारी गरेको छ । त्यस्तै स्थानीय निर्वाचनका लागि उम्मेदबार तोक्न मापदण्ड बनाउनेगरी कार्यदल गठन गर्ने पनि तयारी रहेको देउवा निकट एक नेताले बताए ।"
कांग्रेस बैठकमा हिन्दु राष्ट्रको प्रस्ताव दर्ता,काठमाडौं : नेपाली कांग्रेसको केन्द्रीय समिति बैठकमा संविधान संशोधन गरी नेपाललाई हिन्दुराष्ट्र बनाउनु पर्ने प्रस्ताव दर्ता भएको छ । आइतबारदेखि सुरु भएको केन्द्रीय समिति बैठकमा नेपाली कांग्रेसका केन्द्रीय सदस्य खुमबहादुर खड्काले यस्तो प्रस्ताव दर्ता गरेका हुन् । खड्काको प्रस्तावमा अरु केन्द्रीय सदस्यहरुले पनि मौखिक समर्थन गरेको प्रस्तावका पक्षधर नेताले बताएका छन् । खड्काले पार्टीभित्र र बाहिर नेपाललाई हिन्दुराष्ट्र कायम गराउँनु पर्ने माग निरन्तर उठाउँदै आएका छन् । उनको यो अभियानलाई नेपाली कांग्रेसका थुप्रै नेताकार्यकर्ताले साथ र समर्थन दिने गरेका छन् ।
उच्चस्तरीय छानबिन टोली महोत्तरीमा,"गौशालाः पछिल्लो समयमा मधेस आन्दोलनका क्रममा ज्यान गुमाएकाहरुबारे सोधपुछ तथा उजुरी सङ्कलन गर्न उच्चस्तरीय छानबिन आयोग टोली महोत्तरी आइपुगेको छ । तराई, मधेस र थरुहट आन्दोलनका क्रममा भएका घटनाबारे सत्यतथ्य पत्ता लगाउन पुष्पकमल दाहाल नेतृत्वको वर्तमान सरकारले पूर्व न्यायाधीश गिरीशचन्द्र लालको अध्यक्षतामा गठन गरेको उच्चस्तरीय छानबिन आयोग शनिबार यहाँ पुगेर काम थालेको हो । टोलीले आइतबार महोत्तरीका पीडितसँग सोधपुछ तथा उजुरी सङ्कलनका काम गर्नेछ । संविधान जारी हुनुपूर्व र जारी भएपछि मधेस तथा थरुहटमा भएका आन्दोलनका क्रममा भएका हत्या, हिंसा, तोडफोड, आगजनी तथा मानवअधिकार हननका घटनाबारे जानकारी लिन, पीडित परिवारको समस्या बुझ्न तथा घटनास्थलको स्थलगत निरीक्षण गर्न अध्यक्ष लालसहित आयोगका सदस्य सूर्यप्रसाद कोइराला, नवराज ढकाल, सुखचन्द्र झा, सुजन लोकचनसहित आयोगका कर्मचारी अहिले महोत्तरी जिल्ला दौडाहामा छन् । शनिबारदेखि सुरु भएको स्थलगत निरीक्षण चैत १४ गतेसम्म जारी रहने तथा यस क्रममा महोत्तरीमा भएका मानव अधिकार हननसम्बन्धी घटनाको अध्ययन, प्रमाण तथा उजुरी सङ्कलन एवम् सरोकारवालासँग छलफल गरिने आयोगका अध्यक्ष गिरीशचन्द्र लालले बताए । आयोगका अध्यक्ष लालका अनुसार आयोगमा अहिलेसम्म एक हजार ३सय उजुरी दर्ता भइसकेका छन् । सयौँ उजुरी अझै पनि दर्ता हुन बाँकी रहेको उनले बताए । कार्यक्रममा सहभागी सहिद परिवार, घाइते तथा मोर्चा सम्बद्ध राजनीतिक दलका नेताले आयोगको कामकाजबारे प्रश्न उठाएका थिए । दोषीमाथि कारबाही हुनुपर्ने माग पीडित परिवारले राखेका थिए । रासस"
भोट माग्न बझाङका पार्टी घरदैलोमा,"बझाङः लामो समयदेखी हुन नसकेको स्थानीय चुनावको समय नजिक आउँदै गर्दा बझाङ जिल्लाका प्रमुख तीन राजनीतिक दल घरदैलो अभियानमा लागेका छन् । नेपाली कांग्रेस, नेकपा एमाले र एनेकपा माओवादी केन्द्रले भोट माग्न घरदैलो अभियानलाई प्राथमिकतामा राखेका छन् । नेता कार्यकर्ताहरु अहिले एकै साथ गाँउगाँउमा डुलेर जनता , कार्यकर्तासंग भेटघाट र आमसभा गर्न सुरु गरेका छन् । पार्टीले पुरानो संरचना अनुसार बनेका गाँउ कमिटीहरु लाई पुर्नगठन गरि नयाँ संरचना अनुसार गाँउपालिका समिति र वडा समिति बनाई रहेको नेकपा एमालेका नेता अर्जुन थापाले जानकारी दिए । उनका अनुसार कार्यकर्ता भेटघाट र छलफल गरि वडा तथा गाँउ पालिकामा कस्लाई टिकट दिदाँ जित्न सकिन्छ भनेर बुझविस्तार भई रहेको समेत बताए ।हालको संरचना अनुसार जिल्लाका १० वटै गाँउ पालिका र २ वटा नगरपालिकामा एमालेको घरदैलो अभियान सकिएको र पछि चुनावी आमसभा हुने पनि नेताहरुले भने । यता नेपाली कांग्रेसका नेता नरेशबहादुर सिंह पार्टी सभापती हर्कजंड सिंह लगायतको टोली पनि घरदैलो अभियानमा लागी परेका छन् । हामीले कर्यकर्ता भेटघाट र घरदैलो अभियान गर्दै आएको छौ पार्टी सभापती हर्कजंग बहादुर सिंहले भने धैर पछि स्थानीय चुनाव भएकाले यसलाई उत्सवका रुपमा लिन पनि सबैलाई आग्रह गरेका छौ । २०५४ साल यता स्थानीय विर्वाचन नभएकाले अबको संरचना अनुसार गाँउपालिका र नगरपालिकामा कस्लाई टिकट दिदाँ उपयुक्त होला भनेर पनि कार्यकर्ता र जनतासँग बुझा विस्तार भई रहेको उनले बताए । कांग्रेसले थलारा, चौधारी , सुर्मा, देउरामा , कार्यकर्ता भेटघाट र आम सभा गरेको छ । एनेकपा माओवादी केन्द्रको पनि घर दैलो अभियान भई रहेको छ पार्टी अध्यक्ष कलक खड्काले भने टिकट कस्लाई दिने भन्ने अहिले टुड्गो लागेको छैन तर टिकटका आकाँक्षी साथीहरु आफु लाई टिकट दिनु पर्ने लभिड्मा लागी परेका छन् । तिनै पार्टीले वडा तथा गाँउपालिका तहको समिति बनाएपछि सोहि अनुसार कार्यालय स्थापना गरेर चुनावी चहलपहल सुरु गरेका छन् । स्थानीय चुनावमा महिलाको सिट पनि सुनिश्चित गरिएको हुदाँ महिलाहरु पनि नेतासंग गाँउघरमै हिडिँरहेकी छन्। तर महिला नेत्रीहरुको अभाव नै देखिएको नेता प्रभालक्ष्मी बजालले भनिन् राजनितिनै अगाँलेका महिला जिल्लामा कमै छन् । राजनितिक चाँसो भएका पढेलेखेका महिलाहरु पेशा व्यावयास तिर लागेका छन् उनले भनिन् । राष्टिय प्रजातन्त्र पार्टी सहित अन्य १३ पार्टी रहेको बझाड जिल्लामा अन्य साना पार्टीहरुले भने स्थानीय चुनावको तयारीमा खासै चहलपहल गरेको छैन् ।"
स्ववियु उपसभापतिले गरे क्याम्पस प्रमुखको कार्यकक्षमा तोडफोड,"बेनीः म्याग्दी बहुमुखी क्याम्पसमा क्याम्पस प्रमुखको कार्यकक्षमा आइतबार बिहान तोडफोड भएको छ । क्याम्पसमा गठित स्वतन्त्र विद्यार्थी युनियनका उपसभापति ईश्वर सुवेदीले क्याम्पस प्रमुख टिकाराम सापकोटाको कार्यकक्षमा टेबुल, नामप्लेट र सिसा तोडफोड गरेका हुन् । विगत नौ महिनादेखि क्याम्पसमा तलब बृद्धि नभएको भन्दै चैत ८ गते बसेको कर्मचारी बैठकले आइतबारदेखि सम्पूर्ण काम ठप्प बनाउने निर्णय बमोजिम प्राध्यापकहरुले डेन डाउन गरेर आन्दोलनमा उत्रिएका छन् । सोही कारण कक्षाकोठामा नियमित पठनपाठन हुन नसकेको विषयमा जानकारी गराउन क्याम्पस प्रमुखलाई पटकपटक सम्पर्क गरेपनि वेवास्ता गरेको भन्दै स्ववियु उपसभापति सुवेदीले र्दुव्यवहारसँगै तोडफोड गरेका हुन् । क्याम्पस प्रमुख सापकोटाले मोटरसाइलका सवार रहेका कारण फोन उठाउन नपाएपनि त्यसैलाई आधार बनाएर पूर्वग्राही ढँगले र्दुव्यवहार र आफ्नो कार्यकक्षमा तोडफोड गरेको बताए । क्याम्पसका प्राध्यापक र अन्य कर्मचारीले नौ महिनादेखि तलबबृद्धि नभएको भनेर आन्दोलन गर्नुभएको छ, सोही कारण क्याम्पसमा पढाई नभएका हुन् । यो विषय सञ्चालक समितिलाई पनि जानकारी छ', उनले भने, त्यसको निहुँमा जिम्मेवार पदाधिकारी नै तोडफोडमा उत्रिनु दुखद कुरा हो । हामी माथि यस्तो हुन्छ भने हामी कसरी कक्षामा गएर पढाउन सक्छौँ ?' क्याम्पसमा १३ पूर्णकालीन सहित ३० जना प्राध्यापक र ९ जना विभिन्न शाखामा कर्मचारी कार्यरत छन् । नेपाल सरकारले कर्मचारीको तलबमान बृद्धि गर्ने बर्ष क्याम्पसमा पनि यसअघि नियमित तलब बृद्धि हुदै आएको थियो । लामो समयदेखि तलबबृद्धि नभएको भन्दै प्राध्यापक तथा कर्मचारीले सञ्चालक समितिलाई ध्यानाकर्षण गराएपछि असोज १२ गतेको बैठकले विद्यार्थीको मासिक शुल्क र प्राध्यापक एवँ कर्मचारीको तलब बृद्धि गर्ने निर्णय गरेको थियो । तर, विद्यार्थीको मासिक शुल्क बृद्धि गरिएको भन्दै अनेरास्ववियुले क्याम्पसमा आन्दोलन गरेपछि दुबै निर्णय कार्यान्वयन हुन नसकेको क्याम्पस प्रमुख सापकोटाले जानकारी दिए । सामुदायिक क्याम्पस भएकाले विद्यार्थीको शुल्कबाटै क्याम्पस चल्ने हो । मासिक शुल्क बृद्धि नहुँदा क्याम्पसको कर्मचारीको तलब बढ्न सकेको छैन', उनले भने, त्यो समस्याको समाधान गर्नुको सट्टा तोडफोडमा उत्रिनु राम्रो होइन ।' स्ववियु सभापति सावित्री खत्रीले क्याम्पसमा विद्यार्थी समस्या सुनुवाई गर्ने प्रमुखले नै उपभासपति सुवेदी माथि अपशष्द प्रयोग गरेका कारण उक्त घटना भएको बताइन् । बिहान ६ बजे नै आउनुपर्ने क्याम्पस प्रमुख आधा घण्टासम्म आउनु भएन । २०३० पटक फोन गर्दा पनि उठाउनुभएन्', उनले भनिन्, किन यस्तो भयो भन्दा उल्टै अपशष्द बोल्नुभयो, त्यसपछि घटना भएको हो । यसमा दुबै पक्ष दोषी छ, हामीले आफ्नो तर्फबाट क्षमायाचना गर्नेछौँ ।' सभापति खत्रीले प्राध्यापकहरुले डेन डाउन गरेको अवस्थामा स्ववियुका पदाधिकारी तथा सदस्यहरु हरेक कक्षाकोठामा गएर पठनपाठन गर्ने वातावरण सिर्जना गरिदिएको समेत बताईन् ।"
कांग्रेस बैठकमा खुमबहादुर खड्काको प्रस्तावः हिन्दु राष्ट्रबारे जनमत संग्रह गरियोस्,"काठमाडौंः नेपाली कांग्रेसका केन्द्रीय सदस्य खुमबहादुर खड्काले हिन्दु राष्ट्रबारे जनमत संग्रह गर्न माग गरेका छन्। सानेपास्थित विपी स्मृति भवनमा आइतबारबाट सुरु भएको केन्द्रीय समिति बैठकमा खड्काले हिन्दु राष्ट्र नेपालका विषयमा जनमत संग्रहमार्फत टुंगो लगाउनु पर्ने माग गरेका हुन्। उनले हिन्दु राष्ट्रको रुपमा रहेको नेपाललाई बुहसंख्यक जनताको भावना र प्रजातान्त्रिक प्रक्रियालाई उपेक्षा गरी धर्मनिरपेक्ष बनाइएको आरोप लगाएका छन्। उनले हिन्दु राष्ट्रको विषयलाई विधिवत रुपमा टुंगो लगाएर देशमा उत्पन्न तनाव र विवाद समाधान गर्नु पर्ने उल्लेख गरेका छन्। खड्काले हिन्दु राष्ट्रलाई उपेक्षा गरेर धर्मनिरपेक्ष घोषणा गर्दा कांग्रेस केन्द्रीय समितिमा सामान्य छलफल समेत नभएकाले यसबारे स्वामित्व लिन नमिल्ने अवस्था रहेकाले हिन्दु राष्ट्रबारे बैठकमा छलफल चलाउन माग गरेका छन्। कांग्रेस आफैमा एक प्रजातान्त्रिक र प्रजातन्त्रवादी पार्टी भएकाले यसले लिने निर्णयहरु जनमत सम्मत, प्रक्रिया सम्मत र पारदर्शी हुन्छ र हुनुपर्दछ भन्ने आम विश्वास छ। जनविश्वासको कदर गर्नु पर्र्ने पक्षलाई समेत विचार गरेर प्रस्ताव राखेको छु, खड्काले पेश गरेको प्रस्तावमा भनिएको छ।"
मुलुकलाई आत्मनिर्भर बनाउन निर्वाचनको विकल्प छैन्ः पोख्रेल,"पोखराः नेकपा (एमाले)का महासचिव ईश्वर पोख्रेलले तोकिएकै समयमा स्थानीय तहको निर्वाचन गराउनका लागि एमालले सरकारलाई सहयोग गर्ने बताएका छन् । प्रेस चौतारी नेपाल कास्कीद्वारा आइतबार आयोजित पत्रकार सम्मेलनमा बोल्दै पोखरेलले देशमा राजनीतिक सङ्क्रमणको अन्त्य तथा संविधान कार्यान्वयनसहित मुलुकलाई आत्मनिर्भर बनाउन निर्वाचनको विकल्प नरहेको बताए। महासचिव पोख्रेलले राजनीतिक स्थायित्व, विकास र समृद्धिका लागि जिम्मेवार राजनीतिक दलका हैसियतले एमाले क्रियाशील रहेको उल्लेख गरे । कुनै पनि बहानामा निर्वाचन प्रभावित बन्न नहुने उनले जोड दिए । पार्टीको नीतिअनुसार जनताले पत्याएका र लोकप्रिय नेता तथा कार्यकर्ताले नै निर्वाचनमा उम्मेदवार बन्न सक्ने स्पष्ट पार्दै उनले उम्मेदवार चयनका लागि केन्द्रबाट कुनै दबाब नदिइने बताए । महासचिव पोख्रेलले एमालेले सञ्चालन गरेको मेचीकाली अभियानअन्तर्गत यसअघि स्थगित भएका प्रदेश नं २ का कार्यक्रम यही चैत १६ र १७ गते सञ्चालन गरिने जानकारी दिए । मधेस, पहाड र तराईलाई छुट्याउने गरी पेस गरिएको संविधान संशोधन प्रस्तावमा आफ्नो पार्टीले समर्थन गर्न नसक्ने उनको भनाई थियो ।रासस"
