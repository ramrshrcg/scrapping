शीर्षक,विवरण
८ प्रदेश नबनाएसम्म मुलुकले निकास पाउँदैनः गच्छदार,"काठमाडौंः मधेशी जनअधिकार फोरम नेपाल लोकतान्त्रिकका अध्यक्ष विजय कुमार गच्छदारले सात प्रदेशले मुलुकको समस्या समाधान नगर्ने जिकिर गरेका छन्। गच्छदारले भने,८ प्रदेशको सहमति तोडिएको हुनाले अहिलेको अवस्था आएको हो, त्यसैले ८ प्रदेशमा जाँदा समस्याको समाधान हुन्छ, झापा, मोरङ, सुनसरी, कैलाली र कञ्चनपुर निकै विवादित जिल्ला रहँदै आएका छन्। तर यो संशोधन प्रस्तावले यसको कुरा गरेको छैन, एक शब्दपनि चर्चा गरेको छैन, त्यसैले यथास्थितिमा हामीले समर्थन गर्दैनौं, थारुहरुप्रति ठूलो धोका भएको छ। शनिबार रिपोर्टर्स क्लब नेपालको ज्ञापनपत्र बुझ्दै उनले पूर्वको एउटा प्रदेश बन्नुपर्छ र कैलाली र कञ्चनपुरलाई ५ नम्बर प्रदेशमा राख्नुपर्ने समेत माग दोहोर्याए। गच्छदारले भने,त्यसैले ८ प्रदेशमा जानुपर्छ। अहिलेको राजनीतिक गतिरोधको अन्त्यको लागि पनि दुवै पक्ष आआफ्नो अडानबाट पछि हट्नुपर्ने बताए। उनले भने,सत्ता पक्षले पनि संशोधन प्रस्ताव परिमार्जन गर्ने वातावरण बनाउनुपर्छ, प्रतिपक्षले पनि यो प्रस्तावलाई फिर्ता गर्नेतिर होइन, परिमार्जन गर्नेतिर जानुपर्छ, मधेशी मोर्चा राप्रपा लगायतले पनि परिमार्जन कै कुरा उठाएका छन्। नयाँ परिमार्जित संशोधन प्रस्ताव ल्याउनुपर्छ, राजनीतिक सहमति गर्नुपर्छ, यसको लागि मैले छलफल गरिरहेको छु, मधेशी मोर्चाका साथीहरुसँगपनि मैले छलफल गरिरहेको छु। सरकारले संसदमा दर्ता गराएको संविधान संशोधन प्रस्तावमाथि आफ्नो पार्टीले संशोधन हाल्ने र त्यही प्रस्ताव पारित गराउनका लागि मतदान गर्ने बताए। गच्छदारले आफ्नो पार्टी कुनै पनि अतिवादको पक्षमा लागेको पार्टी नभएको जिकिर गरे। उनले भने,मैले मुलुकको निकासको लागि जहिलेपनि मध्यमार्गी भूमिका निर्वाह गरेको छु, चाहे त्यो संविधान जारी गर्नको लागि होस् चाहे अरु बेला नै किन नहोस्, अहिलेपनि म सहमति र निकासको लागि दलहरुसँग निरन्तर छलफलमा नै छु। प्रमुख दलहरुबीच सहमति, सहकार्य र एकताको अहिलेपनि उत्तिकै खाँचो रहेको उल्लेख गर्दै गच्छदारले भने,अहिले देखिएका विवादहरु र विगतमा गरिएका सम्झौताहरुलाई सम्बोधन गर्ने गरी संविधान संशोधन गर्नुपर्छ। यद्यपी उनले अहिले सरकारले अघि सारेको संशोधन विद्येयक अधुरो र अपूरो रहेको बताउँदै उक्त प्रस्तावलाई परिमार्जन नगरे यसले मुलुकको समस्या समाधान नहुने जिकिर गरे। उनले भने,यो प्रस्तावले यथास्थितिमा अथवा परिमार्जन नगरे समस्याको समाधान गर्न नसक्ने हुँदा परिमार्जन गरेर नै अघि बढ्दा राम्रो हुन्छ। आफ्नो पार्टी सत्तारुढ दल भएपनि संविधान संशोधन विद्येयक तयार पार्दा कुनै छलफल नगरिएको उनको गुनासो थियो। उनले भने,संशोधन प्रस्ताव तयार पार्दा हाम्रो पार्टीसँग कुनै छलफल नै गरिएन, अहिले हामी सत्ता पक्ष नै हो, तर हामीसँग छलफल नै नगरीकन अपूरो प्रस्ताव ल्याइयो। समस्याको समाधान गर्नको लागि संविधान संशोधन गर्नुपर्छ भन्ने आफ्नो पार्टीको पहिलेदेखि नै माग रहेको उल्लेख गर्दै गच्छदारले भने,समस्याको समाधान गर्नको लागि संविधान संशोधन गर्नेपर्छ भनेर हाम्रो पार्टीलेपनि पहिलेदेखि नै भनिरहेको छ, तर अहिले आएको संशोधन प्रस्तावले समस्याको हल गर्दैन, त्यसैले यसलाई परिमार्जन गरेर अघि बढ्नुपर्छ। उनले दुई तिहाईले मात्रै संविधान संशोधन गर्दैमा समस्याको समाधान नहुने भन्दै मुख्य दलहरुकावीचमा न्यूनतम सहमति आवश्यक रहेको बताए। उनले संविधान कार्यान्वयनको लागि पनि निर्धारित मितिभित्रै तीनवटै निकायको चुनाव गर्नुपर्नेमा जोड दिए।"
संविधान संशोधन विधेयक आज टेबल गर्ने तयारी,"काठमाडौं: व्यवस्थापिकासंसद्मा संविधान संशोधन विधेयक दर्ता भएसँगै उत्पन्न राजनीतिक गतिरोध अन्त्यका लागि प्रमुख दलले वार्ता र संवादलाई अझै थप घनिभूत तुल्याउनुपर्ने आवश्यकता देखाएको छ। सर्वाेच्च अदालतबाट संविधान सशोधन विधेयकमाथि भएको फैसलालाई प्रमुख राजनीतिक दलले समग्रमा स्वागत गरेपनि आफू अनुकूलको व्याख्या र विश्लेषणले समस्यालाई ज्यूँका त्यूँ राखेको हुँदा विश्वास बढाउन र सहमति कायम गर्न परिणाममुखी वार्ताको अपेक्षा गरिएको छ। नेकपा एमालेका प्रमुख सचेतक भानुभक्त ढकालले समस्या समाधान गर्न आफूहरुले निकै चासो र हतारो गरेपनि सत्तापक्षबाट वार्ता र संवादका लागि आवश्यक पहल नहुँदा समस्या हिजो जुन ठाउँमा थियो, आजपनि त्यही ठाउँमा रहेकाे बताए। उनले भने,'यथार्थमा भन्ने हो भने, नेपाली जनताले संविधान संशोधन गर्नुपर्छ भनेका छैनन, माग पनि छैन, हिजोको जनप्रदर्शनले संशोधनको औचित्य छैन भन्ने पुष्टि गरेको छ, चुनावको मिति घोषणा गरेर निर्वाचनमा जाऔँ भन्ने सन्देश दिएको छ।' संविधानका केही अन्तरवस्तुप्रति असहमति जनाउँदै आन्दोलनमा रहेका मधेस केन्द्रित दलका मुद्दालाई सम्बोधन गर्ने क्रममा नेपाली काँग्रेस र नेकपा माओवादी केन्द्रले अघि सारेको संविधान संशोधन प्रस्तावलाई प्रमुख प्रतिपक्ष नेकपा एमालेलगायत दलले अस्वीकार गर्दै आएका छन्। विधेयकमा प्रदेशको सीमाङ्कन, भाषा, नागरिकता र राष्ट्रियसभामा प्रतिनिधित्वजस्ता विषय समेटिएका छन्। माओवादी केन्द्रका सचेतक टेकबहादुर बस्नेतले दलहरुबीच औपचारिकअनौपचारिक ढङ्गबाट वार्ता र छलफलमार्फत सहमतिका लागि पहल भइरहेको जानकारी दिए। उनले भने,'संसद्को आइतबारको बैठकमा संविधान संशोधन प्रस्ताव टेबल हुन्छ, मलाई विश्वास छ, सदनको अवरोध हट्छ, सदनका सबै प्रक्रियाहरु अघि बढ्ने छन्।' संविधान संशोधनको बारेमा परेको रिटमा अदालतले प्रदेशको सीमा हेरफेर गर्न सक्ने संवैधानिक व्यवस्थाका बारेमा ध्यानाकर्षण गराउँदै विधेयकको छिनोफानो गर्ने संसद्को अधिकार भएको स्पष्ट गरेको छ। आन्दोलनरत पक्षको मागलाई सम्बोधन गर्ने क्रममा उक्त विधेयक कोशेढुङगा सावित हुने र संविधानको स्वीकार्यतालाई बढाउने सत्तारुढ नेपाली काँग्रेस र माओवादी केन्द्रको भनाइ छ भने प्रमुख प्रतिपक्षले भने राष्ट्रको हित विपरित भएकाले यसलाई मान्न नसकिने अडान राख्दै आएको छ। काँग्रेस संसदीय दलका सचिव ध्रुव वाग्लेले संशोधन विधेयकका सन्दर्भमा सर्वाेच्च अदालतमा परेको रिटमा अदालतले संसद्को क्षेत्राधिकार हो भनेर निर्णय सुनाइसकेपछि अब पनि संसद् प्रक्रियालाई अघि बढ्न नदिनु भनेको अनावश्यक भद्दा जिद्धिबाहेक केही नभएको बताए। उनले भने,'एमाले जस्तो जिम्मेवार पार्टीले निरन्तर संसद अवरोध गर्दा संविधान कार्यान्वयमा बाधा पुग्न गई देश एउटा गलत दिशातर्फ उन्मुख हुने भनेर अवश्य पनि बुझेको हुनुपर्दछ, प्रस्तुत विधेयक असफल वा बास हुनु त्यो संसदीय अभ्यास हो, परन्तु विधेयकमाथि छलफल हुन दिन्नौ भन्नु संविधान कार्यान्वयनमा बाधा पुर्याउनु हो।' संशोधन प्रस्तावाकाबारेमा प्रमुख दलहरुबीच सहमति कायम गर्न सभामुख ओनसरी घर्ती मगरले नेताहरुसँग भोलि छलफल गर्नेछिन्। त्यस्तै राजधानीमा हिजो भएको विरोध प्रदर्शनपछिको रणनीति तयार गर्न एमालेले संसदीय दल र नौ दलको बैठक डाकिएको संसदीय दलका उपनेता सुवास नेम्बाङले जानकारी दिए। सङ्घीय समाजवादी फोरमका प्रमुख सचेतक डा शिवजी यादवले सरकारले सदनमा संशोधन प्रस्ताव टेबल गरेर देखाउने भन्दापनि दुई तिहाई बहुमत पुयाएर पास गराउने काममा जुट्न आवश्यक रहेको बताए। उनले भने,'सरकारले आफूहरुसँग छलफल नगरी झारा टार्ने हिसाबले संशोधन प्रस्ताव अघि बढाएकाले परिमार्जनको आवश्यकता परको हो, एमालेले गरेको अवरोधलाई हटाएर अरु दललाई पनि विश्वासमा लिएर प्रस्ताव पारित गर्ने काम आजको आवश्यकता हो।' प्रमुख दलहरुबीचको अहिले देखिएको अविश्वास र तिक्तता तत्कालै हटिहाल्छ भन्ने आफूलाई नलागेको बताउँदै मधेसी जनअधिकार फोरम लोकतान्त्रिकका प्रमुख सचेतक योगेन्द्र चौधरीले भने,'प्रमुख प्रतिपक्षलाई पाखा लगाएर सहमति खाज्ने काम व्यावहारिक हुँदैन।' उनले भने,'संसद् चल्नुपर्छ, अवरोध हटनुपर्छ, दलहरुबीच सहमति कायम गरेर नेपाली जनताले महान उपलब्धिका रुपमा प्राप्त गरेको संविधानलाई समयसापेक्ष तुल्याउन संशोधन र परिमार्जन गर्दै अघि बढ्नुपर्छ, त्यसका लागि हतारमा होइन सुझबुझ ढङ्गबाट अघि बढाउनुपर्छ, संविधान कार्यान्वयको समयमा दलबीच दूरी बढाउनु हुँदैन।' संविधान संशोधनको विधेयकका बारेमा प्रमुख दलबीच मतैक्यता हुन नसक्दा अख्तियार दुरुपयोग अनुसन्धान आयोगका प्रमुख आयुक्त लोकमानसिह कार्कीविरुद्धको महाभियोग प्रस्ताव र निर्वाचनसँग सम्बन्धित विधेयकमाथिको छलफल एक महिनादेखि ठप्प भएको छ। रासस"
मुलुक अप्ठ्यारोमा परेको छः प्रधानमन्त्री,"काठमाडौंः प्रधानमन्त्री पुष्पकमल दाहाल प्रचण्डले अहिले देश अप्ठ्यारोमा परेको बताएका छन्। शनिबार नेतृ शान्ता श्रेष्ठद्वारा लिखित संस्मरण संग्रहको लोकार्पण गर्दै प्रधानमन्त्री प्रचण्डले भने,म अप्ठ्यारोमा छैन। तर, देश अप्ठ्यारोमा छ, देशको अप्ठ्यारो नै मेरो अप्ठ्यारो हो। देशको अप्ठ्यारो हल गर्ने प्रयासमा छु। उनले मुलुकको समस्या समाधानका लागि राष्ट्रिय सहमति र एकता जरुरी रहेको बताए। सरकार संविधान कार्यान्वयनमा प्रतिवद्ध रहेको बताउँदै प्रधानमन्त्री प्रचण्डले भने,संविधान बनायौं। अब संविधानको सफल कार्यान्वयन गर्नुपर्छ। उनले संविधान कार्यान्वयनका लागि संविधानको स्वीकार्यता बढाएर निर्वाचनको मिति घोषणा गर्ने तयारीमा सरकार रहेको बताए। देशलाई पहाड र तराईका नाममा ध्रवीकरणमा लैजाने आफ्नो कुनै मनासय नरहेको भन्दै उनले भने,हिमाल, पहाड र तराईलाई एउटै मालामा उन्नु हो। राष्ट्रिय एकता कायम गरेर निर्वाचन सफल भए मात्रै हामी सफल हुन्छौं र राष्ट्रिय एकता कायम हुन्छ।"
ओलीको प्रस्तावलाई प्रचण्डको स्वीकृति,"काठमाडौं : अघिल्लो सरकारका प्रधानमन्त्री केपी शर्मा ओलीले लगानी बोर्डमार्फत अगाडि सारेको चिनियाँ लगानीको सिमेन्ट उद्योगलाई प्रधानमन्त्री पुष्पकमल दाहाल प्रचण्ड ले हदबन्दीभन्दा बढी जग्गा खरिद गर्न स्वीकृति दिएका छन् । दाहालको अध्यक्षतामा गत बिहीबार बसेको मन्त्रिपरिषद् बैठकले होङ्सी शिवम् सिमेन्ट प्रालिलाई कारखाना र खानी सञ्चालनका लागि जग्गा खरिद गर्न दिने निर्णय गरेको एक मन्त्रीले बताए । दाहाल मन्त्रिपरिषद्मा करिब चार महिनादेखि प्रशासनिक झमेलामा अल्झिएको प्रस्ताव पारित भएपछि चिनियाँ लगानीकर्तालाई उद्योग अगाडि बढाउन मार्गप्रशस्त भएको छ । हदबन्दीभन्दा बढी जग्गा खरिद गर्न उक्त कम्पनीका अधिकारीहरू लामो समयदेखि प्रधानमन्त्री तथा मन्त्रिपरिषद् कार्यालय, भूमिसुधार तथा व्यवस्था मन्त्रालय र उद्योग मन्त्रालय धाइरहेका थिए । हदबन्दीभन्दा बढी जग्गा राख्न छूट दिने सम्बन्धमा ०६८ मा जारी भएको आदेशको दफा २ को उपदफा (५) बमोजिम मन्त्रिपरिषद्ले नवलपरासीको वेनिमणिपुर गाविस २, ३ र ७ मा सिमेन्ट उद्योगको कारखाना सञ्चालन गर्न दुई सय ५० बिघा र पाल्पाको ज्यामिरे गाविस २, ३, ७ र ८ मा दुई हजार पाँच सय रोपनी खानी सञ्चालनका लागि हदबन्दीभन्दा बढी जग्गा खरिद गर्न सर्तसहित स्वीकृति दिने निर्णय गरेको हो । खानी तथा खनिज पदार्थ ऐन २०४२ को दफा ३ मा नेपालभित्र निजी तथा सरकारी स्वामित्वमा रहेको जुनसुकै जमिनको सतह वा भूगर्भभित्र रहेको वा पाइएको सम्पूर्ण खनिज पदार्थ नेपाल सरकारको सम्पत्ति हुनेछ भन्ने व्यवस्था छ । उक्त व्यवस्थाअनुसार हदबन्दीभन्दा बढीका ती जग्गामध्ये भेरिफिकेसन हुन बाँकी जग्गामा कुनै खनिज पदार्थ भएको पत्ता लागेमा कानुनी प्रावधानअनुसार हुने सर्तमा ती दुई स्थानका जग्गा चिनियाँ कम्पनीलाई खरिद गर्न दिने निर्णय गरिएको ती मन्त्रीले बताए । लगानी बोर्ड ऐन २०६८ बमोजिम कार्यान्वयन हुने ठूला आयोजनालाई आवश्यक पर्ने जग्गाका सन्दर्भमा भूमिसुधार तथा व्यवस्था मन्त्रालयले ०६८ माघ १६ मा हदबन्दीभन्दा बढी जग्गा राख्न छूट दिने आदेश नेपाल राजपत्रमा प्रकाशित भएको थियो । लगानी बोर्डको गत वर्ष साउन १२ गतेको बैठकले शिवम् सिमेन्टलाई विदेशी लगानी ल्याउन स्वीकृति दिएको थियो भने पुस ५ गते तत्कालीन प्रधानमन्त्री केपी ओलीको अध्यक्षतामा बसेको लगानी बोर्डको बैठकले चिनियाँ कम्पनी होङ्सीलाई सिमेन्टमा लगानी गर्न अनुमति दिएको थियो । शिवम् होल्डिङ्स र होङ्सी होल्डिङ्स समूहको संयुक्त लगानी कम्पनीका रूपमा होङ्सी शिवम् सिमेन्ट प्रालि नेपालमा स्थापना भएको हो । उक्त कम्पनीमा होङ्सीको ६२ दशमलव ४१ प्रतिशत र शिवम्को ३७ दशमलव ५९ प्रतिशत ऋण र लगानीको अनुपात छ । सिमेन्ट उद्योगका लागि जग्गा प्राप्तिमा अप्ठ्यारो झेल्नुपरेको भन्दै चिनियाँ कम्पनीले सरकारसमक्ष गुनासो गर्दै आएको थियो । होङ्सी समूहका अध्यक्ष झ्याङ जियाउले गत वर्ष चैतमा तत्कालीन प्रधानमन्त्री केपी ओली चीन भ्रमणमा जाँदा आफूले नेपालमा सञ्चालनमा ल्याउन खोजेको सिमेन्ट उद्योगका लागि जग्गा प्राप्तिमा समस्या भोग्नुपरेको गुनासो गरेका थिए । प्रधानमन्त्री तथा मन्त्रिपरिषद् कार्यालयले गत असोज ११ गते तीन दिनभित्र उद्योग मन्त्रालयको रायसहित सिफारिस गर्न चल्ती नम्बर १७६७ को पत्र भूमिसुधार तथा व्यवस्था मन्त्रालयलाई फिर्ता पठाएको थियो । उद्योग मन्त्रालयले कात्तिक ३ मा चल्ती नम्बर २०० र मंसिर २३ को चल्ती नम्बर २९३ को पत्रबाट जग्गा खरिद गर्न दिने गरी सिफारिस गरेपछि भूमिसुधार तथा व्यवस्था मन्त्रालयले पुनः प्रस्ताव मन्त्रिपरिषद्मा पठाएको थियो । सोहीबमोजिम मन्त्रिपरिषद्ले होङ्सी शिवम् सिमेन्ट प्रालिलाई हदबन्दीभन्दा बढी जग्गा खरिद गर्न स्वीकृति दिएको मन्त्रिपरिषद् कार्यालयले जनाएको छ । उद्योगमन्त्री नवीन्द्रराज जोशीले पुस १८ गते स्वीकृत गरेपछि उक्त प्रस्ताव मन्त्रिपरिषद्मा पुगेको थियो । चिनिया होङ्सी समूहको २५ अर्ब रुपैयाँ र नेपालको शिवम् सिमेन्टको १३ अर्ब चार करोड रुपैयाँ लगानी रहेको होङ्सी शिवम् सिमेन्ट उद्योगले दुई वर्षभित्र दैनिक १२ हजार टन र वार्षिक ४३ लाख ८० हजार टन क्लिंकर र सिमेन्ट उत्पादन गर्ने बताइएको छ । दुई हजारजनाले प्रत्यक्ष र १० हजारजनाले अप्रत्यक्ष रोजगारी पाउने दाबी गरिएको उद्योगले ५० मेगावाट बिजुली खपत गर्नेछ ।"
अब सेना हेर्न बाँकी (भिडियाेसहित),"काठमाडौंः संविधान संशोधन विरुद्ध नेकपा(एमाले) नेतृत्वमा नौ दलीय गठबन्धनले आयोजना गरेको विशाल विरोध प्रदर्शन तथा सभामा सहभागि हुन राजधानी आईपुगे पनि उनीहरु राजनीतिक दलले मुलुकमा सुव्यवस्था ल्याउछन् भन्नेमा ढुक्क छैनन् । हामीले त्रिभुवनदेखि चार राजा, बीपी कोइराला, मनमोहन अधिकारी देखि प्रचण्डसम्म हेर्यौ तर मुलुकको स्थिति झनै बिग्रदो अवस्थातर्फ उन्मुख भइरहेको छ । अब सैनिक शासन मात्र हेर्न बांकी छ । यो अन्नपूर्णले बिद्यमान परिस्थितिका सन्दर्भमा सहभागिहरुसंग गरिएको कुराकानी थियो । राजाको अन्त्यका नाममा आएको धर्मनिरपेक्षता र संघीयताले मुलुक खोक्रो बनाउदै जाने क्रममा आज सुव्यवस्था आम जनताका लागि सून्य भइसकेको छ । सुव्यवस्थाको पुर्नवहाली आम जनताको पहिलो आवश्यक्ता भएकोले त्यसका लागि अस्ताउन लागेको हाम्रो उमेरले सेना हेर्न बांकी रहेको उनीहरु बताउछन् । दोलखा भिमेश्वर नगरपालिका वडा नं ७ बस्ने बर्ष ८४ का कृष्णप्रसाद घिमिरेले भने,मुलुकमा सुव्यवस्थाका लागि पनि अब सेनाले शासन गर्नु पर्छ । हामीले हेर्न बांकी पनि सेनाकै सत्ता हो । दलहरुको सबैभन्दा ठूलो गल्ति मुलुकमा गणतन्त्र आएपछि त्यसलार्य संस्थागत गराउन पनि संसदीय दलहरु, जंगलबाट आएको माओवादी र राजाबीचको संझौताको दस्तावेजका रुपमा संविधान आउनु पथ्र्यो, त्यो नुहुनु आजको दुर्भाग्य रहेको उनले बताए । पंचायतकालमा वडाध्यक्ष र प्रजातन्त्र वहालीपछि एमाले चरकिकोट गाविस निर्वाचन २०४९ मा उपाध्यक्षमा पराजीत उम्मेदवार हुँदै आलिहेसम्म एमालेमै आवद्ध रहेको एक कार्यकर्ता रहेको दाबी गर्दै उनले भने,हाम्रा राजनीतिक दल र नेतृत्व परिपक्व नभएकोले दिल्लिको हितमा १२ वुँदे संझौता र त्यसको परिणाम राजाको साथ हिन्दु खतम गरियो, संघीयता लादियो, सेनालाई कम्जोर गर्ने अनेक उपाय रचीयो र रचिदैछ । यो नै आजको सकटको जड हो । गांउमा दाजुभाई एक पटक अंशवण्डा गर्छन्, हाम्रा तीन दल नौ नौ महिनामा नाटकीय अंश बण्डा गर्छन् । त्यसबाट मुलुकमा परेको मार उनीहरुकै शब्दमा राष्ट्र र जनताले भोग्नु परेको हुँदा हेर्न बांकी सेना नै हो । मैले सेनाप्रति आशा गर्नु वैशाख १२ र २९ गते गएको महाभूकम्प र खण्डहरमा परिणत भएको भर्नावशेषमा उसले गरेको सफल उद्धार एवं राहात नै रहेको उनले बताए । पूर्वजन्मको तपस्याको कारण मेरो बाहेक गांउका सबै घर हेर्दा हेर्दै सदाका लागि ढलेकोभन्दै भकानिए । भूकम्पमा सरकार र नेतृत्वको सून्य उपस्थितिमा सेनाको सकृय र सशक्त सहभागिताले तत्कालका लागि केही राहता भयो । अहिले सत्ता बण्डाका कारण भूकम्प पीडितलाई राहतमाभन्दा प्रािधकारको कार्यकारी प्रमुख कसलाई बनाउनेमा बिवाद राख्दै राजनीति गर्नेबाट अब आशा नभएको घिमिरेले बताए । झापा तोपगाछि वडा नं १ निवासी ७६ बर्षिय परशुराम वास्तोला केन्द्रीय कोअर्डिनेशन कमिटिदेखि अहिलेसम्म साधारण सदस्यमात्र रहेको बताए । आफु एमाले अध्यक्ष केपी शर्मा ओलीको निर्वाचन क्षेत्र नं ७ को बासिन्दा समेत रहेकोभन्दै उनलेभने,यो मुलुकको लागि राजा महेन्द्र र बीरेन्द्रले धेरै राम्रा काम गरे तर नेताहरुमा कमैले राम्रा काम गरे । भिडियाे हेर्नुहाेस् कम्युनिस्टहरु बिरुद्धको कु प्रचारको अन्त्य मनमोहन अधिकारी प्रधानमन्त्री भएर घोषणा गरको नौ सले गर्यो भने यो मुलुको राष्ट्रियताको अडान ओलीले नै लिए । त्यसैले आजको बिरोधसभामा सहभागि भए । राजा बीरेन्द्रमा रहेको शान्तिको संदेसले नै उनको वंश नाश हुन पुगेकोभन्दै ती वृद्ध भकानिए । उनले भने, विदेशीको डिजाईनमा प्मुख दलका मुठ्भिरका नेताहरुको स्वार्थमा लादिएको संघीयता, धर्मनिरपेक्षताका खेलाडिहरु जनताबीच चिनाईदिने कार्य नगरेसम्म यो देसमा शान्ति र सुव्यवस्थाको आशा गर्न सकिदैन । यो वृद्धा अवस्थामा आइपुग्दा अपरिकल्पनिय सत्ता द्वन्द देखेको बताउदै उनले भने, हाम्रा चौथो पुस्ता नातिनातिनीको उज्वल भबिश्यको लागि भए पनि एक पटक सेना हेर्ने यच्छा छ । ओलीले राष्ट्रवादी धार सफल गराउन पनि नेपालको हितका लागि समर्पित सेनालाई अझै सशक्त, प्रभावकारी र संगठित बनाउने बिश्वास मैले लिएको छु । ओलीको सफल नेतृत्वले गर्दा आगमी दिन एमाले पहिलो पार्टी हुने दाबी उनले गरे । एमाले मोहत्तारी सचिवालय सदस्य ३० बर्षिय कमला वाईवाले आफु चौथो महाधिवशेनको जनमोर्चा नेपाल हुँंदै एमालेमा आएको बताईन् । राजाको अन्त्यका नाममा आएको धर्मनिरपेक्षता र संघीयताले मुलुक खोक्रो बनाउँदै लगेको बुझाई । म परिवर्तनकारी हुँ, परिर्वतनलाई उल्ट्याउने कार्यमा सहमत हुन सक्दिन । अहिलेको अराजकता र अस्थिरताको जड गणतन्त्र, धर्मरिनपैक्षता र संघीयता होइन सत्ताका लागि प्रमुख दलहरुबीच चलेको नौ नौ महिने अंश वण्डा र मुलुक बनाउने सोच, साधन र स्रोतको कमिनै हो । हाम्रा नेताहरु बेइमान भएको कारण मुलुकको राज्य व्यवस्था धारासायी हुँदै गएकोले यीनीहरुलाई जनताबीच दण्डित गर्न सक्नु पर्ने आक्रोस वाइवाले व्यक्त गरिन् । संघीयताको नाममा गांएमा प्रसस्त बजेट जाँदा महिला, मस्लिम, थारु, मधेसी, जाजाति, आदिवासी, अल्पसंख्यक लगायतको विकास भएको उनले बताईन् । विदेशी हस्तक्षेपभन्दा पनि हस्तक्षेपलाई सममान गर्नै कार्यको जड नै १२ वुँदे भएकोले त्यस्ता संझौता खोरेज गर्नु पर्नेमा वाइबाले जोड दिईन् ।"
ऊर्जामन्त्री शर्मा पुगेपछिः १० वर्षमा बल्यो बिजुली,"वीरगन्ज : आज त घर मात्रै होइन मनै उज्यालो भएको छ, १० वर्षको पर्खाइपछि घरमा बिजुलीबत्ती बलेपछि खुशीहुदै ठोरी ३ सरस्वतीनगरका धनप्रसाद फुयाँलले भने, दश वर्षदेखिको सपना बल्ल आज साकार भएका छ, अब बल्ल हामी पनि यो देशको नागरिक हौं भन्ने महसुस भइरहेको छ । विद्युतीय सेवा पुग्न नसकेको पर्सा जिल्लाको एक मात्र गाविस ठोरीमा दश वर्षपछि शुक्रबार बिजुलीबत्ती बलेपछि स्थानीय खुशीले गद्गद् भएका छन् । भारतीय सरकारको आर्थिक सहयोगमा पर्साको ठोरी र निर्मलवस्ती गाविसमा आर्थिक वर्ष २०६३०६४ सालमै विद्युतीकरणको काम सुरु भएको थियो । निर्मलवस्ती गाविसमा चार वर्ष पहिले नै विजुली बलेपनि ठोरी गाविसमा भने शुक्रबार उर्जामन्त्री जनार्दन शर्माले औपचारिक रुपमा विद्युतीकरणको उद्घाटन गरेपछि स्थानीयको घर घरमा बिजुलीबत्ती बलेको हो । ठोरीको सरस्वती चोकमा शुक्रबार आयोजित कार्यक्रममा उर्जामन्त्री शर्माले स्वीच थिचेर विद्युतीकरणको उद्घाटन गरेपछि स्थानीय महिला र पुरुष कार्यक्रमस्थलमै खुशीले नाचेका थिए । गाँउमा विद्युतको पोल गाडेर तार झुण्डाएको १० वर्ष भइसकेको थियो, ठोरी ८ का पदम बहादुर कुवँरले भने, आज बल्छ भोलि बल्छ भन्दै १० वर्षसम्म कुर्नु पर्यो, तर १० वर्षदेखिको धोको बल्ल आज पुरा भयो, अब बल्ल हामी पनि यो देशको नागरिक हौं भन्ने अनुभूति गरिरहेका छौँ । ठोरी गाविसमा कुल एक हजार तीन सय ८९ घरधुरी छन् । तर पहिलो चरणमा शुक्रबारदेखि तीन सय ८० घरधुरीमा मात्रै बिजुली बत्ती बालिएको छ । बाँकी घरधुरीमा छिट्टै अर्को चरणमा बिजुली बत्ती बाल्ने योजना रहेकोे नेपाल विद्युत प्राधिकरण वीरगन्ज वितरण केन्द्रका प्रमुख चुटन कुमार श्रीवास्तवले बताए । शुक्रबार आयोजित विद्युतीकरणको उद्घाटन समारोहमा विद्युत प्राधिकरणका कार्यकारी निर्देशक कुलमान घिसिङले पनि ठोरीमा बाँकी रहेका घरधुरीमा बिजुली बत्ती छिट्टै बाल्ने प्रतिबद्धता जनाए । ठोरी गाविसमा विद्युतीकरण परियोजना अन्तर्गत जडान गरिएका ट्रान्सफर्मरमा गत मंसिर २२ गते बत्ती बालेर परिक्षण गरिएको थियो । त्यसपछि प्राधिकरणले पहिलो चरणमा तीन सय ८० घरधुरीमा विद्युतीय मिटर जडान गरेको र शुक्रबार देखि औपचारिक रुपमा बिजुली बल्न सुरु भएको स्थानीय शिक्षक प्रेम लामाले बताए । ठोरीलाई सुगम पर्सा जिल्लाको दुर्गम गाविस भनिन्छ, लामाले भने ,तर अब बिजुलीबत्ती बलेपछि ठोरी उज्यालो मात्र भएको छैन , विकासका अन्य ढोकाहरु पनि खुलेका छन् । भारतीय सरकारको आर्थिक सहयोगमा निर्मलबस्ती र ठोरी गाविसमा आर्थिक वर्ष २०६३६४ मै निर्मल ठोरी विद्युतिकरण परियोजना सुरु गरिएको थियो । निर्मलवस्ती गाविसको परियोजना सकेर ठोरीमा आइपुगेको विद्युतिकरण परियोजनाको काम २०६८ सालमा भारतीय सुरक्षाफौज एसएसबिको अवरोधका कारण दुई बर्षदेखि रोकिएको थियो । भारतीय एसएसबीले विद्युतको पोल गाड्न खोजिएको ठोरीको सेते डांडा र ठुटे खोला छेउको जग्गा भारतीय भूमिमा परेको भन्दै पोल गाड्न र तार झुण्डयाउन अवरोध गरेको थियो । दुवै देशका अधिकारी बीचको छलफलमा एसएसबीले दाबी गरेको स्थान भन्दा पाँच सय पर नेपाल तर्फको भूमीबाट पोल गाड्न नेपाली पक्ष सहमत भएपछि पुन ठोरीमा विद्युतीकरणको परियोजना सुचारु भएको थियो । त्यसपछि विद्युत प्राधिकरणले पनि वास्ता नगरेपछि विद्युतीकरणको काम रोकिएको थियो । ठोरीमा सकृय राजनीतिक दल सम्मिलित प्रतिनिधी मण्डलले पटकपटक उर्जा मन्त्रालयमा गएर गुहारेपछि गत भदौदेखि फेरि विद्युतीकरणको परियोजनाले तिब्रता पाएको र ठोरीमा बिजुली बत्ती बाल्ने १० वर्षदेखिको सपना शुक्रबार साकार भएको स्थानीय सर्वदलीय संयन्त्रका संयोजक रामप्रकाश कुवँरले बताए । ठोरीमा बिजुली बत्ती बाल्नका लागि सम्बन्धित निकाय गम्भीर नबनेपछि माथिल्लो निकाय मै पुगरे तत्काल कार्य थाल्न दबाव दिएपछि प्राधिकरणले तत्परता देखाएको स्थानीय सर्वदलीय संयन्त्रका संयोजक कुवँरले बताए । शुक्रबार ठोरीमा भएको विद्युतीकरणको उद्घाटन समारोहमा उर्जामन्त्री शर्माका साथै उर्जाराज्यमन्त्री सत्यनारायण भगत, उर्जा मन्त्रालयका सचिव एवम् नेपाल विद्युत प्राधिकरणका अध्यक्ष अनुप उपाध्याय, नेपाल विद्युत प्राधिकरणका कार्यकारी निर्देशक कुलमान घिसिङ, प्राधिकरण क्षेत्रीय कार्यालयका प्रमुख पद्मकान्त झा, प्राधिकरण वीरगन्ज वितरण केन्द्रका प्रमुख चुटन श्रीवास्तव, पर्साका स्थानीय विकास अधिकारी विश्वप्रकाश अर्याल, पर्साका सहायक प्रमुख जिल्ला अधिकारी डिजन भट्टराई, पूर्व स्थानीय विकास मन्त्री उर्मिला अर्याललगायतको सहभागीता रहेको थियो ।"
वामदेव निवासमा एमालेको आकस्मिक बैठक,"काठमाडौं : संविधान संशोधन विधेयकका सन्दर्भमा संसद्मा कसरी प्रस्तुत हुने भन्ने नयाँ रणनीति तय गर्न एमाले उपाध्यक्ष वामदेव गौतमको भैंसेपाटीस्थित निवासमा एमाले स्थायी समितिको बैठक बसेको छ। अपरान्ह चार बजेदेखि सुरु भएको बैठकमा बेलुकासम्म चलेको थियो। शुक्रबार राजधानीमा भएको शक्ति प्रदर्शनको समीक्षा र भावी रणनीति गर्न बैठक बोलाइएको हो । सर्वोच्च अदालतको फैसलापछि सरकार आइतबारको बैठकमा संविधान संशोधन विधेयक पेस गर्ने तयारी गरेपछि यसलाई रोक्ने रणनीतिबारे बैठकमा छलफल भइरहेको छ । आइतबार बिहान अन्य विपक्षी दलहरुसँग समेत छलफल गरी निश्कर्षमा पुग्ने निर्णय भएको जानकारी बैठकमा सहभागी सचिव प्रदीप ज्ञवालीले बताए । उनले भने, 'संविधान संशोधन फिर्ता लिएपछि मात्र सहमतिको वातावरण बन्छ। जबरजस्ती गरे हामी पनि प्रतिरोध गर्छौ।' सरकारले मधेसलगायतका असन्तुष्ट पक्षलाई सम्बोधन गर्न गत मंसिर १४ गते संसद्मा संविधान संशोधन प्रस्ताव दर्ता गरेको थियो। तर एमालेलगायतका विपक्षी गठबन्धनले अवरोध गरेर संसद् चल्न नदिएपछि अहिलेसम्म विधेयक प्रस्तुत हुन सकेको छैन । एमाले संविधान संशोधन विधेयक फिर्ता लिनुपर्ने र निर्वाचनको घोषणा गर्नुपर्ने अडान राखेको थियो ।"
संसद चल्न नदिएर एमालेले अलोकतान्त्रिक चरित्र देखायोः महत,"बैतडीः नेपाली कांग्रेसका केन्द्रीय सदस्य डा रामशरण महतले संविधान संशोधन विधेयकलाई संसदमा छलफलका लागि प्रस्तुत गर्न दिनुपर्ने बताएका छन्। नेपाली कांग्रेस बैतडीले शनिबार सदरमुकाममा आयोजना गरेको आम सभालाई सम्बोधन गर्दै महतले सवै विषयको टुंगो संसदमा छलफल गरेरै लगाउनु पर्ने बताए। उनले भने,लोकतन्त्र र संसदीय प्रणालीमा विश्वास गर्ने पार्टीले संशोधन विधेयकबारे संसदमै छलफल हुन दिनुपर्छ। पारित गर्ने या नगर्ने संसदले तय गर्छ। संसद अवरुद्ध गरेर एमालेले अलोकतान्त्रिक चरित्र देखाएको छ। संविधान संशोधनका विषयमा असहमति भए संसदबाटै बहुमत पुर्याएर अस्वीकृत गर्न उनले एमालेलाई चुनौती दिए। संशोधन विधेयकबारे सबै पार्टीभित्र मतभिन्नता हुन सक्छ। तर यसको छिनोफानो आन्दोलन होइन संसदीय प्रक्रियाबाटै हुनुपर्छ,उनले भने,संविधान कार्यान्वयनका लागि सबैको सहमतिमा अघि बढ्नु आवश्यक छ। महतले स्थानीय तह पुनर्संरचना आयोगले प्रतिवेदन बुझाइसकेकाले नयाँ संरचना अनुसार स्थानीय तहको निर्वाचन हुने बताए। उनले संविधान कार्यान्वयनका लागि स्थानीय निर्वाचन आवश्यक रहेको भन्दै निर्वाचनका तयारीमा जुट्न कार्यकर्तालाई निर्देशन दिए।"
विखण्डनकारी राष्ट्रवादले कसैको हित हुँदैन: उर्जामन्त्री,"रौतहट: ऊर्जामन्त्री जनार्दन शर्माले विखण्डनकारी राष्ट्रवादले कोही कसैको हित नगर्ने बताएका छन्। प्रेस सेन्टर नेपाल रौतहट शाखाले शनिबार गरेको पत्रकार सम्मेलनमा उनले संविधानको सर्वस्वीकार्यता बढाउन खोज्दा त्यसलाई अवरोध गर्ने, मधेसी, आदिवासी, जनजाति थारु र अल्पसङ्ख्यक समुदायलाई अधिकार दिन्न भन्नु संविधान नै असफल बनाउने प्रवृत्ति भएको उल्लेख गरे। संसद्लाई बन्धक बनाएर निर्वाचनको मात्र कुरा गर्नुले प्रतिपक्षीहरु निर्वाचन चाहेका छैनन् की भन्ने आशङ्का उत्पन्न भइरहेको उनको कथन थियो। नेपालको सार्वभौमसत्ता, अखण्डता र गणतन्त्र बाहेकका विषयमा संविधान संशोधन गर्न सकिने भएकाले संविधान संशोधन हुनै सक्दैन भन्नु निरङ्कुश चरित्र भएको उनको टिप्पणी थियो। 'निरङ्कुश संविधान मात्रै संशोधन हुन सक्दैन, लोकतान्त्रिक संविधान संशोधन हुन्छ,'उनले भने। आफूहरु सरकारमा रहँदा वा नरहँदा मधेसी, आदिवासी जनतजाति तथा अल्पसङ्ख्यक समुदायको माग सम्बोधन गर्नुपर्छ भनेर लागेको र अहिलेको संशोधन प्रस्ताव पनि सोही प्रयोजनकालागि ल्याइएको उनले स्पष्ट पारे। उनले फरक एक प्रसङ्गमा तराई मधेसका क्षेत्रमा अत्यधिक मात्रामा विद्युत् चोरी हुने गरेकाले त्यसलाई रोक्न स्थानीय युवालाई परिचालित हुन आग्रह गरे। त्यस्तै गौर र कलैयालाई हुकिङ मुक्त क्षेत्र बनाउने अभियान घोषणा गरिएकाले त्यसलाई कार्यान्वयन गर्न सबैको सहयोग जरुरी रहेको उनको भनाइ थियो। रासस"
औद्योगिक करिडोरलाई लोडसेडिङमुक्त बनाइने,"पर्सा: ऊर्जामन्त्री जनार्दन शर्माले वीरगन्ज औद्योगिक करिडोरलाई छिट्टै विद्युत्भार कटौतीमुक्त घोषणा गर्ने तयारी भइरहेको बताएका छन्। प्रेस सेन्टर नेपाल पर्सा शाखाले शनिबार गरेको पत्रकार सम्मेलनमा उनले काठमाडौँ उपत्यकालाई पहिलो चरणमा घोषणा गरिएको विद्युत्भार कटौतीमुक्त अभियानको दोस्रो शृङ्खलामा वीरगन्ज औद्योगिक करिडोरलाई जोडिने बताए। उनले मुलुकको आर्थिक समृद्धिका लागि जलविद्युत् क्षेत्रको विकास नगरी अगाडि बढ्न नसकिने भएकाले त्यसमा सरकार प्रतिबद्ध रहेको बताए। वीरगन्जका उद्योगी व्यापारीलाई विद्युत् माग कति हो ? त्यसको तथ्याङ्क उपलब्ध गराउन आग्रह गरेको जानकारी दिँदै उनले आगामी एक वर्षभित्र उहाँहरुको मागअनुसार विद्युत् उपलब्ध गराइने प्रतिबद्धता व्यक्त गरे। नेपालको पानी जनताको लगानी भन्ने नारालाई साकार पार्न आफूले उद्योगी व्यवसायीलाई समेत जल विद्युत् क्षेत्रमा लगानी गर्न आग्रह गरेको उनले बताए। फरक प्रसङ्गमा ऊर्जामन्त्री शर्माले राष्ट्रवादका नाममा प्रमुख प्रतिपक्षी दल नेकपा एमालेले राष्ट्रघात गरिरहेको, मधेसी आदिवासी थारु समुदायलाई पर धकेल्ने काम भइरहेको बताए। सरकार सबै पक्षको सहमतिमा स्थानीय तहको निर्वाचन गराउने तयारीमा रहेको स्पष्ट पार्दै उनले भने,'सदनमा पेस भएको संविधान संशोधनको प्रस्ताव कि त प्रक्रियामा अगाडि बढ्छ, कि त विषयवस्तुमा सहमति हुन्छ त्यसको कुनै विकल्प छैन राष्ट्रवादको नाममा जनतालाई अधिकार नदिने प्रवृत्ति त्याग्न म एमालेलाई आग्रह गर्दछु।'रासस"
संशोधन प्रस्ताव पारित गराएरै छाड्छौँ : देउवा,"काभ्रे: नेपाली काँग्रेसका सभापति एवम् पूर्व प्रधानमन्त्री शेरबहादुर देउवाले संविधान संशोधन प्रक्रिया एमालेको अलोकतान्त्रिक चरित्रका कारण अघि बढ्न नसकेको बताएका छन्। नेपाली काँग्रेस काभ्रे१ अन्तर्गत कोसीपारिका नौ गाविसले शनिबार आयोजना गरेको आमसभालाई सम्बोधन गर्दै सभापति देउवाले सङ्घीय लोकतान्त्रिक गणतन्त्रात्मक संविधानप्रति मधेसी समुदायको असन्तुष्टिलाई सम्बोधन गर्दै ल्याइएको संशोधन प्रस्ताव एमालेले संसद् अवरुद्ध गरेर अगाडि बढ्न नदिएर संसदीय अभ्यास र प्रक्रियाको समेत अवमूल्यन गरेको बताएका हुन्। उनले अब संशोधन प्रस्ताव पारित गरेरै छोड्ने समेत दाबी गरे। देउवाले नयाँ संविधान जारी गर्न अगुवाइ गरेको काँग्रेसले तीनै तहको निर्वाचन गरेर संविधान कार्यान्वयन गर्ने प्रतिबद्धतासमेत जजनाए। 'अब कसैले रोक्दैमा र असहमति जनाउँदैमा संसद् गतिरोधमा रहन सक्दैन, उनले भने,' समय थोरै छ, काम धेरै गर्नु छ, यो काँगे्रसले पूरा गर्छ ढुक्क हुनुहोस्।' परराष्ट्र मन्त्री एवम् नेपाली काँग्रेसका नेता डा प्रकाशशरण महतले अन्तर्राष्ट्रिय सम्बन्ध सडकमा जुलुस गरेर बलियो बन्दैन, यो त कूटनीतिक पहलबाट मात्र सम्भव हुने बताए। मन्त्री महतले एमालेको सडक आन्दोलनले गर्दा विदेशी समुदायको नजरमा नेपालमा आफ्नो सुरक्षा नरहेको सन्देश जाने भएकाले थप समस्या हुने बताए। नेपाली काँग्रेसका केन्द्रीय सदस्य एवम् सांसद बद्री पाण्डेले कम्युनिस्ट पार्टी सरकारबाट बाहिरिने बित्तिकै खोक्रो राष्ट्रवाद प्रदर्शन गर्ने गरेकोे बताए। सभामा नेकपा (एमाले), नेकपा (माओवादी केन्द्र) र अन्य पार्टीबाट करिब ५०० जना नेता तथा कार्यकर्ता नेपाली काँग्रेसमा प्रवेश गरेका थिए । रासस"
'संशोधन प्रस्ताव फिर्ता नभएसम्म संसद चल्न दिन्नाैं',"काठमाडौं: नेकपा एमालेका महासचिव ईश्वर पोखरेलले व्यवस्थापिकासंसद्मा दर्ता गराएको संविधान संशोधन प्रस्ताव फिर्ता नहुञ्जेलसम्म संसद् अवरोध कायम हुने बताएका छन्। सिन्धुलीकाठमाडौँ सम्पर्क मञ्चले शनिबार गरेको पार्टी प्रशिक्षण तथा सम्मान कार्यक्रममा उनले आइतबार पनि संसद् बैठक अवरोध हुने बताएका हुन्। उनले बेमौसमी ढङ्गले संसद्मा दर्ता गराएको संशोधन प्रस्ताव स्थगन गरेर निर्वाचनबारेमा बहस हुनुपर्ने बताए। महासचिव पोखरेलले संविधान संशोधनका विरुद्ध एमालेले राखेको अडान छोडे देश गम्भीर मोडमा पुग्ने भन्दै देश हित प्रतिकूल हुनेगरी संविधान संशोधन गर्न नदिने बताए। 'संविधान संशोधनमा पार्टीले राखेको अडानबाट एमाले पछि हटे देशले गम्भीर सङ्कट व्यहोर्नु पर्छ,' उनले भने,'देशलाई सङ्कटबाट जोगाउन एमाले संशोधन प्रस्ताव फिर्ता नलिएसम्म पछि हट्दैन।' दलीय राजनीतिक स्वार्थले प्रेरित भएर संविधान संशोधनको विरोध नगरेको स्पष्ट पार्दै उनले राष्ट्रिय हितको रक्षाका लागि निम्ति आफूहरु विरोधमा उत्रिएको बताए। रासस"
स्थानीय निकाय पुनर्संरचना आयोगको प्रतिवेदन अस्वीकार्य: तमलोपा,"काठमाडौँ: तराईमधेस लोकतान्त्रिक पार्टी तमलोपाले हालै सार्वजनिक भएको स्थानीय निकाय पुनःसंरचना आयोगको प्रतिवेदन आफूहरुलाई अस्वीकार्य भएको जनाएको छ। जनसङ्ख्याको मूल आधारलाई समेत बेवास्ता गर्दै स्थानीय निकायको संरचनाबारे हाल बुझाइएको प्रतिवेदन सङ्घीय राज्य पुनःसंरचनाको मूल अवधारणा र स्वयम् नेपालको संविधानको धारा ५६ को (४) र (५) र धारा २९५ को (३) विपरीत भएकाले यस्तो संरचनाको खाका मधेसलाई मान्य नभएको तमलोपाले एक विज्ञप्तिमार्फत प्रष्ट पारेको छ। 'सङ्घीय राज्य पुनःसंरचनामा सङ्घ, प्रदेश, स्थानीय निकाय र विशेषसंरक्षित वा स्वायत्त क्षेत्रको समन्वयको मान्य सिद्धान्तअनुसार स्थानीय निकाय तथा विशेषसंरक्षित वा स्वायत्त क्षेत्र प्रदेशको क्षेत्राधिकार पर्ने कुरा सर्वविदितै रहेपनि मूल सिद्धान्तको विपरीत आएको संरचना हामीलाई स्वीकार्य छैन,' पार्टीका वरिष्ठ उपाध्यक्ष हृदयेश त्रिपाठीद्वारा जारी विज्ञप्तिमा उल्लेख छ। स्थानीय निकायको पुनःसंरचना गर्न गठित गाउँपालिका, नगरपालिका तथा विशेष, संरक्षित वा स्वायत्त क्षेत्रको सङ्ख्या तथा सिमाना निर्धारण आयोगले ७१९ स्थानीय तहसहितको प्रतिवेदन शुक्रबार सरकारलाई बुझाएको थियो। रासस"
