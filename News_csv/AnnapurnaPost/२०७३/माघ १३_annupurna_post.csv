शीर्षक,विवरण
विखण्डन र ब्ल्याकमेल,"नेपालको वर्तमान संविधानलाई यही रूपमा कार्यान्वयन गर्न सकिन्न भन्ने निष्कर्षमा अब सत्ता गठबन्धनसमेत पुगिसकेको छ । संविधान राज्य सञ्चालनको आंशिक दस्ताबेज हो र केही महत्त्वपूर्ण विषयलाई थाँती राखेर भए पनि 'अमूक' मितिमा संविधान जारी नभए मुलुकमा 'प्रतिगमन' फर्कन्छ भन्ने कृत्रिम आतंक पैदा गरी जारी गरिएको संविधान अहिले लागू हुन नसक्नुको कारण त्यही हो । तर यो अधुरो र यसै रूपमा लागू हुन नसक्ने संविधानमा पनि मुलुकको 'सार्वभौमसत्ता' र 'भौगोलिक अखण्डता' लाई शाश्वत अर्थात् सम्झौता हुन नसक्ने विषयका रूपमा प्रस्तुत गरिएको छ, त्यही रूपमा जसरी ०४७ र त्यसअघिका संविधानमा उल्लिखित थिए । तर पटकपटक विभिन्न दल र अभियानका नाममा आफ्नो माग पूरा नभए मुलुकको अखण्डताविरुद्ध नै विद्रोह गर्ने धम्की सार्वजनिक हुँदै आएका छन् । हालै पूर्वगृहमन्त्री रहिसकेका विजय गच्छदारले मधेस विखण्डनको नारा चर्काउँदै आएका सीके राउतमाथि कारबाहीको माग उठाएका छन् । उता गृहमन्त्री विमलेन्द्र निधिले केही दिनअघि राउतको पूर्वराजासँग साँठगाँठ भएको अर्थ लाग्ने अभिव्यक्ति सञ्चारमाध्यममार्फत दिएका थिए । राउतको पक्षमा राष्ट्रसंघ तथा अन्य कूटनीतिक नियोगहरूमा 'लबिङ' गर्दै आएका केही नेपाली 'नागरिक समाज' र एनजीओकर्मीमध्ये ०६३ यताका सरकारले कूटनीतिक पद प्रदान गरेका व्यक्तिहरूसमेत सामेल छन् । विखण्डनवादको नारालाई मानव अधिकार तथा अभिव्यक्ति स्वतन्त्रताको रूपमा प्रस्तुत गरी उनीहरूले राउतको लागि अन्तर्राष्ट्रिय अभिभावकत्व प्रदान गर्ने माग उठाउँदै आएका छन् । त्यति मात्र हैन, उनीसँग केही युरोपेली संघका कूटनीतिज्ञले समेत भेटघाट गरी नेपालको भौगोलिक अखण्डताविरुद्धको आवाजलाई वैधानिकता दिएका छन् । त्यसैले 'ब्ल्याकमेल' को शैलीमा राउतको प्रसंग उठाउनमा आफूलाई सीमित नराखी गृहमन्त्री र प्रधानमन्त्रीले सीके राउतको अभियान, गतिविधि र उनलाई प्राप्त आर्थिक र भौतिक समर्थनको स्रोतबारे संसद्मार्फत मुलुकलाई जनकारी दिनु अत्यावश्यक छ । यसबारे सरकारले राष्ट्रसंघ, नेपालस्थित विभिन्न राजनीतिक नियोगहरूलाई पनि सार्वभौमसत्ता तथा भौगोलिक अखण्डताविरुद्ध लागेका व्यक्ति र शक्तिहरूलाई कुनै किसिमको सहयोग दिनु अवाञ्छित गतिविधि मानिने चेतावनी दिनु जरुरी छ । सवाल राउतको मात्र हैन । सरकार त्यसबारे के धारणा राख्छ र पटकपटक राउतलाई सन्दर्भ व्यक्तिका रूपमा प्रस्तुत गर्दै आएको संयुक्त मधेसी मोर्चा त्यो अभियानलाई कसरी हेर्दछ त्यसबारे पनि उक्त मोर्चाले आफ्नो आधिकारिक धारणा प्रस्तुत गर्न आवश्यक छ । तर त्यसभन्दा महत्त्वपूर्ण कुरा हो सरकार स्वयं राष्ट्र विखण्डन र सामाजिक विद्वेषको जहर अभिव्यक्ति तथा पुस्तक लेखनद्वारा प्रसारित गर्ने व्यक्तिप्रति कस्तो मान्यता राख्छ, त्यो उसको व्यवहारद्वारा प्रतिबिम्बित हुन आवश्यक छ ।"
