शीर्षक,विवरण
प्राधिकरण र राजनीति,"गतवर्षको विनाशकारी भूकम्प र सयौं परकम्प आएयता सरकार प्रमुख तीनपटक फेरिएका छन् । त्यसबेला सत्ताको नेतृत्व गरेका नेपाली कांग्रेसका नेता सुशील कोइरालाले भूकम्पपछिका पाँच महिनामा दुईतीनवटा नीतिगत निर्णय लिए । पहिलो, भूकम्प राहत र पुनर्निर्माणको लागि एक द्वार प्रणालीको निर्णय लिए । दोस्रो, पुनर्निर्माण प्राधिकरणको गठन गरे, डा गोविन्द पोख्रेललाई त्यसको कार्यकारी प्रमुख नियुक्त गरे । तेस्रो, उनकै कार्यकालमा अर्थमन्त्री डा रामशरण महतले दाताहरूको अन्तर्राष्ट्रिय भेला बोलाए, जहाँ चार अर्ब डलरको सहयोगको आश्वासन मुलुकले पायो, भूकम्पको तीन महिनापछि । यी सबै निर्णय र केही राजनीतिक परिवर्तन भए पनि एकदुइटा महत्त्वपूर्ण कुरा फेरिएन । पहिलो, करिब नौ लाख विस्थापित परिवारको दशा फेरिएन । उनीहरू दुई वर्षात् र दुई जाडो शरणार्थी तथा अनिश्चितताको जीवन बिताउन बाध्य भएका छन् । दोस्रो, सरकारको खोटो नियत र पुनर्निर्माण अर्थात् पीडितहरूको जीवनमाथि राजनीति गर्ने परम्परा फेरिएको छैन । त्यससँगै प्राधिकरणलाई दलीय राजनीतिको अखडा बनाउने राजनीतिक दुष्चक्र फेरिएको छैन । केपी ओली सरकारले प्राधिकरणका प्रमुख कार्यकारी अधिकृत (सीईओ) मा सुशील ज्ञवालीलाई नियुक्त गर्यो, पोखरेललाई विस्थापित गर्यो । ज्ञवालीको नियुक्तिसँगै उक्त पदको पदावधि पाँच वर्षको तोक्यो । तर यता आएर ज्ञवालीलाई विस्थापित गर्ने तयारी भइरहेको छ, माओवादीकांग्रेस गठबन्धन सरकारद्वारा । अर्थात् प्राधिकरणलाई दलीय नियन्त्रणमा ल्याउने अभ्यासले निरन्तरता पाउने प्रशस्त सम्भावना देखिन्छ । पीडितहरूका लागि पुनर्निर्माण सम्भवतः सत्ताका दलहरूका लागि प्राथमिकता बन्ने छैन । पीडितहरूप्रति न्यूनतम जिम्मेवारी वर्तमान र यसै संस्कारको निरन्तरतामा पछि आउने सरकार पनि त्यत्तिकै उदासीन रहनेछन् । जवाफदेहीविहीन राजनीति र सत्ता संस्कार अस्तित्वमा रहेसम्म जनताले दुःख पाइ नै रहनेछन् । अहिले ज्ञवालीलाई हटाउने अभ्यासमा एकातिर सरकार लागिपरेको छ, एक सातामा दुइटा स्पष्टीकरण र त्यसअगाडि नै बर्खास्तगीको निर्णय गरिसकेर । सम्भवतः भोलि न्यायपालिकामा आफ्नो निर्णय कमजोर र त्रुटिपूर्ण नदेखिओस् भनी सुनिश्चित गर्न सरकारले ज्ञवालीलाई पटकपटक स्पष्टीकरण सोधेको हो । तर यसबाट अझ जनता र खासगरी पीडितहरू अनि उनीहरूसँग दाताहरूले पनि निष्कर्ष निकालिसकेका छन् । चार अर्ब अमेरिकी डलरबराबर सहयोगको आश्वासन र कबुल गरेका अधिकांश दाताहरूले मंगलबार प्रधानमन्त्रीलाई भेटी प्राधिकरणलाई राजनीतिक हस्तक्षेपबाट मुक्त राख्न आग्रह गरेका थिए । त्यसको एक दिनअघि दाताहरूको बैठकले ज्ञवालीलाई बीचैमा हटाउँदा पीडितहरूको समस्या चर्किने अनि दाताहरूको विश्वासमा न्यूनता आउने आशंका व्यक्त गरेको थियो । स्पष्टीकरण प्रक्रिया अघि बढाउनुपूर्व नै सरकारले ज्ञवालीविरुद्धको आफ्नो आक्रोश अनि ज्ञवालीको प्रत्युत्तर खासगरी प्रधानमन्त्री दाहालप्रतिको उनको तीक्तता सार्वजनिक रूपमा नै बाहिर आइसकेका छन् । सरकारले नीति र बजेट निकासासँगै प्राधिकरणलाई आवश्यक मानव स्रोत उपलब्ध नगराएको आरोप पनि ज्ञवालीले लगाएका छन् । सरकारले आफ्ना समर्थक दलमध्येबाट नयाँ सीईओ छनोटको तयारी गरेको देखिन्छ । तर वर्तमान सरकारको नेतृत्व अब चार महिना बाँकी हुँदा के पुनर्निर्माण र भूकम्पपीडित पुनर्वासलाई दलीय भागबन्डाकै कारण अल्झाइराख्ने ? प्राधिकरणमा विज्ञ र योग्यता अनि पीडितको अवस्था तथा अधिकारप्रति संवेदनशील नेतृत्व आवश्यक छ । दलीय स्वार्थभन्दा माथि उठेर यो निर्णय सबै दलहरूले लिने हो भने सम्भवतः त्यो कठिन हुने छैन । तर प्राधिकरण फन्ड नियन्त्रित गर्न र आफ्नो दलको अधीनमा त्यसलाई राख्न प्रपञ्च हुँदासम्म प्राधिकरण एउटा 'साइनबोर्ड' कै रूपमा सीमित रहिरहनेछ । पीडित जनताले कष्ट भोगि नै रहनेछन् ।"
स्थानीय तह निर्वाचन विधेयक स्वीकृत,"काठमाडौँः व्यवस्थापिकासंसद्को सोमबारको दोस्रो बैठकले स्थानीय तह निर्वाचन विधेयक, २०७३ लाई विचार गरियोस् भन्ने प्रस्ताव सर्वसम्मतिले स्वीकृत गरेको छ । यसअघिको बैठकमा गणपूरक सङ्ख्या नपुगेका कारण प्रस्ताव निर्णयार्थ प्रस्तुत हुन सकेको थिएन । आधा घन्टाको स्थगनपछि बैठकले सो प्रस्ताव पारित गरेको हो । उपप्रधानमन्त्री तथा गृहमन्त्री विमलेन्द्र निधिले सो प्रस्ताव प्रस्तुत गरेका थिए । निर्वाचन विधेयक, २०७३ स्वीकृत व्यवस्थापिकासंसद्को आजको बैठकमा निर्वाचन (कसुर तथा सजायं) विधेयक, २०७३ माथि विचार गरियोस् भन्ने प्रस्ताव पनि सर्वसम्मतिले स्वीकृत भएको छ । विधेयकको सैद्धान्तिक छलफलमा भाग लिँदै नेकपा ९एमाले० का पुरुषोत्तम पौडेलले पैसा र बल हुनेले निर्वाचन जित्ने प्रवृत्तिलाई विधेयकले निरुत्साहन गर्नुपर्ने बताए । विधेयकलाई विचार गरियोस् भनी उपप्रधानमन्त्री तथा गृहमन्त्री विमलेन्द्र निधिले प्रस्ताव प्रस्तुत गरेका थिए । सो प्रस्तावमाथि भाग लिँदै नेपाल मजदुर किसान पार्टीका प्रेम सुवालले संसदीय व्यवस्थामा उम्मेदवार हुनेबित्तिकै करोडौँ चन्दा उठाएर खर्च गर्ने कार्य रोकिनुपर्ने बताए । छलफलमा उठेका सवालमा जवाफ दिँदै उपप्रधानमन्त्री निधिले स्वतन्त्र र शान्तिपूर्ण तथा दबाबरहित निर्वाचन हुनुपर्ने बताउँदै अवाञ्छित क्रियाकलापलाई विधेयकमा दण्डको व्यवस्था गरिएको जानकारी दिए । बैठकमा अर्थ समितिका सभापति प्रकाश ज्वालाले बैङ्क तथा वित्तिय संस्थासम्बन्धी विधेयकको सम्बन्धमा समितिको पूरक प्रतिवेदन २०७३ पेस गर्नुभयो । संसद्को अर्को बैठक यही पुस २६ गते अपराह्न १ बजे बस्नेछ । रासस"
मधेसी मोर्चाको अबरोध छिचोल्दै मधेस पस्यो एमाले,"धरानः मधेसी मोर्चाको अबरोध र धम्कीका बाबजुत नेकपा एमालेले सुनसरीको हरिनगरामा आमसभा गरेको छ। संविधानजारी भएपछि एमालेले पहिलो पटक मधेसी जनताको बाहुल्य रहेको सुनसरीको दक्षिणी गाविस हरिनगरामा पूर्व प्रधानमन्त्रीसमेत रहेका वरिष्ठ नेता माधव नेपालको उपस्थितिमा आमसभा गरेको हो। संविधान संशोधनको विपक्षमा रहेको एमालेले मधेसमा आमसभा गर्न लागेपछि सोमबार विहानैदेखि मधेसी मोर्चाका कार्यकर्ताले एमालेको आमसभालाई असफल बनाउन हरिनगर सडक खण्डमा टायर बालेर अबरोध सिर्जना गरेका थिए। मोर्चाका कार्यकर्ताले एमालेलाई हरिनगरामा प्रवेश गर्न नदिने भन्दै टायर बालेर प्रर्दशन गरेपछि सुनसरीका प्रहरी प्रमुख एसपी पोषराज पोखरेल, सशस्त्र प्रहरीको सीमा सुरक्षा कार्यालयका एसपी रमेश सुवेदी र राष्ट्रिय अनुसन्धान कार्यालय सुनसरीका प्रमुख नगेन्द्र दाहाल हरिनगर गएर सुरक्षा प्रबन्ध मिलाएपछि एमालेले आमसभा गरेको थियो । प्रहरीले एमालेको आमसभा अबरोधका लागि मोर्चाका कार्यकर्ता सुनसरीका दर्जन बढी गाविसबाट हरिनगरामा भेला भएका थिए। तर, बिरोध गर्ने मोर्चाका कार्यकर्ताभन्दा एमालेको आमसभामा भेला भएकाको संख्या धेरै भएपछि मोर्चाका कार्यकर्ता एमालेको कार्यक्रम स्थलमा भने प्रबेश गर्न सकेनन्। प्रहरीले एमाले र मोर्चाका कार्यकर्ताबीच झडप हुन नदिन हरिनगरभरी सशस्त्र र नेपाल प्रहरी व्यापक रुपमा परिचालन गरेको थियो। सुनसरीका प्रहरी प्रमुख एसपी पोषराज पोखरेलले एमालेको आमसभामा मधेसी मोर्चाले अबरोध गर्ने पूर्व सुचना पाएपछि प्रहरी परिचालनमा विशेष ध्यान दिएको बताए। उनले प्रहरीले हप्तादिन अगाडिदेखि नै सुरक्षा सर्तकता बढाएकाले कुनै अप्रिय घटना हुन नदिएको बताए। एमाले सुनसरी क्षेत्र नम्बर४ का उपसचिव महेश्वर यादवले मधेसका धेरै जसो जनताको साथ एमलेलाई रहेकाले मधेसी मोर्चाको विरोधले एमालेको कार्यक्रमलाई रोक्न नसकेको बताए। उनले आगामी स्थानीय निर्वाचनमा मोर्चाले भन्दा बढी गाउँपालिकामा चुनाव जितेर देखाइदिने समेत चेतावनी दिए । एमाले मधेस विरोधी होइनः नेपाल हरिनगरको आमसभालाई सम्बोधन गर्दै एमाले वरिष्ठ नेता माधवकुमार नेपालले एमाले मधेस विरोधी पार्टी नभएको बताए। मैथली भाषामा सम्बोधन गर्दै उनले आफु पनि रौतहटको मधेसमा जन्मिएको बताउँदै माओवादी र काग्रेसले एमालेलाई कमजोर पार्न मधेस विरोधीको आरोप लगाउने गरेको बताए। एमाले देशभर लोकप्रिय रहेकाे र मधेसी मोर्चाले मधेसमा समेत एमालेको जनलहर देखेर पराजित मानसिकताका कारण मधेस विरोधी पार्टी भन्ने गरेको नेपालले बताए। उनले एमाले तराई, पाहाड र हिमाल तीनै क्षेत्रमा समान हकअधिकार दिलाउन लागिपरेको बताए। नेता नेपालले आगामी निर्वाचनमा अन्य पार्टी भन्दा बढी सिट जितेर पनि देखाउने चेतावनी दिए। एमालेले मधेसका कुनाकाप्चामा गएर गरिव र पछाडि परेका जनताका हकअधिकार स्थापित गराउन र मधेसको विकासमा एमालेले अग्रणी भूमिका निर्वाह गर्ने बताए।"
देउवा गुट हार्ने डरले पर्सा काँग्रेसको अधिवेशन फेरि स्थगित,"वीरगन्जः पार्टी सभापति शेर बहादुर देउवाको ठाडो आदेशमा नेपाली काँग्रेस पर्साको अधिवेशन फेरि स्थगीत भएको छ । यही पुष २८ गते बिहिबार हुने तय भएको काँग्रेस पर्साको अधिवेशन अन्तिम समयमा आएर स्थगित भएको हो । पार्टी सभापति देउवाको आदेशमा अर्को सुचना नभएसम्मका लागि काँग्रेस पर्साको अधिवेशन स्थगित गरिएको केन्द्रबाट पर्सा काँग्रेसको अधिवशेनका लागि खटाइएका निर्वाचन अधिकृत देवेन्द्र कोइरालाले जानकारी दिए । पार्टी सभापति देउवा जीले केन्द्रिय निर्वाचन आयुक्तद्वय गोपाल घिमिरे र खम्बबहादुर खातीलाई आइतबार अपरान्ह फोन गरेर पर्सा काँग्रेसको अधिवेशन स्थगित गर्न निर्देशन दिनुभयो, कोइरालाले सोमबार साँझ अन्नपुर्णपोष्टलाई भने, देउवाजीको निर्देशनपछि केन्द्रीय निर्वाचन समितिले मलाई पनि फोन गरेर तत्कालका लागि चुनाव रोक्न निर्देशन दिएको हो, तर आधिकारीक पत्र भने मेरो हातमा आइपुगेको छैन । २८ गते हुने निर्वाचनका लागि पर्सा काँग्रेसको सभापति पदमा पुर्वसभासद अजय द्धिवेदी, नेता जनार्दन सिंह क्षेत्री, बशीष्ठनारायण कुर्मी, शान्ति कार्की र अशोक जयसवालले पत्रकार सम्मेलन नै गरेर उम्मेदवारी घोषणा गरिसकेका थिए । पाँचै जना उम्मेदवार र तीनका समर्थक नेता कार्यकर्ताहरुले मतदाताको घरदैलोमा पुगेर भोट माग्न पनि शुरु गरिसकेका थिए । सभापति पदका आकांक्षी पाच जना मध्येका द्धिवेदी, क्षेत्री र कुर्मी तीन जना नेता पार्टी सभापति देउवा गुटका थिए । वरिष्ठ नेता रामचन्द्र पौडेल गुटका एक्ला उम्मेदवार जयसवाल मात्र थिए । कार्की भने स्वतन्त्र उम्मेदवार थिइन् । आफ्नै गुटका तीन जनाले उम्मेदवारी दिने घोषणा गरेपछि चुनावमा आफनो गुट पराजित हुने भयले पार्टी सभापति देउवाले अन्तिम समयमा आएर अधिवेशन र चुनाव स्थगीत गर्न लगाएको पौडेल पक्षका नेताहरुको आरोप छ । अन्तिम समयमा आएर काँग्रेस पर्साको अधिवेशन र चुनाव स्थगीत भएपछि सभापति पदका आकांक्षी नेता र कार्यकर्ताहरु पनि पार्टी नेतृत्व प्रति रुष्ट भएका छन् । यो अरु केहि होइन पर्सामा काँग्रेस पार्टीको संगठनलाइ तहसनहस पार्ने खेल मात्रै हो , अधिवेशन स्थगित भएपछि आक्रोशित भएका काँग्रेस पर्सा क्षेत्र नम्बर २ का सभापति अरविन्द गुप्ताले भने , केन्द्रिय सदस्य रमेश रिजाल र जिल्ला सभापति सुरेन्द्र चौधरीको दबाबमा पार्टी सभापति शेर बहादुर देउवाले अधिवेशन स्थगीत गरेका हुन् । यस्तै सभापति पदका उम्मेदवार अजय द्धिवेदीले पनि अन्तिम समयमा आएर फेरि काँग्रेस पर्साको अधिवेशन स्थगीत गर्ने निर्णय संगठन र कार्यकर्ताका लागि दुर्भाग्यपूर्ण भएको प्रतिक्रिया दिए । जिल्लामा काँग्रेसको अधिवेशन र चुनाव हुने भएपछि आम कार्यकर्ताहरु उत्साहित भएका थिए, आसन्न स्थानीय निकायको चुनावमा पनि यसले पार्टीलाई लाभ हुने संकेत आइरहेको थियो, द्धिवेदीले भने ,तर अचानक अन्तिम समय आएर अधिवेशन स्थगित गर्दा जिल्लाका नेता र कार्यकर्ताहरुको मनोबल गिरेको छ । नेपाली काँग्रेसको १३ औं महाधिवेशन गत फागुन २० देखि २३ गते सम्म काठमाण्डौमा सम्पन्न भएको थियो । महाधिवेशन अगावै जिल्ल अधिवेशन गर्नु पर्नेमा पर्सामा देउवा र पौडेल पक्षका नेताहरुको विवादका कारण त्यसबेला महाधिवेशन पछि नै जिल्ला अधिवेशन गर्ने समझदारी नेताहरु बिच भएको थियो । महाधिवेशनपछि पर्सा काँग्रेसको अधिवेशन र चुनावका लागि यसअघि पनि तीन पटक मिति तय गरिएको थियो । तर तीनै पटक अन्तिम समयमा आएर अधिवेशन स्थगीत गरिएको थियो । पछिल्लो पटक यही पुष २८ गते बिहिबार जिल्ला अधिवेशन हुने मिति तय भइ नेता कार्यकर्ताहरु चुनावी अभियानमा व्यस्त भइसकेका बेला अचानक फेरि अन्तिम समयमा अधिवेशन स्थगीत भएपछि अब फेरि कहिले चुनाव हुन्छ भन्नेमा यहाका नेता कार्यकर्ताहरु अन्यौलमा परेका छन् ।"
"नेविसंघ नेतृ मिजारमाथि चक्कु प्रहार, क्रान्तिकारी भन्छघटनामा हाम्रो संलग्नता छैन","काठमाडौंः नेविसंघकी नेतृ सीता मिजारमाथि चक्कु प्रहार भएको छ। सोमबार बिहान साढे ११ बजेतिर नेकपा माओवादी केन्द्र निकट अखिल क्रान्तिकारीका कार्यकर्ताले बागबजारस्थित पद्मकन्या क्याम्पसभित्रै नेतृ मिजारमाथि चक्कु प्रहार गरेको नेविसंघ सहमहामन्त्री एवं पद्मकन्या क्याम्पसकी नेविसंघ इकाई अध्यक्ष साधना घिमिरेले जानकारी दिइन्। मिजारको ओठमा ६ वटा टाँका लगाइएको छ। उनको प्रदर्शनी मार्गस्थित मोडल अस्पतालमा उपचार भइरहेको घिमिरेले बताइन्। क्रान्तिकारीका बसन्त भण्डारी, मीना मिजार, दर्शना नेपाली, गंगा दाहाल लगायतको टोलीले नेविसंघ नेतृ मिजारमाथि आक्रमण गरेको घिमिरेको अारोप छ। उनले क्रान्तिकारीका नेताहरुले बाहिरबाट गुण्डाहरु क्याम्पसभित्र ल्याएर नेविसंघ नेतृमाथि आक्रमण गराएको दाबी गरिन्। नेतृ घिमिरेले वाल पेन्टिङको विषयलाई लिएर क्रान्तिकारीले मिजारमाथि चक्कु प्रहार भएको बताइन्। तर, अखिल क्रान्तिकारीकी केन्द्रीय सदस्य एवम् पद्मकन्या क्याम्पसकी इकाई अध्यक्ष बसन्त भण्डारीले भने घटनामा आफूहरुको संलग्नता नभएको बताइन्। उनले अन्नपूर्णसँग भनिन्,हामीले कसैमाथि आक्रमण गरेका छैनौं। हामीमाथि लगाइएको आरोप झुठो हो। नेविसंघका नेताहरुले हामीमाथि प्रहार गरेको इट्टा मिजार घाइते भएकी हुन्। उनले नेविसंघकै कार्यकर्ताले आफूहरुमाथि आक्रमण गरेको दाबी गरिन्। उनले वाल पेन्टिङ गरिरहेका क्रान्तिकारीका कार्यकर्तालाई सुरुमा नेविसंघकै समूहले कुटपिट गरेको बताइन्। स्ववियु निर्वाचन हुने भएपछि सुरु भएको प्रचार प्रसारका क्रममा अखिल क्रान्तिकारी र नेविसंघबीच भित्ते लेखनका विषयमा विवाद भएको थियो। क्याम्पस प्रशासनले वाल पेन्टिङ नगर्न गरेको आग्रह विपरीत क्रान्तिकारीले वाल पेन्टिङ गरेपछि नेविसंघका नेतृहरु क्याम्पस प्रशासनलाई उक्त काम रोक्न दबाब दिन गएपछि दुई संगठनबीच विवाद सुरु भएको थियो। यसअघि आइतबार क्रान्तिकारीका कार्यकर्ताहरुले शैक्षिक भ्रमण सकेर कलेजको होस्टल फर्किन लागेकी विद्यार्थी रन्जु कार्कीमाथि विनाकारण इट्टा प्रहार गरी घाइते बनाएको नेविसंघ नेतृ घिमिरेले दाबी गरिन्। विद्यार्थी रन्जुको टाउँकोमा चोट लागेको उनले बताइन्। कार्कीमाथिको आक्रमण र वाल पेन्टिङका विषयमा क्याम्पस प्रशासनसँग कुराकानी गर्न जाने क्रममा नेतृ मिजारमाथि आक्रमण भएको घिमिरेको भनाई छ। उनले क्याम्पस हाताभित्र पद्मकन्या क्याम्पसका विद्यार्थीबाहेक अन्यलाई प्रवेश नदिन क्याम्पस प्रशासनसँग आग्रह गरेको बताइन्। क्रान्तिकारी सम्बद्ध कार्यकर्ताले आइतबार क्याम्पसको परीक्षा शाखामा पनि तोडफोड गरेका थिए। तोडफोठडमा संलग्न भएको आरोपमा प्रहरीले हिजो क्रान्तिकारीकी नेतृ गंगा दाहाललाई पक्राउ गरेको थियो। क्रान्तिकारीकी इकाई अध्यक्ष भण्डारीले घटनाको विषयमा निष्पक्ष छानविन गर्न माग समेत गरिन्। उनले नेविसंघले क्याम्पसभित्र गुन्डागर्दी गरिरहेको आरोप समेत लगाइन्। उनले भनिन्,आस्था र विचार फरक हुन सक्छ। फरक विचार राख्नेहरुले पढ्न, लेख्न र क्याम्पसभित्र संगठन विस्तार गर्न पाउने अधिकार छ। हामीमाथि किन नेविसंघको समूहले पटकपटक हामीलाई आक्रमण गर्छ। यस्तै भइरहे हामीलाई सैह्य हुँदैन। उनले आफ्ना संगठनका सदस्यमाथि नै नेविसंघले कुटपिट गरेको घटनाबारे छानविन गर्न माग गरेकी छिन्।"
एजेन्डा बिहीन दलका कारण मुलुकमा चौतर्फी हमलाः ओली,"विराटनगरः नेकपा एमालेका अध्यक्ष एवं पूर्व प्रधानमन्त्री केपी शर्मा ओलीले राजनीतिक एजेन्डबिहीन अन्य दलका कारण मुलुक चौतर्फी आक्रमणको सिकार बन्दै गएको बताएका छन् । विराटनगरमा सोमबार एमाले मोरङको ८ औं जिल्ला अधिवेशन उद्धघाटन गर्दै ओलीले देश बिकास र राजनीतिको एजेन्डाबिहीन दलका कारण मुलुकमा अहिले चौतर्फी हमला भइरहेको बताए । मुलुकलाई बाहिरी तथा भित्री शक्तिले निरन्तर रुपमा हमला गरिरहेका छन्, उनले भने, त्यस्ता हमलाको विरुद्धमा उभिने मुलुकमा एउटा मात्र शक्ति एमाले हो । नेपालको राष्ट्रिय राजनीतिको मियो एमाले नै भएको दावी गर्दै ओलीले मुलुक र एमालेलाई खत्तम बनाउन देश बाहिर र भित्र पनि मोर्चाबन्दी भइरहेको बताए । मुलुकलाई अप्ठेरो पार्ने काम त देश भित्र र बाहिरका शक्तिबाट एकै पटक भएकै हो, उनले भने, मुलुक बचाउनु पर्छ भनेर लडिरहेको एमाले जस्तो मजवुत शक्ति विरुद्ध संसारका मैहुँ भन्नेहरु घेराबन्दी गर्न लाग्दा देश भित्रैकाले सहयोग गरिरहेका छन् । एमाले नभएको भए अहिले विदेशी शक्तिहरुले टाउको टेकीसक्ने उनको कथन छ । देश विकास र राजनीतिक एजेन्डा बोकेको एमाले जस्तो एउटा शक्तिका अगाडि अरु दलहरु सिनेमाको सिन जस्तो सखाप हुने ओलीको चेतावनी छ । कुनै राजनैतिक एजेन्डा नै नभएका कारण त्यसको फाइदा बाहिरी शक्तिहरुले उठाउँदा सहयोगीको भूमीका निर्वाह गर्नु बाहेक बैचारिक हिसावमा कुहिरोमा हराएका काग जस्तै रहेका अरु दलहरुसंग कुनै विकल्प नहुने उनको भनाइ छ । उनले अन्य दलहरु आर्थिक, सामाजिक र सांस्कृतिक प्रणालीका हिसावमा पनि पारदर्शी नभएको बताए । पारदर्शीपना नभएकाले भाषा, क्षेत्र र जातका नाममा द्धन्द्ध उद्योग मच्चाएर त्यो उद्योग फस्टाएपछि व्यवस्थापनलाई व्यवसाय बनाउने दलहरु मुलुकमा हावी हुँदै जाँदा त्यस्ता षडयन्त्रको सिकार नेपाली जनता हुनु परिरहेको बताउँदै ओलीले भने, एमाले विचारमा मात्र हैन सांगठनिक देखि लिएर सामाजिक जीवनका सम्पूर्ण क्षेत्रमा समेत प्रष्ट छ । ओलीले मुलुक र एमाले भित्र भइरहेको हमलाको प्रतिकार गर्न देशभक्त, संविधान पक्षधर र प्रगतिशीलहरुको मोर्चाबन्दी बनाउने उद्धघोष गरे । ओलीले जालझेल, छलछाम र षडयन्त्र पूर्वक रुपमा सरकारले संविधान संशोधनको प्रश्ताव संसदमा ल्याएको बताए । रोष्टम भित्र लुकेर मन्त्रीले जालझेल पूर्ण तरिकाले प्रश्ताव टेवुल गरेको बताउँदै उनले भने, एमाले त्यसको विरुद्धमा रहेका कारण कुनै पनि तागतले संशोधन प्रश्ताव पारित हुँदैन । मधेसी दलहरुले एमालेमाथि आवेशयुक्त र उत्तेजनापूर्ण अभिव्यक्ति दिएको भन्दै कार्यकर्तालाई त्यसको प्रतिकार गर्न उनले आग्रह गरे । पृथ्वीनारायण शाहको पालादेखि चर्चामा रहेको जाई कटक नगर्नु, झिकी कटक गर्नु भन्ने उखानलाई एमालेले अंगिकार गरेको बताउँदै ओलीले भने, कार्यकर्तामाथि जाई लागेमा एमाले दम दबाएर भाग्दैन । बरु प्रतिवाद गर्न तयार हुन्छ । मधेसी दलहरुलाई थान्कामा रहेर कुरा गर्न सुझाव दिंदै उनले आफ्नो हैसियत अनुसार बस्न चेतावनी दिए । ओलीले मधेसमा विकास र समृद्धिको नारा लिएर जान कार्यकर्तालाई आग्रह गरेका छन् । मधेसी नेताहरुले मधेसमा विकास गर्न नचाहेको उल्लेख गर्दै ओलीले कटाक्ष गरे, मधेसको विकासको कुरा गर्यो भने उहाँहरु भाग्नुहुन्छ । किनकी विकास हुँदा जनता धनी हुन्छन्, र हाम्रो जमिनदारी सकिन्छ भन्ने सोच छ । उनले प्रधानमन्त्री पुष्पकमल दाहाललाई व्यङ्ग्य गर्दै एमाले नेतृत्वको सरकार लोट्रीमा परेको चिट्ठा जस्तो नभएकाले विकासका नयाँ आयाम थालनी गर्न सफल भएको बताए । ओलीले नेपालका कुनैपनि दल एमालेसँग तुलना नहुने र एमालेलाई सँगै उभ्याउँदा उनीहरु कम्मरतिरमात्रै आइपुग्ने दावी गरे । नेपाली कांग्रेसका कारण लोकमानलाई हटाउन संसदबाट ढिलो भइएको र संसदलाई सर्वोच्चले उछिनेको उनको भनाइ छ । कांग्रेस विचारले शिथिल पार्टी हो । जुनसुकै निर्णय पनि उ छिटो गर्न सक्दैन, ओलीले भने, विचार र नीति नभएकै कारण एमालेले छिटो गर्ने निर्णय उसले दुई महिनामा पछि गर्न सक्दैन । त्यही भएर महत्वपूर्ण र गहन निर्णयमा कांग्रेस संधै पछि पर्छ ।"
निर्वाचनको वातावरण बनाउन संविधान संशोधन,"काठमाडौँः उपप्रधानमन्त्री विमलेन्द्र निधिले सरकार तीन निर्वाचन गराउने मुख्य उद्देश्य लिएर बनेकाले निर्वाचनका लागि राजनीतिक वातावरण बनाउन संविधान संशोधन विधेयक ल्याइएको बताएका छन् । स्थानीय तह निर्वाचन विधेयक, २०७३ माथिको सैद्धान्तिक छलफलमा संसद्को सोमबारको बैठकमा उठेका प्रश्नबारे जवाफ दिँदै निधिले सबै कानुनको टुङ्गो गराउन संसद् नै एक मात्र थलो भएको बताए । उनले निर्वाचनसम्बन्धी अन्य बाँकी विधेयक ल्याइने र समयमा स्थानीय तहको निर्वाचन गराइने प्रतिबद्धता व्यक्त गरे । गृहमन्त्री निधिले स्थानीय तह पुनःसंरचना आयोगको प्रतिवेदनलाई सरकारले अध्ययन गरिरहेको अवगत गराउँदै प्रदेशको सङ्ख्या सीमाङ्कन र संरचनाबारेमा पनि छलफल चलिरहेको जानकारी दिए । त्यसअघि मन्त्री निधिले बैठकमा विधेयकलाई विचार गरियोस् भन्ने प्रस्ताव प्रस्तुत गरेका थिए । विधेयक आएकामा स्वागत सरकारले व्यवस्थापिकासंसद्मा स्थानीय तह निर्वाचन विधेयक, २०७३ प्रस्तुत गरेकामा विपक्षी दलले स्वागत गरेका छन् । डेढ दशकदेखि स्थानीय निकायको निर्वाचन नभएका सन्दर्भमा विधेयकले नयाँ संरचनामा निर्वाचन गर्ने आधार तय गरेकाले चाँडो पारित गरेर निर्वाचनको मिति तोक्न सत्ता र विपक्षमा रहेका सांसदको समान मत पनि देखिएको छ । सो विधेयकमाथिको सैद्धान्तिक छलफलमा भाग लिँदै नेकपा (एमाले)का नेता प्रकाश ज्वालाले विधेयक आउनु सकारात्मक हो भन्दै त्यसमा स्थानीय तह तोकिएर आएकाले अब पुरानो संरचनामा स्थानीय निकाय गर्ने भन्नेबारे छलफल गर्नु आवश्यक नभएको बताए । सोही दलका शेरबहादुर तामाङले आउँदो वैशाखभित्र स्थानीय तहको निर्वाचन गर्न आग्रह गरे । नेपाली काँग्रेसका कमलप्रसाद पङ्गेनी, रामचन्द्र पोखरेल र हरिप्रसाद नेपालले विधेयकको समर्थन गर्दै चाँडो पारित गराउन आग्रह गरे । नेपाल मजदुर किसान पार्टीका डिल्लीप्रसाद काफ्लेले विधेयकमा कार्यकाल सकिएपछि अर्को निर्वाचन गर्ने मिति तोक्न माग गरे । छलफलमा सहभागी सांसदहरुले लामो समयसम्म स्थानीय निकायको निर्वाचन हुन नसकेको परिस्थितिमा सहमतिमा स्थानीय निर्वाचनसम्बन्धी कानुन पारित गरी शीघ्र निर्वाचनको मिति तोक्न सरकारलाई आग्रह गरेका थिए । गणपूरक सङ्ख्या नपुगेपछि स्थगित व्यवस्थापिकासंसद्को बैठकमा गणपूरक सङ्ख्या नपुगेपछि स्थानीय तह निर्वाचन विधेयक, २०७३ विचार गरियोस् भन्ने प्रस्ताव पारित हुन सकेन । संसदमा नेपालको संविधानको धारा ९४ बमोजिम कुनै पनि प्रस्ताव निर्णयार्थ पेस गर्न संसद्को हाल कायम रहेको सङ्ख्याको कम्तीमा एक चौथाइ सदस्य सङ्ख्या उपस्थित हुनुपर्नेमा उक्त सङ्ख्या नपुगेपछि बैठक आधा घन्टाका लागि स्थगन गरिएको छ । सो प्रस्तावलाई सभामुख ओनसरी घर्तीले निर्णयार्थ प्रस्तुत गर्दा बैठकमा सांसद काफ्लेले गणपूरक सङ्ख्याको प्रश्न उठाएका थिए । त्यसपछि सभामुख घर्तीले जनाउ घन्टी बजाउन लगाई गणपूरक सङ्ख्या यकिन गर्दा बैठकमा ११६ सदस्यको मात्र उपस्थिति रहेको देखियो । प्रस्ताव पारित गर्न हाल कायम संसद् सदस्य सङ्ख्याको एक चौथाइ अर्थात् १४९ सदस्य हुनुपर्नेमा सो सङ्ख्या नपुगेपछि सभामुख घर्तीले बैठक आजै आधा घन्टाका लागि स्थगन गरिएको घोषणा गरे । रासस"
वैशाखमसम्म निर्वाचन हुन्छः प्रधानमन्त्री,"चितवनः प्रधानमन्त्री पुष्पकमल दाहालले आउँदो वैशाखसम्ममा स्थानीय तहको निर्वाचन गर्ने गरी काम अगाडि बढेको बताएका छन् । पूर्वी चितवनको राप्ती नगरपालिका९ वीरेन्द्रनगरमा निर्मित सहिद स्मृति वाटिका अनावरण तथा समुद्घाटन समारोहलाई सोमबार सम्बोधन गर्दै उनले निर्वाचन गर्ने विषयमा दलहरुको बीचको अन्योलता पनि हटिसकेको बताए । संविधान संशोधनका विषयमा भने राजनीतिक दलका बीचमा वातावरण बनिनसकेको भन्दै उनले बताए । संविधान घोषणाको समयमा तीन दलका बीचमा संविधान संशोधन गर्ने विषयमा सहमति गरिएको उनको भनाई थियो । संविधान घोषणा गर्दा संविधान संशोधन हुन्छ भन्ने उद्घोष गरिएअनुरुप अहिले प्रस्ताव गरिएको हो । उनले भने । मधेसी, थारुलगायतका माग सम्बोधनका लागि संविधान संशोधन आवश्यक भएको भन्दै उनले सबैको स्वीकार्यता बढाउन संविधान संशोधन आवश्यक परेको बताए । संविधानमा उल्लेख भएका विषयलाई कार्यान्वयन गर्न सरकार प्रतिबद्ध भएर लागेको बताउँदै प्रधानमन्त्री दाहालले यतिबेला देश राजनीतिक इतिहासको विशेष मोडमा रहेको बताए । संविधान कार्यान्वयनका लागि सबै जिम्मेवार भएकाले सहकार्य गरेर अघि बढ्नुको विकल्प नरहेको उनले बताए । चितवनको विकासको गति तीव्र रुपमा अगाडि बढाउन आफू लागेको भन्दै उनले छिट्टै विशेष प्याकेजको घोषणा गर्ने बताए ।रासस"
'विदेश नीतिलाई स्वार्थमा नतानौं',"काठमाडौं: परराष्ट्रमन्त्री डा प्रकाशशरण महतले कुनै राजनीतिक दलको स्वार्थपूर्तिका लागि विदेश नीतिलाई जबर्जस्ती तान्न नहुने बताएका छन् । राजनीतिशास्त्र अध्ययन संघले आइतबार राजधानीमा आयोजना गरेको 'नेपालभारत सम्बन्ध' विषयक कार्यक्रममा सम्बोधन गर्दै महतले परराष्ट्रनीति एउटै हुनुपर्ने बताए । 'हाम्रा आफ्ना दलीय वा अन्य राजनीतिक स्वार्थमा छिमेकी सम्बन्धजस्तो संवेदनशील विषय तान्यौं भने यसले हाम्रो राष्ट्रियतालाई बलियो बनाउँदैन', उनले भने । ठूला छिमेकी मुलुक भारत र चीनसँग सुमधुर सम्बन्ध राख्दै उनीहरूको समृद्धि तथा विकासबाट लाभ लिनसक्ने यथार्थलाई जुनसुकै सरकार आए पनि एकै हिसाबले बुझ्नुपर्ने उनको भनाइ थियो । भारतसँगका सन्धिसम्झौतामा विगतदेखि नै नेपालले पाउनुपर्ने सहुलियत र सुविधा नपाएको विषय कूटनीतिक टेबुलमा स्पष्टसँग उठाएको दाबी मन्त्री महतले गरे । 'भारतीय पक्षले यसलाई गम्भीर रूपमा लिई समस्या समाधानमा अग्रसरता लिएकाले सकारात्मक रूपमा लिनुपर्छ', उनले भने । नेपालसँग अमूल्य साधन, स्रोत तथा सम्पदा हुँदाहुँदै पनि तिनको अधिकतम प्रयोग र उपयोग गरी समयानुकूल आर्थिक विकासमा लगाउन नसकिएको यथार्थ प्रस्तुत गर्दै महतले स्वदेशी उत्पादनलाई बिनारोकतोक निर्यात गर्ने अवसर दिन र हाम्रा विकास प्रयासलाई सघाउन छिमेकी देशलाई आग्रह गरे । 'नेपालले गत वर्षमात्र नयाँ प्रजातान्त्रिक तथा समावेशी संविधान निर्माण गरेकाले यसको कार्यान्वयनमार्फत आर्थिक विकास गरी समृद्धि हासिल गर्नेतर्फ केन्द्रित हुनुपर्छ', उनले भने । कार्यक्रममा एमाले नेता प्रदीप ज्ञवालीले भारतसँग परापूर्वकालदेखि नै सुमधुर सम्बन्ध रहँदै आए पनि नेपाली जनताले ७० वर्षको संघर्षपछि ल्याएको नयाँ संविधान जारी भएयता भारतले सताउँदै आएको बताए । नेपाल र भारतबीच खुला सीमा रहेको र सांस्कृतिक रूपमा दुई देशबीच निकट सम्बन्ध रहे पनि भारतले बेलाबखत गर्ने नाकाबन्दीजस्ता घटनाले सम्बन्धमा दरार आउने गरेको उनले बताए । भारतीय जनता पार्टीका नेताहरूद्वारा सञ्चालित दिल्लीस्थित थिंक ट्यांक इन्डिया फाउन्डेसनका निर्देशक सौर्य डोभलले नेपालले आफूलाई राजनीतिक विषयमा नभई आर्थिक प्रगति र विकासका दिशामा अघि बढाउनुपर्ने सुझाव दिए । भारतले पनि गरिबी, सामाजिक पछौटेपनलगायत समस्या झेल्दै आएकाले भारतको आर्थिक विकासबाट नेपालले लाभ लिन नसकेको उनले बताए ।"
संविधान संशोधन प्रस्ताव पारित हुन्छ: मन्त्री नायक,"काठमाडौंः कानून, न्याय तथा संसदीय मामिलामन्त्री अजयशंकर नायकले संशोधन प्रस्ताव टेबुल भएसँगै मुलुकको राजनीतिक गतिरोध अन्त्य भएको दाबी गरेका छन्। मन्त्री नायकले भने,मुलुक राजनीतिक समस्याबाट गुज्रिरहेको थियो, हिजो संविधान संशोधन विद्येयक संसदमा टेबुल भएपछि त्यसको अन्त्य भएको छ, यो विद्येयक टेबुल गर्दा प्रतिपक्षी दलको पनि सहयोग रहेको छ। सोमबार रिपोर्टर्स क्लब नेपालले आयोजना गरेको साक्षात्कारमा उनले संशोधन विद्येयक संसदमा टेबुल भइसकेकोले यो अब प्रक्रियाबाट अघि बढ्ने बताए। उनले विद्येयकलाई पारित गराउन सरकार तत्पर रहेको स्पष्ट पारे। प्रस्ताव पारित गर्न दिँदैनौं भनेर प्रमुख प्रतिपक्षी दलले अडान राख्न नहुने जिकिर गर्दै मन्त्री नायकले भने,आन्दोलनरत मधेशी मोर्चालेपनि यो प्रस्ताव पारित गर्नको लागि सहयोग गर्नुपर्छ। उनले मुलुकलाई निर्वाचनको बाटोमा डोर्याउनको लगि पनि मधेशी, थारु, जनजाति, आदिवासी लगायत असन्तुष्टहरुका मागलाई संविधान संशोधन मार्फत सम्बोधन गर्दै सबैलई चुनावमा लैजानुपर्नेमा जोड दिए। मन्त्री नायकले भने,यो संशोधन विद्येयक टुँगोमा पुग्न एक महिना लाग्छ, हामी संशोधन प्रस्तावलाई सहमतिमा नै पारित गर्ने पक्षमा छौं, यो प्रस्ताव पारित हुन्छ, सके सहमतिमा नै पारित हुन्छ, नभएपनि दुई तिहाईले पारित हुन्छ। उनले विद्येयक पारित गराउनकै लागि सरकारले संसदमा टेबुल गरेको जिकिर गरे। आगामी ०७४ माघ ७ गतेभित्रै तीनवटै निकायको चुनाव गर्नुपर्ने संवैधानिक बाध्यता भएकाले सरकार त्यतातर्फ बढी केन्द्रीत रहेको उनको भनाई थियो। कार्यक्रममा प्रमुख प्रतिपक्षी दल नेकपा एमालेका नेता सोमप्रसाद पाण्डेले सरकारले संसदमा टेबुल गरेको संशोधन विद्येयकमा उल्लेख भएका सीमांकन र भाषाबाहेकका नागरिकता र राष्ट्रिय सभाको प्रतिनिधित्वको बारेमा छलफल गर्न आफूहरु तयार रहेको बताए। पूर्वमन्त्री समेत रहेका नेता पाण्डेले संशोधन विद्येयकमा उल्लेख गरिएको सिमांकन हेरफेरको विषय असंवैधानिक भएको जिकिर गरे। उनले भने,सीमांकन हेरफेर गर्ने विषय संविधान विपरित छ, यो संविधानको धारा २७४ को विपरित छ, त्यसैले हामी यो विषयमा छलफल नै गर्न दिँदैनौं। उनले नागरिकता र राष्ट्रिय सभाको प्रतिनिधित्वको विषयमा छलफल गर्न दिएपनि यो संशोधन विद्येयक पारित हुन कुनै हालतमा नदिने ठोकुवा गरे। यद्यपी उनले अहिले संसद अवरुद्ध गर्ने पक्षमा आफूहरु नरहेको स्पष्ट पारे। मधेशी मोर्चाका प्रभावशाली नेता एवम् संघीय समाजवादी फोरम नेपालका प्रमुख सचेतक डा शिवजी यादवले सरकारले संशोधन विद्येयक संसदमा टेबुल गरेको कुरा आफूहरुको लागि स्वागतयोग्य रहेको टिप्पणी गरे। संशोधन विद्येयक टेबुल भएसँगै सहमतिको बाटो खुलेको उनको भनाई थियो।"
संविधान कार्यान्वयनका लागि स्थानीय निर्वाचन अावश्यक: कोइराला,"पोखरा: नेपाली काँग्रेसका महामन्त्री शशाङ्क कोइरालाले संविधानको कार्यान्वयनका लागि निर्वाचन सम्पन्न गर्नु राज्यको प्रमुख दायित्व भएको बताएका छन्। पश्चिमाञ्चल इन्जिनियरिङ क्याम्पस, लामाचौरमा निर्माणाधीन बिपी स्मृति पार्कको सोमबार शिलान्यास गर्दै उनले संविधानले निर्दिष्ट गरेअनुसारका स्थानीय, प्रदेश र केन्द्र तहको निर्वाचन गरेपछि मात्र संविधानको सही कार्यान्वयन हुन्छ भन्ने पक्षमा काँग्रेस रहेको बताए। देशमा चाँडै नै स्थानीय तहको निर्वाचन हुने बताउँदै कोइरालाले त्यसका लागि क्रियाशील बन्न पार्टीका कार्यकर्तालाई निर्देशन दिए। आर्थिक समृद्धि र विकास अब देशको प्राथमिकता रहेकामा उनको जोड थियो । रासस"
संशोधन प्रस्ताव पारित हुन्छ: गृहमन्त्री निधि,"ललितपुरः उपप्रधान तथा गृहमन्त्री विमलेन्द्र निधिले सरकारले विपक्षी दलहरुको अवरोधकाबीच संसदमा टेबुल गरेको संविधान संशोधन सम्बन्धी प्रस्ताव पारित हुने बताएका छन्। संसदमा टेबुल भएको संशोधन प्रस्तावमाथि अब छलफल अघि बढ्छ, ललितपुरको बज्रबाराही नगरपालिकाको तेस्रो नगर परिषद्को सोमबार उद्घाटन गर्दै गृहमन्त्री गृहमन्त्री निधिले भने,समाधान निकाल्ने थलो नै संसद हो। संविधान संशोधनका विषयमा कसैका मतभिन्नता छन् भने त्यसबारे संसदमा छलफल गर्न सकिने बताउँदै उनले छलफल गर्न दिन्नौं भन्नु संसदीय पद्धतिविरुद्धको अभिव्यक्ति भएको उल्लेख गरे। कसैलाई यो संशोधन प्रस्ताव मन परेको छैन भने विपक्षमा भोट हाले हुन्छ,निधिले भने,तर छलफल नै गर्न दिन्नौं भन्नु भएन। निधिले सिंहदरबारमा केन्द्रित रहेको शक्ति स्थानीय निकायमा ल्याउनका लागि नै संघीयताको अबधारणा ल्याइएको उल्लेख गरे। नयाँ संबिधान कार्यान्वयनका लागि २०७४ माघ ७ गतेभित्र तीन तहको निर्वाचन सम्पन्न गर्नु सरकारको मुख्य दायित्व भएको उनको भनाइ थियो। गृहमन्त्री निधिले सरकारले अब छिट्टै स्थानीय निकायको निर्वाचनको मिति घोषणा गर्ने बताउँदै चुनाबको तयारीमा जुट्न आग्रह गरे।"
स्थानीय निर्वाचनको मिति तोक्न सांसदहरुद्वारा सरकारको ध्यानाकर्षण,"काठमाडौँः व्यवस्थापिकासंसद्को सोमबारको बैठकमा सांसदहरुले छिटो स्थानीय तहको निर्वाचनको मिति तोक्न, भूकम्पपीडितलाई पुनःवासको उचित व्यवस्था गर्न र सडक विस्तारका क्रममा उचित मुआब्जा दिन ध्यानाकर्षण गराएका छन्। विशेष समयमा बाेल्दै नेपाली काँग्रेसका रामहरि खतिवडाले संसदमा निर्वाचनसम्बन्धी कानुन पेस भइसकेकाले सबै दल मिलेर स्थानीय निर्वाचनतर्फ मुलुकलाई केन्द्रित गराउन आग्रह गरे। नेकपा (एमाले)का अनन्तप्रसाद पौडेलले विभिन्न सडक विस्तार गर्दा स्थानीयवासीलाई सरकारले उचित मुअब्जा दिनुपर्ने माग गरे । नेकपा माओवादी केन्द्रका उमेशकुमार यादवले स्थानीय निकाय पुनःसंरचना आयोगले दिएको प्रतिवेदनमा तराईका केही जिल्लामा गरिएको पुनःसंरचनामा आफ्नो असहमति रहेको बताए । राप्रपाका कुन्तीकुमारी शाहीले यही पुस २७ गतेको राष्ट्रिय एकता दिवसमा सार्वजनिक बिदा दिन र राष्ट्र एकीकरणका लागि पृथ्वीनारायण शाहबाट भएको योगदानको सम्मान गर्न आग्रह गरे । मधेसी जनाधिकार फोरम (लोकतान्त्रिक)का योगेन्द्र चौधरीले वैदेशिक रोजगारीमा रहेका समयमा मृत्यु भएकाको लास ल्याउन समय लाग्ने तथा मृत वा जीवित अवस्थाको जानकारी पाउनसमेत कठिनाइ भएको भन्दै सरकारको ध्यानाकर्षण गराएका थिए । नेपाल मजदुर किसान पार्टीका डिल्लीप्रसाद काफ्लेले सामुदायिक विद्यालयमा भौतिक पूर्वाधारको सदुपयोग नभएको र गुणस्तरीय शिक्षामा चुनौती उत्पन्न भएको बताए । राष्ट्रिय जनमोर्चाका अध्यक्ष चित्रबहादुर केसीले नबुझीकनै सङ्घीयता ल्याइएको भन्दै विपक्षीको विरोधकाबीच संविधान संशोधन विधेयक प्रस्तुत गरेर तराई र पहाडलाई आपसमा अलग गर्ने षड्यन्त्र भएको आरोप लगाए । काँग्रेसका महेन्द्र यादवले भने संविधान संशोधन विधेयक टेबल हुनुले असन्तुष्ट मधेसी दललाई सहमतिमा ल्याएर निर्वाचनको वातावरण बनाउने उल्लेख गरे । एमालेका शेरबहादुर तामाङले मेलम्ची खानेपानीको एउटा सुरुङ खन्ने काम पूरा हुनु सुखद भएको तर त्यस आसपासका जनतालाई उचित रोयल्टी (लेबी) दिन पनि चासो दिन माग गरे । विशेष समयमा सांसद योगेन्द्र तामाङ घिसिङ र भक्तबहादुर विश्वकर्मा खपाङ्गीले पनि समसामयिक विषयमा धारणा राख्नुभएको थियो भने शून्य समयमा गणेशसिंह ठगुन्ना, टीकाराम चेम्जोङ लिम्बू, तुलाराज विष्टलगायतले मन्तव्य राखेका थिए । रासस"
मधेसीलाई संविधानको धारमा ल्याउन संशोधन प्रस्तावः पुन,गुल्मीः नेकपा माओवादी केन्द्रका सचिव वर्षमान पुनले मेधेसीलाई संविधानको धारमा ल्याउन संविधान संशोधन प्रस्ताव ल्याएको बताएका छन् । प्रेस सेन्टर गुल्मीले सदरमुकाम तम्घासमा आयोजना गरेको पत्रकार भेटघाटमा बोल्दै उनले संविधानको स्वीकार्यता बढाउनु र निर्वाचनमा जाने मुख्य उद्देश्यले संविधान संशोधनको प्रस्ताव ल्याएको दाबी गरे । सरकारले संसदमा पेस गरेको संशोधनको प्रस्तावले सरकार र प्रतिपक्षको दूरी घट्ने दाबी गर्दै नेता पुनले सरकार संसद्मा पेस भएको प्रस्ताव पास गर्न लाग्ने र प्रतिपक्षले यसलाई फेल गर्न लाग्नु स्वभाविक रहेको धारणा व्यक्त गरे । संशोधन प्रस्ताव पास गराएर सबै दल स्थानीय तहको निर्वाचनमा गए संविधानको कार्यान्वयन पनि अघि बढ्ने उउको भनाई थियो । नेता पुनले अब संविधान निर्माणका सहयात्री दलहरु सबै एकठाउँमा उभिएर निर्वाचनमा जानुको विकल्प नरहेको भन्दै निर्वाचन आयोगले आउँदो वैशाखको अन्तिमसम्म हुने गरी स्थानीय तहको निर्वाचनको मिति तय गर्ने तयारी भएको बताए । सरकारले ल्याएको संविधान संशोधन प्रस्ताव प्रक्रियाबाट टुङ्गिने र निर्वाचनमा जाने वातावारण बन्ने उनको तर्क थियो । रासस
"लोकमानलाई यत्तिकै छोड्न हुन्न, महाअभियोग लगाउनै पर्छ","काठमाडौंः नेपाली काँग्रेसका केन्द्रीय सदस्य तथा सांसद धनराज गुरुङले लोकमानलाई सर्वोच्चले पदमुक्त गरेपछि यतिकैमा हाईसञ्चो मानेर बस्न नहुने बताएका छन्। उनले लोकमानलाई संसदबाटै महाभियोग लगाउनुपर्ने बताए। गुरुङ्ले भने,लोकमानले अक्षम्य कार्य गरेका छन्, त्यसैले उनलाई संसदबाट महाअभियोग लगाएर कारवाही गर्नुपर्छ, लोकमानले गरेका भ्रष्ट कार्य र काला कर्तुतहरुलाई महाअभियोग लगाएर छोड्नुपर्छ। उनले यथास्थितिमा संविधान संशोधन गर्नुपर्ने कुनै आवश्यकत्ता नै नरहेको जिकिर गरे। सोमबार रिपोर्टर्स क्लब नेपालले गरेको कार्यक्रममा उनले भने,म संशोधन विद्येयकको पक्षमा छैन, सर्वस्वीकार्यको नाममा संविधान संशोधन गर्ने कुरा अहिले सम्भव छैन, दलहरुवीच अधिकतम सहमति गरेरमात्रै संशोधन गर्नुपर्छ। उनले एमालेजस्तो पार्टीलाई बाहिर राखेर वा सहमति नगरीकन संशोधन गर्नुको कुनै अर्थ नहुने जिकिर गरे।"
मधेसको माग छिट्टै पूरा हुन्छः ठाकुर,गौशालाः तराई मधेस लोकतान्त्रिक पार्टीका राष्ट्रिय अध्यक्ष महन्थ ठाकुरले मधेसको माग छिट्टै पूरा हुने बताएका छन् । महोत्तरीको सदरमुकाम जलेश्वरमा सोमबार तमलोपाको नयाँ पार्टी कार्यालयको उद्घाटन गर्दै अध्यक्ष ठाकुरले अब मधेसको माग पूरा हुनबाट कसैले रोक्न नसक्ने दाबी गरे । सोही अवसरमा गरिएको पत्रकार सम्मेलनमा अध्यक्ष ठाकुरले एमालेसहितका दलले संसद् अवरोध अथवा अन्य कुनै कार्यक्रम गरेर पनि अब मधेसलाई अधिकार प्राप्तिबाट रोक्न नसक्ने बताएका हुन् । उनले वर्तमान संविधान अपूरो र अधुरो रहेको तथा कसैले पनि संविधानको गलत व्याख्या गरेर कसैको अधिकार प्राप्तिमा रोक लगाउन नसक्ने भएकाले मधेसले पाउनुपर्ने सबै अधिकार दिलाएरै छाड्ने बताए । उनले वर्तमान सरकारलाई संविधान संशोधनको विकल्प नरहेको र सबै नेपालीलाई समान हक अधिकार दिन संविधान संशोधन नगरी नहुने भएकाले सरकारले छिट्टै संविधान संशोधन गर्नेमा सबैलाई विश्वस्त रहन आग्रह गरे । अध्यक्ष ठाकुरले संविधान संशोधन बिना देशले निकास नपाउने र केही दलले चाहँदैमा सरकारले संविधान संशोधनको प्रक्रिया नरोक्ने तथा छिट्टै सम्पूर्ण नेपालीको माग पूरा हुने गरी संविधान संशोधन हुने बताए । रासस
हिन्दू राज्य घोषणा नगरे धर्मयुद्ध गर्ने चेतवानी,"काठमाडौंः राष्ट्रिय शिव सेना पार्टीका अध्यक्ष विक्रमबहादुर बमले नेपाललाई वैदिक सनातन हिन्दू राज्य घोषणा नगरिए धर्मयुद्ध घोषणा गर्ने चेतावनी दिएका छन्। सोमबार रिपोर्टर्स क्लब नेपालमा पत्रकार सम्मेलन गरी राष्ट्रिय शिव सेना पार्टीका अध्यक्ष बमले धर्मयुद्धको घोषणा गरेका हुन्। उनले भने,धर्मयुद्ध प्रहरी र जनताबीचमा हुँदैन, धार्मिक गद्दारकाविरुद्धमा हुनेछ, आर्थिक आतङ्कवादीहरूका विरुद्धमा हुनेछ। क्रिश्चियन तस्करीका विरुद्धमा हुनेछ। कार्यक्रममा नेपाल मातृभूमि पार्टीका अध्यक्ष ओमप्रकाश बिश्वकर्माले धर्म परिवर्तन समाजको रोग भएको भन्दै यस्ता धर्म परिवर्तन गराउने दलालीहरूलाई आफुहरूले कुनै हालतमा नछोड्ने चेतावनी दिए। कार्यक्रममा नेपाल शिव सेनाका संयोजक सुरेन्द्र केसीले हाल देशमा बढ्दै गएको राजनीतिक उद्दण्डताप्रति आफ्नो ध्यानाकर्षण भएको बताए। उनले भने,हिजो नागरिकलाई झुठा आश्वासन दिएर क्षणिक नागरिकको मन जित्न सफल भएका सत्ता प्राप्त गरिसकेपछि तिनै नागरिकको न्यूनतम आधारभूत आवश्यकताको कुरालाई पुरागर्न नसकी नागरिकलाई उल्टै भ्रष्टाचार, महंगी, कालाबजारी बेतिथि असुरक्षित वातावरणको दलदलमा फसाएर देशलाई बर्बाद पार्नेलाई हामीले गरेको धर्मयुद्ध घोषणाले निद हराम पार्नेछ।"
पृथ्वीनारायणको योगदान सम्झनु उपयुक्त: उपराष्ट्रपति पुन,काठमाडौं: उपराष्ट्रपति नन्दबहादुर पुनले नेपाल एकीकरणका लागि पृथ्वीनारायण शाहबाट भएको योगदान सम्झनु उपयुक्त भएको बताएका छन्। राष्ट्रिय एकता दिवसका अवसरमा राष्ट्रिय प्रजातन्त्र पार्टीले यही पुस २७ गते आयोजना गर्ने चियापान कार्यक्रममा निमन्त्रणा दिन गएको प्रतिनिधिमण्डलसँग उनले उक्त विचार व्यक्त गरेका हुन्। सो पार्टी २७ गते भृकुटीमण्डपमा चियापान कार्यक्रम गर्दैछ। पार्टीले अाइतबार राष्ट्रपतिलाई भेटी निमन्त्रणा दिएको थियो। सो अवसरमा समसामयिक राजनीतिबारे कुराकानी भएको भेटमा सहभागी पार्टीका प्रमुख सचेतक दीलनाथ गिरीले जानकारी दिए। राप्रपाले संविधान संशोधन विधेयकलाई यथास्थितिमा अघि बढाउनुभन्दा सबैको सहमति हुने गरी निकास खोज्न आग्रह गर्दै आएको छ । रासस
झुक्याएर संशोधन प्रस्ताव टेबुल गर्नु अापत्तिजनक: नेपाल,"इटहरी: नेकपा एमालेका वरिष्ठ नेता माधवकुमार नेपालले झुक्याएर संविधान संशोधन प्रस्तावलाई संसद्मा टेबल गराउने कार्य आपत्तिजनक भएको बताएका छन्। प्रेस चौतारी सुनसरीले इटहरीमा सोमबार आयोजना गरेको पत्रकार सम्मेलनमा वरिष्ठ नेता नेपालले भने,' सभामुखले झुक्याएर प्रस्ताव दर्ता गराउने काम संसदीय पद्दतिविरुद्ध छ।' उनले प्रदेश नम्बर ५ का जनताले नचाहेको र माग नै नगरेको विषय चलाएर सत्ता पक्षले संविधानको व्यवस्थालाई समेत ठाडो रुपमा उल्लङ्घन गर्ने काम गरेको आरोप लगाए। उनले तत्कालीन अख्तियार दुरुपयोग अनुसन्धान आयोग प्रमुख आयुक्त लोकमानसिंह कार्कीको नियुक्तिमा संलग्न नेताहरुले गल्ती भएको स्वीकार गरेको तथ्यले पनि नेताहरुप्रति जनतामा अविश्वास बढ्न थालेको बताए। वरिष्ठ नेता नेपालले अन्य छिमेकी मुलुकमा नागरिकतासम्बन्धी व्यवस्था निकै जटिल र कडा भएको उल्लेख गर्दै नेपालमा भने जसले जे चाह्यो त्यही अनुकूल सहज ढङ्गले नागरिकता प्राप्त गर्न सक्ने गरी संविधानमा उल्लेख गर्न पाउनुपर्छ भन्ने सवाललाई स्वीकार्न गर्न नसकिने बताए। संविधानका सफल कार्यान्वयनसँगै देशले प्राप्त गरेको उपलब्धिलाई संस्थागत गर्न तथा यसको कार्यान्वयन गराउन लाग्नुपर्नेमा वर्तमान सरकार यो वा त्यो बहाना बनाएर निर्वाचनको मिति तोक्नसमेत हिच्किचाइरहेको उनले टिप्पणी गरे। उनले केही नेताहरुले मधेसको नाममा गरेको राजनीतिकै कारणले चुनाव हुन सक्दैन भन्ने भ्रम रहेको बताए। रासस"
अहिंसात्मक धर्मयुद्ध गर्ने चेतावनी,"काठमाडौँः विभिन्न राजनीतिक दलले मुलुकमा वैद्धिक सनातन हिन्दू राज्य नभए अहिंसात्मक धर्म युद्ध गर्ने चेतावनी दिएका छन् । राष्ट्रिय शिव सेना पार्टी, नेपाल मातृभूमि पार्टी, नेपाल शिव सेना पार्टीलगायतले सोमबार पत्रकार सम्मेलन गरी वौद्धिककालदेखि चल्दै आएको धर्मलाई कायम नगरे धर्मयुद्ध गर्ने बताएका हुन् । पत्रकार सम्मेलनमा राष्ट्रिय शिवसेना पार्टीका अध्यक्ष विक्रमबहादुर बमले सदियौँदेखि चलिआएको धर्मलाई विभिन्न आर्थिक प्रलोभनमा पारेर धर्म परिवर्तन गर्न लगाएको भन्दै आफूहरु धर्मयुद्धको तयारीमा लागेको जानकारी दिए । सामूहिक गौहत्या, बलात्कार, भ्रष्टाचार, तस्करीलगायत नकारात्मक कार्य हामी हेरेर बस्न सक्दैनौँ । उनले भने । हिन्दू मोर्चा नेपालका अध्यक्ष विजय शर्माले धर्म, संस्कार, संस्कृति, नागरिक र मातृभूमिको रक्षाका लागि अहिंसात्मक धर्मयुद्ध गर्न लागेको बताए । उनले धर्मयुद्धमा युद्ध गर्न वा लड्नभन्दा पनि विभिन्न सभा सम्मेलन गरेर धर्मका बारेमा आमनागरिकलाई जानकारी दिने उल्लेख गरे । रासस"
