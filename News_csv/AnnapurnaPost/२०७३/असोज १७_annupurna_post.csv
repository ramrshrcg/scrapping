शीर्षक,विवरण
सार्क द्विविधा,"दक्षिण एसियाली क्षेत्रीय सहयोग संगठन (सार्क) को उन्नाईसौं शिखर सम्मेलन पूर्वनिर्धारित तिथि (नोभेम्बर ९१०) मा नहुने निश्चित भएको छ । भारत र पाकिस्तानबीच बढ्दो तनाव र युद्धको स्थितिसँगै भारतलगायत अन्य चार सदस्य राष्ट्रहरूले परिस्थितिको लागि पाकिस्तानलाई दोष दिँदै शिखर सम्मेलनमा उपस्थित नहुने जनाएपछि हाललाई सम्मेलन टरेको छ । तर शिखर सम्मेलनको अर्को मिति मात्र हैन, सार्कको भविष्य र सम्भाव्यतालाई लिएर समेत अनिश्चितता उत्पन्न भएको छ । सार्कको स्थापना एउटा संगठित र साझा समृद्धिसहितको दक्षिण एसियाको परिकल्पनाका साथ भएको थियो, सन् १९८५ को उत्तराद्र्धमा । विभिन्न सदस्य राष्ट्रहरूबीच यदाकदा र लामो पृष्ठभूमिका साथ भारत र पाकिस्तानबीच सधैं अविश्वास र द्वन्द्वको अवस्था रहिरहेकाले नै होला सम्भवतः द्विपक्षीय विषय सार्कमा उठाउन नपाउने व्यवस्था गरियो । त्यो एक किसिमले दक्षिण एसियाली क्षेत्रीय अवधारणाका रचयिता नेताहरूको बुद्धिमानी थियो, द्विपक्षीय द्वन्द्वको ग्रहणबाट क्षेत्रीय छाता संगठनलाई मुक्त राख्न । तर दुर्भाग्य, 'सार्क' द्विपक्षीय द्वन्द्वकै पृष्ठभूमिमा शिथिल रहिरह्यो । आफ्ना सम्भाव्यताहरू पत्ता लगाए पनि कूटनीतिक र व्यापारिक कारोबारहरू अक्सर दुईपक्षीय सम्बन्धकै आधारमा निर्देशित रहिरहे । एउटा सुदृढ, विश्वसनीय र साझा क्षेत्र बन्नै सकेन सार्क । अझ बढी दुर्भाग्य, यसपटक फेरि दुईपक्षीय तनावकै कारण सार्क शिखर सम्मेलन पन्छियो । परम्परा र नियमअनुसार सार्कका निर्णयहरू सहमतिबाटै पारित हुन्छन् र इस्लामावादमा निर्धारित शिखरमै जाने र नजानेबारे विवाद भई आधाभन्दा बढी सदस्यहरू पन्छिएपछि अबको बाटो के भन्नेबारे कुनै सकारात्मक सोच अगाडि बढ्न सकेको छैन । सार्कको वर्तमान नेतृत्व नेपालले सार्क शिखरमा भाग नलिने चार मुलुकहरूको प्रतिक्रिया आउनेबित्तिकै एउटा विवेकसम्मत निर्णय लियो । सबै सदस्य राष्ट्रहरूसँग परामर्शमार्फत सहमति बनाई 'छिट्टै' उन्नाईसौं शिखर सम्मेलन आयोजना गर्ने उसको प्रयास वास्तवमा सुरु नहुँदै अलिकति पातलिन थाल्यो । परराष्ट्रमन्त्री प्रकाशशरण महतले आयोजक राष्ट्र पाकिस्तानले पनि अनुकूल परिस्थिति बनाउन कोसिस गर्नुपर्ने सर्त राखे, द्वन्द्वको पृष्ठभूमि र पक्षविपक्षको समग्र परिवेशमा नगई । अर्थात् सार्कको वर्तमान नेतृत्वले नेतृत्व चरित्रमा सम्झौता गर्यो । यसबीच इस्लामावादभन्दा बाहिर सार्क सम्मेलन गर्नुपर्ने माग पनि आउन थालेका छन् । त्यसको अर्थ र प्रभाव ३१ वर्ष पुरानो सार्क स्थापनाको अवधारणा तथा घोषणापत्रसँग जोडेर हेर्नु आवश्यक छ । आफ्नो जन्मपछि सार्क सदस्य संख्यामा वृद्धि भएको छ र नजिक तथा टाढाबाट 'पर्यवेक्षक' बनेका छन्, विभिन्न मुलुकहरू । तर सार्कको सदस्यताबाट कसैलाई हटाइएको अवस्था छैन । सार्क अर्थात् एउटा क्षेत्रीय समृद्धि र एकताको लक्ष द्विपक्षीय द्वन्द्वमा पराजित हुनु त्यो अवधारणाको पराजय हो । सार्क बचाउन नेपालले सबै सदस्य र खासगरी भारत र पाकिस्तानलाई आश्वस्त गर्न सक्नु नेपालको सफलता मानिनेछ । ऊ अन्य राष्ट्रहरूसँग त्यस दिशामा परामर्शमा जानु बुद्धिमान हुनेछ ।"
दीर्घकालीन ढंगले सर्वस्वीकार्य बनाउन संविधान संशोधनको विकल्प छैन,"ब्रसेल्सः संघीय समाजवादी फोरम, नेपालका अध्यक्ष उपेन्द्र यादवले संविधानलाई दीर्घकालीन ढंगले सर्वस्वीकार्य बनाउन संविधान संशोधनको विकल्प नभएको बताएका छन्। फोरम नेपालको प्रवास भ्रातृ संगठन नेपाली संघीय समाज बेल्जियमले ब्रसेल्समा गरेको अन्तरक्रिया कार्यक्रममा यादवले संविधान संशोधनमार्फत मधेसवादी दल र जनताका माग पूरा हुने बताएका हुन्। उनले भने, संविधान संशोधन गरी मधेसी, आदिवासी जनजाति, खस, मुश्लिम, थारू, दलित, महिला, लगायत राज्यद्वारा बहिष्करणमा पारिएका सम्पूर्ण समुदायहरूको मुद्दालाई सम्बोधन गरिनु पर्दछ। यो हाम्रो माग हो। उनले प्रधानमन्त्री पुष्पकमल दाहाल प्रचण्डले संविधान संशोधन प्रक्रिया अघि बढाउन ढिलाइ गरिरहेको प्रति आक्रोश पोखे। उनले प्रचण्डले दशैं अघि नै संशोधन प्रस्ताव दर्ता हुने सार्वजनिक प्रतिबद्धता जनाएपनि अझै दर्ता नगरेको आरोप लगाए। यादवले प्रवासमा रहेका नेपालीहरुको आधुनिक ज्ञान, सीप र क्षमतालाई स्वदेशमा सदुपयोग गर्न सुझाव दिए। उनले भने,नेपालमा लगानीको उचित वातावरण बन्ने हो भने प्रवासी नेपाली समाजबाट स्वदेशलाई धेरै लाभ हुन सक्छ। भ्रष्टाचार, कमिशनयन्त्र, लूटतन्त्रलाई नियन्त्रण गरी जलस्रोत, पर्यटन, कृषि र मानवीय साधन र शक्तिको विकास गरी प्रवासी नेपालीहरूको सीप र क्षमतालाई मुलुकमा लगानी गरी विकास गन सकिन्छ ।"
कालोबजारी गर्नेमाथि २० वर्षसम्मको जेल सजाय,"काठमाडौंः आपूर्ति मन्त्री दिपक बोहराले सरकारले बजार व्यवस्थापन, अखाद्य वस्तु विक्रि वितरण रोक गर्ने, अनियमितता र कालोबजारी गर्नेहरुलाई कडा कारवाही गर्ने गरी नयाँ कानुन ल्याउने तयारी गरेको बताएका छन्। सोमबार रिपोर्टर्स क्लब नेपालले आयोजना गरेको साक्षात्कारमा मन्त्री बोहराले बजारमा अनियमितता गर्ने र लाभको लागि अखाद्य वस्तु बेच्ने र उपभोक्ताको जीवनमा खेलबाड गर्नेहरुलाई आर्थिक दण्ड गर्ने र ५ देखि २० वर्षसम्म जेल चलान गर्नेसम्मको नयाँ कानुन ल्याउने तयारी गरेको बताएका हुन्। मन्त्री बोहराले भने,अहिलेको कानून संशोधन गर्ने बाटोमा हामी गैसकेका छौं, छिट्टै नयाँ कानून संसदमा पेश गर्छौं। उनले कालबजारी ऐनलाई समेत कडा तथा धारिलो बनाउने समेत सरकारले तयारी गरेको स्पष्ट पारे। उनले महँगीविनाको दशैं बनाउने गरी सरकारले बजार अनुगमनलाई तिव्रता दिएको समेत बताए। उनले भने,अहिले हामीले विभिन्न दश वटा निकायमार्फत बजार अनुगमन गरिरहेका छौं, जनताले राम्रो र सहुलियतमा सामान पाउनुपर्छ। आपूर्ति मन्त्रालयका सचिवको नेतृत्वमा अहिले तीन दशवटै निकायका प्रमुख तथा निर्देशकहरुले बजार अनुगमन तथा मुल्यवृद्धि नियन्त्रणको काम गरिरहेको समेत मन्त्री बोहराले जनाए। दशैंतिहारमा चामल, दाल, चिनी, नुन, तेल लगायतका अत्यावश्यक वस्तुहरुको मुल्य वृद्धि नहुनेसमेत मन्त्रीले दाबी गरे। उनले भने,सरकारले कडाईका साथ यसबारेमा अभियान छेडेको छ, पर्याप्त निर्देशन दिएको छ, तपाईँहरु ढुक्क हुनोस दशैंतिहारमा कुनै हालतमा पनि मुल्यवृद्धि हुँदैन्, यदि भएको थाहा पाए हामीलाई खबर गर्नुहोस् हामी तत्काल आइपुग्छौं।"
म्यादी सरकारले देशको विकास गर्न सक्दैन,"इलामः नयाँ शक्ति पार्टी नेपालका संयोजक डाक्टर बाबुराम भट्टराईले क्रान्तिको जनादेश र चुनावको मतादेशको टकरावका कारण पूर्ण संविधान आउन नसकेको बताएका छन्। इलाममा सोमबार नयाँ संविधानको एक वर्ष: अवसर , चुनौति र भावी कार्यदिशा विषयक संविधान माथिका राष्ट्रिय संवाद कार्यक्रमलाई सम्बोधन गर्दै भट्टराईले संविधान सहमतिका आधारमा नभएर क्रान्तिको बलमा निर्माण हुने प्रचलन रहेको दावी गरे। उनले आफ्नै पालामा संविधान जारी गर्ने चाहना भएपनि राष्ट्रिय अन्तर्राष्ट्रिय दवाव कारण त्यो सपना पुरा हुन नसकेको बताए। उनले पुनारा शक्ति र बाहिरी शक्तिको कारण पहिलो संविधान सभा विगठन भएको बताए। उनले व्यवस्थापिका संसदलाई पूर्ण समानुपातिक बनाउने र प्रत्यक्ष निर्वाचित कार्यकारीको व्यवस्था हुनु पर्ने बताए। उनले भने,म्यादी सरकारले देशको उन्नति गर्न सक्दैन। उनले अर्थतन्त्र सवल नभएसम्म संविधान कार्यान्वयन गर्न नसकिने भएकाले नयाँ शक्तिले सम्वृद्ध नेपालको बहसलाई अघि सारेको बताए।"
स्थानीय तहको पुनःसंरचना गर्दा इलाकालाई पनि आधार मानिने,"काठमाडौं: प्रमुख तीन राजनीतिक दल र सरकारसँगको छलफलपछि स्थानीय तहको पुनःसंरचनाका लागि सुझाव दिन गठित आयोगले पुनःसंरचना गर्दा इलाकालाई पनि आधार मान्ने भएको छ। प्रधानमन्त्री पुष्पकमल दाहालले प्रमुख तीन दलका शीर्षनेता र आयोगका पदाधिकारीहरुको सोमबार सिंहदरबारमा बोलाएको बैठकमा स्थानीय तहको पुनःसंरचना गर्दा के के विषयलाई आधार मान्ने भन्ने विषयमा मतक्यैता कायम भएको छ। बैठकमा सहभागी नेपाली काँग्रेसका सभापति शेरबहादुर देउवाले स्थानीय तहको पुनःसंरचना गर्दा इलाकालाई आधार मानेर जाने तीन पार्टीको सहमतिबारे आयोगका अध्यक्षलाई बोलाएर स्पष्ट पार्ने काम भएको बताए । उनले भने, 'इलाकालाई मुख्य आधार मान्ने कुरा भयो।' नेकपा एमालेका उपाध्यक्ष भीम रावलले स्थानीय तहको पुनःसंरचनाका सम्बन्धमा यसअघि प्रमुख तीन दलबीच भएको सहमति र सरकारले गरेको निर्णयका सम्बन्धमा गहन छलफल भएको जानकारी दिए। पुनःसंरचना गर्दा संविधान र कानुनले दिएको दायरा र इलाकालाई आधार मानेर सङ्ख्या निर्धारण गर्ने र आगामी कात्तिकभित्र प्रतिवेदन बुझाउने गरी काम अघि बढाउने विषयमा सहमति भएको उनले बताए । उपाध्यक्ष रावलले भने, 'आयोगले पनि लचिलो भएर काम गर्ने र त्यसमा परेको समस्या समाधानका लागि सरकारले पनि आवश्यक सहयोग गर्ने सहमति भयो।' बैठकमा पुनःसंरचनाको काममा बाधा हुने भएकाले सङ्घीय मामिला तथा स्थानीय विकास मन्त्रालयका कर्मचारीलाई तत्काल सरुवा नगर्ने सहमति भएको छ। आयोगका अध्यक्ष बालानन्द पौडेलले बैठकमा आयोगलाई प्राप्त भएको नयाँ मापदण्डका बारेमा छलफल भएको र इलाकालाई पनि एक आधार मान्ने बारेमा स्पष्टता भएको बताए। 'पुनःसंरचना गर्दा इलाकालाई एक आधार मान्ने बारेमा स्पष्ट भयो, बैठकबाट सङ्ख्या र सिमाना निर्धारणका बारेमा सरकारका तर्फबाट कुनै बाध्यात्मक निर्देशन नरहेको पनि स्पष्ट भयो,' उनले भने । बैठकमा दलका शीर्षनेताले पुनःसंरचनाको काम शीघ्र सम्पन्न गरी निर्वाचनमा जानुपर्ने सुझाव दिएका थिए। आयोगले इलाकालाई पनि आधार मानेर समायोजन गर्दा केही समय लाग्ने जनाएको छ।"
कावुल बम विष्फोटमा मारिएका आफन्तको गुनासोः सरकारले क्षतिपूर्तिका लागि पहल गरेन,"काठमाडौंः हालै अफगानिस्ताको कावुलमा तालिवानको आतंककारी हमलामा परि मृत्यु भएकाका आफन्त र घाइतेहरुले सरकारले अहिलेसम्म पीडितहरुको बारेमा कुनै चासो नदेखाएको आरोप लगाएका छन्। सोमबार रिपोर्टर्स क्लब नेपालमा पत्रकार सम्मेलन गरी काबुल घटनामा घाइते भएका अमृत रोका क्षेत्रीले आफूहरुलाई सरकारले अहिलेसम्म कुनै ठोस पहल नगरेको गुनासो गरे। उनले भने,हामी क्यानडा सरकारको लागि काम गर्दा घाइते भयौं, कति साथीहरु वित्नुभयो, तर क्यानडा सरकारसँग क्षतिपूर्ति दिलाउने कुरामा सरकारले अहिलेसम्म ठोस पहलकमदी लिएन, हामीलाई निकै दुःख लागेको छ। त्यस्तै उनले उक्त घटनामा निधन भएकाहरुलाई ब्रिटिश कम्पनीले ३० हजार डलर मात्रै प्रदान गरेको र घाइतेहरुलाई तीन महिनामात्रै उपचार गरेको स्पष्ट पारे। उनका अनुसार उक्त व्रिटिश कम्पनीसँग सन् २०११ मा कामको सिलसिलामा निधन भएमा ३ लाख डलर प्रदान गर्नेवारेमा सम्झौता गरेको थियो। उनले भने,तर अहिले आएर ३० हजार डलर दिएर खाली पत्रमा कृत्रिम हस्ताक्षर गरी उचित क्षतिपूर्ति नदिने प्रपञ्च रचिरहेको छ। घटनाका अर्का घाइते मोहन बहादुर थापाले पनि उचित क्षतिपूर्ति र थप ९० दिन उपचार गर्नुपर्ने माग गरे। कार्यक्रममा मृतक विदुर सुवेदीकी श्रीमती गंगा सुवदीले पनि ३० हजार डलरले मात्रै नपुग्ने बताउँदै क्षतिपूर्तिको रकम थप गर्नुपर्ने बताइन्। उनले भनिन्,नेपाल सरकारले हामीलाई कुनै राम्रो व्यवहार नै गरेन, हामीलाई पीडामाथि झन पीडा थप्ने काम गरेको छ, कहिले यहाँ जानुहोस भन्छन्, त कहिले उहाँ जानु भन्छन तर काम केही गर्दैनन्, हामी धाएकै पनि तीन महिना भैसक्यो। कार्यक्रममा क्यानडा मामिलासम्बन्धी प्रमुख दिपकमोहन भट्टराईले मृतकका आफन्त र घाइतेलाई क्यानडा सरकारको तर्फबाट थप क्षतिपूर्ति दिलाउन आफू लागिपर्ने विश्वास दिलाए। उनले भने,क्यानडा सरकारलाई आग्रह गर्दापनि बेवास्ता गरे, हामी क्यानडामै कानुनी लडाइ लड्छौं, पीडितलाई न्याय दिलाएरै छाड्छौं।"
संवैधानिक आयोगले देशलाई अराजकतामा धकेलेः शेखर कोइराला,"बेसीशहरः नेपाली काँग्रेसका नेता डाशेखर कोइरालाले मुलुकका संबैधानिक आयोग देशलाई अराजकता तर्फ धकेल्न उद्धत रहेको आरोप लगाएका छन् । नेपाल प्रेश युनियन लमजुङ शाखाले शनिबार बेलुका बेसीशहरमा आयोजना गरेको पत्रकार भेटघाट कार्यक्रममा कोइरालाले भने'देशलाई अराजकता तर्फ धकेल्नमा संबैधानिक आयोगले भुमिका खेलेका छन । पुनसंरचना आयोगले जनताको राय बिनै स्थानीय तहको संख्या तोकेको छ, अख्तियार दुरुपयोग अनुसन्धान आयोग अराजक काममा लागिरहेको छ ।' 'पुनसंचरना आयोगले ५ सय ६५ वटा तह निर्धारण कसलाई सोधेर गर्यो, उनले भने, 'डेमोक्रेसीमा जनताको भावनाका आधारमा निर्णय लिनुपर्छ ।' नेता कोइरालाले देशलाई अराजक र अस्थिर बनाइराख्न देशी बिदेशी शक्तिकेन्द्रहरु क्रियाशील रहेको बताउँदै संबैधानिक आयोगको भुमिका पनि मुलुकलाई अराजकता तर्फ धकेल्न सहयोगी जस्तो देखिएको बताए । यस्तै नेता कोइरालाले अहिलेको ईलाकालाईनै आधार मानेर स्थानीय निकायको पुनसंरचना गर्ने र तत्काल चुनावमा जानुपर्ने बताए । 'जतिसक्यो चाँडो चुनावमा जानुको बिकल्प छैन, उनले भने, 'ईलाकालाई आधार मानेर तत्काल चुनावमा जानु मुलकुकका लागि हितकर छ ।' यस्तै उनले निर्वाचन क्षेत्रको तय गर्दा पहाड र हिमाललाई भुगोलको आधारमा र तराईलाई जनसंख्याको आधारमा गरिनुपर्ने बताए । देउवाको आलोचना यसैबिच नेता कोइरालाले पार्टीमा सभापति शेरबहादुर देउवाले देखाएको भुमिकाको खुलेर आलोचना गरे । ' छ महिना भईसक्योे राम्रोसँग केन्द्रीय समितिको बैठक बस्न सकेको छैन उनले भने, 'यसरी पार्टी कहिलेसम्म चल्छ ?' उनले सरकारमा काँग्रेसको उपस्थितीको आभास आफुलाई नभएको बताए । 'सरकारका हरेक कामकाजमा माओवादी हावी भएको छ, शान्ती मन्त्रालयबाट अर्बौरुपयाँ कार्यकर्तालाई बाँडीईरहेको छ, त्यसमा खै काँग्रेसको भुमिका ?' उनले प्रश्न गरे । उनले पार्टीमा शेरबहादुर देउवाले गुटउपगुटको संस्कृतिलाई बढाएको आरोप समेत लागएका छन् । 'सभापतिजीले गुटउपगुटलाई बढावा गरेको छन, उनले भने, 'रामचन्द्रजीले यसलाई थप मलजल गरेका छन् ।' अधिबेशन भएको २ महिनाभित्रमा कार्यसमिति र बिभागलाई पूर्णता दिनुपर्ने भएपनि सभापतिले त्यो काम पुरा नगरेकोमा नेता कोईरालाले दुखेसो पोखे । ' अहिलेसम्म बिभागले पूर्णता पाएका छैनन, उनले भने, 'गिराजाको पालामा पनि बिभाग बनेन, शशीलको पालामा पनि बिभाग बनेन, के अहिले पनि पार्टीलाई त्यसरीनै चलाउन खोजिएको हो ? नेपाली काँग्रेस क्षेत्रीय कार्यसमिति क्षेत्र नं २ ले सोमबार बेसीशहरमा आयोजना गर्न लागेको कार्यकर्ता भेलालाई सम्बोधन गर्न नेता कोइराला लमजुङ आएका थिए ।"
संविधान संशोधन गर्न छठसम्मको म्याद,"काठमाडौं: संयुक्त लोकतान्त्रिक मधेसी मोर्चाले छठसम्म आफ्ना माग पूरा नभए सशक्त मधेस आन्दोलनको चेतावनी दिएको छ । प्रधानमन्त्री पुष्पकमल दाहाल तथा कांग्रेसका सभापति शेरबहादुर देउवासँगको अनौपचारिक भेटमा मोर्चाका नेताहरूले आन्दोलनले सरकारको समीकरणमै परिवर्तन ल्याउने चेतावनी पनि दिएका छन् । मोर्चाका नेताहरूले प्रधानमन्त्री दाहाल र कांग्रेस सभापति देउवासँगका औपचारिकअनौपचारिक बैठकमा साउन १९ मा भएको तीनबुँदे सहमतिअनुसार संविधान संशोधन प्रस्ताव सरकारले दर्ता नगरेको भन्दै आक्रोश पोखेका थिए । मोर्चाका नेता संघीय समाजवादी फोरम नेपालका अध्यक्ष उपेन्द्र यादव बेलायतमा रहेकाले संशोधन प्रस्ताव दर्ता गर्ने विषयमा निर्णय गर्न नसकिएको तर्क सत्ता पक्षको छ भने मधेसी नेताहरूले उपप्रधानमन्त्री एवं गृहमन्त्री विमलेन्द्र निधिले प्रधानमन्त्री दाहालको निर्देशनअनुसार काम नगरेको आरोप लगाएका छन् । आफूहरूसँगको पटकपटकको बैठकमा प्रधानमन्त्री दाहालले दसैंअघि संशोधन प्रस्ताव दर्ता गर्न निधिलाई निर्देशन दिए पनि उनले दाहालको निर्देशन पालना नगरेको गुनासो मधेसी नेताको छ । दसैंसम्म संविधान संशोधन नभए मधेस केन्द्रित दलको भाबी रणनीति के हुने भनी सोधिएको प्रश्नमा मोर्चाका नेताहरूले भने, 'छठसम्म हेरौं, छठ पछि देखाइदिन्छौं ।' 'अबको आन्दोलनको स्वरूप नाकाबन्दी होइन । त्योभन्दा माथिल्लो स्तरको हुनेछ', मोर्चाका नेताहरूले भने । एकजना वरिष्ठ मन्त्रीले भने, 'फोरम अध्यक्ष यादव स्वदेश आउनासाथ संविधान संशोधन हुन्छ ।' तराईमधेस सद्भावना पार्टीका नेता रामनरेश रायले संशोधनका नाममा आफूहरूलाई सत्ता पक्षले खेलाउन खोजको आरोप लगाए । उनले भने, 'हामी छठसम्म धैर्य गर्छौं । त्यसपछि नाकाबन्दी भन्दा कडा आन्दोलन हुनेछ । आन्दोलनले सत्ता समीकरणसमेत परिवर्तन हुन सक्छ ।' सद्भावना पार्टीका महामन्त्री मनीषकुमार सुमनले संविधान संशोधन नर्दा मोर्चासँग तीनबुँदे सहमति गर्ने सत्तालाई नै घाटा हुने बताउँछन् । तमलोपा र सद्भावना चाँडै एकीकरण तराईमधेस लोकतान्त्रिक पार्टी तथा सद्भावना पार्टी एकीकरण गर्न सैद्धान्तिक सहमति भएको छ । सैद्धान्तिक सहमतिलाई कार्यान्वयन गर्न तमलोपाका उपाध्यक्ष वृषेशचन्द्रलाल कर्ण र सद्भावनाका सहअध्यक्ष लक्ष्मणलाल कर्ण रहेको विशेष कार्यदल गठन गरिएको छ । तमलोपा अध्यक्ष महन्थ ठाकुर र सद्भावना अध्यक्ष राजेन्द्र महतोबीच भएको सहमतिअनुसार उनीहरूका कर्णद्वयले केन्द्रदेखि इलाकासम्मको एकताका लागि खाका तयार गरेका छन् । एकीकरणका लागि माओवादी केन्द्रको नीति अख्तियार गर्र्दै जो जहाँ छ, त्यही राख्न आआफ्नो पार्टीमा प्रस्ताव राखेका छन् । 'छठलाई केन्द्र बिन्दु बनाएर एकता प्रयास भएको छ', ती नेताले भने ।"
"ऊर्जा मन्त्रालयमा गुनासो सुनुवाइ संयन्त्र गठन, गुनासो सुनुवाइ नभए कारबाही हुने","काठमाडौं: तपाईको घर तथा आसपासमा विद्युत्भार कटौतीको समय भन्दा बढी समय विद्युत् कटौती भएको छ, नो लाइट शाखामा फोन गर्दा फोन उठ्दैन वा उठाएर पनि कर्मचारीले काम नगरेमा अब चिन्ता होइन उजुरी गर्नोस्। अब सरकारले उपभोक्ताका यस्तै गुनासोलाई सम्बोधन गर्न उच्चस्तरीय संयन्त्र बनाएको छ। नो लाइट शाखामा काम गर्ने कर्मचारीको व्यवहार रुखो भएको, उनीहरुले उपभोक्ताको गुनासो सम्बोधन नगरेको, ट्रान्सफर्मर जलेको लामो समय भइसक्दा समेत मर्मत सम्भारमा ध्यान नदिएको जस्ता गुनासा बढेपछि सरकारले त्यसखालको संयन्त्र मार्फत उपभोक्ताको गुनासो सुनुवाइ गर्ने र गुनासोलाई सम्बोधन नगर्ने कर्मचारीलाई कारबाहीको दायरामा ल्याउन लागेको हो। ऊर्जा मन्त्रालयले गुनासो सुनुवाइ सम्बन्धी नयाँ व्यवस्था गरी आम उपभोक्तालाई जानकारी गराएको छ । विद्युत् आपूर्ति व्यवस्थालाई सरल सहज र भरपर्दो बनाउन सम्बन्धित निकायबाट भएगरेका कार्यमा ढिलासुस्ती एवम अनियमितता र चुहावट भएको अवस्थामा सूचना प्राप्त गर्न ऊर्जा मन्त्रीको प्रत्यक्ष मातहतमा रहने गरी गुनासो व्यवस्थापन युनिट स्थापना गरिएको हो। तथ्यपरक र जायज सूचनामा तत्काल सम्बोधन गर्न ऊर्जा मन्त्री आफँैले आवश्यक कदम चाल्ने मन्त्रालयले जनाएको छ। सूचना उपलब्ध गराउने व्यक्ति तथा समूहको विवरण गोप्य राखिने समेत मन्त्रालयको भनाइ छ। ऊर्जा मन्त्री जनार्दन शर्माले ट्रान्स्फर्मर जलेर, पोल ढलेर वा तार चुडेर आपूर्ति बन्द भएको लामो समयसम्म विद्युत् आपूर्ति सुचारु नभएमा, मिटर जडानको लागि निवेदन दिएको सात दिनभित्र मिटर जडान नभएमा वा लोड स्वीकृत गर्दा अनावश्यक रकम माग गरेमा तत्काल सूचना दिन आग्रह गरेका छन्। विद्युत् भार कटौतीको तालिका भन्दा फरक समयमा विद्युत्भार कटौती गरेमा वा तोकिएको समयभन्दा बढीघटी कटौती गरेमा, कर्मचारी र ग्राहकको मिलोमतोमा विद्युत् चुहावट भएको पाइएमा वा ग्राहकले गैरकानुनी रुपमा विद्युत् बाल्ने काम भएको पाइमा, आयोजनाका कर्मचारी वा ठेकेदारको लापार्बाहीले निर्माणस्थलमा ढिलासुस्ती काम भएमा वा अपारदर्शी हिसाबले गुणस्तहीन कार्य भएमा समेत उजुरी गर्न सकिनेछ। पछिल्लो दिनमा जलविद्युत् आयोजनामा निर्माण व्यवसायी, परामर्शदाता तथा आयोजनाको स्वामित्वकर्ताकै कारण पनि आयोजनामा ढिलाइ भइरहेको छ। कमिसन तथा अन्य फाइदाका लागि पनि आयोजनाको समय र लागत बढाउने प्रवृत्ति मौलाएपछि त्यसखालको व्यवस्था गरिएको मन्त्री शर्माको भनाइ छ। त्यस्तै कुनै पनि किसिमको आर्थिक अनियमितता एवम् चलखेल भएको सूचना प्राप्त भएमा, ग्राहकले नो लाइट सेवामा फोन गर्दा फोन नउठाएमा वा सूचना दिँदा पनि विद्युत् सेवा तत्काल सुचारु नगरेमा, बक्यौता रकम लामो समयसम्म नतिरी विद्युत् सेवा लिई रहेको पाइएमा पनि उजुरी दिन सकिनेछ। उजुरीका लागि इमेल, एसएमएस, टेलिफोन जुनसुकै माध्यम पनि प्रयोग गर्न सकिनेछ। ऊर्जा मन्त्रालयकाअनुसार उपभोक्ताले कार्यालय समयमा मन्त्रालयको फोन नं ०१ ४२११६०६, मोबाइल नं ९८६१६६३६६मा फोन गर्न सक्नेछन् भने एसएमएसका लागि पनि ९८६१६६३६६ नम्बर उपलब्ध गराइएको छ । एसएमएस इमेल चौबिसैघन्टा गर्न सकिने छ। प्राधिकरणका कार्यकारी निर्देशक कुलमान घिसिङले नयाँ व्यवस्थाले प्राधिकरणप्रति उपभोक्ताको विश्वास बढ्ने र प्राधिकरण पनि जवाफदेही हुने विश्वास व्यक्त गरे। उपभोक्ताको गुनासो सुनुवाइ नभएको र प्राधिकरणका कर्मचारी गैर जिम्मेवार भएको भन्दै हेलो सरकार र अख्तियार दुरुपयोग अनुसन्धान आयोगले पटक पटक प्राधिकरणलाई ध्यानाकर्षण गराउँदै आएको थियो। सरोकारवाला निकायको निर्देशन कार्यान्वयन गर्न पनि नयाँ व्यवस्थाले सहज तुल्याएको मन्त्रालयको भनाइ छ। रासस"
