शीर्षक,विवरण
संविधानवाद,"नेपालमा विगत केही वर्षयता सबभन्दा बढी सम्झौता गरिएको विषय हो संविधानवाद', त्यो पनि संविधान निर्माण र कार्यान्वयनका नाउँमा । प्रजातान्त्रिक संविधानमा अपेक्षित जनताको सर्वोच्चता र महत्त्वपूर्ण विषयमा निर्णायक हैसियत, स्वतन्त्र न्यायपालिका र शक्ति पृथकीकरण अनि आन्तरिक राजनीतिमाथि सार्वभौम जनताको निर्णायक अधिकार तथा नियन्त्रणविना प्रजातन्त्र कोरा नारा या अर्थहीन विषय बन्न जान्छ । विगतमा या अरू स्पष्टसँग भन्दा बाह्रबुँदेयता संविधानवादका यी सबै महत्त्वपूर्ण पक्षमा ग्रहण लागेका छन् र राज्य अत्यन्त कमजोर बनेको छ । नेपाली जनताप्रति शून्य जवाफदेही र बाह्य शक्तिहरूप्रति बफादारीका साथ राजनीतिक पात्रहरूले आफूलाई सञ्चालित गरेकाले यो परिस्थिति आएको हो भन्ने निष्कर्ष निकाल्न सकिन्छ सहजै । अहिलेको सम्भावित नेतृत्व परिवर्तन या खिचातानीको पूर्वाभ्यास मुलुकको सीमा बाहिर या त्यहाँका शक्तिहरूको सक्रियतामा भएका अनुमान सही हैनन् भन्ने सन्देश वैकल्पिक सरकारका प्रभावशाली दलहरू, खासगरी माओवादी र कांग्रेसले दिनु जरुरी छ । किनकि नेपालको विद्यमान अनिश्चितता र अराजकतामा बाह्रबुँदेका हस्ताक्षरकर्ता शक्ति र खासगरी तिनका नेताहरूले गोटीको भूमिका खेलेको हुन्, बाह्य शक्तिको मध्यस्थता र खुला हस्तक्षेप निम्त्याउँदै । नेपाली जनता र उनीहरूप्रति जिम्मेवार नेताहरूभन्दा बढी भारत या अन्य कुनै पनि मुलुकले नेपालको हित चाहन्छन् र यहाँको राजनीतिक समस्या तथा तिनको समाधानबारे बढी वस्तुनिष्ठ जानकारी राख्छन् भन्ने पहिलेको भ्रम समाप्त भएको छ, विगत १० वर्षमा । ओली सरकारबाट समर्थन फिर्ता लिँदा माओवादीले वैशाखमा ओली र पुष्पकमल दाहालबीच भएको नौबुँदे सहमतिको कार्यान्वयन नगरेको आरोप पनि लगाएको छ । उक्त सहमतिमा खासगरी माओवादीविरुद्ध सरकारले लगाएका सबै मुद्दा फिर्ता लिने भनिएको छ । त्यो सर्तमा कांग्रेसले सरकार बनाउने हो भने जीवनको हक' तथा न्यायको हक' जस्ता मौलिक अधिकारलाई निषेध गर्ने सर्तमा वैकल्पिक सरकार गठन गर्न खोजिएको देखिन्छ । संविधानवादमाथि योभन्दा ठूलो प्रहार अर्को केही हुँदैन र सर्वोच्च अदालतलाई दलीय नियन्त्रणमा ल्याउने प्रयास भइरहँदा राजनीतिक सत्ताको लागि जारी समानान्तर अभ्यासले नेपाललाई खतरनाक मोडतर्फ धकेल्नेछ । त्यतिमात्र हैन, त्यसले शान्ति प्रक्रिया र ढिलो गरी निर्मित सत्य निरूपण तथा मेलमिलाप आयोग र बेपत्ता आयोगको अस्तित्वलाई पनि औचित्यहीन बनाउनेछ । यी सर्तमा सरकार गठन हुँदा खासगरी कांग्रेसले आफूलाई प्रजातन्त्रवादी तथा जनताको हकको पक्षधर शक्तिको रूपमा स्थापित गर्न सक्ने छैन ।"
नेपालले विश्वलाई शान्तिको पाठ सिकाएको छः ओली,"काठमाडौँ: प्रधानमन्त्री केपी शर्मा ओलीले बुद्ध जन्मभूमि नेपालले विश्वलाई शान्तिको पाठ सिकाएको बताएका छन्। धर्मकीर्ति विहार नघलका अध्यक्ष भिक्षुणी धम्मवतीको ८३औँ जन्मोत्सवका अवसरमा बिहीबार आयोजना गरिएको कार्यक्रममा उजले विश्वलाई शान्तिको सन्देश दिनुका साथै विश्व बान्धुत्व, भ्रातृत्व र मानव जातिको सर्वोपरी कल्याणको उपाय बुद्धले सिकाएको उल्लेख गरे। उनले भने, बुद्धले हामीलाई शान्तिको मार्गदर्शन गर्नुभएको छ। त्यसकारण हामीले उहाँको २५६०औँ जन्मजयन्तीका अवसरमा लुम्बिनीमा अन्तर्राष्ट्रिय बौद्ध सम्मेलन आयोजना गरेका हौँ जसले गर्दा बुद्धका सन्देश संसारभर फैलिन पुगेको छ।' उनले नेपाल बुद्धको जन्मभूमि मात्र नभएर बुद्ध धर्म र दर्शनको स्रोत पनि भएको बताए। बुद्धले देखाएको मध्यम मार्ग र शान्तिको बाटो विश्वकै लागि प्रेरणादायी रहेको उनले स्पष्ट पारे। लुम्बिनी विकासका लागि पर्याप्त बजेट छुट्याइएको उल्लेख गर्दै उनले त्यहाँको विकास छिटोछरितो रुपमा गर्न निर्देशन दिएको पनि बताए। संस्कृति, पर्यटन तथा नागरिक उड्डयनमन्त्री आनन्दप्रसाद पोखरेलले लुम्बिनीको विकास गर्न जापानी प्रोफेसर केन्जो ताङ्गेले पेस गरेको गुरुयोजना आगामी तीन वर्षभित्र पूरा गर्ने गरी कार्य अगाडि बढाइएको बताए। उनले पाँच हजार व्यक्ति अटाउने हल निर्माण कार्य पनि अगाडि बढेको र एक वर्षभित्र निर्माण पूरा भइसक्ने जानकारी दिए। विहारका अध्यक्ष भिक्षुणी धम्मवतीले सरकारले बुद्धपूर्णिमाको अवसरमा आयोजना गरेको बौद्ध सम्मेलनले विश्वभर बुद्ध धर्म र शान्तिको सन्देश फैलाउन मद्दत पुगेकामा खुसी व्यक्त गरे र त्यसका लागि प्रधानमन्त्री र पर्यटनमन्त्रीलाई सधन्यवाद सम्मानपत्र प्रदान गरे। सम्मानपत्र ग्रहण गर्दै प्रधानमन्त्री ओली र पर्यटनमन्त्री पोखरेलले जन्मदिन अवसरमा भिक्षुणी धम्मवतीको सुस्वास्थ्य र दीर्घायुको कामना गरे। रासस"
ओली सरकारले अझै निरन्तरता पाउँछ,"काठमाडौँ: प्रमुख राजनीतिक दलका नेताहरु व्यवस्थापिकासंसद्मा बुधबार दर्ता भएको सरकारविरुद्धको अविश्वासको प्रस्तावको पक्षविपक्षमा उभिएका छन्। बिहिबार रिपोर्टर्स क्लबको साक्षात्कारमा संस्कृति, पर्यटन तथा नागरिक उड्डयनमन्त्री आनन्दप्रसाद पोखरेल विपक्षमा उभिँदा नेपाली कांग्रेसका केन्द्रीय सदस्य रमेश लेखक, माओवादी केन्द्रका स्थायी समिति सदस्य हरिबोल गजुरेल र संयुक्त लोकतान्त्रिक मधेसी मोर्चाका लक्ष्मणलाल कर्णले भने अविश्वासको प्रस्ताव सफल भएरै छाड्ने जिकिर गरे। मन्त्री पोखरेलले आफूहरु अझै बहुमतमै रहेको तथा सरकारविरुद्ध ल्याएको अविश्वासको प्रस्ताव असफल हुने र पुनः एमालेकै सरकारले निरन्तरता पाउने जिकिर गरे। उनले वर्तमान सरकारले धेरै लोकप्रिय काम गरेकाले बाह्य शक्तिको दबाबमा सरकार ढाल्ने काम भएको जिकिर गर्दै भने, अँध्यारो कोठामा बसेर अर्काले स्क्रिप्ट लेखेको छ, त्यसमा साथीहरु नाचेका छन्।' कांग्रेस नेता लेखकले मन्त्री पोखरेलले लगाएको आरोपको प्रतिवाद गर्दै अँध्यारो कोठामा नभई नयाँ बानेश्वर (संसद् भवन)को उज्यालो कोठामै सरकार फेर्ने निर्णय गरिएको बताए। उनले वर्तमान एमाले नेतृत्वको सरकारको राष्ट्रिय कार्यसूची असफल भएकाले विकल्प खोजिएको बताउँदै भने, अब बन्ने सरकारले सबै जाति, धर्म, समुदाय र क्षेत्रका जनताले उठाएका मुद्दालाई सकेसम्म समेट्दै पूर्ण रुपमा संविधान कार्यान्वयन गर्नेछ।' निवर्तमान मन्त्रीसमेत रहेका माओवादी नेता गजुरेलले अविश्वासको प्रस्ताव संसद्मा छलफल हुनुभन्दाअघि नै प्रधानमन्त्रीले राजीनामा दिएर नयाँ सरकारका लागि मार्गप्रशस्त गर्नुपर्ने बताए। उनले हरेक कोणबाट सरकारको नेतृत्व असफल भएकाले आफ्नो पार्टीले विकल्प खोज्नुपरेको स्पष्ट पारे। मधेसी मोर्चाका नेता कर्णले सरकार फेर्ने कुरामा आफूहरु सहमत भए पनि मोर्चाले उठाएका माग सम्बोधन नभएसम्म सरकारमा गइहाल्ने वातावरण नबनेको बताए। रासस"
विद्या भण्डारी राष्ट्रपति भएपनि मदनको घर उपेक्षित,"सन्तोष पुर्कुटी ताप्लेजुङः नेपाली कम्युनिष्ट आन्दोलनका सर्वोच्च नेता मदन भण्डारीका नाममा थुप्रै सङ्घसंस्था खुलेका छन्। भण्डारीकै नाम जोडेर खोलिएका विभिन्न सङ्घसंस्थाले क्रियाशील रहँदै नाम र चर्चा पनि कमाएका छन् । नेता भण्डारीकै राजनीतिक सिद्धान्तलाई पछ्याएको पार्टी एमाले पटकपटक सरकारमा पुग्यो। यति मात्रै हैन स्व नेता भण्डारीकै धर्मपत्नी विद्यादेवी भण्डारी वर्तमान राष्ट्रपति हुन्। तर तिनै नेता भण्डारीको जन्मघर एवम् त्यही घरसँग नाता गाँसेकी विद्यादेवी भण्डारीको पुख्र्यौली घर ताप्लेजुङको ढुङ्गेसाँघुमा कम्तीमा पनि ओत लाग्ने छानोको अभावमा देखिएको छ । दुईतले खरले छाएको तर खर मक्किएर प्वालैप्वाल अनि भित्ता लिपिएको माटो उप्किएर भत्किन थालेको, हेर्दा थोत्रो देखिने घरमा कुनै बेला पार्टीको सभा, गोष्ठी हुँदा नेता कार्यकर्ताको खचाखच हुन्थ्यो। तर अहिले त्यही घरमा मान्छे बस्नु त के छानो ओढाई दिने कोही नहुँदा दिनानुदिन जीर्ण हुँदै ढल्ने अवस्थामा पुगेको छ। अहिले घरका भित्ता उप्किएर गारो भत्कन थालेको छ भने छानो मक्किएर झर्ने अवस्थामा पुगेको छ । लिपपोतको अभावमा सो घरको भित्ता उप्किएर गारोसमेत भत्कन सुरु भएको छ भने छानो मक्किएर धुजाधुजा हुँदा बर्सातको समयमा पानी चुहिएर हिलाम्मे हुने गरेको छ। सोही घरमा नै मदन भण्डारीको जन्म २००९ साल असार १४ गते भएको हो। विसं २०१५ मा गाउँमै एउटा हिउँदे पाठशाला (जुन बर्खायाममा बन्द हुन्थ्यो) बाट नै औपचारिक शिक्षातर्फ भण्डारीले प्रवेश गर्नुभएको थियो। जन्मिएको १५ वर्षसम्म गाउँमा नै भण्डारीको जीवन बितेको थियो भने त्यसपछि २०२४ सालमा उनको परिवार ताप्लेजुङबाट सुनसरीको इटहरीमा बसाइँ सर्यो । भण्डारी परिवारको बसाइँसराइपछि घरसहितको जग्गा स्थानीयवासीले किनेर भोगचलन गरेको र किनबेच हुँदै पछिल्लो समयमा सम्पूर्ण जग्गामध्ये घरसहितको केही भाग मदन भण्डारी स्मृति प्रतिष्ठानको नाममा रहेको एमाले ताप्लेजुङका नेता कार्यकर्ताले बताएका छन्। सो क्षेत्रलाई नमुना क्षेत्रका रुपमा विकास गर्न राज्यस्तरबाटै केही कार्यक्रम गर्ने गरी मदन भण्डारी स्मृति प्रतिष्ठानले घरजग्गा लिएको एमाले ताप्लेजुङका सन्तोष चाम्लिङ राईले बताए । अनेरास्ववियु ताप्लेजुङका अनुसार अहिलेसम्म आश्वासन बाहेक अरू केही काम हुन सकेको छैन। न त मर्मत नै भयो न घरको अवस्थाका बारेमा कसैलाई चासो नै छ, अब कसले गर्ला यस घरको मर्मत र सम्भार ?' एमाले निकट सो विद्यार्थी सङ्गठनले सो ठाउँमा पुगेर यस्तै प्रश्न गर्दै चासो बढाएको छ । विभिन्न समयमा जननेता भण्डारीको पुख्र्यौली घर भनेर ठूलै चर्चा चल्ने गरे पनि मर्मतसम्भारका लागि कसैले वास्ता गरेका छैनन्। बुधबार अनेरास्ववियु जिल्ला कमिटी ताप्लेजुङ र सोही विद्यार्थी सङ्गठनकै पाथीभरा बहुमुखी क्याम्पस एकाई कमिटीको संयुक्त टोली घरमा पुगेर सरसफाइ गरेको छ। चुहिँदै गरेको छानोमा त्रिपालसमेत ओढाउने काम भएको छ। नेता भण्डारीको घरलाई महत्वका साथ हेरिने गरिए पनि कसैले मर्मत सम्भारमा ध्यान नदिएपछि हामी पुगेर सरसफाइ गर्नुका साथै त्रिपाल ओढाउने सम्मको काम गर्यौँ, सङ्गठनका जिल्ला उपसचिव राजु नेपालीले भने। नेता भण्डारीको जन्मस्थल र घरलाई आन्तरिक वा बाह्य पर्यटकका लागि समेत घुम्न योग्य ठाउँको रुपमा प्रवद्र्धन गरिनुपर्ने स्थानीयवासीको भनाइ छ।रासस"
मधेसी मर्दा आँप झर्यो भन्ने सरकार ढल्दा खुशी छौँ',"काठमाडौँ: संयुक्त लोकतान्त्रिक मधेशी मोर्चाका नेता लक्ष्मणलाल कर्णले मोर्चा प्रचण्डको नेतृत्वमा बन्ने सरकारमा सहभागी हुने स्पष्ट पारेका छन्। बिहीबार रिपोर्टर्स क्लब नेपालको साक्षात्कारमा बोल्दै नेता कर्णले भने, केपी शर्मा ओली नेतृत्वको सरकार ढल्नैपर्ने थियो, हामी ओलीको विपक्षमा मत हाल्छौँ।' मधेशी मर्दा आँप झर्यो भन्ने सरकार ढल्दा मधेस यतिबेला खुशी छ', कर्णले भने, म भर्खरै मधेशबाट आएको छु । सरकार ढलेकोमा मधेसीहरु खुशीयाली मनाइरहका छन् ।' कांग्रेसमाओवादी केन्द्रको गठबन्धनमा बन्ने सरकारमा मधेशी मोर्चा सहभागी हुन्छ कि हुँदैन भन्ने पत्रकारको जिज्ञासामा उनले भने, हामी राजनीतकर्मी हौँ, हामी मन्दिरमा पूजा गर्न आएका जोगी होइनौँ ।' उनले थपे, सन्यासी भएर बसिरहन हामीले राजनीति गरेकै होइन । संविधानमा हाम्रो अधिकार सुनिश्चित भएको भोलिपल्टै हामी सरकारमा जान्छौँ ।' यद्धपी उनले कांग्रेस र माओवादीसँग अहिले पनि मधेशी मोर्चाको पूर्ण विश्वास नभएको टिप्पणी गरे । उनले थपे,उनीहरुले हाम्रो काम गरेपछि मात्र भोट दिन्छौँ र सरकारमा पनि जान्छौं ।' कर्णले ओलीविरुद्धको अविश्वासको प्रस्तावमा कांग्रेसमाओवादीलाई साथ दिने र नयाँ प्रधानमन्त्री बनाउन संसदमा भोट हाल्ने समेत बताए । कर्णले मधेशी मोर्चा लगायत आदिवासी, जनजाति, दलितका खोसिएका अधिकारलाई पुनःस्थापित नगरेसम्म सरकारमा सहभागी जनाउन नसकिने प्रष्ट पारे । साक्षात्कारमा ओलीको विरुद्धमा अविश्वासको प्रस्ताव पेश भइसकेकोले ओली अल्पमतको परेकाले नैतिकताको आधारले राजीनामा नदिनु संसदीय प्रक्रियाको बर्खिलाप भएको आरोप लगाए । उनले भने,ओलीले अविश्वासको प्रस्ताव फेश गर्छु भन्नु ठिकै हो, तर अविश्वासको प्रस्तावको पक्षमा स्पष्ट बहुमत देखिसकेको छ, अब ढिला नगरी राजीनामा दिनुपर्छ ।'"
माओवादी संकटमा पर्दा संसद् स्थगित,"काठमाडौं: आफैं सम्मिलित केपी ओली नेतृत्वको सरकारले पेस गरेका बजेट आश्रित (तीनवटा) विधेयक पारित गर्ने वा नगर्ने भन्ने संकटमा माओवादी केन्द्र पर्दा बुधबार संसद् बैठक बस्दै नबसी स्थगित भएको छ । बजेट आश्रित आर्थिक विधेयक, राष्ट्र श्रण उठाउने तथा ऋण तथा जमानतसम्बन्धी विधेयक पारित नहुँदै सरकारविरुद्ध अविश्वास प्रस्ताव दर्ता गरेपछि माओवादी केन्द्र संकटमा परेको हो । विनियोजन विधेयक भने माओवादीको समर्थनमा केही दिनअघि संसद्बाट पारित भएको थियो । यी तीनवटा विधेयक पारित नभई बजेट पूर्ण रूपमा पारित भएको मानिँदैन । विनियोजन पारित भए पनि कर उठाउने, ऋण लिने र जमानत बस्ने जस्ता काम गर्न यी विधेयक पारित हुनुपर्छ । तर माओवादी केन्द्रले यी विधेयक पारित नगर्दै सरकारविरुद्ध अविश्वास दर्ता गरेको थियो । यी विधेयकको पक्षमा उभियो भने सरकारका पक्षमा बहुमत देखिने, पारित नगरौं, साउन १ बाट राष्ट्र अप्ठ्यारोमा पर्ने' भन्ने संकटमा माओवादी परेको नेताहरू बताउँछन् । सभामुख ओनसरी घर्तीमगरले बुधबार ११ बजे बस्ने संसद् बैठकबाट तीनवटा विधेयक पारित गर्ने कार्यसूची बनाएकी थिइन् । तर माओवादी केन्द्रले ती विधेयकलाई निर्णयमा लगे विपक्षमा मतदान गर्ने र विधेयक विफल पार्ने चेतावनी सभामुख ओनसरी घर्तीमगरलाई दिएको स्रोतले बतायो । माओवादी केन्द्रले विधेयक पारित हुन प्रधानमन्त्री केपी ओलीको राजीनामा आउनुपर्ने सर्त राखेको थियो । तर एमाले प्रमुख सचेतक भानुभक्त ढकालले प्रधानमन्त्रीले राजीनामा नदिने जानकारी सभामुख घर्तीलाई गराएपछि माओवादी केन्द्र थप संकटमा परेको थियो । सभामुख घर्तीले दलहरूबीच कुरा नमिलेपछि दिउँसो तीन बजेसम्मका लागि संसद् बैठक स्थगित गरिन् । त्यसपछि घर्तीले कार्यव्यवस्था परामर्श समितिको बैठक बोलाइन् । उक्त बैठकमा माओवादी केन्द्र र कांग्रेसले अर्को दिन बैठक सार्न अनुरोध गरे भने सत्तापक्षले बैठक सञ्चालन गरी विधेयकहरू पारित गर्ने कार्यसूची अघि बढाउन आग्रह गरेका थिए । बैठकमा सभामुख घर्तीले आफूले संसद् बैठक सञ्चालन गर्ने र विधेयक अघि बढाउने जानकारी गराएकी थिइन् । तर त्यसबीचमा उनले कांग्रेस सभापति शेरबहादुर देउवा, माओवादी केन्द्रका अध्यक्ष पुष्पकमल दाहाल र अन्य केही कानुनका जानकार सभासद्हरूसँग छलफल गरेकी थिइन् । उनीहरूले बैठक सञ्चालन गर्नुभन्दा स्थगित गर्न सुझाव दिएपछि सभामुख घर्तीले शुक्रबार १ बजेसम्मका लागि बैठक स्थगित गरेको सूचना प्रकाशित गरिन् । मैले बैठक सञ्चालन गर्न खोज्दा नेताहरूले समय माग्नुभयो, तर नेताहरूले छलफल गर्दागर्दै समय बितेपछि सूचना निकाल्नुपरेको हो,' सभामुख घर्तीले भनिन् । संसद् बैठक निर्धारित समयभन्दा दुई घन्टासम्म पनि सञ्चालन हुन नसके स्वतः स्थगित गर्नुपर्ने नियमावलीको नयाँ व्यवस्थाअनुसार पनि आफूले सूचना निकाल्नुपरेको सभामुखले बताइन् । विधेयकसँग आश्रित तीनवटै विधेयक पारित गर्न आफूले नेताहरूसँग आग्रह गरेको र त्यसमा सहमति जुट्न नसकेको सभामुख घर्तीले बताइन् । तर सत्तापक्षले भने सभामुखले बैठक सञ्चालनका लागि घन्टी बजाउन लगाउँछु भनेर आश्वासन दिएपछि पनि बैठक सञ्चालन नगरेको आरोप लगाएको छ । सभामुखबाट कार्यव्यवस्था परामर्श समितिको बैठकको निर्णयविपरीत बैठक स्थगित गर्ने काम भयो,' राप्रपा नेपालका प्रमुख सचेतक दिलनाथ गिरीले भने । नेकपा मालेका प्रमुख सचेतक अइन्द्रसुन्दर नेम्बाङले सभामुख घर्तीले एकपक्षीय रूपमा बैठक स्थगित गरेको आरोप लगाए । कांग्रेसमा महेश आचार्यले प्रधानमन्त्री ओलीले राजीनामा नदिँदा समस्या पैदा भएको बताए । बजेटलाई टुंगोमा पुर्याउन सकिन्थ्यो । तर प्रधानमन्त्रीले त्यसका लागि कुनै पहल गर्नुभएन,' आचार्यले भने, राष्ट्रलाई अप्ठ्यारो पर्ने काम कुनै पनि दलले गर्ने भन्नु हुँदैन ।' कांग्रेसकै रमेश लेखकले भने मूल बजेट पारित भइसकेकाले आश्रित विधेयक नयाँ सरकार गठनपछि पारित गर्दा पनि मुलुकलाई कुनै अप्ठ्यारो नपर्ने दाबी गरे ।"
