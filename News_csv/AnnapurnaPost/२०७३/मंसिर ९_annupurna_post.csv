शीर्षक,विवरण
अकूटनीतिक होडबाजी,"विगत केही वर्षमा खासगरी संक्रमणकालमा नेपालले आफ्नो राष्ट्रिय हित परिभाषित गर्न नसक्दा विदेशमा मुलुकको उपस्थिति र आदर गुमेको अवस्था छ । बहुसंख्यक राजदूतहरू (करियर डिप्लोम्याटबाहेक) राजनीतिक दल र नेताहरूको 'कोटा' मा परेका हुन् र तीमध्ये केहीमा त कूटनीतिको सामान्य ज्ञानको समेत सर्वथा अभाव देखियो । केही सम्पन्न मुलुकमा गएकाहरूले आफूलाई मुलुकको आधिकारिक प्रतिनिधिभन्दा अन्तर्राष्ट्रिय दाताहरूको कर्मचारीका रूपमा प्रस्तुत गरे । मुलुकको छविविरुद्धसमेत वकालत गरे । पद समाप्तिपछि पनि त्यस्ता केही पूर्व राजदूतहरू मुलुक विखण्डनको पक्षमा र राष्ट्रको छविविरुद्ध राष्ट्रसंघ, युरोपेली संघ अनि अन्य कूटनीतिक संस्थासमक्ष खुलेआम लबिङ गरिरहेका छन् । तर संक्रमणकाल (अहिलेसम्म) तिनीहरूलाई राजदूत नियुक्त गर्ने नेपाली कांग्रेस, एमाले, माओवादी र मधेस समूहले त्यसबारे कुनै समीक्षा र आत्मालोचना गरेका छैनन् । बरु राजनीतिक या दलीय भागबन्डाकै आधारमा राजनीतिक र कूटनीतिक नियुक्ति जारी छ । केही महिनाअघि सरकारले छिमेकी भारत, चीनलगायत अन्य महत्त्वपूर्ण मुलुकहरूमा राजदूत नियुक्त गरेको छ । अन्य १२ मुलुकहरूमा राजदूत नियुक्त गर्ने तयारी भइरहेको छ । यसअघिका राजदूतहरूमध्ये भारतमा दीपकुमार उपाध्याय र चीनमा लीलामणि पौडेललाई क्याबिनेट मन्त्रीको दर्जा दिइएको छ । यसको औचित्य र प्रभावकारिताबारे सरकारले केही स्पष्ट पारेको छैन, तर यो अनावश्यक औपचारिकतापछि अन्य राजदूतहरूले पनि 'मन्त्रीस्तर' खोजेका समाचार बाहिर आएका छन् । खासगरी विगत १० वर्षमा नेपालमा मन्त्रीहरूको स्तर पदप्रति नै वितृष्णा हुने गरी गिरेको छ । कुनै अनुभव नै नभएको र राजनीतिमा नवप्रवेशी व्यक्तिसमेत क्याबिनेट मन्त्री हुन पुगेका छन् । सरदर हरेक नौ महिनामा मन्त्रिपरिषद् फेरिँदा र भागबन्डा पुर्याउनुपर्दा सहायक या राज्यमन्त्रीको पूर्व अनुभव नभएको व्यक्ति महत्त्वपूर्ण मन्त्रालयका प्रवाही बन्न पुगेका छन् । विज्ञताका आधारमा नभएर दलीय भागबन्डा तथा 'सोर्सफोर्स' बाट मन्त्री बन्ने चलनले त्यो पदको भारी अवमूल्यन भएको छ । त्यो विकृति केही हदसम्म राजनीतिमा आवश्यक पनि होला, 'कोटा प्रणाली' का कारण । तर त्यसको पुनरावृत्ति कूटनीतिमा भयो भने राजदूतको पद अर्थात् अर्को शब्दमा विदेशमा नेपालको वजन धेरै कम हुनेछ । चीन र भारतका राजदूतलाई 'क्याबिनेट मन्त्री' को हैसियत प्राप्त भएपछि अमेरिकास्थित नेपाली राजदूतका तर्फबाट पनि त्यो हैसियतको लागि 'लबिङ' सुरु भएको छ । के त्यसले त्यहाँका राजदूतको क्षमता र पहुँच वृद्धि गर्ला ? अर्को शब्दमा के 'क्याबिनेट मन्त्री' को हैसियत नपाउँदा उनको कार्यक्षमतामा विघ्न आइपर्ला ? कुनै क्याबिनेट मन्त्री भइसकेको व्यक्ति राजदूत नियुक्त हुँदा उसले त्यो हैसियत पाउनु अस्वाभाविक हैन तर उसको अघिल्लो हैसियत र त्यहाँ आर्जेको ज्ञान कूटनीतिक या राजदूतको पदसँग सरोकार राख्दैन भने उसलाई 'क्याबिनेट मन्त्री' को हैसियत प्रदान गर्नु अर्थहीन हुनेछ । दलीय भागबन्डाका आधारमा पद ओगट्ने, मुलुकको ढुकुटीमा अनावश्यक व्यवभार थप्ने आपराधिक शृंखलामा राजदूत या कूटनीतिक पदका आकांक्षीहरू लाग्नु वास्तवमा मुलुकको हितप्रति उनीहरूको संवेदनहीनता पनि हो । यसले 'क्यारियर डिप्लोम्याट' को वैधानिक अवसरलाई समेत अनिश्चित बनाउनेछ । सहसचिव या त्यसमाथिका पद (परराष्ट्र सेवामा) ओगट्नेहरू राजदूतको लागि छानिने परम्परामा कुनै अनुभव नभएको राजनीतिज्ञले राजदूतको रूपमा 'मन्त्री पद' को हैसियत पाउँदा त्यसले राजदूतबीच नै दुई तह सिर्जना गर्नेछ र अनुभवीहरू तल पर्नेछन् । यो अकूटनीतिक प्रतिस्पर्धा तथा प्रत्युत्पादक खेललाई सरकारले तत्काल बन्द गर्नु बुद्धिमानी हुनेछ ।"
थ्रेसहोल्ड सम्बन्धि व्यवस्था नगर्न साना दलको माग,"काठमाडौंः व्यवस्थापिकासंसदमा प्रतिनिधित्व गर्ने २५ साना दलले थ्रेसहोल सम्बन्धि व्यवस्था नगर्न प्रधानमन्त्री पुष्पकमल दाहाल प्रचण्डलाई आग्रह गरेका छन्। बिहीबार बिहान बालुवाटार पुगेर साना २५ दलले प्रधानमन्त्री प्रचण्डलाई ज्ञापनपत्र बुझाउँदै उनीहरुले थ्रेसहोल्ड सम्बन्धि व्यवस्था नगर्न आग्रह गरेका हुन्। साना दलले साना दलहरुलाई पनि ठूला दलहरु सरह सेवा सुविधाको व्यवस्थासहित संघीय पदाधिकारीहरुको पारिश्रमिक सम्बन्धि विद्येयकमा व्यवस्था गर्न माग पनि प्रधानमन्त्रीसँग राखेका छन्। साना दलको ज्ञापन पत्र बुझ्दै प्रधानमन्त्री प्रचण्डले थ्रेसहोल्डका विषयमा अन्य दलहरुसँग पनि छलफल गर्ने बताएका थिए। साना दलको प्रतिनिधिमण्डलले राजनीतिक दलसम्बन्धी कानुनलाई संशोधन र एकीकरण गर्न बनेको विधेयक, २०७३ र सङ्घीय संसद्को पदाधिकारी एवम् सदस्यको सुविधा र पारिश्रमिक सम्बन्धमा बनेको विधेयक, २०७३ का विषयमा प्रधानमन्त्रीको ध्यानाकर्षण गराएका थियो। समाजवादी जनता पार्टीका अध्यक्ष एवम् सांसद प्रेमबहादुर सिंहले कानुनलाई संशोधन र एकीकरण गर्न बनेको विधेयकको छलफलमा राज्य व्यवस्था समितिले आफूहरुलाई सहभागी नगराइएकाले प्रधानमन्त्रीको ध्यानाकर्षण गराएको बताए। सिंहले संविधानमा समानुपातिक प्रणालीको व्यवस्था गरेको तर विधेयकमा संविधान विपरीत व्यवस्था गर्न लागिएको आरोप लगाए। सिंहले २०६४ र २०७० सालमा भएको निर्वाचनमा निर्वाचनको व्यवस्थाअनुसार नै हुनुपर्ने भन्दै आफूहरुले प्रधानमन्त्रीको ध्यानाकर्षण गराएको बताए।"
"परराष्ट्रमन्त्री महत र अस्ट्रेलियाली विदेशमन्त्रीबीच भेटवार्ता, भिसा सेन्टर नेपालमै राख्न आग्रह","क्यानबेरा: परराष्ट्रमन्त्री डा प्रकाशशरण महत र अस्ट्रेलियाली विदेशमन्त्री जुलिया बिसपबीच बिहीबार अस्ट्रेलियाली राजधानी क्यानबेरामा भेटवार्ता भएको छ। बुधबार अस्ट्रेलिया आइपुगेका मन्त्री डा महत र बिसपबीच बिहीबार विदेश मन्त्रालयमा भेटवार्ता भएको हो। दुई देशका विदेशमन्त्रीस्तरमा निकै लामो समयपछि भएको यस भेटका क्रममा आपसी सम्बन्ध र द्विपक्षीय हितका विषयमा कुराकानी भएको थियो। भेटका क्रममा परराष्ट्रमन्त्री डा महतले नेपालको आर्थिक, सामाजिक, शैक्षिकलगायतका क्षेत्रमा अस्ट्रेलिया सरकारले पुर्याउँदै आएको सहयोगका लागि धन्यवाद दिएका थिए। साथै, गत वर्ष नेपालमा आएको भूकम्पपछिको उद्धार र सहायताका लागि पुर्याएको सहयोगका लागि पनि मन्त्री महतले अस्ट्रेलियाली सरकार र यहाँका नागरिकप्रति धन्यवाद दिए। त्यस क्रममा मन्त्री बिसपले नेपालमा विभिन्न क्षेत्रमा अस्ट्रेलियाले उपलब्ध गराउँदै आएको आर्थिक तथा प्राविधिक सहयोगको बारेमा चर्चा गर्दै आगामी दिन थप के कस्ता क्षेत्रमा सहयोगको आदानप्रदान गर्न सकिन्छ भनेर आफूले परामर्श गर्ने आश्वासन दिए। पछिल्ला वर्षहरुमा अस्ट्रेलिया पढ्न आउने नेपाली विद्यार्थीको सङ्ख्या बढ्नु र सानो सङ्ख्यामा भए पनि अध्ययन एवम् अनुसन्धान गर्न अस्ट्रेलियाली विद्यार्थी नेपाल जानु पनि जनस्तरको सम्बन्धमा सकारात्मक पाटो भएको मन्त्री बिसपले बताए। सोही क्रममा मन्त्री डा महतले नेपालमा अस्ट्रेलियाली दूतावास भए पनि प्रवेशाज्ञाका लागि नयाँदिल्ली जानुपर्ने भएकाले विद्यार्थीसहित थुप्रै नेपालीलाई समस्या भइरहेको तर्फ ध्यानाकर्षण गर्दै नेपालमै भिसा सेक्सन राख्ने व्यवस्थाका लागि आग्रह गरेको मन्त्रीका जनसम्पर्क तथा प्रेस संयोजक एकराज पाठकले जानकारी दिए। अस्ट्रेलियाली सरकारले नेपाललाई गर्दै आएको सहयोगको निरन्तरताका लागि पनि मन्त्री डा महतले आग्रह गरेका थिए। नेपालमा जलविद्युत्, लघु उद्यम, नागरिकको जीवनस्तरमा विकाससम्बन्धी आयआर्जनका कार्यक्रम, सामुदायिक वन, शिक्षा तथा प्रविधिलगायतका विभिन्न क्षेत्रमा अस्ट्रेलिया सरकारले सहयोग गर्दै आएको छ। भेटका क्रममा विदेशमन्त्री बिसपले नेपाल सरकारले भूकम्पपीडितलाई सहयोग र पुनःनिर्माणको काम के कसरी गरिरहेको छ भन्ने बारेमा चासो व्यक्त गरेका थिए। उनीहरुबीच अन्य समसामयिक राजनीतिक विषयका साथै सार्कको वर्तमान स्थिति बारेमा पनि कुराकानी भएको थियो। मन्त्री डा महतले नेपालको भ्रमणका लागि विदेशमन्त्री बिसपलाई आमन्त्रण गरेका थए। त्यसको जवाफमा विदेश मन्त्री बिसपले समय मिलाएर उपयुक्त समयमा आफूले नेपालको भ्रमण गर्ने बताए। अन्तर्राष्ट्रिय विकासमन्त्रीसँग भेटवार्ता यसैबीच परराष्ट्रमन्त्री डा महत र अस्ट्रेलियाली अन्तर्राष्ट्रिय तथा प्रशान्त क्षेत्रका विकासमन्त्री कनकाटा फारवेन्टी वेल्सबीच भेटवार्ता भयो। भेटमा मन्त्री डा महतले नेपालमा लगानी र सहयोग अभिवृद्धिका लागि आग्रह गरे। उनले नेपालमा रहेका भुटानी शरणार्थी, जलवायु परिवर्तनको असर, नेपालले भूकम्पपछि गरेको पुनःनिर्माणको कार्यलगायतका विषयमा जिज्ञासा राखेका थिए। मन्त्री डा महतले अस्ट्रेलियासँग नेपालको अन्तर्राष्ट्रिय मुद्दाहरुमा समान धारणा रहँदै आएको र आगामी दिन घनिष्टताका साथ थप सहकार्य गर्न चाहेको बताएका थिए। उनीसँग पनि मन्त्री डा महतले नेपालमा रहेको अस्ट्रेलियाली दूतावासबाटै प्रवेशाज्ञा दिने प्रबन्धका लागि आग्रह गरेका थिए। मन्त्री डा महतले बिहीबारै संसद्मा विपक्षी दल लेबर पार्टीका तर्फबाट नेता एवम् विपक्षी दलका तर्फबाट छाया विदेशमन्त्री पेनी वङ, विपक्षी पार्टीका तर्फबाट जलवायु परिवर्तन र ऊर्जासम्बन्धी छाया मन्त्री मार्क बुटलर, विपक्षी दलका तर्फबाट सूचना तथा सीमा सुरक्षासम्बन्त्री छाया मन्त्री स्याने न्युम्यानसँग पनि भेटवार्ता गरे। भेटका अवसरमा अस्ट्रेलियाका लागि नेपाली कार्यबाहक राजदूत राजेन्द्र पाण्डे उपस्थित थिए। रासस"
जनतालाई पेन्सन कार्यक्रम कार्यान्वयन गर्छुः प्रचण्ड,"सिन्धुलीः प्रधानमन्त्री पुष्पकमल दाहाल प्रचण्डले गरिबका लागि सरकार, जनताका लागि पेन्सन र युवा स्वरोजगार कार्यक्रम आफ्नै कार्यकालमा कार्यान्वयन गर्ने घोषणा गरेका छन् । बिहीबार सिन्धुलीमा आयोजित आमसभालाई सम्बोधन गर्दै प्रधानमन्त्री प्रचण्डले यस्तो आश्वासन दिएका हुन् । गरिबका लागि सरकार, जनता पेन्सन र युवा स्वरोजगार जस्ता कार्यक्रम एवम् ठूला परियोजनाको सफल कार्यान्वयनका लागि आफै पहलकदमी लिइराखेको छु । सिन्धुलीका भुकम्पपीडितलाई तत्काल राहत दिइने बताउँदै प्रधानमन्त्रीले सिन्धुली जिल्लाका राजनीतिक दलहरुले संयुक्तरुपमा पेश गरेका जायज माग पूरा गर्ने आश्वासन समेत दिए । सिन्धुली जिल्लाको समग्र विकासका निम्ति आफ्नो ध्यान गएको बताउदै सिन्धुलीमा सडक, पुल, खानेपानी, जलविद्युत, सिंचाई, कृषि, शिक्षा, स्वास्थ्यलगायत क्षेत्रका लागि पर्याप्त बजेटको व्यवस्था गर्ने आश्वासन समेत दिएका छन् । त्यस्तै आमसभालाई सम्बोधन गर्दै प्रचण्डले देशमा कसैलाई निषेध नगरी अगाडि बढ्न सरकार तयार रहेको जिकिर गरे। देशमा कसैलाई निषेध गरेर होइन, सबैलाई समेटेर राष्ट्रिय एकता बलियो बनाउन सरकार लागिपरेको छ, प्रचण्डले भने । संविधान कार्यान्वयनलाई प्रभावकारी बनाउनु सरकारको प्रमुख कार्यभार भएको प्रधानमन्त्रीको भनाइ छ । संविधान कार्यान्वयन गर्नु र तीन तहको निर्वाचन समयमै पूरा गर्नु सरकारको प्रमुख राजनीतिक कार्यभार हो, प्रधानमन्त्री भने, यसमा राष्ट्रिय राजनीतिक शक्तिबीच एकताका लागि पहल भइरहेको छ । सबैलाई एकताबद्ध गरेर मात्र राष्ट्रिय एकता बमजुद हुने उनको भनाइ छ । देशभित्रका कसैलाई निषेध गरेर होइन, सबैलाई सम्मान र एकताबद्ध गरेर मात्रै राष्ट्रिय एकता बजबुद बनाउन सकिन्छ, प्रचण्डले भने । नेकपा (माओवादी केन्द्र)ले गरेको आमसभामा माओवादी केन्द्रका नेता एवम् सांसद हरिवोल गजुरेल, पूर्वसांसद निरु दर्लामी, प्रधानमन्त्री कार्यालयका सचिव टंकमणि शर्मालगायतले सम्बोधन गरे ।"
देशलाई काँक्रो चिरेझै टुक्रा पार्ने प्रस्तावलाई एमाले ठाडै अस्वीकार गर्छ,"काठमाडौं: सरकारले जबर्जस्ती संविधान संशोधन प्रस्ताव ल्याउन लागेको भन्दै एमाले अध्यक्ष केपी ओलीले संसदमा त्यसको कडा प्रतिवाद गर्ने चेतावनी दिएका छन् । ओलीले संविधान संशोधन र संघीयताको नाममा मुलुकलाई काँक्रो चिरे झै टुक्रा पर्ने प्रस्तावलाई एमालेले ठाडै अस्वीकार गर्ने बताए । एमाओवादी केन्द्रका अध्यक्ष पुष्पकमल दाहालको नेतृत्वमा गलत र घातक उदेश्य सहित प्रायोजित रुपमा सरकार गठन भएको आरोप लगाउंदै ओलीले आफ्नो उदेश्य पूरा गर्न सरकारले संशोधन प्रस्ताव ल्याउन लागेको दाबी गरे । पार्टी सम्वद्ध युवा संघ र अनेरास्ववियुले बिहीबार गरेको संविधान कार्यान्वयन र संशोधनको प्रश्न विषयक विचार गोष्ठीमा ओलीले भने, गलत उदेश्य र प्रायोजित ढंगले बनेको सरकारले संविधान संशोधन प्रस्ताव दर्ता गर्दैछ, तर संसदमा एमाले पनि छ भन्ने हेक्का राख्नु, सतर्क रहनुहोला । संविधान संशोधनको माग गर्ने र संशोधन गर्न खोज्नेहरुले संविधानको कुन ठाउँमा किन संशोधन भन्ने कुराको जवाफ दिन नसकेको ओलीले बताए । बंगालमा एउटा मिर्का सिंह थिए, यहाँ त हजारौ मिर्का सिंह जन्मेका छन् । जात, भाषा, भूगोलका नाममा मुलुकलाई टुक्राटुक्रा पार्न खोजिएको उल्लेख गर्दै ओलीले भने ,जात, धर्म, भाषा, डिल वारी कि पारी, धारो माथि कि धारो तल भनेर कसरी देशलाई टुक्रा पार्न सकिन्छ भन्ने ध्याउन्न मात्र छ । देशलाई काँक्रो चिरेझै टुक्रा पार्ने प्रस्तावलाई एमालेले ठाडै अस्वीकार गर्छ । माओवादी केन्द्रका अध्यक्ष दाहाल जुन शर्तमा प्रधानमन्त्री बने, त्यो शर्त आफूले मानेको भए आफ्नो नेतृत्वको सरकार त्यतिखेर नढल्ने भनी ओलीले दाबी गरे । पुष्पकमलले जे गर्छु भनेका छन्, त्यो काम म नै गर्दिन्छु भनेको भए प्रधानमन्त्री म नै हुन्थे नि, ओलीले भने, यो सरकारले त्यसका पछाडिका रहस्य र बाचा पुरा गर्नुपछ । संक्रमणकालीन व्यवस्था अनुसारको संसद् र सरकारको काम संविधान कार्यान्वयन गरि निर्वाचनको वातावरण बनाउनु मात्र रहेको ओलीले दाबी गरे । यो सरकारको काम चुनाव गरेर निर्वाचित सरकारलाई सत्ता सुम्पिने हो । तर चुनावको कुरै नगर्ने, किन संविधान संशोधन गर्ने ? जुवाडेले तास फिटे झै सरकारले कुरा मात्र फिटिरहेको उल्लेख गर्दै ओलीले भने, निर्वाचन सम्बन्धी विधेयक ल्यायो ? चुनावको घोषणा गर्यो ? निर्वाचन क्षेत्र निर्धारण आयोग गठन गर्यो ? चार महिनामा के गर्यो त, यो सरकारले ? रुपान्तरित संसदलाई संविधान संशोधन गर्ने अधिकार नभएको दाबी ओलीको छ । आफुलाई मधेस विरोधीको रुपमा चित्रण गर्न खोजिएको भन्दै ओलीले आक्रोश पोखे । म प्रधानमन्त्री हुनुभन्दा अघि मधेसमा ४७ जनाको ज्यान गएको थियो । जसको कार्यकालमा त्यत्रा मान्छे मारिए, उसैलाई प्रधानमन्त्रीमा भोट दिन गुटुटुटु आइपुग्ने ?, ओलीले आक्रोश पोख्दै भने, तपाई (मधेस केन्द्रित दलका नेताहरु) १८ वर्षमा कतिपटक मन्त्री बन्नुभयो, त्यतिखेर मधेसका लागि के गर्नुभयो ?"
सांसदले सुविधा बढाउँदा जनता आक्रोशित,"वृद्धभत्ता देऊ मेरो घरबार केही छैन । ८४ वर्षकी भएँ । आफ्नो तलब चाहिनेभन्दा धेरै बढाउनुभन्दा हामीजस्ता असहायलाई वृद्धभत्ताको व्यवस्था गरिदिए धर्म हुन्थ्यो । मेरो अहिलेसम्म नागरिकता पनि छैन । वृद्धभत्ता पनि दिन्नन् । मरेपछि कसले फाल्छ । बस्ने बाससम्म छैन । ठूला मान्छेको पैसा बढाए रे ! कहिले कस्को, कहिले कस्को घरमा बस्छु् । बास बस्ने घर छैन । मेरा त आफन्त पनि छैनन् । गुन्जाकुमारी (८४, गुल्मी) राम्रो सन्देश गएन न्यूनतम सेवासुविधा पाइरहेका सांसदलाई राज्यको ढुकुटीबाट थप सुविधा वृद्धि गर्नु राम्रो होइन । यतिवेला मुलुक समस्या नै समस्याले ग्रसित छ । भूकम्प र बाढीपहिरो पीडितको अझैसम्म प्रभावकारी राहत र पुनस्र्थापना हुन सकेको छैन । उनीहरूको तलब वृद्धिभन्दा जोखिममा परेका व्यक्तिका लागि राज्यको ढुकुटी प्रयोग गरेको भए राम्रो सन्देश जाने थियो । केही गर्लान् भनेर पठाएका जनप्रतिनिधिहरू आफ्नै स्वार्थमा केन्द्रित हुनु लज्जास्पद कुरा हो । मुलुक समस्याले ग्रसित भएको अवस्थामा तलब वृद्धिले आम नागरिकको बिचमा राम्रो सन्देश गएको छैन । पार्वता आचार्य, प्युठान (सामाजिक अगुवा) जग हसाएका छन् गणतन्त्र ल्याउन लड्ने धेरैजसो पूर्वलडाकु आर्थिक अभावले खाडीमा मजदुरी गर्न पुगेका छन् । कतिपयले मानसिक सन्तुलन गुमाएका छन् । कतिले आत्महत्या गरिसके । सांसदलाई उनीहरूको चिन्ता छैन । लाज पचाएर आफ्नै तलबभत्ता बढाउँछन् । ६ लाख दिएर लडाकु घर फर्काएपछि शान्ति प्रक्रिया टुंगिएको ठानेका होलान् । परिवर्तनका लागि बलिदान दिन तयार पूर्वलडाकूको वृत्ति विकासमा यो सरकारले ध्यान दिनुपथ्र्यो । उल्टै आफ्नै तलबभत्ता बढाउने विधेयक अघि बढाएर जग हसाएका छन् । फबिन्द्र आचार्य राेल्पा (पूर्वमाओवादी लडाकु) चित्त बुझेको छैन सांसदहरूले आफ्नो तलब सुविधा बढाएको प्रति मेरो चित्त बुझेको छैन । सर्वाजनिक चासो र राष्ट्रहितको पक्षमा एक ठाउँमा उभिन नसक्ने सांसदहरू आफ्नो तलब सुविधा बढाउने कुरामा सहमत भएको देख्दा व्यक्तिगत स्वार्थमा लिप्त रहेको पुष्टि हुन्छ । नेताहरूले राजनीतिलाई कमाई खाने थलोको रूपमा विकास गरेका हुन् । अहिलेको महंगीअनुसार तलभभत्ता बढाउनु त ठिकै हो तर सांसदहरूले जनताले चाहेअनुसार देश विकासका लागि काम पनि गरेका छैनन् । सुकबहादुर मेयोङ्बा (पाँचथर) भोट हाल्दैनौं हामीलाई हिँड्ने बाटो छैन । आफ्नै सदरमुकाम पुग्न पनि मनाङ, लमजुङ, तनहुँ काटेर हिँड्नुपर्छ । तर सरकार हाम्रो समस्यालाई देखेको नदेख्यै गर्छ । सुनेको नसुन्यै गर्छ । आफ्नो भत्ता चाहिँ बढाइ रहन्छन् । जनताको पैसा आफूले मात्र ब्रह्मलुट गरेपछि भोट पनि आफैँ हालुन् । हामी भोट हाल्न पनि जाँदैनौं । जनताको भोट लिएपछि त जनताको समस्या पो हेर्नुपर्छ । आफ्नो मात्र भत्ता बढाएर हुन्छ ? कर्मा छेवाङ (गोरखा) उदेक लाग्छ भूकम्प र पहिरोले घरबास गुमाएका छौं । सांसदको भत्ता बढाएको देख्दा उदेक लाग्छ । न बस्ने घर छ, न घर बनाउने ठाउँ छ । खानेकुरा पनि छैन । बस्ने ठाउँ पनि छैन तर रेडियोमा सुनेको, सरकारले आफ्नो भत्ता मात्र बढायो रे । भुइँचालोले गाउँ सबै माटोमा मिलेको पनि हेलिकोप्टरमा गएर देखेर आएका छन् । पहिरोले बूढीगण्डकीमा पुयाएको पनि देखेर आएका छन् । तर खोई हाम्रो दुःख देखेका ? सुकबहादुर गुरुङ (पूर्वगाविस अध्यक्ष केरौंजा) जनताको भावनामा चोट देश भूकम्प र नाकाबन्दीको पीडाबाट गुज्रिएर अघि बढिरहेका बेला जनताका प्रतिनिधिले आफ्नै सेवासुविधा बढाउन गरेको निर्णयले जनताको भावनामा चोट पुगेको छ । जनताको समस्या समाधान गर्नुको साटो सांसदहरूले आफ्नै भलो गरिरहेका छन् । जनताले तिरेको करबाट अनेकौं सेवा थप गरेर जनताको मतको अवमूल्यन गरेका छन् । यो कदापि राम्रो निर्णय होइन यसले सम्पूर्ण नेपालीको भावनामाथि चोट पुगेको छ । यो निर्णय तत्काल फिर्ता लिएर जनताको हितमा केन्द्रित हुनुपर्छ । जनताले तिरेको करबाट सांसदहरूले रजार्इं गर्न पाइँदैन यसको विरोध आमजनमानसबाट हुनुपर्छ । सांसदले अहिलेको समयमा भूकम्पपीडित र दुःख पाइरहेका जनताका लागि आफूले पाइरहेको तलबभत्ता खर्च गर्नुको साटो थप सुविधा लिनुले सबै नेपालीलाई थप ऋणी बनाएको छ । बेलबहादुर राना (पूर्वगाविस अध्यक्ष दोधारा) जनाताको करको दुरुपयोग देश आर्थिक संकट र गरिबीबाट गुज्रिरहेको अवस्थामा सांसदको तलबभत्ता वृद्धि हुनु गलत छ । कर्णालीका जनतालाई मर्दा र जन्मदा २० किलो चामलको घोषणा गरेको सरकारले सांसदलाई भने एक लाखमाथि पुग्ने गरी भत्ता बढाएको छ । जनताले दिएको करको दुरुपयोग हो । मानबहादुर खत्री (शिक्षक, जुम्ला) देश डुबाउने काम आमजनताका छोराछोरीलाई पढ्ने राम्रो विद्यालय छैन । सभासद्का छोराछोरी विदेशमा पढ्छन् । सभासद्को तलबभत्ता बढाएर जनतालाई दुःख दिने काम गरिएको छ । गृहणीलाई घरखर्च चलाउन समस्या छ । महंगी नियन्त्रण गर्नुको साटो आफ्नो सुविधा बढाएर समस्यामाथि समस्या थप्ने काम गरेको छ । देशमा ६ सय एक सभासद्को आवश्यकता नभएको बेला जम्बो टोली राखिएको छ । देश डुबाउने काम गरिएको छ । यसलाई नियन्त्रण गर्न जनताले विरोध गर्नुपर्ने बेला आएको छ । देशलाई बर्बाद गर्ने काम मात्र भएको छ । आरती झा (गृहणी, मलंगवा) आफ्नै पेट भर्ने काम सरकारले व्यापारीको सुखसुविधा कटौती गरी आफ्नै पेट भर्ने काम गरेको छ । जनताको सानो समस्या सामाधान गर्नुको साटो मोजमस्तीमा लागि परेका छन् । अस्पतालमा औषधि छैन । गरिब जनताले उपचार पाउन सकेका छैनन् । यो देशलाई कंगाल बनाउने काम हो । दुनियाँ औद्योगिक क्रान्तिमा लागेको बेला हाम्रा देशका नेताले आफ्नै देशका सरकारी उद्योग सञ्चालन गर्न सकेको छैनन् । बजार व्यवस्थापन, सडकको स्तरउन्नति, बजारको सरसफाइतर्फ सरकारले ध्यान दिन जरुरी छ । सञ्जय गुप्ता (व्यापारी, मलंगवा) आश्वासन बिर्सेजस्तो लाग्यो देश अहिले संक्रमणकालीन अवस्थामा छ । संसद्मा महाअभियोग प्रस्ताव थाँती छ । संविधान संशोधनमा दलहरूबीच सहमति हुन सकेको छैन । तर आफ्नो तलबभत्ता वृद्धिमा सबै सांसदहरूले सहमति जनाएकोमा अचम्म लागेको छ । देशका मुख्य मुद्दामा एक हुन नसक्ने सांसदले आफ्नो तलबभत्ता वृद्धि गर्दा चुनावका बेला जनतालाई दिएका आश्वासन बिर्सेजस्तो लाग्यो । सांसदलाई भोट दिने जनता एक हजार कमाउन सकिरहेका छैनन् तर सांसदहरू आफ्नै तलब बढाउन मस्त छन् । कान्ता चन्द (गुरुखोला, बैतडी) हाम्रो ज्याला बढेको थाहा छैन सात वर्षदेखि तानसेनमा दैनिक मजदुरीको काम गर्छु । कक्षा चार मात्र पढेको छु । पत्रिका पढ्ने, टीभी हेर्ने र रेडियो सुन्ने गरेको छैन । दुई चार रुपैयाँ बढी कमाउँ र बूढी, छोराछोरी पालौं भन्ने चिन्ता मात्र छ । काठमाडौंमा सांसदले के के गर्छन् थाहा छैन । सांसदको तलब बढेको थाहा छैन । चुनावमा मात्र घरघरमा नेता आउँछन् गरिबका लागि राम्रो गर्छौं भन्छन्, खै ! हाम्रो ज्याला बढेको थाहा छैन । इन्द्रबहादुर कुमाल (ख्याहा, तानसेन) दुःख लागेको छ सांसदहरूले आफ्नो तलबभत्ता वृद्धि गरेको समाचार सुन्दा दुःख लागेको छ । देश र जनताका लागि निस्वार्थ काम गर्ने कसम खाएर चुनाव जितेर सांसद भएकाहरू मोजमस्तीमा लागेका छन् । आर्थिक अवस्था कमजोर भएका दुर्गम तथा सुगम जिल्लाकै जनता सिटामोल खान नपाएर अकालमा ज्यान गुमाई रहेका छन् । दुवै मिर्गौला फेल भएर आर्थिक अभावका कारण उपचार गराउन नसकेका जनताका छोराछोरीको मृत्यु भइरहेका छन् । राज्यको ठुकुटी समाप्त पार्ने उद्देश्यले आफ्नो तलबभत्ता बढाउनु सरासर गलत छ । रमेश राई (भूपु लाहुरे, धरान) सत्ताको दुरुपयोग हो सांसदको तलब वृद्धि भनेको सत्ताको दुरुपयोग हो । पाँचगुणा रकम वृद्धि गरेर देशको अर्थतन्त्रलाई कमजोर बनाउने काम गरिएको छ । भूकम्पले घर क्षति भएपछि टहरामा रात बिताउन बाध्य भएकाहरूको समस्या सम्बोधन गरिदिएको भए हुन्थ्यो । आफ्नो तलब वृद्धि गर्ने सांसदले जनताको चित्त दुखाएका छन् । नेताको यस्तो गतिविधिले राजनीतिप्रति जनतामा वितृष्णा पैदा भएको छ । सुनील मल्लिक (कलाकार,जनकपुर) घुमाईफिराई भ्रष्टारचार नगरुन् सांसदहरूले आफ्नो तलब बढाएको रेडियोबाट सुनेको छु । अहिलेको यस्तो अवस्थामा तलब बढाएर जग हसाएका छन् । हामीले जनताका लागि केही गर्लान् भनेर पो पठाएको त, तलब बढाउन होइन । अब महंगी बढ्ने पिरलो छ । मारमा हामी नै पर्छौं । यिनीहरूले अब फेरि घुमाईफिराई भष्ट्राचार नगरुन् । मीना शेरचन (बागलुङ) काम पनि गर्नुपर्छ काम नगरिरहेको अवस्थामा सांसदहरूको तलबभत्ता मात्र बढ्नु राम्रो नभए पनि उनीहरूको खर्चको अवस्था र महंगीका कारण तलब बढ्नु उचित नै हो । जसरी उनीहरूले आफ्नो तलब बढाइरहेका छन् त्यसरी नै काम गर्नुपर्छ । संविधान कार्यान्वयन हुन सकिरहेको छैन । मधेसको समस्या समाधान गर्नुपर्छ । जसरी तलब बढाउनमा एकजुट भएका छन् त्यसरी नै देशको समस्या समाधान गर्नसमेत एक भएर लाग्नुपर्छ । इन्द्रा बोहरा भाट (बर्छैन, डोटी) हास्यास्पद कुरा हो सांसदको सेवासुबिधा बढाएको विषयले व्यापक चर्चा पाएको छ । राष्ट्रसेवक कर्मचारीको पारि श्रमिक बढ्दा माननीय सांसदहरूको पनि तलब बढ्नु वा उनीहरूले पनि परिवेशअनुसारको सेवासुबिधा पाउने गरी कानुन बनाउनु अन्यथा होइन । सेवासुबिधा कति वृद्धि गर्ने र केका लागि वृद्धि गर्ने भन्ने विषय महŒवपूर्ण हुन आउँछ । जनतालाई साँझ बिहानको छाक टार्न पनि समस्या भएका बेला तिनै जनताले चुनेर पठाएका प्रतिनिधिले आधारभूत आवश्यकताभन्दा पनि अतिरिक्त आवश्यकताका लागि सेवासुबिधा लिनु हास्यास्पद कुरा हो । संसद्का सदस्यहरूलाई जनताले संविधान बनाउने म्यान्डेट दिएका हुन् । त्यसैले अर्को संसदीय निर्वाचन नभएसम्म काम चलाउ संसद्ले आफ्नै लागि सुबिधा बढाउने कुरा राम्रो होइन । रामहरि ओझा ( डोटी) देशलाई कंगाल बनाउन खोजे सरकारले यतिखेर सभासद्हरूको तलबभत्ता बढाएको छ । त्यो सामान्य हिसाबले सही भए पनि देश, काल र परिस्थितअनुसार जायज छैन । सरकारले राज्यको ढुकुडी सिध्याएर देशलाई कंगाल बनाउन खोजिएजस्तो देखिन्छ । जनताका प्रतिनिधि ६ सय एक सभासद्लाई मासिक एक लाख रुपैयाँका दरले यति ठूलो रकम छुट्याउँदा वार्षिक अर्बांै रकम राज्यले व्यवहोर्नुपर्ने अवस्था हुन्छ । समयसापेक्ष रूपले सेवासुविधा बढाउनुपर्नेमा सरकारले ह्वात्तै ठूलो रकम बढाउँदा विकास निर्माणका कार्य ओझेल पर्ने, भूकम्पका बेला भत्किएका संरचनाको पुनः निर्माणमा अवरोध हुने र जनताका मौजुदा समस्या पूरा हुन सक्दैन । मोहनकुमारी शेरचन (व्यवसायी, मुस्ताङ) देश ठूलाबडाको मात्रै यो देश ठूलाबडाको मात्रै रहेछ । अतिसीमान्तकृत चेपाङ जाति पनि यो देशमा बस्छन् भन्ने सांसदलाई सायद थाहा छैन । वर्षभरि खोरिया खन्दा तीन महिना पनि खान नपुग्ने चेपाङले कसरी ज्यान पालिरहेको होलान् ? यस्तो कुरा बुझ्ने उनीहरूलाई फुर्सद छैन । सांसदहरूको तलब बढाएको मैले पनि सुनेको छु । उनीहरूलाई अझै पुगेको छैन होला । दुई लाख जति तलब पुयाइदिन पाए हुन्थ्यो । उनीहरूलाई जनता भोकभोकै मरिरहेको थाहा छैन । महंगी बढ्यो भनेर आफ्नो मात्र तलब बढाएका छन् । खेम चेपाङ (हाँडिखोला, मकवानपुर) जनतामारा निर्णय हामीजस्ता दुःखीले रगतपसिना बगाएर जम्मा गरेको करबाट उनीहरू सेवासुविधा लिँदै छन् । चुनावताका जनतासँग गरेका बाचा पूरा गर्न त परै जाओस् जितेर गएपछि गाउँमा अहिलेसम्म पर्केर आएका छैनन् । उनीहरूले देश र गाउँका लागि के गरेका छन् र भत्ता पनि धेरै दिनुपर्ने ? जनताका लागि काम गर्छु भन्नेले सुविधा नलिइकन गर्नुपर्छ । तलब वृद्धिको कुरा रोक्नुपर्छ । यो तलब वृद्धिको पैसा पनि हामीले नै तिरेको करबाट खाने हुन् । संसदको तलबसुविधा वृद्धि गर्नु जनता मारा निर्णय हो । पूर्णबहादुर विश्वकर्मा (सिन्धुली)"
प्रधानमन्त्री प्रचण्डलाई भेट्न एमाले अध्यक्ष ओली वालुवाटारमा,"काठमाडौँ: बिहीबार साँझ प्रधानमन्त्री पुष्पकमल दाहाल प्रचण्डलाई भेट्न पूर्वप्रधानमन्त्री एवम् एमाले अध्यक्ष केपी शर्मा ओली प्रधानमन्त्री निवास वालुवाटार पुगेका छन् । ओली नेता बामदेव गौतम, भीम रावलसहितका नेतालाई लिएर वालुवाटार पुगेका हुन् । भेटमा संविधान संशोधन र पुरक बजेटको तयारीका विषयमा छलफल भएको प्रधानमन्त्रीको निजी सचिवालयले जनाएको छ । भेटमा प्रधानमन्त्री प्रचण्डले संविधान संशोधनका विषयमा मिलेरै अघि बढ्न आग्रह गरेका छन् । प्रचण्डले संविधान संशोधन सँगै पुरक बजेटका विषयमा समेत सुझाव मागेका छन् । एमालेविरुद्ध कडा देखिएका प्रधानमन्त्री प्रचण्ड पछिल्ला दिनमा भने एमालेलाई फकाउने रणनीतिमा लागेको देखिन्छ । प्रचण्डले बिहीबार साँझको भेटमा मुलुकलाई दुर्घटनाबाट जोगाउन प्रमुख राजनीतिक शक्तिहरु एक ठाउँमा उभिनु पर्ने आवश्यकतामा जोड दिए । उनले संविधान संशोधनको पक्षमा आउन एमालेका नेताहरुलाई आग्रह गरे । भेटमा संविधान संशोधनको विपक्षमा जाने अडान त्यागेर संशोधनको पक्षका आउन एमाले नेतालाई प्रधानमन्त्रीले विशेष आग्रह गरेका छन् । प्रधानमन्त्रीले मधेशबाट प्रतिनिधित्व गर्ने एमालेका ३७ जना सांसदहरु संविधान संशोधनको पक्षमा आएको प्रसंग उल्लेख गर्दै संविधान संशोधनको विपक्षमा जानु एमालेका लागि पनि हितकर नहुने सुझाव दिए । संविधान संशोधनको औचित्य माथि प्रश्न उठाउँदै आएका एमालेका नेताले संसदमा संशोधन विधेयक दर्ता गरेमा संसद र सडकमा आन्दोलन गर्ने चेतावनी दिदै आएका छन् । केही दिन अघि बालुवाटारमा सम्पन्न तीन दलको बैठक संविधान संशोन र संघीयताका विषयमा शीर्ष नेताबीच कुरा नमिल्दा चर्काचर्कीमा परिणत भएको थियो ।"
एमाले अतिवादी भयोः कमल थापा,"काठमाडौं: राष्ट्रिय प्रजातन्त्र पार्टीका अध्यक्ष कमल थापाले संविधान संशोधन दर्ता गर्न नदिनेहरू अतिवादी भएको बताएका छन् । एमालेले व्यवस्थापिका संसदमा संविधान संशोधन प्रस्ताव दर्ता गर्न नदिने बताउँदै गर्दा थापाले संविधान संशोधन प्रस्ताव दर्ता गर्न नदिने अतिवादी भएको आरोप लगाएका हुन् । संशोधन प्रस्ताव दर्ता गर्न दिन्न भन्नु अतिवादी कुरा हो, प्रमुख प्रतिपक्षी एमालेतर्फ संकेत गर्दै बिहीबार पार्टी एकीकरणका बारेमा आयोजित पत्रकार सम्मेलनमा थापाले भने, यस्तो अहंकारपूर्ण नीति निर्णयप्रति राप्रपा सहमत छैन् । थापाले संसदबाट कसैले समाधान चाहन्छ भने समाधान खोज्न दिनुपर्नेमा जोड दिए । उनले भने, व्यवस्थापिका संसदबाट समाधान खोज्न चाहनेलाई खोज्न दिनुपर्छ । केपी ओली नेतृत्वको सरकारका उपप्रधानमन्त्री रहेका थापा यसअघि एमालेकै लाइनमा प्रतिपक्षी भुमिका निर्वाह गर्दै आएका थिए । मंसिर ६ गते पशुपति शम्शेर राणासँग पार्टी एकीकरण गरेपछि भने थापा सत्तापक्षबाट अभिव्यक्ति दिन थालेका छन् । बिहीबार पार्टी एकिरकणपछि पहिलो पटक थापाले संविधान संशोधनको विषयलाई लिएर एमालेको आलोचना गरेका हुन् । संविधान संशोधनबारे आफूले एमाले नेताहरुसँग परामर्श गरिरहेको भन्दै थापाले भने, मैले एमाले नेतासँग परामर्श गर्दैछु र गरेको छु । उहाँहरुसँग गम्भीर सल्लाह हुनसक्छ । नेता थापाले संविधान संशोधन प्रस्तावमा राप्रपा अधिकतम लचकताका साथ प्रस्तुत हुने बताए । संशोधन प्रस्तावमा हाम्रो कुनै अवरोध हुँदैन् । लचकताका साथ प्रस्तुत हुन्छौं । हिन्दू राष्ट्रको एजेण्डालाई अहिलेको संशोधन प्रस्तावमा राख्नका लागि दबाब दिन्छौं, उनले भने।"
जनमोर्चा अध्यक्ष केसीको स्वास्थ्यमा सुधार,काठमाडौं: राष्ट्रिय जनमोर्चाका अध्यक्ष चित्रबहादुर केसीको स्वास्थ्य अवस्था सुधारोन्मुख बन्दै गएको छ। बुधबार माइक्रोबस चढेर गौशालाबाट चावहिलतर्फ जाँदै गरेको अवस्थामा गौशालामा दुर्घटनामा परेका उनको स्वास्थ्य अवस्था सुधारोन्मुख रहेको उनका स्वकीय सचिव दुर्गा शर्माले जानकारी दिए। उपचारका लागि सिनामङ्गलस्थित केएमसी अस्पतालमा भर्ना भएका अध्यक्ष केसीको ढाड दुखेकाले चिकित्सकले फिजियोथेरापीका लागि सुझाव दिएका छन् भने अन्य अवस्था भने सामान्य रहेको बताइएको छ। पूर्व उपप्रधानमन्त्रीसमेत रहनुभएका ७६ वर्षीय नेता केसीको टाउको र ढाडमा चोट लागेको थियो। डा अमित थापको समूह उनको उपचारमा संलग्न छ। रासस
संविधान संशोधनको प्रस्ताव प्रमुख तीन दलको सहमतिमा अाउनुपर्छ,"विराटनगर: मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले प्रमुख तीन दलको सहमतिमा संविधान संशोधनको प्रस्ताव आउनुपर्ने बताएका छन्। विराटनगर विमानस्थलमा बिहीबार पत्रकारहरुसँग कुराकानी गर्दै उनले अहिले आउन लागेको संविधान संशोधनको प्रस्तावका विषयमा विरोधाभाष देखिएकाले प्रमुख तीन दलको सहमतिमा संशोधनको प्रस्ताव आउनुपर्ने बताए। गच्छदारले मधेसी मोर्चाका नेताहरुकै फरक फरक धारणा, एमालेको पूर्ण असहमति र आफ्नो दलसँग पनि कुनै छलफल नगरेको अवस्थामा संविधान संशोधनको प्रस्तावमा विरोधाभाष देखिएको बताए। प्रमुख तीन दलका ठूला नेताबीच सहमति गरेर संशोधनको प्रस्ताव ल्याउनुपर्ने, त्यसो नगरिएको अवस्थामा समस्या समाधान नहुने चर्चा गर्दै उनले संविधान संशोधनको प्रस्ताव संसद्मा दर्ता भएपछि आफ्नो पार्टीको आधिकारिक धारणा आउने बताए। गच्छदारले ठूला दलका नेताहरु आफ्नै निर्णयमा टिक्न नसक्ने प्रसङ्ग उल्लेख गर्दै आफैँ जिल्ला टुक्र्याउने, अब जिल्ला टुक्र्याउन नदिने, कहिले आठ प्रदेशमा सहमति गर्ने अनि सात प्रदेश बनाउने, कहिले पुरानै संरचना ठीक, कहिले बेठीक, कहिले आयोगलाई मान्ने, कहिले नमान्ने जस्ता विरोधाभाष अभिव्यक्तिका कारण समस्या सिर्जना भएको बताए। मुलुकको अवस्था तरल बन्दै गएको र मुलुक मुठभेडको अवस्थामा पनि जान सक्ने भएकाले ठूला दलका नेतालाई पार्टी र सत्ताको स्वार्थबाट माथि उठेर राष्ट्रिय हितमा अग्रसर हुनुपर्ने आवश्यकतामाथि उनले जोड दिए। गच्छदारले विवादित जिल्लाको समस्या आयोगको माध्यमबाट समाधान गर्नु उचित नहुने बताउँदै झापा, मोरङ, सुनसरी, सप्तरी, सिरहा र उदयपुरका जनता कुन प्रदेशमा बस्न चाहेको विषयमा जनमत सङ्ग्रहबाट टुङ्गो लगाउनुपर्नेमा जोड दिए। कैलाली कञ्चनपुर जिल्लाका साथै पाल्पा, प्युठान, रोल्पा र गुल्मीका जनताको पनि अभिमत लिनुपर्ने आयश्यकता उनले औँल्याए। गच्छदारले मधेसको एक इन्च जमिन पनि पहाडी प्रदेशमा मिसाउन नदिने भनेर मधेसी मोर्चाले आन्दोलन गर्ने र सो आन्दोलनमा शहादत भएका ६० जनालाई बिर्सेर बैठकमा नोट अफ डिसेन्ट लेखेर सहमति गर्नेजस्ता कार्य मोर्चाले गरेको आरोप लगाए। रासस"
संशोधनका नाममा चुनावी रोटी नसेकाैं: भट्टराई,"तिलोत्तमा: नयाँ शक्ति पार्टी नेपालका संयोजक डा बाबुराम भट्टराईले संविधान संशोधनका लागि दलहरुबीच सहमति हुनुपर्ने बताएका छन्।उनले भने,'सहमतिबिना हुने संशोधनले निकास निस्कदैन्। बिहीबार रुपन्देहीमा अायोजित पत्रकार सम्मेलनमा संयोजक भट्टराईले कुनै प्रदेशको सीमा परिवर्तन गर्ने नगर्ने विषय ठूलो नभएको बताउँदै खस, आर्य, आदिवासी, जनजाति, मधेसी लगायत सबै समुदायको अधिकार सुनिश्चित गर्नुपर्ने बताए। कुनै दलका थोरै र धेरै सिट आउने अनुमानका आधारमा संशोधनको नाटक गर्न नहुने बताउँदै उनले भने,'संशोधनको नाममा चुनावी रोटी सेक्नु हुँदैन्।' पूर्व प्रधानमन्त्री समेत रहेका संयोजक भट्टराईले शासकीय स्वरुपमा पनि संशोधन गर्नुपर्ने आवश्यकता औल्याउँदै प्रत्यक्ष निर्वाचित राष्ट्रपति र मिश्रित व्यवस्थापिकासंसद् हुनुपर्ने विचार व्यक्त गरे। प्रत्यक्ष कार्यकारी प्रमुख नहुँदासम्म देशको समस्या यस्तै रहिरहने दाबी गर्दै उनले कुनै पनि बहानामा संविधान संशोधनलाई लम्ब्याउन नहुने बताए। संयोजक भट्टराईले प्रदेश नं ५ टुक्र्याउने वा नटुक्र्याउने भन्ने कुरा मुख्य सवाल नहुने भन्दै थारुहरुको अधिकारका लागि नवलपरासीदेखि कैलालीसम्म नटुक्रिने गरी प्रदेश निर्माण हुनुपर्नेमा जोड दिए। रासस"
