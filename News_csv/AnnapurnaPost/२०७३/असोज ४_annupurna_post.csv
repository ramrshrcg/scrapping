शीर्षक,विवरण
गृहमन्त्रीः कसका अभिभावक,"गत वर्ष मधेस आन्दोलनका नाममा विध्वंसमा परेका नौजना प्रहरीको वीभत्स हत्या भयो टीकापुरमा । त्यो घटनापूर्व एकजना कांग्रेस सांसदलगायत मधेस आन्दोलनका केही शीर्ष नेताहरूले साम्प्रदायिक दंगा भड्काउन आग्रह गरेका प्रमाणहरू सार्वजनिक भएका थिए । घटनालगत्तै उत्पन्न तनावको स्थितिलाई ध्यानमा राख्दै सरकारले छानबिन समिति गठन गरेको थियो र त्यसले प्रतिवेदन बुझाएको ६ महिना बितिसक्दा पनि सरकारले त्यसलाई सार्वजनिक गरेको छैन । त्यसबाट अनुमान लगाउन सकिन्छ कि त्यो प्रतिवेदनलाई सरकारले रद्दीको टोकरीमा फ्याँकिसकेको छ सम्भवतः । तर त्योभन्दा पनि गम्भीर, संवेदनहीन र आपराधिक आचरण वर्तमान सरकारले र खासगरी उपप्रधान तथा गृहमन्त्री विमलेन्द्र निधिले प्रदर्शन गरेका छन् । प्रहरी संस्थाका अभिभावकका रूपमा कार्यरत गृहमन्त्री प्रहरीका हत्यामा संलग्नहरूको राजनीतिक अभिभावक या मतियार बन्छन् भने त्यसले आपराधिक समूहको मनोबल त बढ्छ नै, त्यही अनुपातमा प्रहरीको संस्थागत मनोबल पनि टुट्छ । के त्यही प्रयोजनको लागि कांग्रेसले निधिलाई गृह मन्त्रालयको अभिभारा सुम्पेको हो ? यसको जवाफदेही अन्ततः प्रधानमन्त्री र कांग्रेस नेतृत्वको काँधमा पर्नेछ । मधेस आन्दोलनका राजनीतिक पक्ष छन् । तिनका राजनीतिक समाधान आवश्यक छ । तर हत्या तथा हिंसा र प्रहरी राज्यको वैधानिकताविरुद्ध आपराधिक रूपमा प्रस्तुत हुने शक्ति एउटा पार्टी या मन्त्रीको राजनीतिक स्वार्थका कारण संरक्षित हुन्छन् भने त्यसले राज्यको आधिकारिकताको पतन निम्त्याउँछ । राजनीति र अपराधबीचको सम्बन्ध प्रगाढ बनाउँछ त्यसले । राज्यको सुरक्षा निकाय आफ्नै राजनीतिक अभिभावकको षड्यन्त्रको सिकार बन्दा त्यसले सार्वजनिक सुरक्षासमेत कमजोर बनाउनेछ । उपप्रधानमन्त्री निधि सिलसिलाबद्ध रूपमा सुरक्षा निकायविरुद्ध खनिएको देखिन्छ । टीकापुर काण्डमा प्रहरीमा संलग्नहरूको मुद्दा तत्काल फिर्ता लिने घोषणासँगै उनले अर्को अभिव्यक्ति पनि दिए । शान्ति सेनामा समूहगत रूपमा सेना जाँदा उसलाई आप्रवास' मा विशेष सुविधा दिइनु हुँदैन भन्ने मान्यता अगाडि सारे । उनले त्यो अभिव्यक्ति नेपाली सेनाको एउटा समूहले नेपालमै पासपोर्ट छोडेर सुडान पुगेका अनि त्यहाँबाट फर्काइएको तीतो र चरम लापरबाहीको घटनाको पृष्ठभूमिमा उनले दिएका थिए । लापरबाहीको जाँच र जिम्मेवारी सुनिश्चित नगरी प्रहरी संस्थाप्रतिको संवेदनहीनतासँगै नेपाली सेनाप्रति पनि अत्यन्त उदासीनपूर्ण व्यवहार प्रदर्शन गरेका छन् उनले । यो दम्भ उनको व्यक्तिगत मान्यतामा आधारित छ या सरकारलाई प्रतिनिधित्व गर्छन् उनले यसमा ? शान्ति सेनामा जाने या नेपाल र नेपाली सेनालाई संस्थागत रूपमा प्रतिनिधित्व गर्ने सुरक्षा निकायलाई केही विशेष सुविधा सर्वत्र उपलब्ध हुन्छ । इमिग्रेसन' विभागमा कूटनीतिज्ञ, ओहोदासीन राजनीतिज्ञहरू आदिलाई जसरी केही विशेष सुविधा उपलब्ध हुन्छन्, त्यो मुलुकलाई प्रतिनिधित्व गर्ने सुरक्षा निकायहरूलाई हुनु हुँदैन भन्ने मान्यता नै आपत्तिजनक छ । खासगरी टीकापुर प्रकरणमा निधिले प्रहरी संस्थालाई एउटा नमीठो प्रतिक्रियाका लागि उक्साएका छन्, खतरनाक तरिकाले । यो आपत्तिजनक व्यवहार र निर्णयबारे सरकारले तत्काल स्पष्टीकरण नदिए त्यसले गम्भीर शान्तिसुरक्षा र असहयोगको स्थिति ननिम्त्याउला भन्न सकिन्न ।"
विद्यालयमा बम विष्फोट गराउनेलाई कारबाही नगरे आन्दोलनमा उत्रिने चेतावनी,"काठमाडौंः विद्यालय क्षेत्रमा बम आतंक फैलाइएको भन्दै घटनामा संलग्नहरुलाई तत्काल कडाभन्दा कडा कारवाही नगरिए संयुक्त रुपमा आन्दोलनमा उत्रिने हिसान, प्याब्सन र एन प्याब्सनलले चेतावनी दिएका छन्। बम पड्काइएका र बम राखिएका विद्यालयहरुको स्थलगत अवलोकन गरेका तीनै संगठनका प्रमुखहरुले मंगलबार संयुक्त प्रेस विज्ञप्ति जारी गरी विद्यालयमा बम आतंक फैल्याउने अर्थात मंगलबार भएका घटनाका दोषीलाई कडा कारबाही गर्न माग गरेका छन्। रिपोर्टस क्लबमा पत्रकार सम्मेलन गरी उच्च माध्यमिक विद्यालय संघ हिसानका अध्यक्ष रमेश सिलवालले शान्ति क्षेत्र घोषणा भएको विद्यालयमा बम पड्काउनु अपराधपूर्ण कार्य भएको टिप्पणी गरे। शान्ति क्षेत्रमा यसरी बम आतंक हुनुमा राज्यको कमजोरी भएको उनको आरोप थियो। सिलवालले यस्ता घटना नियन्त्रण गर्नका लागि राज्य गम्भीर बन्न नसकेमा कडा आन्दोलनमा उत्रिने चेतावनी समेत दिए। उनले चन्दा आतंक, संगठन विस्तार जस्ता कुरा रोक्न सम्बन्धित निकायलाई आग्रह समेत गरे। बम आतंक गराउनमा पढ्नका लागि विदेश विद्यार्थी पठाउन चाहने तत्वको समेत हात रहेको उनको आशंका थियो। प्याब्सनका अध्यक्ष लक्ष्यबहादुर केसीले बम आतंकमा संलग्नलाई कडा कारबाही गर्न माग गरे। बम आतंकका कारण विद्यार्थी र अभिभावक मनोवैज्ञानिक रुपमा त्रसित भएको भन्दै शान्ति क्षेत्रको रुपमा रहेका विद्यालयमा यस्ता घटना घट्नु दुखद भएको टिप्पणी गरे। केसीले आगामी दिनमा राज्यले यस्ता घटना नियन्त्रण नगरिए आफूहरु चरणवद्ध आन्दोलनमा उत्रिने चेतावनी दिए। एन प्याब्सनका अध्यक्ष कर्णबहादुर शाहीले विद्यालय क्षेत्रमा यस्ता घटना घट्नुमा शिक्षा मन्त्रालय दोषी रहेको आरोप लगाए। राजनीतिक आवरण वा कुनै दलको संगठनका नाममा निजी विद्यालयमाथि गम्भीर आक्रमण भइरहँदा पनि शिक्षा मन्त्रालय मौन बस्नु दुर्भाग्य भएको शाहीको भनाई छ। कार्यक्रममा प्याब्सनका महासचिव डिके ढुङ्गानाले मंगलबार घटनाको सम्बन्धमा शिक्षा मन्त्रालय र गृहमन्त्रालय समक्ष कुरा राखेर दोषीलाई कारबाही गर्न माग गरिने जानकारी दिए। विद्यालयमा बम विष्फोट गराउनेलाई कारबाही नगरे आन्दोलन उत्रिने हिसान, प्याब्सन र एन व्याब्सनको चेतावनी काठमाडौंः विद्यालय क्षेत्रमा बम आतंक फैलाइएको भन्दै घटनामा संलग्नहरुलाई तत्काल कडाभन्दा कडा कारवाही नगरिए संयुक्त रुपमा आन्दोलनमा उत्रिने हिसान, प्याब्सन र एन प्याब्सनलले चेतावनी दिएका छन्। बम पड्काइएका र बम राखिएका विद्यालयहरुको स्थलगत अवलोकन गरेका तीनै संगठनका प्रमुखहरुले मंगलबार संयुक्त प्रेस विज्ञप्ति जारी गरी विद्यालयमा बम आतंक फैल्याउने अर्थात मंगलबार भएका घटनाका दोषीलाई कडा कारबाही गर्न माग गरेका छन्। रिपोर्टस क्लबमा पत्रकार सम्मेलन गरी उच्च माध्यमिक विद्यालय संघ हिसानका अध्यक्ष रमेश सिलवालले शान्ति क्षेत्र घोषणा भएको विद्यालयमा बम पड्काउनु अपराधपूर्ण कार्य भएको टिप्पणी गरे। शान्ति क्षेत्रमा यसरी बम आतंक हुनुमा राज्यको कमजोरी भएको उनको आरोप थियो। सिलवालले यस्ता घटना नियन्त्रण गर्नका लागि राज्य गम्भीर बन्न नसकेमा कडा आन्दोलनमा उत्रिने चेतावनी समेत दिए। उनले चन्दा आतंक, संगठन विस्तार जस्ता कुरा रोक्न सम्बन्धित निकायलाई आग्रह समेत गरे। बम आतंक गराउनमा पढ्नका लागि विदेश विद्यार्थी पठाउन चाहने तत्वको समेत हात रहेको उनको आशंका थियो। प्याब्सनका अध्यक्ष लक्ष्यबहादुर केसीले बम आतंकमा संलग्नलाई कडा कारबाही गर्न माग गरे। बम आतंकका कारण विद्यार्थी र अभिभावक मनोवैज्ञानिक रुपमा त्रसित भएको भन्दै शान्ति क्षेत्रको रुपमा रहेका विद्यालयमा यस्ता घटना घट्नु दुखद भएको टिप्पणी गरे। केसीले आगामी दिनमा राज्यले यस्ता घटना नियन्त्रण नगरिए आफूहरु चरणवद्ध आन्दोलनमा उत्रिने चेतावनी दिए। एन प्याब्सनका अध्यक्ष कर्णबहादुर शाहीले विद्यालय क्षेत्रमा यस्ता घटना घट्नुमा शिक्षा मन्त्रालय दोषी रहेको आरोप लगाए। राजनीतिक आवरण वा कुनै दलको संगठनका नाममा निजी विद्यालयमाथि गम्भीर आक्रमण भइरहँदा पनि शिक्षा मन्त्रालय मौन बस्नु दुर्भाग्य भएको शाहीको भनाई छ। कार्यक्रममा प्याब्सनका महासचिव डिके ढुङ्गानाले मंगलबार घटनाको सम्बन्धमा शिक्षा मन्त्रालय र गृहमन्त्रालय समक्ष कुरा राखेर दोषीलाई कारबाही गर्न माग गरिने जानकारी दिए।"
स्कुलमा बम राख्नेलाई कारबाही गर्न क्रान्तिकारीको माग,"काठमाडौँः नेकपा (माओवादी केन्द्र) निकट विद्यार्थी संगठन अखिल क्रान्तिकारीले राजधानीका विभिन्न विद्यालयमा बम राख्नेलाई तत्काल कारबाही गर्न सरकारसँग माग गरेको छ । मंगलबार विज्ञप्ति सार्वजनिक गर्दै अखिल क्रान्तिकारीले बालबालिका र अभिभावकलाई आतंकित पार्नेगरि बम राखिएको घटनाको भत्सना समेत गरेको छ । कलिला अबोध बालबालिका पढ्ने विद्यालयमा गरिने यस्ता हर्कत कुनै पनि माने र मूल्यमा ग्राहय हुन सक्दैन, अखिल क्रान्तिकारीका अध्यक्ष नरेन्द्र न्यौपानेले जारी गरेको विज्ञप्तिमा भनिएको छ, विद्यार्थी आन्दोलनमा अहिलेसम्म नदेखिएको यस्तो छद्मभेषी संगठनको नाममा आतंक मच्चाउने तत्वलाई तत्काल अनुसन्धान गरी कारबाहीको दायरामा ल्याएर विद्यालय तहका विद्यार्थी र अभिभावकलाई आश्वस्त पार्न सरकार समक्ष जोडदार माग गर्दछौँ । मंगलबार बिहान अखिल नेपाल राष्ट्रिय स्वतन्त्र विद्यार्थी केन्द्र र योङ फोर्स नेपालको नाममा पर्चा छरेर राजधानीका विभिन्न नौ विद्यालयमा बम राखिएको थियो । प्रहरीले बम राखेको आशंकामा तीन जनालाई पक्राउ गरेर अनुसन्धान अघि बढाएको छ ।"
"अस्पतालबाटै लिइयो गङ्गामायाको बकपत्र, पारिवारिक इबीले छोराको हत्या","चितवन: काठमाडौँको वीर अस्पतालमा उपचाररत गोरखा फुजेलकी गङ्गामाया अधिकारीले आफ्ना छोरा कृष्णप्रसाद अधिकारीको हत्या परिवारिक इबीले गरेको बताएकी छिन्। अस्पतालमा चितवन जिल्ला अदालतका स्रेस्तेदार गेहेन्द्रराज पन्तले गङ्गामायासँग बकपत्र गरी मंगलबार अदालतमा पेस गर्नुभएको बकपत्र सहितको मिसिलमा सो कुरा उल्लेख छ। बकपत्रमा गङ्गामायाले रुद्र आचार्यबाहेकका अन्य प्रतिवादीहरु गाउँछिमेकका मानिस भएको उल्लेख गरेकी छिन्। उनीले भनेकी छिन्,'देखेचिनेकै व्यक्ति हुन्, त्यति ठूलो इबी त कसैसँग पनि होइन, मेरी माइली देवरानी प्रतिवादीमध्येकी सीता अधिकारीको अंश लगाउन जाँदा निज अधिकारीका मामा प्रतिवादी छविलाल पौडेल, कालीप्रसाद र जमुना पौडेलसहितले 'तँ आफ्नो अंश लिई बसेको मान्छे किन अंशबन्डा लगाएको ठाउँमा आउनुपर्यो' भनी वादविवाद गरी धम्की दिएका थिए। त्यहीबाट हाम्रो परिवार मास्ने इबी गरेका रहेछन् । निजहरुकै समूहका अन्य प्रतिवादीले हामीसँग रिसइबी राखेका हुन्।' गङ्गामायाले आफ्ना छोरा कृष्णप्रसादलाई मार्नका लागि नेपाली सेनाको लेसनायक भएको निहुँ पारिएको पनि बकपत्रमा उल्लेख छ। उनले भनेकी छिन्,'तेरा छोरा आर्मीमा जागिर खाई लेसनायक भएको भनी हामीले मारेका हौँ भनेर असारको १५ गते प्रतिवादीमध्येका छविलाल पौडेलले मेरै घरमा गई भनेका हुन् , हामीले मारिदियौँ, तँ मुसाले के गर्न सक्छस् भनी धक्कीसमेत दिएर गएका हुन्।' गङ्गामायाले खासगरी मार्ने योजना बनाउने छविलाल पौडेल र जानुका पौडेल भएको भन्दै निजहरुसँगै विष्णु तिवारी, मेघनाथ पौडेल, कालीप्रसाद अधिकारी, रामप्रसाद अधिकारी, बाबुराम अधिकारी, हिमलाल, रुद्र शुभद्रा तिवारी, सीता अधिकारीसमेत पनि उक्त योजनामा संलग्न रहेको बताएकी छिन्। 'मार्नेचाहिँ चितवनमै बस्ने भीमसेन पौडेल र परशुराम पौडेल हुन्। प्रतिवादी छविलाल र परशुराम पौडेल स्वयम्ले हामीले मारेका हौँ भनी अझ ठूला कुरा गरे राम्रो हुँदैन भनेका थिए। निजहरुले नै भनेको आधारमा मैले उल्लिखित प्रतिवादीहरुको संलग्नतामा मेरो छोरा मारेका हुन् भनेको हुँ,' बकपत्रमा उल्लेख छ। प्रतिवादीतर्फका अधिवक्ता गोपीलाल देवकोटाले लिएको बकपत्रको प्रतिलिपिमा गङ्गामायाले भनेकी छन्,' कालीप्रसादका छोरा रामप्रसाद अधिकारीले जेठ २५ गते बिहान १० बजेतिरको समयमा गई तिमीहरुको छोरा कृष्णप्रसाद गाडी दुर्घटनामा परेको छ, भए ८१० हजार लिएर जानु पर्यो। अहिले अस्पतालमा उपचार भइरहेको छ भनेका थिए। 'मेरा श्रीमान् भरतपुर अस्पताल पुगिसकेपछि ल भाइको त मृत्यु भइसकेछ भनी तिनै रामप्रसादसमेतले केके कागज बनाई मेरो श्रीमान्को हात समाई सही गर्न लगाई लास बुझेर पोल्नसमेत उक्साएको मेरा श्रीमान् नन्दप्रसाद घर गइसकेपछि यसरी मारेछन् भनी सुनाएपछि थाहा पाएको हुँ,'वकपत्रमा उल्लेख छ। गङ्गामायाले पूर्व तयारीका साथ आफ्नो छोराको हत्या भएको बताएकी छिन्। बकपत्रमा गङ्गामायाले भनेकी छिन्,'प्रतिवादी भीमसेन र पर्शुरामबाहेक चितवनमा मेरो छोरा चिन्ने अरु कोही थिएनन्। मेरो छोरा कृष्णप्रसाद घरबाट निस्किएर चितवन गएकै दिन प्रतिवादी छविलाल मेरो घरमा गई छोराहरु कहाँ गए भनेर सोधेका थिए। मैले सिधै कान्छो चितवन गयो, ठूलो ट्युसन पढाउन गयो भने, वास्तवमा उनीहरु कुरा बुझ्न गएका रहेछन्।' बकपत्रमा भनिएको छ छविलालका छोरा प्रतिवादी पर्शुराम पौडेल र निजकै भतिजा भीमसेनलाई कृष्णप्रसाद चितवन आएको कुरा निजै छविलालले भनेका हुन्। आफूहरुको पनि घरायसी रिसइबी भएको हुँदा मेरो छोरा मार्नमा उनीहरुको संलग्नता थियो।' ५६ वर्षीया गङ्गामायाले जाहेरवाला जेठा छोरा नुरप्रसाद अधिकारी चार वर्षदेखि सम्पर्कमा नभएको र श्रीमान्को यसै अस्पतालमा स्वर्गवास भएको पनि उल्लेख गरेकी छिन्। बकपत्रका क्रममा उहाँले छोराको मार्ने मराउने कार्यमा संलग्न छविलाल पौडेल, भीमसेन, पर्शुराम, रामप्रसाद, जानुका समेतका व्यक्तिहरु मुख्य हुन्। कसुरबमोजिम अपराधीहरुलाई कारबाही होस् भन्ने उनको माग छ। गङ्गामायाले पोलिग्राफ टेस्ट गर्न नमान्ने अपराधीहरुलाई कारबाही हुनुपर्नेमा पनि जोड दिएकी छिन्।सो मुद्दामा यही असोज ९ गते सुनुवाइ हुँदैछ। सो अदालतको ३७ वर्षको इतिहासमा पहिलोपटक अस्पतालका चिकित्सक डा मनेनप्रसाद गोर्खाली र अस्पतालका कानुनी सल्लाहकार पूर्णिमा गुरागाईंको रोहवरमा यही असोज २ गते स्रेस्तेदार पन्तले बकपत्र लिएका थिए। विसं २०६१ जेठ २४ गते कृष्णप्रसादका बुबा नन्दप्रसाद अधिकारीले आफ्नो छोराको हत्या भएको भन्दै जिल्ला प्रहरी कार्यालय, चितवनमा जाहेरी दिएका थिए। त्यसको एक वर्ष छ महिनापछि कृष्णप्रसादका दाजु नुरप्रसादले १३ जनाविरुद्ध किटानी जाहेरी दिएका थिए। चितवन जिल्ला अदालतले २०७१ वैशाख ४ गते किटानी जाहेरी भएकामध्ये आठजनालाई धरौटीमा र तीनजनालाई साधारण तारिखमा छाडेको थियो। दुईजना अदालतको सम्पर्कमा आएका थिएनन्। जसमध्ये रुद्र आचार्य विदेश रहेको बताइँदै आएको छ भने सर्वाेच्च अदालतले पक्राउ गर्न आदेश दिएपछि छविलाल पौडेल फरार छन्। अदालतले सीता अधिकारी, जानुका पौडेल लामिछाने र सुभद्रा तिवारीलाई साधारण तारिखमा छाडेको छ भने भीमसेन भनिने भीष्म पौडेल, हिमलाल अधिकारी, ठूलो रामप्रसाद अधिकारी र पर्शुराम पौडेल अजीवलाई प्रतिव्यक्ति रु २७ हजार धरौटी लिइ तारिखमा छोडेको छ। त्यसैगरी मेघनाथ पौडेल, कालीप्रसाद पौडेल, छविलाल पौडेल र रामप्रसाद अधिकारीलाई जनही २० हजार रुपैयाँ धरौटी लिइ तारिखमा छाडेको छ।"
बम राखिएपछि स्कुलहरु आतंकित,"काठमाडौं: शैक्षिक व्यवस्था सुधारका नाममा योङ कम्युनिष्ट फोर्स नेपाल तथा अखिल नेपाल राष्ट्रिय स्वतन्त्र विद्यार्थी केन्द्रले मंगलबार विहान राजधानीका झण्डै एक दर्जन विद्यालयमा बम आतंक मच्चाएका छन् । तात्कालीन नेकपा माओवादीले जनयुद्धताका चन्दा असुलीका लागि अपनाएको गुरिल्ला शैलीमा यी संगठनले दुई स्कुलमा बम बिष्फोट गराएपनि अन्य नौ स्थानमा राखिएका बिष्फोटकजन्य वस्तुलाई सेनाले निष्क्रिय पारेको छ । राजधानीका दुई विद्यालयमा बम बिष्फोट गराईएपनि अन्य सात विद्यालयमा बम भनिएर राखिएका बस्तुलाई सेनाले डिष्पोज गरेको हो । जोरपाटीस्थित आकाशद्विप इंलिस स्कुल र मनकामना उच्च माविमा सानो ग्यास सिलिण्डरलाई ईम्प्रोभाईज गरि पड्काइएको छ । यी सँगै फोर्स र केन्द्रले जोरपाटीकै माउन्ट युराल रिडर्स एकेडेमीमा सुतली बम, बौद्ध नारायणटारस्थित इष्टपोल एकेडेमीमा सुतली बम, एम्बेष्डर एकेडेमीमा सुतली बम, बौद्ध महांकलस्थित बाल संचार एकेडेमीमा सुतली बम, महाराजगंजस्थित कान्तिपुर इंलिस बोडिङ स्कुलमा सुतली बम, डल्लु स्थित कंचनजंघा स्कुलमा प्रेशरकुकर बम र बौद्धमा राई स्कुलमा शंकास्पद वस्तु राखेका थिए । सुतली र प्रेसर कुकरमा इम्प्रोभाईज गरेर बम बनाएको फेला परेपछि सेनाको डिष्पोजल टोलीले सबै डिष्पोज गरेको थियो । बम बिष्फोटपछि आकाशदीपको गेट र मनकामनाको पर्खालमा सामान्य क्षति हुन पुगेको छ । त्यसैगरि यही समूहले पाटनस्थित रेडियन्ट स्कुलमा समेत प्रेसर कुकरलाई इम्प्रोभाईज गरि बम बनाएर राखेका थिए । यसलाई पनि सेनाले डिष्पोज गरेको छ । प्रहरीले बम राखेको आशंकामा शंकर लाखे, चन्द्र बहादुर तामाङ र होम बहादुर खत्रीलाई पक्राउ गरेको छ । तिनै जनामाथि अनुसन्धान भइरहेको प्रहरीको भनाइ छ ।"
प्रधानमन्त्रीको भारत भ्रमणबारे माओवादी नेताको मिश्रित प्रतिक्रिया,"काठमाडौँः नेकपा (माओवादी केन्द्र)को केन्द्रीय कार्यालयको बैठकमा प्रधानमन्त्री पुष्पकमल दाहालकोे भारत भ्रमण उपलब्धिमूलक भएको निष्कर्ष निकालेको छ । केही नेताले दुई देशो संयुक्त वक्तव्यका केही बुँदा विवादास्पद भएको भन्दै आलोचना गरेपनि भ्रमण उपलब्धिमूलक भएको निष्कर्ष निकालेको प्रवक्ता पम्फा भुसालले जानकारी दिइन । प्रधानमन्त्री तथा पार्टी अध्यक्ष पुष्पकमल दाहालको निजी निवास लाजिम्पाटमा मंगलबार बसेको बैठकमा गत भदौ ३० देखि असोज २ गतेसम्मको प्रधानमन्त्री दाहालको भारत भ्रमणबारे कार्यालयका सदस्यले आआफ्नो धारणा राखेका थिए । प्रवक्ता भुसालले भनिन्, हिजो प्रधानमन्त्रीले आफ्नो भ्रमणबारे बैठकलाई जानकारी गराउनुभएको थियो, त्यसमाथि आज सदस्यहरुले आफ्नो धारणा राख्नुभयो । भ्रमणले दुई देशबीच र दुई देशका जनताबीचको सम्बन्धलाई मजबुत बनाउन, भूकम्पपछिको पुनःनिर्माणमा भारतको थप सहयोग प्राप्त हुनु र नेपालको संविधानबारे भारतले सकारात्मक धारणा सार्वजनिक गर्नुलाई भ्रमणको मुख्य उपलब्धिका रुपमा बैठकले निष्कर्ष निकालेको छ । बैठकमा केही सदस्यहरुले भारत भ्रमणका क्रममा आएको दुई देशको संयुक्त वक्तव्यका केही विवादास्पद बुँदाबारे थप प्रष्ट पार्न आवश्यक रहेको धारणा राखेका छन् । अख्तियार दुरुपयोग अनुसन्धान आयोगले लडाकु शिविरमा भएको अनियमितताको सम्बन्धमा थालेको अनुसन्धानबारे बैठकमा कुनै छलफल नभएको प्रवक्ता भुसालले जिकिर गरिन् । केन्द्रीय कार्यालयको अर्को बैठक बुधबार बस्नेछ । रासस"
संविधान संशोधन नभए सशक्त आन्दोलन,"सोलुः संघीय समाजवादी फोरम नेपालका अध्यक्ष उपेन्द्र यादवले वर्तमान सरकारले संविधान संशोधनको प्रक्रिया अघि नबढाए फेरि आन्दोलन चर्काउने चेतावनी दिएका छन्। उनले संविधानलाई प्वालै प्वाल भएको च्यादरको संज्ञा समेत दिए। मंगलबार सोलुखुम्बुमा पत्रकारहरुसँग कुराकानी गर्दै अध्यक्ष यादवले भने,संविधानमा परेका प्वाल टाल्न ठूला दल सहमत नभए आन्दोलन चर्काउँछौ। उनले सरकारले संविधान संशोधनको प्रक्रिया सुरु नगर्नुले मधेसी मोर्चासँग गरेको तीन बुँदे सम्झौता कार्यान्वयनमा शंका पैदा भएको बताए। संशोधनको काम ढिला भएपनि आशा बाँकी नै रहेको उनको भनाइ छ। उनले प्रधानमन्त्री पुष्पकमल दाहाल प्रचण्डले संघीय गठबन्धनका माग संविधान संशोधनको माध्यमवाट पुरा गर्ने प्रतिवद्धता जनाएकाले सरकार बाहिरै बसेरपनि समर्थन जनाएको स्पष्ट पारे। उनले संविधान संशोधनका लागि एमाले सहमत नभए उसकै कारण मुलुक द्वन्द्वमा धकेलिने आरोप लगाए।"
स्कुलमा बम राखिएकोप्रति अनेरास्ववियुको विरोध,"काठमाडौँः राजानीका विभिन्न विद्यालयमा बम राखिएकोप्रति एमाले निकट विद्यार्थी संगठन अनेरास्ववियुले विरोध जनाएको छ । अखिलले बम राखिएकोप्रति विरोध जनाउर्दै बम राखिएको घटनाको निन्दा र भत्सना गरेको छ । अनेरास्ववियुका केन्द्रीय सचिव आरसी लामिछानेले अन्नपूर्णसँग भने, विद्यालयमा बम राखिएको घटनाप्रति घोर निन्दा र भत्सना गर्दै यस्ता कार्यमा संलग्नलाई कारबाही गर्न माग गर्दछौँ । मंगलबार बिहान राजधानीका विभिन्न नौ विद्यालयमा बम राखिएको फेला परेको छ भने दुईवटा विद्यालयमा राखिएका बम विष्फोट भएका छन्। बौद्धमा रहेको आकाशदीप बोर्डिङ स्कुल र मनकामना उमाविमा राखिएका सिलिन्डर बम विष्फोट भएको हो । महानगरीय प्रहरी परिसर टेकुका प्रवक्ता उपरीक्षक प्रद्युम्न कार्कीका अनुसार सानो आकारको सिलिन्डरलाई बमका रुपमा प्रयोग गरिएकोले विष्फोटबाट कुनै मानवीय क्षति भने भएको छैन। उनका अनुसार आकाशदीप स्कुल, मनकामना स्कुल, इस्टपोल एकेडेमी, एम्बेस्ड एकेडेमी, राई स्कुल, डल्लुको कञ्चनजंगा स्कुल, चप्पल कारखानामा रहेको कान्तिपुर स्कुल र बालसंसार स्कुलमा शङ्कास्पद वस्तु भेटिएको छ। बम र शङ्कास्पद वस्तु राखिएका स्थानमा योङ कम्युनिस्ट फोर्स र अखिल नेपाल राष्ट्रिय स्वतन्त्र विद्यार्थी केन्द्र लेखिएको पर्चा भेटिएको छ।े प्रवक्ता कार्कीका अनुसार ती दुई संस्थाले सरकारी र निजी विद्यालयको पाठ्यक्रम एउटै हुनुपर्ने, निम्न आए भएका विद्यार्थीलाई निःशुल्क पढाउनुपर्ने, निजी र सरकारी विद्यालयको मापदण्ड एउटै हुनुपर्ने लगायतका ९ बुँदे मागसहितको प्रचा छोडेका छन्। चन्दा मागेको र विद्यालयले चन्दा नदिएकाले विष्फोट गराएको हुन सक्ने प्रहरीको आशंका छ । प्रहरीले बम राखेको आशंकामा दुई जनालाई पक्राउ गरेको छ ।"
मधेसी दलहरुको माग पुरा गराउन कांग्रेस माओवादीबाट यस्तो माइन्यूट,"वीरगन्ज : मधेसी दलको दबाबमा सत्तारुढ दलले नै सीमांकन लगायत मधेस आन्दोलनका माग पुरा नभए सम्म पर्सामा स्थानीय तहको पुर्नसंरचना नगर्ने निर्णय गरेका छन्। पर्साका स्थानीय विकास अधिकारी विश्व प्रकाश अर्यालको अध्यक्षता एंव पर्साका प्रमुख जिल्ला अधिकारी केशवराज घिमिरेको उपस्थितीमा बसेको राजनीतिक दलहरुको बैठकले सीमांकन लगायत मधेस आन्दोलनका माग पुरा नभए सम्म पर्सामा स्थानीय तहको पुर्नसंरचना नगर्ने निर्णय गरेको हो। बैठकको निर्णय पुस्तिकामा सत्तारुढ दल नेपाली काँग्रेसका नेता दिनेश चौधरी र नेकपा माओवादी केन्द्रका केन्द्रिय सदस्य प्रभु प्रसाद यादवले पनि हस्ताक्षर गरेका छन्। स्थानीय तह पूर्नसंरचना प्राविधिक सहयोग समितिले मङगलवार पर्सामा स्थानीय तहको पुर्नसंरचना बारे छलफल गर्न आयोजना गरेको परामर्श बैठकमा मधेसी दलले दबाब दिएपछि सत्तारुढ दलका नेताहरुले सीमांकन लगायत मधेस आन्दोलनका माग पुरा नभए सम्म पर्सामा स्थानीय तहको पुर्नसंरचना नगर्ने निर्णय गरेका हुन् । जिल्ला विकास समितिको सभाकक्षमा बैठक सुरु हुने वित्तिकै मधेसी दलका नेता तथा कार्यकर्ताले मधेसको माग पुरा नभएसम्म पुर्नसंरचनाको काम अघि बढ्न नदिने भन्दै विरोध जनाएका थिए । परामर्श बैठक शुरु हुने वित्तिकै संघीय समाजवादी फोरम नेपाल पर्साका अध्यक्ष प्रदिप यादव, सदभावना पार्टी पर्साका अध्यक्ष इमदाद गद्धी लगायतका मधेसवादी दलका नेताहरुले स्थानीय तह पूर्नसंरचना मधेसको भावना विपरितको काम भएको बताएका थिए। संविधान संसोधन मार्फत सिमांकनको माग पुरा नभएसम्म स्थानीय तहको पुर्नसंरचना गर्न नदिने अडान राखेर परामर्श बैठक स्थगित गराइएको फोरम नेपाल पर्साका अध्यक्ष प्रदीप यादवले बताए । आफूहरुले संविधान संसोधन मार्फत सिमांकनको मुद्धा सम्बोधन नभएसम्म पुर्नसंरचनाको काम अघि नबढाउने निर्णय समेत गराएको उनले बताए । स्थानीय तह पूर्नसंरचना प्राविधिक सहयोग समितिका संयोजक समेत रहेका स्थानीय विकास अधिकारी अर्यालले पनि दलिय सहमति नभएपछि पुर्नसंरचनाको काम हाललाई स्थगित गरिएको बताए । मंगलबार बसेको बैठकको निर्णय पुस्तिका (माइन्युटिङ) मा गाँउ पालिका , नगरपालिका तथा विशेष संरक्षित वा स्वायत्त क्षेत्रको संख्या तथा सीमाना निर्धारणका सम्बन्धमा जिल्ला स्थित राजनीतिक दलका प्रमुख एंव प्रतिनिधीहरुको उपस्थितीमा बसेको बैठकमा संविधान संशोधन र प्रदेशको सीमांकनको विषयमा केन्द्रिय स्तरमा टुङगो लागेसम्म हाललाइ स्थानीय तह पुर्नसंरचना प्राविधीक सहयोग समितिको सम्पूर्ण काम कारवाही स्थगीत गर्न प्राविधिक सहयोग समिति मार्फत आयोग समक्ष लेखी पठाउने निर्णय गरियो भनेर उल्लेख छ ।"
राष्ट्रसङ्घीय उच्च बैठकमा परराष्ट्रमन्त्री महत सहभागी,"काठमाडौं: संयुक्त राष्ट्रसङ्घको ७१औँ महासभामा भाग लिने सिलसिलामा अमेरिकाको न्युयोर्कमा रहनुभएका परराष्ट्रमन्त्री डा प्रकाशशरण महतले राष्ट्रसङ्घको प्रधान कार्यालयमा आयोजित शरणार्थी तथा आप्रवासीसम्बन्धी उच्चस्तरीय बैठकमा भाग लिएका छन्। साथै उनले दिगो विकास प्राप्तिसम्बन्धी सन् २०३० का दिगो विकासका लक्ष्य हासिल गर्न राष्ट्रका आआफ्ना नीति प्राथमिकतामा जोड दिनुपर्ने बताए।बहुआयामिक समस्याका रुपमा रहेको शरणार्थी समस्यालाई प्रभावकारी रुपमा त्यसको समग्रतामा पुगेर समाधान गर्नुपर्नेमा मन्त्री महतले जोड दिएको संयुक्त राष्ट्रसङ्घका लागि न्युयोर्कस्थित स्थायी नेपाली नियोगले जनाएको छ। सबै आप्रवासी शरणार्थी होइनन् भन्दै उनले स्पष्ट पहिचान गरेर मात्र सम्बन्धित व्यक्तिलाई आप्रवासी वा शरणार्थी भनेर छुट्याउनुपर्ने बताए। मंगलबारनै मन्त्री डा महत जलवायु परिवर्तनसम्बन्धी उच्चस्तरीय बैठकमा पनि सहभागी भएका छन्। अल्पविकसित, भूपरिवेष्टित विकासोन्मुख तथा टापू राष्ट्रहरुले संयुक्तरुपमा आयोजना गरेको उक्त बैठकमा उनले मौसम परिवर्तनका कारण उत्पन्न चुनौतीको सामना गर्न आन्तरिक स्रोत र साधनले नभ्याउने भएकाले त्यसमा अन्तर्राष्ट्रिय सहयोग र साझेदारीको आवश्यकता रहेको बताए। यसैबीच, मन्त्री महत र कोलम्बियाका विदेशमन्त्री मारिया एन्जेला होल्गुइन स्विलारबीच भेटवार्ता भएको छ।त्यस अवसरमा उहाँहरुबीच कोलम्बिया र नेपालको शान्ति प्रक्रियाबारे छलफल भएको उक्त नियोगले जनाएको छ। कोलम्बियाली विदेशमन्त्रीले नेपालको शान्ति प्रक्रियाको सफलताबारे चासोपूर्वक जिज्ञासा राखेका थिए। कोलम्बियाको कफी उत्पादन तथा प्रशोधन को अनुभव नेपालका निम्ति उपयोगी हुने भएकाले त्यस दिशामा आवश्यक कार्य गर्न मन्त्री महतसमक्ष गरेको प्रस्तावको नेपालले सकारात्मक जवाफ दिएको थियो। सोमबार न्युयोर्क पुग्नुभएका मन्त्री महतलाई जेएफके अन्तर्राष्ट्रिय विमानस्थलमा संयुक्त राष्ट्रसङ्घका लागि स्थायी नेपाली प्रतिनिधि दुर्गाप्रसाद भट्टराईलगायतले स्वागत गरेका थिए।"
भारतसँग संविधानबारे छलफल गरेकोप्रति एमालेको आपत्ति,"काठमाडौँः एमाले मंगलबार बसेको स्थायी कमिटीको बैठकले प्रधानमन्त्री पुष्पकमल दाहालको भारत भ्रमणका क्रममा संविधानसँग सम्बन्धित विषयलाई भारतसँग द्विपक्षीय छलफल र संयुक्त वक्तव्यको विषय बनाएकोमा गम्भीर असहमति प्रकट गरेको छ । नेपालको आन्तरिक मामलामा अनावश्यक बाह्य चासो निम्त्याइएको र सबै अन्तर्राष्ट्रिय सङ्घसंस्था एवम् मञ्चमा भारतसँग निकट समन्वय गर्ने एवम् प्रमुख अन्तर्राष्ट्रिय मामलामा भारतसँग समान धारणा राख्ने भन्ने प्रावधान वक्तव्यमा उल्लेख गरेर नेपालको स्वतन्त्र विदेश नीतिलाई परास्रित गराइएको भन्दै एमालेले असहमति प्रकट गरेको हो । नेपालले छिमेकीलगायत सबै मित्रराष्ट्रसँग विगतदेखि नै संयुक्त राष्ट्रसङ्घको बडापत्र, पञ्चशीलका सिद्धान्त र असंलग्न परराष्ट्र नीतिका आधारमा सम्बन्ध विकसित गर्दै आएको छ, वर्तमान सरकारले कूटनीतिमा अन्यथा अर्थ लाग्ने गरी विशेष दूत खटाउने, प्रधानमन्त्रीको भारत भ्रमणका अवसरमा कतिपय मर्यादाअसङ्गत भेटघाट तथा अभिव्यक्ति दिनेजस्ता बिषय र भ्रमणको सन्दर्भमा जारी संयुक्त वक्तव्यका कतिपय प्रावधानले नेपालको उपरोक्त नीति र परम्परामाथि आँच पुयाएको छ । बैठकपछि सचिव तथा प्रचार विभाग प्रमुख योगेश भट्टराईले जारी गरेको विज्ञप्तिमा उल्लेख छ । द्विपक्षीय पक्षीय सहयोगमा सञ्चालित परियोजनाको अनुगमनका लागि नेपाल सरकार र भारतीय दूतावासका उच्च अधिकारी सम्मिलित संयुक्त संयन्त्र बनाउने कुरा पनि मर्यादा सुहाउँदो नभएको ठहर गर्दै इन्धन आपूर्तिका लागि भारतसँग पाइप लाइनसम्बन्धी सम्झौताका कुनै पनि प्रावधानले नेपालको स्वतन्त्र व्यापारको अधिकार र व्यापार विविधीकरणलाई नियन्त्रित गर्दै एकपक्षीय निर्भरतामा सीमित नगरियोस् भन्ने बिषयमा एमालेले सरकारको ध्यानाकर्षण गराएको छ । मंगलबारको स्थायी कमिटीको ४४औँ बैठकमा अध्यक्ष केपी शर्मा ओलीले भोलीदेखि सुरु हुने केन्द्रीय कमिटीको बैठकमा प्रस्तुत गर्ने राजनीतिक प्रतिवेदन पेस गरेका छन् । पार्टी केन्द्रीय कमिटीको सातौँ बैठक भोलि ११ बजे केन्द्रीय कार्यालय, धुम्बाराहीमा बस्नेछ । बैठकले आज काठमाडौँका दुईवटा विद्यालयमा भएको बम विस्फोट र अन्य विभिन्न स्थानमा विस्फोट गराउने हिसाबले विस्फोटक पदार्थ राखिएको घटनालाई घोर निन्दा र भत्र्सना गरेको छ । मुलुक संविधान कार्यान्वयनको महत्वपूर्ण चरणमा रहेको बेला विद्यालय जस्तो संवेदनशील र शान्तिक्षेत्र घोषणा गरिएका स्थानमा बम विस्फोट र विस्फोटक पदार्थ राख्नेजस्तो सुनियोजित षड्यन्त्र हुनु जनतालाई आतङ्कित तुल्याउने, संविधान कार्यान्वयनमा व्यवधान सिर्जना गरी मुलुकलाई सङ्कटमा पुर्याउने कुत्सित प्रपञ्च भएको भन्दै पार्टीले त्यसता आततायी क्रियाकलापमा संलग्न हुनेलाई अविलम्ब कानुनको दायरामा ल्याउन र सुरक्षा व्यवस्थाको विश्वसनीय प्रबन्ध गर्न सरकारसँग माग गरेको छ । रासस"
