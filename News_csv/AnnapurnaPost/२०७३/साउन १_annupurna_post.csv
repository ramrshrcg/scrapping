शीर्षक,विवरण
'माओवादी निर्णयको छाया सभामुखमा नदेखियोस्',"काठमाडौं: आर्थिक वर्षको अन्तिम दिन बजेट आश्रित विधेयकहरू पारित गर्ने पूर्वनिर्धारित कार्यतालिका स्थगन गरेर सभामुख ओनसरी घर्तीमगरले सरकारविरुद्धको अविश्वास प्रस्तावमाथि साउन ६ गते छलफलको मिति तोक्दै संसद् बैठक स्थगित गरेकी छन् । आफ्नो दल एमाओवादी केन्द्रको निर्णयको प्रभावमा परेर सभामुखले संसद् स्थगन गरेको आरोप लगाउँदै सत्तासीन एमालेले संसद्मा द्वन्द्व निम्त्याइएको र त्यसको सामना गर्ने चेतावनी दिएको छ । बजेट आश्रित आर्थिक विधेयक, राष्ट्र ऋण उठाउने र ऋण तथा जमानत विधेयक बुधबार पारित गरी साउन १ देखि बजेट पूर्ण रूपमा कार्यान्वयन गर्न दिने कार्यसूची सभामुख घर्तीले बनाएकी थिइन् । तर उक्त दिन सत्ताको समर्थन फिर्ता लिएको माओवादी, कांग्रेससहितका दलले सरकारविरुद्ध अविश्वास प्रस्ताव दर्ता गरेपछि सभामुखले संसद् बैठक सञ्चालन नगरी शुक्रबारलाई तोकेकी थिइन् । माओवादी केन्द्रले अविश्वासको प्रस्ताव दर्ता भइसकेकाले त्यसबाहेकका अन्य बिजनेस अघि नबढाउन सभामुख घर्तीलाई दबाब दिएको थियो । विपक्षी कांग्रेसका नेताहरूमध्ये केहीले आश्रित विधेयक पारित गर्नुपर्ने र केहीले अविश्वासको छिनोफानो नभई अन्य विषय प्रवेश नगराउन सभामुखलाई राय दिएको स्रोतले बतायो । सभामुख घर्तीले शुक्रबार संसद्बाट बजेट आश्रित तीनवटा विधेयक पारित गर्ने कार्यतालिका बनाएकी थिइन् । सरकारका तर्फबाट अर्थमन्त्री विष्णु पौडेलले सभामुख घर्तीलाई टेलिफोन गरी बजेट आश्रित विधेयक पारित नभए मुलुक आर्थिक रूपमा समस्यामा पर्ने भन्दै बैठक सञ्चालन गरिदिन आग्रह गरेका थिए । सभामुखको भूमिका निष्पक्ष होस् । बैठक सञ्चालन गरी बजेटसम्बन्धी विधेयक अघि बढाइदिनुहोस् । त्यसपछि जे होला संसद्मा होला', भन्ने आग्रह अर्थमन्त्रीले गरेको एमाले सभासद् रेवतीरमण भण्डारीले जानकारी दिए । अर्थमन्त्री पौडेलले सभामुखको निर्णयमा एमाओवादी केन्द्रको निर्णयको छाया पर्न नदिनुहोस्' भन्ने आग्रह सभामुखसँग गरेको सभासद् भण्डारीले जानकारी दिए । दिउँसो १ बजे बोलाइएको बैठकै नबसाली सभामुख घर्तीले दुई घन्टापछि सूचनाद्वारा साउन ६ गतेसम्म स्थगित गरिन् । उक्त दिनको कार्यसूची अविश्वास प्रस्ताव हुने पनि अर्को सूचना प्रकाशित गरिन् । सभामुख घर्तीले संसदीय अभ्यासअनुसार आफ्नो विवेकले देखेको निर्णय गरेको बताएकी छन् । सरकारविरुद्ध अविश्वास प्रस्ताव आएपछि अन्य बिजनेसमा प्रवेश नगरी त्यसमै बैठक केन्द्रित हुने विगतको अभ्यास रहेछ,' सभामुख घर्तीले भनिन्, सोही आधारमा मैले विवेकले यस्तो निर्णय लिएकी हुँ ।' सभामुखको निष्पक्षतामाथि सत्तासीन एमालेले प्रश्न उठायो नि भन्ने जिज्ञासामा सभामुख घर्तीले भनिन्, दलहरूमा आशंका पैदा भएका होलान्, व्यवहारबाट मन जित्नेछु ।' एमाले प्रमुख सचेतक भानुभक्त ढकालले संसद्मा कन्फ्रन्टेसनको षड्यन्त्र भएको आरोप लगाए । संसद्मा कन्फ्रन्टेसन होस् भन्ने कसैको रहर हो भने त्यसको सामना गर्न हामी तयार छौं', ढकालले भने । आर्थिक वर्ष नलाग्दै बजेट पारित गर्ने भन्ने पूर्वनिर्धारित एजेन्डालाई सभामुखले संसद्मा प्रवेश नगराएको भन्दै ढकालले असन्तुष्टि जनाए । सरकारविरुद्ध अविश्वासको सूचना न आएको हो । त्यस्तो सूचना परिपक्व नभई त्यसलाई मात्र अघि बढाउँछु भनेर संसद् स्थगित गर्ने निर्णय कदापि मान्य हुन सक्दैन', ढकालले भने, सभामुखले अस्ति (बुधबार) पनि संसद् नबसालेर आलटाल गर्नुभयो । आज पनि त्यस्तै गर्नुभयो । समय र निर्णय प्रक्रियाले सभामुख कोकोबाट प्रभावित हुनुहुन्छ भन्ने स्पष्ट भयो ।' एमाओवादी नेता कृष्णबहादुर महराले अविश्वास प्रस्ताव पेस भइसकेकाले त्यसबाहेक अन्य विषय संसद्मा प्रवेश नपाउने तर्क गरे । अविश्वास आइसकेपछि यसको छिनोफानो नभई अन्य विषयमा छलफल गर्न मिल्दैन', महराले भने । बजेट आश्रित विधेयक पारित नभएको अवस्थामा २०१२ सालको सामरिक ऐनअनुसार सरकारले कर उठाउनेलगायतका काम गर्न पाउने दाबी उनले गरे । सद्भावना सहअध्यक्ष लक्ष्मणलाल कर्णले दलहरूबीच सर्वसम्मत भएको अवस्थामा मात्र अविश्वास प्रस्ताव आए पनि बीचमा अन्य कार्यसूची अघि बढाउन सकिने तर्क गरे । कांग्रेस नेता रामचन्द्र पौडेलले बजेटसम्बन्धी विधेयक पारित गर्दै गरे हुन्छ' भन्ने अभिव्यक्ति राखे ।"
ओलीको सरकार जोगाउन बालबालिकालाई सडकमा (फोटोभिडियो),काठमाडौँ: प्रधानमन्त्री केपी शर्मा ओली नेतृत्वको सरकारको समर्थनमा निकालेको जुलुसमा बालबालिकाको प्रयोग गरिएको छ। शनिबार रत्नपार्कस्थित शान्ति वाटीकामा ओली सरकारको पक्षमा गरिएको प्रदर्शनमा सानासाना बालबालिका प्रयोग भएका हुन्। प्रदर्शनमा प्लेकार्डसहित उपस्थित ती बालबालिकाले 'ओली सरकार जिन्दावाद' र 'ओली विरोधी मुर्दावाद' भन्दै नाराबाजी गरेका थिए। बालबालिकाले नाराबाजी गरेको दृश्य फोटो पत्रकारले खिच्न थालेपछि भने प्रदर्शनमा सहभागी गराएकाहरुले बालबालिकालाई प्रदर्शन स्थलबाट भगाए। हेर्नुस् फोटो पत्रकार दिनेशविक्रम शाहले आफ्नो क्यामरामा कैद गरेका तस्बिरहरु:
सरकार बनाउन प्रचण्ड र देउवालाई कानुनविज्ञले यस्तो सल्लाह दिए,"काठमाडौँ : कानुनविद्हरुले संविधानको भाग ३३ को सङ्क्रमणकालीन व्यवस्थाअन्तर्गत धारा २९८ लाई टेकेर नयाँ सरकार गठन गर्न सकिने सुझाव दिएका छन्। प्रमुख प्रतिपक्ष नेपाली कांग्रेसका सभापति शेरबहादुर देउवा र नेकपा (माओवादी केन्द्र) का अध्यक्ष पुष्पकमल दाहाल प्रचण्डले शनिबार सिंहदरबारमा आयोजना गरेको परामर्श बैठकमा कानुनविद्हरुले यस्तो सल्लाह दिएका हुन्। संविधानको भाग ३३ को सङ्क्रमणकालीन व्यवस्थाअन्तर्गत धारा २९८ मा मन्त्रिपरिषद्को गठनसम्बन्धी व्यवस्था रहेको छ । कानुनविद्हरुले नयाँ सरकार गठनसम्बन्धी संविधानमा अन्योल नरहेको शीर्ष नेतालाई स्पष्ट पारेका छन्। काँग्रेस संसदीय दलको कार्यालयमा करिब तीन घन्टा काँग्रेस र केन्द्रका शीर्ष नेताहरुले करिब १८ जना विज्ञको नयाँ सरकार गठनका व्यवस्था र जटिलता रहे नरहेका बारेमा धारणा सुनेका थिए। काँग्रेसका सभापति एवम् प्रमुख प्रतिपक्षी दलका नेता शेरबहादुर देउवा, नेता विमलेन्द्र निधि, रमेश लेखक, दलका प्रमुख सचेतक चीनकाजी श्रेष्ठ र सचेतक ईश्वरी न्यौपाने तथा केन्द्रका अध्यक्ष पुष्पकमल दाहाल, संसदीय फाँटका प्रमुख कृष्णबहादुर महरा, नेता वर्षमान पुन, जनार्दन शर्मा, संसदीय दलका प्रमुख सचेतक हितराज पाण्डे सहितको सहभागिता थियो । संवैधानिक कानुनका विज्ञ प्रा डा सूर्य ढुङ्गेलले नयाँ सरकार गठन सम्बन्धमा संविधानमा अन्योल छैन, संविधानको भाग ३३ को सङ्क्रमणकालीन व्यवस्था अन्तर्गत धारा २९८ लाई टेकेर नयाँ सरकार गठन गर्न सकिन्छ भने । उनले भने संसद्मा प्रधानमन्त्री विरुद्ध अविश्वासको प्रस्ताव पेस भएपछि यसका बारे छलफल हुन्छ, यसको नतिजा संसद्ले राष्ट्रपति समक्ष जानकारी गराउँछ, राष्ट्रपतिले सहमतिको सरकार गठनका लागि सात दिनको समयावधि तोकी आह्वान हुन्छ, सहमतिको सरकार गठन हुन नसकेमा बहुमतीय प्रक्रियामा जान्छ । माओवादी केन्द्रले नेकपा (एमाले)का अध्यक्ष समेत रहनुभएका प्रधानमन्त्री केपी शर्मा ओलीले केन्द्रसित भएका नौबुँदे सहमति र तीनबुँदे भद्रसहमति कार्यान्वयन नभएको जनाई काँग्रेससित मिलेर गत असार २९ गते सरकारका विरुद्ध अविश्वासको प्रस्ताव सदनमा दर्ता गराएको छ । सो प्रस्तावमा दुई दलसहित नेकपा (संयुक्त)का २५५ सांसदले हस्ताक्षर गर्नुभएको छ । सो अविश्वासको प्रस्तावमाथि यही साउन ६ गते बिहान ११ बजे सदनमा छलफल हुँदैछ । अर्का संवैधानिक कानुनका ज्ञाता प्रेमबहादुर खड्काले नयाँ सरकार गठन सम्बन्धमा संविधानमा अन्योल नभएको बताए । उनले संविधानको धारा २९८ मा नयाँ सरकार गठनसम्बन्धी व्यवस्थालाई टेकेर नयाँ सरकार गठनका लागि मार्गप्रशस्त हुन्छ भने । सांसद तथा कानुनविद् रामनारायण बिंडारीले प्रधानमन्त्री ओली संसद्मा अल्पमतमा परिसक्नुभयो, नैतिकताका आधारमा स्वतः पदबाट राजीनामा दिनुपर्छ भने। शीर्ष नेतालाई सुझाव दिने बैठकमा कानुनविद्मा हरिहर दाहाल, पूर्णमान शाक्य, शेरबहादुर केसी, सुनिल पोखरेल, रमणकुमार श्रेष्ठ, माधव बास्कोटा, बद्रीबहादुर कार्की, राधेश्याम अधिकारी लगायत सहभागी थिए। काँगे्रसका नेता रमेश लेखकले सदनमा अविश्वासको प्रस्ताव पेस भएपछि अरु विषयले छलफलका लागि सदनमा प्रवेश नपाउने संसदीय अभ्यास रहेको बताए। उनले संसद् नियमावलीको धारा ४९ को १६० अनुसार अविश्वासको टुङ्गो लागेपछि मात्र अरु विषयमा छलफल हुने प्रावधान रहेको जानकारी दिए। सात्तारुढ नेकपा (एमाले) कार्यसूचीमा प्रवेश पाइसकेको विषयको छानबिन भएपछि मात्र अविश्वासको प्रस्तावमाथि छलफल हुनसक्ने अडानमा छ । कानुनविद्को राय सुनेपछि नेता देउवाले आफ्नो धारणा राख्दै ओलीले राजीनामा दिई नयाँ सरकारको गठनमा लागि मार्गप्रशस्त गर्नुपर्छ भने। सदनमा अविश्वासको प्रस्ताव पेस भएपछि यसै विषयले प्राथमिता पाउनुपर्छ, यो अनुभव विगतमा मसित छ नेता देउवालाई उद्धृत गर्दै सांसद नगेन्द्र कुमालले पत्रकारलाई जानकारी दिए। छलफलमा नेता दाहालले सरकारका नेतृत्व लिएका प्रधानमन्त्री ओलीे स्वेच्छाचारितामा चल्न लागेकाले सरकारका विरुद्धमा अविश्वासको प्रस्ताव आएको बताएका थिए।"
