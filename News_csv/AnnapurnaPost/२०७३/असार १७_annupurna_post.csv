शीर्षक,विवरण
गरिबी र नेपाल,"नेपालले नियोजित बजेटको आधुनिक राज्य शैली अपनाएदेखि नै या विगत ६४ वर्षदेखि गरिबी निवारणलाई 'बजेटीय' लक्ष बनाए पनि व्यवहारमा गरिबी, असमानता र सम्भावित द्वन्द्व मुलुकको अभिशप्त नियति बन्न पुगेको छ। 'समाजवाद' राजनीतिक दलहरूका चुनावी भाषणमा सीमित छ। विगत २४ वर्षको आर्थिक उदारीकरणको अभ्यासले नेपालमा मध्यम वर्ग या मध्यम आयस्रोतको जमातको आकार बढाएको छ, २२ प्रतिशतको हाराहारीमा । मध्यम वर्गको आयतनको विस्तार एउटा स्वाभाविक प्रक्रिया हुन सक्छ, अनुकूल बजार अर्थतन्त्रमा। तर त्यसले मुलुकको सन्तुलित र समतामूलक आर्थिक वृद्धिको संकेत दिँदैन। असन्तुलनमा द्वन्द्वको खतरा बढ्न जान्छ। शान्तिको अभावमा लगानी र स्थायित्वका सम्भावना न्यून हुन्छन्।विश्व बैंकले बुधबार जारी गरेको प्रतिवेदनमा नेपालको कुल जनसंख्याको एकचौथाइ गरिबीको रेखामुनि रहेको तथ्य पुष्टि हुनुले विगतका असफलता र भविष्यमा नेपाली समाजले भोग्नुपर्ने जोखिम स्विकारेर मात्र गरिबीमा प्रभावकारी नियन्त्रण गर्न सकिने सन्देश प्रवाह भएको छ। वार्षिक २२ प्रतिशतले गरिबी घटे पनि त्यो रेखामाथि रहेकामध्ये झन्डै आधा या ४५ प्रतिशत जनसंख्या फेरि गरिबीको रेखामुनि धकेलिने खतराबारे पनि प्रतिवेदनले सचेत गराएको छ। शान्ति प्रक्रियापछि पनि राजनीतिक स्थायित्व नआउँदा र राजनीतिप्रति जनताको विश्वास नबढ्नुमा अधिकांश युवाहरूले मुलुकमा आफ्नो भविष्य देख्न सकेका छैनन् । त्यसैले अत्यन्तै प्रतिकूल परिस्थितिमा काम गर्न खाडी मुलुकहरूले आकर्षित गरेका छन् उनीहरूलाई। प्रतिवेदनअनुसार 'रेमिटेन्स' ले कुल घरेलु र गार्हस्थ उत्पादनमा ३० प्रतिशत योगदान पुर्याए पनि अफगानिस्तानलगायतका घटनाले त्यसलाई निरुत्साहित नगर्ला भन्न सकिन्न।गरिबी सम्बोधन गर्न उत्पादनका स्रोतमा नियन्त्रण, उत्पादनको उचित वितरण, कृषिमाथि निर्भरताको न्यूनता अनि औद्योगीकरण र रोजगार सिर्जना आवश्यक सर्त हुन्। भूकम्पपछि पुनर्निर्माण अभियानले केही हदसम्म तत्काल रोजगार सिर्जना गर्न सक्छ, तर त्योसँगै दीर्घकालीन उपायहरू त्यत्तिकै आवश्यक छन्।विश्व बैंकले दैनिक १९० डलर आयलाई गरिबीभन्दा माथि राखेको छ। खासगरी 'ब्रेक्जिट' र त्यसले तत्कालको लागि अमेरिकी डलरलाई पार्न सक्ने असरले नेपाली मुद्रासँगको विनिमय दरलाई प्रतिकूल रूपमा प्रभावित गर्नेछ सम्भवतः र गरिबीको रेखाबाट माथि तर नजिक रहेको संख्यालाई त्यसले प्रतिकूल रूपमा प्रभावित गर्नेछ। तर गरिबी उन्मूलन संख्याको मात्र विषय नभएर जीवनको सुनिश्चितता, अवसरमा पहुँच र न्यूनतम जीवनस्तर र वृद्धिका सम्भावनासँग पनि सरोकार राख्छ। आउँदा दिनमा गरिबहरूप्रति लक्षित कार्यक्रमलाई सरकारले कसरी कार्यान्वयन गर्छ र त्यसमा भ्रष्टाचार गरी धनीहरू धनी बन्ने पहिलेको प्रवृत्तिले निरन्तरता पाउँछ या पाउँदैन, त्यसले पनि भविष्यको गरिबी निवारणमा ठूलो योगदान पुर्याउनेछ।"
पूर्वमन्त्री मंगलसिद्धि मानन्धरको निधन,"काठमाडौ: संघीय समाजवादी फोरम नेपालका नेता एवं पूर्वमन्त्री मंगलसिद्धि मानन्धरको निधन भएको छ। उनको ७३ वर्षको उमेरमा हृदयघातबाट निधन भएको संघीय समाजवादी फोरम नेपालका सहअध्यक्ष राजेन्द्र श्रेष्ठले अन्नपूर्ण अनलाइनलाई बताए। त्रिभुवन विश्वविद्यालयमा भूगोल विषयको प्राध्यापन गरेका उनी लामो समयदेखि क्यान्सरबाट पनि पीडित थिए। क्यान्सरको उपचारपछि सवस्थ भइसकेका मानन्धरको विहान १० बजेर ४५ मिनेटमा हृदयघातबाट निधन भएको हो । मानन्धरको अन्त्येष्टि शनिबार मात्रै गरिने भएको छ। उनका श्रीमति, दुई छोरा र एक छोरी छन्। एक जना छोरा भारतमा रहेकाले उनी आएपछि मात्रै अन्त्येष्टि गरिने भएको हो।"
जोखिम बस्तीमा अनुदान सम्झौता नगर्न निर्देशन,"काठमाडौं: राष्ट्रिय पुनर्निर्माण प्राधिकरणले बस्ती सार्न सिफारिस गरिएका जोखिमयुक्त बस्तीमा अनुदान सम्झौता तत्काल नगर्न निर्देशन दिएको छ। अनुदान सम्झौता भइसकेकाको हकमा भुक्तानी रोकिने भएको छ।सम्झौता भइसकेको भए सम्बन्धित जिल्ला विकास समितिलाई भुक्तानी रोक्का राख्न संघीय मामिला तथा स्थानीय विकास मन्त्रालय केन्द्रीय आयोजना कार्यान्वयन एकाइलाई निर्देशन दिने निर्णय भएको जानकारी प्राधिकरणका प्रवक्ता रामप्रसाद थपलियाले दिए। जोखिमयुक्त बस्तीको भौगर्भिक अध्ययनबाट एक सय १७ स्थानको प्रारम्भिक प्रतिवेदन प्राप्त भएपछि प्राधिकरणले यस्तो निर्देशन दिएको हो।प्रवक्ता थपलियाका अनुसार बस्ती स्थानान्तरणसम्बन्धी विषय ज्यादै संवदनशील रहेकाले थप भौगर्भिक अध्ययन गर्न आगामी आर्थिक वर्षमा अध्ययन गर्ने गरी कार्यक्रम र बजेट पेस गर्न खानी तथा भूगर्भ विभागलाई निर्देशन दिने निर्णय गरिएको छ। 'यस्ता जोखिमयुक्त बस्तीमा बसोबास गरिरहेका धनीलाई सुरक्षित स्थानमा स्थानान्तरण गर्न अध्ययन गरी बस्ती विकास योजनाको प्रस्ताव पेस गर्न सहरी विकास मन्त्रालयलाई जिम्मेवारी दिइएको छ', थपलियाले भने। प्राधिकरण कार्यकारी समितिको असार १४ मा बसेको बैठकले जोखिमयुक्त बस्तीको सूचीमा रहेका भूकम्पप्रभावित बस्तीमा बर्सात्को समयमा आउनसक्ने प्राकृतिक विपद् र गर्नुपर्ने व्यवस्थापनका सम्बन्धमा आवश्यक पूर्वतयारी गर्न गृह मन्त्रालयमा रहेको केन्द्रीय दैवीप्रकोप उद्धार समितिलाई अनुरोध गरेको थियो। उपत्यकाबाहेकका भूकम्प अति प्रभावित जिल्लाका जिल्ला समन्वय उपसमितिबाट प्राप्त बैंकको कार्यक्षेत्रको विभाजनअनुसार लाभग्राहीको सूची तोकिएका बैंकमा खाता खोल्नका लागि पठाइएको प्राधिकरणले जनाएको छ।प्राधिकरणका अनुसार सम्बन्धित जिविसले सम्बन्धित गाविस तथा तोकिएका बैंकलाई त्यसको जानकारी गराउने व्यवस्था मिलाइएको छ। सहरी क्षेत्रमा रहेका घनाबस्तीमा भूकम्पले पुर्याएको क्षतिलाई दृष्टिगत गरी जोखिमयुक्त बस्तीको पहिचान गर्न र नयाँ बस्ती विकास योजना तयारी र मस्यौदा तयार पार्न विज्ञ सदस्य ध्रुव शर्माको संयोजकत्वमा समिति गठन गरिएको छ। गैरसकारी संस्थाले दुई लाख ५० हजार रुपैयाँ उपलब्ध गराउने परिवार पहिचान गर्ने मापदण्ड बनाउन प्राधिकरणले विज्ञ सदस्य विष्णुबहादुर भण्डारीको संयोजकत्वमा समिति गठन गरेको छ। गैरसरकारी संस्था परिचालन कार्यविधिमा अति विपन्न, विपन्न दलित, नाबालक सन्तानमात्र भएका बिधुवा र एकल महिलाको परिवार, ७५ वर्ष नाघेका ज्येष्ठ नागरिकमात्र सदस्य भएको परिवार र अपांगता भएका एकल व्यक्तिको परिवारको पहिचानका लागि मापदण्ड बनाउन लागिएको हो। निजी आवास पुनर्निर्माण अनुदान वितरणसम्बन्धी कार्यविधिको दफा ४ को उपदफा २ बमोजिम भूकम्पप्रतिरोधी निजी आवास मापदण्ड निर्धारण गर्न विज्ञ सदस्य चन्द्रबहादुर श्रेष्ठको संयोजकत्वमा समिति गठन गरिएको छ। अति विपन्न परिवार, विपन्न दलित, नाबालक सन्तानमात्र भएका बिधुवा र एकल महिलाको परिवार, ७५ वर्ष नाघेका ज्येष्ठ नागरिकमात्र सदस्य भएको परिवार र अपांगता भएको एकल व्यक्तिका लागि लक्षित गरी कम लागतका भूकम्पप्रतिरोधी घरका थप डिजाइन र मापदण्ड सिफारिस गर्न विज्ञ सदस्य श्रेष्ठको संयोजकत्वमा समिति गठन गरिएको छ। सार्वजनिक भवन, विद्यालय तथा विश्वविद्यालय र स्वास्थ्य संस्था तथा अस्पतालको डिजाइन र मापदण्डका बारेमा सुझाव पेस गर्न विज्ञ सदस्य हरिराम पराजुलीको संयोजकत्वमा समिति गठन गरिएको छ।"
