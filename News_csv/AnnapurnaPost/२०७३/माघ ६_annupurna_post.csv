शीर्षक,विवरण
सर्वोच्च र चुनौती,"नेपालमा माओवादी सशस्त्र विद्रोहका कारण द्वन्द्व चर्कियो, १० वर्षसम्म । अन्त्यमा शान्तिप्रक्रियाको चरणमा पहिले राष्ट्रसंघीय मानव अधिकार उच्चायोगको विशेष कार्यालय र त्यसपछि राष्ट्रसंघीय विशेष नियोग (अनमिन) को उपस्थिति सुनिश्चित हुन पुग्यो । अनमिनको उपस्थितिलाई अहिले दुर्भाग्यपूर्ण मान्ने धेरै छन् । तर अनमिन नेतृत्व 'मधेस समस्या' मा समेत आफ्नो भूमिका सुनिश्चित गर्ने प्रयासमा थियो, यद्यपि आन्तरिक र छिमेकी शक्तिहरूले नचाहेकाले त्यो हुन सकेन । अन्तर्राष्ट्रिय एजेन्सी आफ्नो उपस्थितिको लागि द्वन्द्व समाधानभन्दा त्यसलाई चर्काउन चाहन्छन् भन्ने विश्लेषण नेपालमा धेरैले गरेका छन् । यसबाट कतिपय 'गैसस राजनीति' का पक्षधर लाभान्वित भए पनि अनमिन उपस्थिति र त्यसअघि बाह्रबुँदेमार्फत नेपालमा आयातीत राजनीतिक परिवर्तनले मुलुकको सार्वभौमसत्ता र राजनीतिमा बाह्य प्रभाव बढेको आम निष्कर्ष छ, अहिले नेपालमा । राजनीति तरल अवस्थामा नै छ मुलुकमा अझै पनि । संविधान कार्यान्वयन होला भनी ढुक्क हुने अवस्था पनि छैन । 'लोकन्त्र' को आधार स्तम्भ मानिने न्यायपालिका सबभन्दा बढी चर्मराएको छ अहिले । केही अनपेक्षित र निकै हदसम्म अशोभनीय निर्णय या शैलीका कारण न्यायपालिका बद्नाम बन्न पुगेको छ । न्यायपालिका सर्वेसर्वा हो, ऊ आफ्नो निर्णयबारे कसै कतैप्रति जवाफदेही छ भन्ने भ्रमबाट न्यायपालिका मुक्त भएमा सम्भवतः अहिले अदालतमाथि लागेको ग्रहण हट्नेछ । राजनीतिक दलहरूलाई बाह्य दाता र उनीहरूमार्फत गैरसरकारी संस्थाहरूले गाँजेजस्तै न्यायपालिका पनि गैसस राजनीतिको अखडा बन्न पुग्यो क्षणिक लोकप्रियताका लागि, न्यायका मान्य परम्परा र प्रक्रिया त्याग्यो भने 'न्याय नपाए गोरखा जानु' भन्ने परम्परा लोप हुनेछ मुलुकबाट । नेपालको न्यायपद्धति भरपर्दो छैन । विवादित छ भन्ने मान्यता बढेमा एउटा प्रयोजनको लागि नेपालमा विदेशी एजेन्सीहरू प्रवेश गरेजस्तै 'अन्तर्राष्ट्रिय अदालत' हरूले प्रवेश खोज्नेछन् । अर्थात् नेपाली मामिलामा निर्णय गर्ने अधिकार नेपालीहरूले गुमाउनेछन् । उच्च न्यायालयका न्यायाधीशहरूको नियुक्ति राजनीतिक भागबन्डामा भएको, न्याय परिषद् विभाजित रहेको र त्यसप्रति नेपाल बारसँगै महान्यायाधिवक्ता तथा सरकारी वकिलहरूसमेतले असन्तुष्टि व्यक्त गरेको अवस्थामा न्यायपालिका नेतृत्वले कसको आडमा आफ्नो बचाउ गर्ला ? आफ्नो बचाउ गर्न नसक्ने न्यायपालिकासँग न्यायको लागि कुन विश्वासका साथ नागरिकहरू आउलान् ? तर सर्वोच्च अदालत दलीय भागबन्डाका आधारमा नियुक्ति भएपछि त्यो अस्वीकार्य रोगले उच्च न्यायालयको नियुक्तिसम्म आइपुग्दा अझ विकराल रूप लिएको छ । बहिस्कृत न्यायपालिका सम्मानित मानिँदैन । समयमै यसबारे सर्वोच्च अदालत र न्याय परिषद्ले उचित संवेदनशीलता देखाउनु बुद्धिमानी हुनेछ । यही प्रसंगमा नभए पनि अहिले विवादका क्रममा सर्वोच्च अदालतले एउटा 'त्रुटिपूर्ण' कदम सच्याएर ऊ 'आम भावना' प्रति सचेत छ भन्ने सन्देश दिएको छ । घूसखोरीको आरोपमा एकजना अदालती कर्मचारीलाई अख्तियार दुरुपयोग अनुसन्धान आयोगले गिरफ्तार गरी छानबिन गरिरहेकै अवस्थामा सर्वोच्चको आदेशमा उनी रिहा भएपछि उत्पन्न परिस्थिति तथा आलोचनालाई सकारात्मक रूपमा लिँदै उनलाई पुनः अख्यितारको नियन्त्रणमा पठाएको छ । त्यही दृष्टान्त अनुशरण गर्दै सर्वोच्चले न्यायाधीश नियुक्ति प्रकरण तथा हाल भएका अन्य न्यायिक त्रुटिलाई सकारात्मक रूपमा लिँदै सच्यायो भने न्यायपालिकाका कारण विदेशी हस्तक्षेप निम्तिने छैन भनी नेपालीहरू ढुक्क हुनेछन् ।"
"मन्त्रिपरिषद् विस्तार हुँदै, सिंह र खड्का मन्त्री बन्दै",काठमाडौंः प्रधानमन्त्री पुष्पकमल दाहाल प्रचण्डले बिहीबार चौथो पटक मन्त्रिपरिषद विस्तार गर्दैछन्। प्रधानमन्त्री प्रचण्डले समाजवादी जनता पार्टीका अध्यक्ष प्रेमबहादुर सिंह र अखण्ड पार्टी नेपालका अध्यक्ष कुमार खड्कालाई सरकारमा सहभागी गराउँदै बिहीबार दिउँसो चौथो पटक मन्त्रिपरिषद विस्तार गर्न लागेका हुन्। बिहीबार दिउँसो शीतलनिवासमा राष्ट्रपति विद्यादेवी भण्डारीले पद तथा गोपनियताको सपथ खुवाउने कार्यक्रम छ। सिंहले खानेपानी तथा सरसफाइ मन्त्रालय र खड्काले महिला तथा बालबालिका मन्त्रालयको जिम्मेवारी पाउने छन्। सिंहले यसअघि केपी ओली नेतृत्वको सरकारमा पनि खानेपानी तथा सरसफाइ मन्त्रालयको जिम्मेवारी सम्हालेका थिए। खड्का भने पहिलोपटक मन्त्री बन्न लागेका हुन्। दुई मन्त्री थपिएसँगै प्रचण्ड नेतृत्वको वर्तमान सरकार ४३ सदस्यीय हुनेछ।
माओवादी नेताले हिजो शिलान्यास गरेको पुल आज फेरि ओलीले,"दमक : झापामा यतिबेला विकासे योजनाको शिलान्यास गर्ने होडबाजी नै चलेको छ । होडबाजीकै क्रममा झापाको एउटै पुलको दुई पटक शिलान्यास भएको छ। झापाका धेरै योजना एमाले अध्यक्ष केपी शर्मा ओलीले मात्र शिलान्यास तथा उद्घाटन गरेको भन्दै प्रधानमन्त्री पुष्पकमल दाहाल प्रचण्ड अध्यक्ष रहेको नेकपा (माओवादी केन्द्र) ले प्रतिकात्मक विरोध सुरु गरेको छ । एमाले अध्यक्ष केपी शर्मा ओलीलाई उन्छिन्दै माओवादी केन्द्रका केन्द्रीय सदस्य रेवतराज पुरीले बुधबार शिलान्यास गरेको झापाको बेतिनी मावा आम्बारी खोलाको पुलको बिहीबार ओलीले शिलान्यास गरेका छन् । माओवादी नेताले आफूहरुको पहलमा पारेको योजनाको पुल एमालेले थाहा नदिई उद्घाटन गर्न लागेको भन्दै बुधबार शिलान्यास गरेका थिए । ओलीले बिहीबारको शिलान्यास कार्यक्रममा अघिल्लो दिनको शिलान्यासको बिषयप्रति कुनै प्रतिक्रिया दिएनन् । माओवादी नेताले बुधबार खोलाको पश्चिम तिर पुलको शिलान्यास गरेका थिए भने बिहीबार ओलीले पूर्वतर्फ शिलान्यास गरे । ओलीले कार्यक्रममा बोल्दै विकासमा कसैले राजनीति गर्न नहुने बताएका छन् । उनले विकासमा राजनीति गरे कुनै पनि काम सफल नहुने समेत प्रष्ट पारेका छन् । उनले क्षेत्र नम्बर ७ लाई नमुना विकास क्षेत्र बनाउने आफ्नो लक्ष्य रहेको सुनाउँदै यसमा सहयोग गर्न सबैलाई आग्रह गरे । क्षेत्र नम्बर ७ का निर्वाचित सांसद ओलीले बिहीबार सोही क्षेत्रका तीन वटा योजनाको शिलान्यास गरेका छन् । दमक १७ को बेतिनी मावा आम्बारी पुल, १९ को सेतुमारी कोहबरा जोड्ने रतुवा खोलाको पुलको शिलान्यासका साथै ओलीले लखनपुरको मंगलबारे धरमपुर शिवगञ्ज सडकको स्तरोन्नतीको शिलान्यास गरे । ओलीले सरकारी बजेट बाट आएको रकमले हुने विकास निर्माण कसैको एकलौटी नहुने समेत बताएका छन्। ओलीलाई आदिवासीको कालो झण्डा झापाको लखनपुरस्थित आदिवासी रंगशालाका बिषयमा ओलीले विवादास्पद अभिव्यक्ति दिएको भन्दै लखनपुरका आदिवासी जनजातीहले विरोध स्वरुप कालो झण्डा देखाएका छन् । लखनपुरको मंगलबारेधरमपुर शिवगञ्ज जोड्ने सडकको ग्राभेल सुरुवात गर्न ओली आउने कार्यक्रम थाहा पाएपछि विरोध स्वरुप आदिवासी जनजातीले कार्यक्रमस्थलमा कालोझण्डा गाडेर विरोध जनाएका हुन् । संघीय समाजवादी फोरमका झापा जिल्ला उपाध्यक्ष दिपेनवाला राईले ओलीले रंगशालाको नाम परिवर्तन गरेको भन्दै सांकेतिक विरोधका रुपमा सो क्षेत्रमा कालोझण्डा गाडेको बताए । ओली कार्यक्रम स्थलमा पुग्नुअघि नै कालो झण्डा गाडिएको थियो । पछिल्लो समय गृहनगरमै ओलीका कार्यक्रम विवादित बन्न थालेका छन् ।"
इन्टरपोल सम्मेलनमा अन्तरदेशीय अपराध चिर्ने संकल्प,"काठमाडौंः आतंकवाद र अन्तरदेशीय अपराधविरुद्ध एकजुट भएर लड्ने संकल्पसहित अन्तर्राष्ट्रिय प्रहरी संगठन (इन्टरपोल) को २३ औं एसिया क्षेत्रीय सम्मेलन बुधबारबाट काठमाडौंमा सुरु भएको छ । तीन दिन चल्ने सम्मेलनमा ३३ भन्दा बढी राष्ट्रका एक सय ३२ प्रतिनिधि र इन्टरपोलका अध्यक्ष सहभागी छन् । सम्मेलनका लागि अन्तर्राष्ट्रिय आतंकवाद, साइबर अपराध, मानव तस्करी, वन्यजन्तुविरुद्ध अपराध, म्याच फिक्सिङ, आर्थिक अपराध र अन्तरदेशीय अपराधलाई मूल एजेन्डा तय गरिएको छ । नेपालले पनि यिनै विषयलाई विशेष रूपमा उठान गर्ने भएको छ । सम्मेलनले आतंकवाद र संगठित अपराधविरुद्ध प्रभावकारी लडाइँको उपाय पहिल्याउने छ । सुनियोजित आक्रमण हुनुपहिला अपराधी पत्ता लगाएर आक्रमण हुन नदिने र दोषीलाई कानुनी कठघरामा ल्याउने नीति अवलम्बन गर्ने सम्मेलनको एउटा मुख्य विषय हो । सम्मेलनमा इस्लामिक स्टेट (आईएस) द्वन्द्वग्रस्त क्षेत्रबाट पराजित भइसकेको अवस्थामा पनि १५ हजार विदेशी लडाकु लुकेर बसेको तथ्य पेस भएको छ । सम्मेलनमा उठेको विषय उल्लेख गर्दै एक सहभागीले भने, आईएसका लडाकु लुकेर बसेकाले कुनै पनि मुलुकमा यात्रा गर्न सक्छन् र एसियाली मुलुकमै आक्रमण गर्ने धम्की दिइसकेकाले कुनै पनि बेला आक्रमण गर्न सक्छन्, यी र यस्ता सूचना संकलन गरेर समन्वयात्मक ढंगले कदम चाल्नुपर्छ ।' इन्टरपोलका अध्यक्ष म्याङ होङउइले सम्मेलनको उद्देश्य एसिया क्षेत्रको शान्ति, सुरक्षा र स्थायित्वलाई मात्रै नभएर विश्वशान्तिका लागि रहेको बताए । उनले भने, विश्वको कुल जनसंख्यामध्ये ६७ प्रतिशत एसिया क्षेत्रले ओगटेको छ, अपराध नियन्त्रणका लागि यो सम्मेलनले ठूलो भूमिका खेल्छ, विश्वव्यापी सुरक्षा शासनमार्फत प्रभावकारी ढंगले सामूहिक कामकारबाही गर्नुपर्ने आवश्यकता छ ।' उनले अन्तरदेशीय अपराध र आतंकवादविरुद्ध लड्न सबै एक ठाउँमा उभिनुपर्ने बताए । आतंकवाद र संगठित अपराधविरुद्ध एक्लै लड्न सकिन्न, नयाँ आविष्कार र योजना बनाएर सबै राष्ट्र एक ठाउँमा उभिनुपर्छ', उनले भने । प्रहरी महानिरीक्षक उपेन्द्रकान्त अर्यालले सम्मेलन गफ गर्ने थलोमात्रै नभएर अपराध र आतंकवादविरुद्ध लड्न सूचना आदानप्रदानको उपयुक्त मञ्च बन्ने जानकारी दिए । उनले भने, अपराधविरुद्ध लड्न अनुमानयोग्य भएर, कार्यविधि बनाएर प्रभावकारी प्रहरी परिचालनको खाँचो देखिएको छ, अपराधीभन्दा एक कदम अगाडि प्रहरी हुनुपर्छ, त्यसका लागि भरपर्दो सूचना आवश्यक छ, यसमा सबैको समन्वय जरुरी छ ।' आतंकवादसँगै आतंकवादीले सामाजिक सञ्जालको दुरुपयोग गरेका छन्, यसलाई रोक्न थप सहकार्य जरुरी छ, साइबर अपराधविरुद्ध लड्न सबै एक हुने बेला आइसकेको छ । जुरगेन स्टक, इन्टरपोल महासचिव उनले सम्पत्ति शुद्धीकरण, वन्यजन्तुविरुद्ध अपराध, म्याच फिक्सिङ, मानव तस्करी, बालबालिकाविरुद्ध हुने अपराधलाई विशेष रूपमा उठाउने बताए । हाल नेपालमा सबैभन्दा ठूलो रूपमा आर्थिक अपराध रहेको उल्लेख गर्दै यसविरुद्ध लड्न कसरी सकिन्छ भनेर सम्मेलनमा छलफल गर्ने जानकारी दिए । गृहमन्त्री विमलेन्द्र निधिले अपराध अन्तरदेशीय भइसकेकाले मुख्य चुनौती घरेलु समस्या भए पनि एसियाली मुलुकले कानुन कार्यान्वयनका लागि समन्वय गरेर लड्नुपर्ने बताए । उनले भने, अपराध र आतंकवादको सञ्जाल फिँजिएको छ, निमिट्यान्न पार्न एउटा मुलुकले मात्रै सक्दैन, नेपाल प्रहरीलाई थप अन्तर्राष्ट्रिय सहयोगको खाँचो छ ।' सम्मेलनबारे जानकारी दिन आयोजित पत्रकार सम्मेलनमा इन्टरपोलका महासचिव जुरगेन स्टकले आतंकवाद दक्षिण एसियाको साझा समस्या रहेको भन्दै यसविरुद्ध लड्न संगठित सहकार्यको खाँचो रहेको औंल्याए । उनले भने, आतंकवादसँगै आतंकवादीले सामाजिक सञ्जालको दुरुपयोग गरेका छन्, यसलाई रोक्न थप सहकार्य जरुरी छ, साइबर अपराधविरुद्ध लड्न सबै एक हुने बेला आइसकेको छ ।' इन्टरपोलले नेपाल प्रहरीसँगको समन्वयमा कसरी काम गर्न सक्छ, यो सम्मेलनले एउटा आधार तय गर्छ, स्टकले भने, गैंडा खाग तस्करका नाइके राजकुमार प्रजा पक्राउ इन्टरपोलको सहयोगबाटै सफल भएको एउटा उदाहरण हो ।' सम्मेलनमा प्रहरी महानिरीक्षक अर्यालले कार्यपत्र, केन्द्रीय अनुसन्धान ब्युरोका प्रमुख डीआईजी नवराज सिलवालले वन्यजन्तु तस्करी एवं चोरी सिकारी र विशेष ब्युरोका प्रमुख डीआईजी बमबहादुर भण्डारीले आतंकवादको विषयमा कार्यपत्र प्रस्तुत गरेका थिए । साइबर अपराध चुनौतीः प्रधानमन्त्री सम्मेलनमा प्रधानमन्त्री पुष्पकमल दाहालले साइबर अपराध विश्वव्यापी चुनौती रहेको बताए । उनले बढ्दो सूचनाप्रविधिका कारण अपराधीले एक क्लिकका भरमा एक देशबाट अर्को देशमा अपराधको जालो फैलाएको बताए । प्रधानमन्त्री दाहालले शान्तिसुरक्षा र विकास एकअर्काबीच अन्योन्याश्रित सम्बन्ध रहेको जनाउँदै विकासका लागि शान्तिसुरक्षा पहिलो प्राथमिकता रहेको बताए । बढ्दो साइबर अपराध नियन्त्रणका लागि यो सम्मेलनले एउटा बलियो अवधारणा तयार गरेर समन्वयमा काम गर्न मिल्ने वातावरण बनोस्', प्रधानमन्त्री दाहालले भने, एसिया प्रशान्त क्षेत्रका कानुन कार्यान्वयन सञ्जाललाई एकै ठाउँमा ल्याउन यो सम्मेलन कोसेढुंगा बनेको छ, सुरक्षा चुनौती आइरहेका बेला हरेक मुलुकले राष्ट्रिय सुरक्षा मजबुत बनाउनुपर्छ ।'"
देशभरका ५६ वटै विमानस्थल सञ्चालनमा ल्याऊः विकास समिति,"काठमाडौंः संसदको विकास समितिले अन्तर्राष्ट्रिय विमानस्थललाई सपोर्ट गर्ने देशभित्रकै अस्तित्वमा रहेका ५६ वटा आन्तरिक विमानस्थल सञ्चालनमा ल्याउन सरकारलाई निर्देशन दिएको छ। बिहीबार बसेको समितिको बैठकले अन्तर्राष्ट्रिय विमानस्थलको विकास र स्तरोन्तीमा आन्तरिक विमानस्थलको पनि महत्वपूर्ण योगदान रहने भन्दै जतिसक्दो छिटो सञ्चालनमा ल्याउने व्यवस्था गर्न सरकारलाई निर्देशन दिएको हो। समितिका सभापति रविन्द्र अधिकारीले प्रस्तावित तथा निर्माणाधीन अन्तर्राष्ट्रिय विमानस्थलहरुको कार्य प्रगति सम्बन्धमा संस्कृति, पर्यटन तथा नागरिक उड्डयन मन्त्री, मन्त्रालयका निमित्त सचिव तथा सरोकारहरुसँगको छलफलपछि यस्तो निर्देशन दिएका हुन्। नेपाललाई कतिवटा अन्तर्राष्ट्रिय तथा राष्ट्रिय विमानस्थल चाहिन्छ त्यसको निक्यौल गर्नसमेत समितिले निर्देशन दिएको छ। साथै ब्याल्क नभएका विमानस्थलहरुलाई ब्याल्क टप गराउन, मेघौली र भरतपुरमध्ये कुन विमानस्थल सञ्चालन गर्ने हो त्यसको निक्र्याैल गर्नसमेत सरकारलाई समितिले निर्देशन दिएको छ। यसैगरी दिपायलमा निर्माण भइरहेको विमानस्थलको रनवे का लागि पनि ६ सय मिटर बनाउने गरी आवश्यक गृहकार्य गर्न समेत समितिले संस्कृति, पर्यटन तथा नागरिक उड्डयन मन्त्रालय तथा नागरिक उड्डयन प्राधिकरणलाई समितिले निर्देशन दिएको छ। समितिले नेपालको एकमात्र अन्तर्राष्ट्रिय विमानस्थल, त्रिभुवन अन्तर्राष्ट्रिय विमानस्थलको सुधार एवं व्यवस्थित गर्न दिएको निर्देशनमा ढिलासुस्ती भएको भन्दै दिएको प्रतिवेदन कार्यन्वयनमा समेत किन ढिला भएको त्यसबारे जवाफ दिन भनेको छ। यसैगरी समितिले गौतम बुद्ध अन्तर्राष्ट्रिय विमानस्थलको निर्माण कार्य सन्तोषजनक भएपनि अझ तिव्रताका साथ काम गर्न निर्देशन दिएको छ।"
एमाले कार्यकर्ताले भारतीय राजदूत रेलाई कालो झण्डा देखाए,धनगढीः प्रमुख प्रतिपक्षी दल नेकपा एमाले र राष्ट्रिय जनमोर्चाका कार्यकर्ताहरुले भारतीय राजदूत रञ्जित रेलाई कालोझण्डा देखाएका छन्। हुलाकी सडकको जिरो प्वाइन्ट रहेको धनगढीको क्याम्पस चोकमा बिहीबार हुलाकी सडकको उद्घाटनका लागि कैलाली पुगेका राजदूत रेलाई एमाले र जनमोर्चाका कार्यकर्ताहरुले कालोझण्डा देखाएका हुन्। कार्यक्रम स्थलमा सहभागीहरुले फुलको माला लगाइरहेका बेला जनमोर्चा निकटको विद्यार्थी संगठन अखिल छैठाैंका केन्द्रीय सदस्य तथा कैलाली जिल्ला अध्यक्ष उमेश कडेलले कालो कपडाको माला लगाएपछि प्रहरीले उनलाई नियन्त्रणमा लिएको थियो। कालो झण्डा देखाउने अखिल छैठौंका सहसचिव भानुभक्त आचार्य र जिल्ला सचिवालय सदस्य श्रीराम सापकोटालाई पनि प्रहरीले पक्राउ गरेको छ। कडा सुरक्षा घेराबीच सडकको उद्घाटन कार्यक्रम भइरहेका बेला फेरि एमाले जिल्ला सदस्य दीर्घ जोशीसहितका एमाले कार्यकर्ताले पनि उद्घाटन समारोह स्थल अगाडि कालोझण्डा देखाउँदै नाराबाजी गरेपछि उनीहरुलाई पनि प्रहरीले पक्राउ गरेको छ।
भीभीआईपीको उपचार अब नेपालमै,"काठमाडौंः राष्ट्रपति, उपराष्ट्रपतिलगायत भीभीआईपीको उपचारखर्चमा मनोमानी भएको गुनासो आइरहेका बेला सरकारले उनीहरूको उपचार स्वदेशमै गराउनुपर्ने गरी कानुनको मस्यौदा तयार गरेको छ । सरकारले तयार गरेको राष्ट्रपति र उपराष्ट्रपतिको पारि श्रमिक, सेवाको सर्त र सुविधा सम्बन्धमा व्यवस्था गर्न बनेको विधेयक'मा नेपालमा उपचार हुने रोगको उपचार विदेशमा गर्न नपाइने गरी कडाइ गरिएको छ । स्वदेशमा अस्पताल भर्ना हुँदा र उपचार गराउँदा लागेको अस्पतालको बिल बमोजिमको खर्च, चिकित्सकको प्रेस्क्रिप्सन बमोजिमको खरिद गरेको औषधि तथा चिकित्सकीय सामग्री र उपकरण बापतको खर्चमात्रै सरकारले बेहोर्र्ने' मस्यौदामा उल्लेख छ । नेपालमा उपचार हुने रोगको उपचारका लागि समेत लाखौं रकम पेस्की लिएर विदेश जाने प्रवृत्तिलाई मस्यौदा ऐनले निषेध गरेको छ । नेपालमा उपचार नहुने भए मेडिकल बोर्डको सिफारिसपछि मात्रै उपचारका लागि विदेश जान अनुमति दिन सकिने मस्यौदा ऐनमा राखिएको छ । नेपालमा उपचार हुन नसक्ने भई मेडिकल बोर्डले सिफारिस गरेमात्रै विदेशमा गई उपचार गराउँदा लागेको खर्च सरकारले बेहोर्नेछ', उक्त विधेयकमा भनिएको छ । मन्त्रिपरिषद् कार्यालयले तयार गरेको उक्त विधेयकमा राष्ट्रपतिको तलब, भत्तालगायत सम्पूर्ण सुविधा पनि तोकिएको छ । यसअघि आफूखुसी सल्लाहकार र विज्ञ नियुक्तिका साथै भत्ता र अतिथि सत्कारमा लाखौं रकम खर्च हुने गरेकाले ती विषयमा पनि विधेयकले नियन्त्रण गरेको छ । मस्यौदामा राष्ट्रपतिको मासिक तलब एक लाख ५० हजार चार सय ५० र उपराष्ट्रपतिको एक लाख आठ हजार ३० रुपैयाँ हुने उल्लेख छ । त्यस्तै राष्ट्रपति र उपराष्ट्रपतिलाई तलबबाहेक पत्रपत्रिकाका लागि ६ हजार र पाँच हजार, पोसाक सुविधामा २५ हजार र २० हजार र अतिथि सत्कारमा ७५ हजार र ५० हजार रुपैयाँ हुने तोकेको छ । त्यस्तै राष्ट्रपतिले आफ्नो सचिवालयमा विशिष्ट श्रेणीदेखि कार्यालय सहयोगीसम्म १७ जना कर्मचारी राख्न पाउने प्रावधान राखिएको छ । त्यसमा प्रमुख स्वकीय सचिव विशिष्ट श्रेणीको एकजना, सहस्वकीय सचिव प्रथम श्रेणीसरह एकजना, उपस्वकीय सचिव द्वितीय श्रेणीसरह दुई जना, स्वकीय अधिकृत तृतीय श्रेणीसरह चारजना र कम्प्युटर सहायक नासुसरह एकजना कर्मचारी राख्न पाउनेछन् ।त्यस्तै फोटोग्राफर एकजना, सवारीचालक चारजना, कार्यालय सहयोगी चारजना राख्न पाउने व्यवस्था मस्यौदा ऐनले गरेको छ । मन्त्रिपरिषद् कार्यालयले तयार गरेको विधेयकमा राष्ट्रपतिको तलब, भत्तालगायतका सुविधा पनि तोकिएको छ । आफूखुसी सल्लाहकार र विज्ञ नियुक्तिको प्रवृत्ति रोक्न तथा अतिथि सत्कारमा हुने खर्च रोक्न पनि विधेयकले सुझाएको छ । त्यस्तै उपराष्ट्रपतिले सचिवालयमा विशिष्ट श्रेणीदेखि कार्यालय सहायकसम्मका तहमा १३ जना कर्मचारी राख्न पाउनेछन् । तीमध्ये विशिष्ट श्रेणीस्तरको स्वकीय सचिव एकजना, द्वितीय श्रेणीसरह उपस्वकीय सचिव एकजना, स्वकीय अधिकृत दुई, कम्प्युटर सहायक एक, फोटोग्राफर एक, सवारीचालक तीन र कार्यालय सहयोगी तीनजना राख्न पाउने व्यवस्था गरिएको छ । प्रधानमन्त्री तथा मन्त्रिपरिषद् कार्यालयले तयार पारेको विधेयक कानुन मन्त्रालयमा रायका लागि पठाइएको छ । कानुनले प्राविधिक त्रुटि सच्याएर मन्त्रिपरिषद्मा पठाएपछि संसद्मा दर्ता हुनेछ । मस्यौदा विधेयकमा राष्ट्रपति र उपराष्ट्रपतिलाई पदीय हैसियतले गरेका काममा मुद्दा चलाउन नपाइने पनि व्यवस्था छ । राष्ट्रपति र उपराष्ट्रपति पदमा बहाल हुँदा वा नहुँदासम्म उनीहरूलाई जीवनभर नै मुद्दा चलाउन नपाइने प्रावधान मस्यौदामा राखिएको छ । तर, राष्ट्रपति वा उपराष्ट्रपति हुँदा गरेका कामबाहेकमा भने मुद्दा चलाउन सकिनेछ ।"
"मन्त्रिपरिषद् चौथो पटक विस्तार, दुई मन्त्री थपिए","काठमाडौंः प्रधानमन्त्री पुष्पकमल दाहाल प्रचण्डले चौथो पटक मन्त्रिपरिषद विस्तार गरेका छन्। प्रधानमन्त्री प्रचण्डले समाजवादी जनता पार्टीका अध्यक्ष प्रेमबहादुर सिंह र अखण्ड पार्टी नेपालका अध्यक्ष कुमार खड्कालाई सरकारमा सहभागी गराउँदै बिहीबार दिउँसो चौथो पटक मन्त्रिपरिषद विस्तार गरेका हुन्। मन्त्रीद्वयलाई बिहीबार शीतलनिवासमा राष्ट्रपति विद्यादेवी भण्डारीले पद तथा गोपनियताको सपथ खुवाइन्। सिंहले खानेपानी तथा सरसफाइ मन्त्रालय र खड्काले महिला, बालबालिका तथा समाज कल्याण मन्त्रालयको जिम्मेवारी पाएका छन्। मन्त्री सिंहले यसअघि केपी ओली नेतृत्वको सरकारमा पनि खानेपानी तथा सरसफाइ मन्त्रालयको जिम्मेवारी सम्हालेका थिए। खड्का भने पहिलोपटक मन्त्री भएका हुन्। दुई मन्त्री थपिएसँगै प्रचण्ड नेतृत्वको वर्तमान सरकार ४३ सदस्यीय भएको छ।"
रेडियो नेपालको कार्यकारी निर्देशकमा कार्की नियुक्त,काठमाडौंः रेडियो नेपालको कार्यकारी निर्देशकमा सुरेशकुमार कार्की नियुक्त भएका छन्। प्रधानमन्त्री तथा मन्त्रिपरिषदको कार्यालय सिंहदरबारमा बिहीबार बसेको मन्त्रिपरिषदको बैठकले कार्कीलाई रेडियो नेपालको कार्यकारी निर्देशकमा नियुक्त गर्ने निर्णय गरेको सूचना तथा सञ्चारमन्त्री सुरेन्द्रकुमार कार्कीले जानकारी दिए। कार्कीले यसअघि नै रेडियो नेपालको कार्यकारी निर्देशकको जिम्मेवारी सम्हालिसकेका छन्। यस्तै बैठकले राष्ट्रिय किसान आयोग गठन गर्ने निर्णय गरेको मन्त्री कार्कीले बताए। यसैगरी बैठकले प्राविधिक सेनानी खुमबहादुर कुँवरलाई प्राविधिक महासेनानीमा बढुवा गरेको छ। यस्तै कानुन मन्त्रालयका सहसचिव राजिव गौतमलाई सचिवमा बढुवा गर्ने निर्णय बैठकले गरेको मन्त्री कार्कीले बताए। बैठकले विश्व बैंकले दिने १६ अर्ब ३७ करोड रुपैयाँ ऋण सहायत स्वीकृत गर्ने निर्णय पनि गरेको छ।
सात सीडीओसहित २१ उपसचिवको सरुवा (सूचीसहित),"काठमाडौ : गृह मन्त्रालयले सात जिल्लाका प्रमुख जिल्ला अधिकारी (सीडीओ) सहित २१ उपसचिवको काज सरुवा गरेको छ । गृह मन्त्रालयले म्याग्दी, सल्यान, खोटाङ, जुम्ला, जाजरकोट, दार्चुला र रोल्पाको प्रमुख जिल्ला अधिकारी हेरफेर गरेको हो । गृहले अध्यागमन कार्यालय कोदारीका प्रमुख प्रल्हाद पोख्रेललाई खोटाङ, गृह मन्त्रालयका राजुप्रसाद पौडेललाई म्यादी, कपिलवस्तुका सहायक सीडीओ भरतकुमार बुढाथोकीलाइ सल्यान र क्षेत्रीय प्रशासन कार्यालय सुर्खेतका नारायणप्रसाद सापकोटालार्इ जुम्लाको सीडीओ बनाएको छ । गृहले पर्साका सहायक सीडीओ डिजन भट्टराइलाई रोल्पा, इलाका प्रसाशन कार्यालय दमकका वासुप्रसाद कोइरालालाई दार्चुला र गृह मन्त्रालयका हरिप्रसाद प्याकुरेललाई जाजरकोटको सीडीओ बनाएको छ । गृह मन्त्रालयले अन्य १४ जना उपसचिवको जिम्मेवारी समेत हेरफेर गरेको छ । गृहले म्याग्दीका प्रमुख जिल्ला अधिकारी केशवराज आचार्य, खोटाङका चन्द्रबहादुर कार्की र जाजारकोटका जनार्दन गौतमलाई मन्त्रालय सरुवा गरेको छ । गृहले सल्यानका प्रमुख जिल्ला अधिकारी दुर्गादत्त पौडेलाई पर्साको सहायक सीडीओ , सप्तरीका सहायक सीडीओ रामेश्वर अर्याललाइ कपिलबस्तुको सहायक सीडीओ , जुम्लाका सीडीओ रुद्र प्रसाद पण्डितलाई क्षेत्रिय प्रशासन कार्यालय सुर्खेतमा सरुवा गरेको छ । त्यस्तै गृहले दार्चुलाका सीडीओ मोहनराज जोशीलाई बाँकेको सहायक सीडीओ , बाँकेका सहायक सीडीओ जगतबहादुर बस्नेतलाई इलाका प्रशासन कार्यालय टिकापुर, गृह मन्त्रालयका केशवबहादुर थापालाई क्षेत्रीय प्रशासन कार्यालय सुर्खेत, इलाका प्रशासन कार्यालय टिकापुरका उपसचिव गणेशप्रसाद आचार्यलाई दाङको सहायक सीडीओ , गृह मन्त्रालयका भीमप्रसाद तिवारीलाई सहायक सीडीओ झापा, गृहका नुरहरी खतिवडालाइ सिन्धुलीको सहायक सीडीओ , धनुषाका सहायक सीडीओ राजेश गिरीलाइ सुनसरीको सहायक सीडीओ र पर्साका सहायक सीडीओ अनुज भण्डारीलाई क्षेत्रीय प्रशासन कार्यालय हेटौडामा सरुवा गरेको छ ।"
पूर्व राष्ट्रपति डा यादव अस्पताल भर्ना,काठमाडौंः पूर्व राष्ट्रपति डा रामबरण यादव अस्पताल भर्ना भएका छन्। विगत एक हप्तादेखि पेटमा गडबडी र पखाला लागेपछि पूर्व राष्ट्रपति यादवलाई बिहीबार साँझ त्रिवि शिक्षण अस्पताल महाराजगञ्जमा भर्ना गरिएको हो। उनका छोरा एवं सांसद डा चन्द्रमोहन यादवका अनुसार पेट सम्बन्धि सवै परीक्षण गर्नका लागि उनलाई केही दिन अस्पतालमै राखिने चिकित्सकहरुको सुझाव अनुसार भर्ना गरिएको हो।
कर्मचारी फेरेर भएपनि विमानस्थलको भन्सार सुधार्न अर्थमन्त्रीको निर्देशन,"काठमाडौं: उपप्रधानमन्त्री तथा अर्थमन्त्री कृष्णबहादुर महराले त्रिभुवन अन्तर्राष्ट्रिय विमानस्थल भन्सार कार्यालयका सम्पूर्ण कर्मचारी फेरेर पनि त्यहाँको अवस्था सुधार्न निर्देशन दिएका छन्। भन्सार विभागका महानिर्देशक शिशिर ढुङ्गानालाई बिहीबार मन्त्रालयमै बोलाएर उनले एयरपोर्ट भन्सारमा एउटै कर्मचारी वर्षौंदेखि बसेको भन्ने अाफूले सुनेकाे भन्दै कर्मचारी फेरेर विमानस्थलको अवस्था सुधार्न निर्देशन दिएका हुन्। भन्सार सुधारका लागि जोड दिँदै अर्थमन्त्री महराले भने,'एउटै कर्मचारी एक वर्षभन्दा बढी त्यहाँ राख्न भएन।' वर्षौंदेखि एउटै कर्मचारी बसेर तस्करीको सेटिङ गरिरहेको गुनासो आएपछि, अर्थमन्त्री महराले यस्तो निर्देशन दिएको उनका सञ्चार विज्ञ त्रिभुवन पौडेलले जानकारी दिए। आधुनिक उपकरणसहित सुरक्षाका सबै कुरा अवलम्बन गरेर भन्सारलाई चुस्त, दुरुस्त र पारदर्शी बनाउन अर्थमन्त्री महराले विशेष निर्देशन दिएका हुन्। विभागका महानिर्देशक ढुङ्गानाले अहिले कार्यरत कर्मचारीलाई कारबाहीको प्रक्रिया सुरु भएको र अरुका बारेमा पनि अनुसन्धान भइरहेको जानकारी गराएका थिए। उनले त्यहाँ भएका अनावश्यक धेरै कर्मचारी हटाएर थोरै कर्मचारीबाट नै चुस्त दुरुस्त सेवा दिन योजना बनाइरहेको वताएका थिए।"
