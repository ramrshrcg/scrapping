शीर्षक,विवरण
राजनीतिक ठेकेदार र संविधान,"संसद्मा अविश्वासको मतमाथि बहस भइरहँदा आरोपप्रत्यारोपको शृंखलालाई स्वाभाविक मान्दा पनि यसपटक संसद्मा मतदानबाट यो प्रस्तावको टुंगो लागेपछि मुलुक कुन परिस्थितिमा प्रवेश गर्ला ? त्यो अहिले मुख्य चासोको विषय बनेको छ । आर्थिक र बजेट कार्यान्वयनसँग जोडिएका विधेयकहरू पराजित भइसकेका छन् अर्थात् अविश्वास प्रस्तावमा मतदान हुनुपूर्व नै प्रधानमन्त्री केपी ओलीको सरकारले सदनमा बहुमत गुमाएको स्पष्ट भएको छ । अविश्वास प्रस्तावको अन्तिम मतले यही प्रवृत्ति र सन्देश पुनस्र्थापित गर्नेछ । त्यसपछि के ? नेपालमा ०६३ को आन्दोलनको सर्वस्वीकार्य अर्थात् साझा माग सुदृढ र संस्थागत प्रजातन्त्रका लागि थियो । तर आन्दोलनको समाप्ति अर्थात् राजा ज्ञानेन्द्रले गिरिजाप्रसाद कोइरालालाई प्रधानमन्त्रीको शपथ खुवाई दलहरूलाई सत्ता हस्तान्तरण गरेलगत्तै माग' को व्याख्या नेपाली जनताको संलग्नतामा भन्दा विदेशी खटन र आदेशमा हुन थाल्यो । प्रजातन्त्र संवैधानिक व्यवस्था हो । त्यसका मौलिक मूल्य र मान्यता कानुनी राज्यमा आधारित हुनुको साथै त्यो जनताको सर्वोच्चताको सिद्धान्तबाट निर्देशित हुन्छ । प्रजातन्त्रमा राजनीति सार्वभौम र स्वतन्त्र जनताबाट निर्णीत हुन्छ, बाह्य शक्ति या तिनका रिजेन्ट' बाट हैन । आवधिक निर्वाचन, शक्ति सन्तुलन तथा स्वतन्त्र न्यायपालिका निर्विवाद सत्य नै हुन् प्रजातन्त्रका । प्रजातन्त्रको कार्यान्वयन शैलीमा विवाद उत्पन्न हुँदा पक्कै पनि राजनीतिक तह र दलहरूमा सुझबुझ हुनुपर्छ र त्यस्ता गम्भीर संकट समाधानमा राजनीतिक पात्रहरूको भूमिका हुन्छ । तर त्यो समाधानको खोजीमा संविधान अनि आफैँले स्थापित गरेका नजिरहरूको भूमिका हुनुपर्छ कि पर्दैन ? विगत १० वर्षमा राजनीतिक नेताहरूका हरेक आकारका संकटहरू' आउँदा आफूलाई संविधानभन्दा माथि राख्दै त्यसको समाधान कथित नेताहरूबीचको सहमतिका आधारमा समाधान' भएका छन् । वास्तवमा ती संकट समाधान नगरी टालटुल पारिएकाले अहिले ठूलो आकारमा देखा परेका छन् । यो अन्तरिम अवस्थामै दुईदुई ठाउँबाट संविधानसभा निर्वाचनमा पराजित भएर पनि प्रधानमन्त्री बन्न पुगेका माधव नेपालले अविश्वासको प्रस्तावमा भाग लिँदै मुलुक डुब्न लागेको र त्यसलाई बचाउन सक्ने माझी' नदेखिएको अभिव्यक्ति दिए । अर्कोतिर सिंगो संसद् विभाजित छ । प्रस्तावको नतिजा विधिवत् रूपमा घोषणापछि के भन्नेबारे । एकथरी राजनीतिक' निर्णयको पक्षमा छन्, फेरि आधा दर्जन ठेकेदारहरूलाई देश जिम्मा लगाउनुपर्छ भन्ने सुझावका साथ । अर्कोथरी राष्ट्रपतिले आवश्यक परामर्श र संविधानको अक्षर र मर्मअनुसार काम गर्नुपर्दछ भन्ने मान्यता राख्दछन् । दुवै विकल्पबाट आफ्ना सान्दर्भिकता छन्, तर संविधान यो परिस्थितिमा सचेत नागरिकले एकै किसिमले बुझ्नुपर्ने गरी स्पष्ट छैन भने त्यो संविधान अर्थहीन सावित भएको अर्थ लगाउनुपर्छ । त्यस अवस्थामा भावी राजनीतिक मार्ग र गन्तव्य कोर्ने जिम्मा त्यो असफल संसद् (दिवंगत संविधानसभा) या त्यसका केही ठेकेदारहरूले लिनु हुँदैन । अबको निर्णय व्यापक छलफल, परामर्श र निषेधको राजनीतिको अन्त्यबाट हुनुपर्छ ।"
छापामार शैलीमा झ्याप्पै पार्न खोजियो : ओली,"काठमाडौँ: प्रधानमन्त्री केपी ओलीले सरकारविरुद्धको अविश्वासको प्रस्ताव छापामार शैलीमा झ्याप्पै आएको बताएका छन् । अविश्वासको प्रस्तावमाथि उठेका प्रश्नको जवाफ दिने क्रममा ओलीले भने, अचम्म लागेको छ। विरोधका लागि कुनै विषय छैनन् तर सत्ता परिवर्तनको खेल यस पटक छापामार शैलीमा झ्याप्पै भयो । ओलीले प्रचण्डतर्फ हेरेर यसो भन्दा सिंगो सदन हाँसोले गुन्जिएको थियो। अविश्वासको प्रस्ताव आउनु अघिको भेटघाट प्रसंग उल्लेख गर्दै ओलीले भने, सरकारबाट फिर्ता हुने अघिल्लो दिन सरकारविरुद्धको अविश्वासको प्रस्तावसँग दुई घण्टा कुराकानी भएको थियो । भोलिपल्ट समर्थन फिर्ता लिने नयाँ खालको मोडालिटि आयो । लोकतन्त्रमा सरकार परिवर्तन सामान्य हो । तर मुलुकलाई नै अनिश्चित बनाउने गरी सरकार परिवर्तन गर्नु ठिक होइन । जवाफमा प्रधानमन्त्रीको भाषण बजेटपछि सरकार परिवर्तनको नियोजित हल्ला चलाएर सरकारको प्रभावकारितामा असर पार्ने काम भइरहे । शान्ति सुरक्षा र आपूर्ति मन्त्रालय माओवादीकै जिम्मामा थिए । शान्ति सुरक्षाका प्रश्न उठे, आपूर्तिका कुरा आए तर ति सबै माओवादीकै जिम्मामा थिए । यी विषयमा गुनासो आएपछि सम्बन्धित पार्टीले कदम चाल्नुपर्छ नत्र मैले कदम चाल्नुपर्छ भनेर मैले भनेकै हुँ । यी कुरा शेरबहादुर देउवासँग भनेको होइन तर मैले भनेकै हुँ । मलाई जसरी भए पनि प्रधानमन्त्रीमा रहनुपर्ने मेरो मान्यता होइन । ठिक ढंगले काम गर्न सरकारमा बस्ने नत्र छोडिदिने । कतिपय नेताहरु प्रतिपक्षमा बसेजस्तै गरी सरकारको आलोचनामा उत्रिए । मैले नेतालाई बोलाएर आग्रह गरे सहयात्रा इमान्दारितामा चल्छ । एजेन्डा फरक भए आफ्नो बाटो रोजौँ । गठबन्धनमा सरकारको समर्थन नतोड्न पटकपटक आग्रह गरेँ । उच्च स्तरीय राजनीतिक समिति बनाएका थियौँ । सरकारका कामको अनुगमन गर्ने र सरकारलाई निर्देशन दिने काम उच्च स्तरीय राजनीतिक समितिको काम थियो । त्यो खोज्ने दायित्व अविश्वासको प्रस्तावका प्रस्तावकज्यूको थियो । होला संयोजकज्यूले कुन बैठकबाट कुन सुझाव दिनुभयो धेरै पार्टीका नेता सरकारमा थियौँ । त्यो थाहा भएन् । तर एक पटक पनि त्यसको बैठक नबसी अचानक सरकारबाट फिर्ता हुने र सरकारविरुद्ध अविश्वासको प्रस्ताव ल्याउने काम भयो । दुनियाँलाई बेकुब बनाउने जमाना छैन अहिले । अस्ति प्रस्ताव राख्दै गर्दा कि कदम चाल्नुहोस् नत्र म चाल्छु भनेर भन्नुभयो । कांग्रेसले ठूला दल सँगै बस्नु हुँदैन भन्ने सिद्धान्त नयाँ प्रतिपादन गरेको छ । यो सिद्धान्त आएपछि राष्ट्रिय सहमतिको सरकारको कुरा पनि गर्नु हुँदैन । संसदमा सबैभन्दा ठूलो दल मिलेर काम गर्नु नहुने सिद्धान्त बनाएर बसेको छ भने उसको सिद्धान्त च्यूत कसरी गर्ने ? यस्तो अवस्थामा विभिन्न दल मिलाएर सरकार बनाउन बाध्य भएको, दोस्रो ठूलो दलको नेतृत्वमा तेस्रो ठूलो दल, चौथो ठूलो दल सहभागी थिए । तेस्रो ठूलो दलले सरकार छोड्दा ठूलो कुरा हुन्छ । कसैले पनि यो कुरा कल्पना गर्न सक्दैन । अस्ती कुरा सुनेपछि मलाई लाग्यो, प्रस्ताव आउदा आरोप के छन् सुने । आरोप सुन्दा थाहाभयो । ममाथिको अविश्वास सरकारमाथिको अविश्वास भन्दा ममाथिको अविश्वास हो । धेरै महत्वपूर्ण मन्त्रालय उहाँहरुले नै लिनुभएको थियो । मन फाटेको, चित्त काटिएको, कमलो मन दुःखेको, चित्त नबुझेको आदि कारणले रहेछ । मैले मेरा मित्रको च्यातिएको मन अरुणा लामाको गीतमा भनेझै धेरै पल्ट सिउँने कोसिस गरेँ । मैले एकल र सामुहिक रुपमा पनि कहिले साँझ, कहिले अबेला रात, कहिले बिहान कहिले दिन गरेर धेरै पटक मन तुन्ने काममा बिताएको छु । तर, भयो के भने आज तुनेर पठाउछु भोलिपल्ट अर्कातर्फ फाटेको छ फेरी तुनेर पठायो भोलिपल्ट आउदा अर्कोतर्फ फाटेको छ । अब यसपछि सहकार्य गर्ने साथीलाई यसका अनुभव पनि काम लागुन होसियार हुनुहोला । तर, म आज पनि भन्न चाहन्छु एक माघले जाडो जादैन । यो समयको समाप्ति होइन समय चालु छ । अलिकति परिस्थिति फेरिएकोहोला समय गतिशिल छ । हामी यहाँ छौँ । पारस्परिक विश्वास र सहकार्यले नै समय चल्छ भन्ने मेरो विश्वास छ । गजबको सहकार्य चलाउन कस्सिनुभएको छ शुभकामना छ । सरकारलाई दिएको समर्थन फिर्ता लिएको बेला पनि यही शुभकामना दिएको थिए तपाईंहरुको राम्रोहोस् ।"
जाँदाजाँदै प्रचण्डलाई ओलीका सात प्रश्न,"काठमाडौँ: एमाले अध्यक्ष केपी शर्मा ओलीले प्रधानमनमन्त्री पदबाट राजीनामा दिदै व्यवस्थापिका संसदमा आफूले अघि सारेका योजनाबारे चिन्ता व्यक्त गरेका छन् । व्यवस्थापिका संसदमा सरकारविरुद्ध संसदमा पेश भएको अविश्वासको प्रस्तावमाथि उठेका प्रश्नको जवाफ दिएपछि राजीनामा दिनु अघि प्रधानमन्त्री ओलीले आफ्ना योजनाबारे चिन्ता व्यक्त गरेका हुन् । ओलीले भावी प्रधानमन्त्रीका रुपमा प्रस्तुत भएका नेकपा (माओवादी केन्द्र)का अध्यक्ष पुष्पकमल दाहाल प्रचण्डलाई लक्षित गर्दै सात गम्भीर प्रश्न गरेका छन् । ओलीले काठमाडौँनिजगढ फास्ट ट्रयाक, केरुङकाठमाडौँपोखरा र लुम्बिनी रेलसेवा, हुलाकी राजमार्ग, भैरहवा र निजगढ विमानस्थल, सामाजिक सुरक्षा भत्तादेखि प्रमाणपत्र धितो राखेर विद्यार्थीलाई ऋण दिने योजनासम्मका विषयमा चिन्ता व्यक्त गरे । ओलीले नयाँ बन्ने प्रचण्ड नेतृत्वको सरकारलाई लक्षित गरेर गरेका सात प्रश्न काठमाडौँनिजगढ फास्ट ट्रयाकको भविष्य अब के हुन्छ ? केरुङकाठमाडौँपोखरालुम्बिनी रेलसेवा के गर्नु हुन्छ ? बर्षौदेखि अलपत्र तराईको हुलाकी राजमार्गलाई फेरि पुरानै नियतिमा फर्काउनु हुन्छ कि ? दुई बर्षमा उर्जा र कृषिमा आधारभूत रूपमा आत्मनिर्भरता सम्भव तुल्याउने हाम्रा योजनालाई के गर्नुहुन्छ ? भैरहवा र निजगढ विमानस्थल जस्ता महत्वपूर्ण योजनालाई के गर्नु हुन्छ ? जेष्ठ नागरिक, एकल महिला, अपाङ्गता भएका व्यक्ति, दलित, लोपोन्मुख र अल्पसङ्ख्यक समुदायका लागि अगाडि सारिएको सामाजिक सुरक्षाका कार्यक्रमलाई के गर्नु हुन्छ ? शैक्षिक प्रमाणपत्र धितो राखेर युवा विद्यार्थीलाई ऋण दिने योजनालाई के गर्नुहुन्छ ? ओली भाषणको पूर्णपाठ"
ओलीको राजीनामापछि अविश्वास प्रस्ताव स्थगित,प्रधानमन्त्री केपी शर्मा ओलीले राजीनाको घोषणा गरेपछि व्यवस्थापिका संसदको बैठक अविश्वास प्रस्तावको प्रकिया स्थगित भएको छ। राजीनामाको घोषणापछि १५ मिनेटका लागि स्थगित बैठक पाँच मिनेट बसेर सकिएको छ। अर्को बैठक साउन ११ गते बस्ने छ। प्रधानमन्त्रीको जवाफपछि अविश्वास प्रस्तावउपर मतदान गर्ने कार्यक्रम भए पनि ओलीले राजिनामा दिएपछि त्यसको औचित्य सकिएकोले त्यसबारेमा परामर्श गर्न बैठक स्थगित गरिएको हो। सभामुखको कार्यकक्षमा छोटो परामर्शपछि सुरु भएको बैठकमा राष्ट्रपति कार्यलयबाट प्राप्त ओलीले राजिनामासम्बन्धी पत्र पढेर सुनाइएको थियो। अब राष्ट्रपतिको आव्हानअनुसार नै नयाँ सरकार गठनको प्रकिया अघि बढ्ने भएको छ।
प्रधानमन्त्री ओलीबाट संसद्मा राजीनामाको घोषणा,"काठमाडौं : प्रधानमन्त्री केपी ओलीले पदबाट राजीनामा दिएका छन् । उनले राजीनामापत्र राष्ट्रपतिसमक्ष पेस गरिसकेका छन्। अविश्वास प्रस्तावको छलफलमा उठेका प्रश्नहरुका जवाफ दिने क्रममा उनले राजीनामाको घोषणा गरेका छन् । उनको राजीनामापछि नयाँ सरकार घोषणा गर्न अब सहज भएको छ । राजीनामापछि संसद्मा प्रस्तुत अविश्वासको प्रस्तावमाथि मतदान स्थगित भएको छ। राजीनामा दिएको जानकारीसहित राष्ट्रपति कार्यलयले संसद्मा पठाइसकेको छ र सभामुखले त्यो पत्र पढेर सुनाइसकेकी छिन्। यसअघि ओली नेतृत्वको मन्त्रिपरिषद्को अन्तिम बैठकले नयाँ सरकार गठनका लागि बाधा अड्काउ फुकाउन राष्ट्रपतिसमक्ष सिफारिस गरेको थियो। ओलीले नयाँ प्रधानमन्त्रीको निर्वाचन र सरकार गठन सहज रुपमा होस् भनेर बाधा अड्काउ फुकाउने निर्णय गरेको बताए । ओलीले भने 'अविश्वास प्रस्ताव पेस भएपछि आफूलाई पदमा टाँसिएर बस्ने मन पटक्कै थिएन तर सात दिन त संसद्को नियमावलीअनुसार मैले पनि कुर्नुपर्यो। सात दिन कुर्न साथीहरुलाई धेरै छटपटी र हुटहुटी भएछ क्यारे । ओलीले नछोड्ने भयो भनेर ठूलै रुवाबासी भयो । तर कानुनका छिद्र खोजेर वा पहिल्याएर पदमा टाँसिने रहर मलाई कहिल्यै भएन। ' उनले बजारमा आफ्नाबारेमा अनेक चर्चा भएको बताउँदै भने, 'जस्केलबाट हिड्ने, ढोका नभए झ्यालबाट हाम फाल्ने काम मबाट हुँदैन । अामनेसामने नै सामना गर्ने मान्छे हुँ म।'"
"प्रचण्डको नाम नलिई ओलीले भने, दिनैपिच्छे फाट्ने उनको मन मैलै कति सिलाए कति ?","काठमाडौँः प्रधानमन्त्री केपी शर्मा ओलीले सरकारविरुद्धको अविश्वास प्रस्ताव ल्याउने माओवादी केन्द्रका अध्यक्ष पुष्पकमल दाहाल प्रचण्डको नाम नलिइ उनको च्यातिएको मन पटकपटक सिलाउने प्रयास गरेको बताएका छन् । अविश्वासको प्रस्तावमाथि उठेका प्रश्नको जवाफ दिने क्रममा प्रचण्डप्रति व्यंग्य गर्दै भने मविरुद्धको अविश्वासको प्रस्ताव ल्याउनुको कारण मन फाटेको, चित्त काटिएको, कमलो मन दुःखेको, चित्त नबुझेको आदि कारण रहेछन्, मैले मेरा मित्रको च्यातिएको मन अरुणा लामाको गीतमा भनेझै धेरै पल्ट सिउने कोसिस गरे ।तर सफल भइनँ। उनले भने, मैले एकल र सामुहिक रुपमा पनि कहिले साँझ, कहिले अबेला रात, कहिले बिहान, कहिले दिन गरेर धेरै पटक मन तुन्ने काममा बिताएको छु । तर, भयो के भने आज तुनेर पठाउछु भोलिपल्ट अर्कातर्फ फाटेको छ । फेरी तुनेर पठायो भोलिपल्ट आउदा अर्कोतर्फ फाटेको छ ।"
यस्तो छ ओली सम्बोधनको पूर्णपाठ,"प्रधानमन्त्री केपी ओलीले संविधान कार्यान्वयन हुन नदिएर मुलुकलाई एउटा भयानक संकटमा फसाउने डिजाइनअनुसार आफूविरुद्धको अविश्वास प्रस्ताव आएको बताएका छन् । ओलीले भने, साथीहरुलाई लागेको होला कसैलाई प्रधानमन्त्री बनाउन र मलाई गिराउन मात्रै यो प्रस्ताव ल्याइएको हो । त्यो बुझाइ गलत छ । संविधान कार्यान्वयन हुन नदिएर मुलुकलाई एउटा भयानक संकटमा फसाउने डिजाइनअनुसार आएको हो । यसको परिणाम पछि थाहा हुनेछ ।' नैतिकताबिनाको राजनीतिक एउटा पाप भएको टिप्पणी गर्दै भने, 'हो राजनीति संभावनाको खेल हो । यसका पनि निश्चित मर्यादा र सिमा हुन्छन् । त्यसको पालना हुनुपर्छ । तर जब राजनीतिमा सिमा र मर्यादा उलंघन हुन्छन्, अनि यो फोहरी खेल हुन्छ । गान्धीले भनेका थिए, नैतिकताबिनाको राजीनिति एउटा पाप हो ।' राजनीतिलाई फोहरी बनाउने खेल खराब खेलाडीहरुले गरेको आरोप लगाउँदै भने, 'बागमति आफै प्रदुषित हुँदैन । अरुले प्रदुषित गरेको हो । राजनीतिलाई हामीले प्रदुषित गरेका छौं । हामीले यसलाई फोहरी बनाएका छौं । कतै म्याच फिक्सिङ, कतै ड्रपिङ भएपछि यो फोहरी हुँदैन । राजनीतिलाई दाउपेच र निजी स्वार्थको खेल बनाएपछि यो अवसरवाद मात्रै हुन्छ ।' ओलीले भने, 'नौ महिनाका हामीले केके गर्यौं, किताबजस्तै छर्लङ छ । मधेसमा आगो बलेको थियो, आज साम्य भएको छ । आज मधेसवादी दलहरु संसद्मा आएका छन् । मेराविरुद्ध भोट दिन भए पनि कम्तीमा तपाईहरु संसद्मा आउनु भएको छ। मलाई खुसी छ । जसको विरुद्ध भोट दिन भए पनि तपाईहरु आउनुस्, प्रक्रियामा सहभागी हुनुस्।' उनले भने, 'नाकाबन्दीका कारण सिंगो मुलुकले दुःख पायो तर त्यसलाई राजनीतिक तथा कुटनीतिक पहल गरेर हटाइयो ।ओलीले आफ्नो सरकारले जनता र मुलुकको हितमा धेरै काम गरेकाले नै यति चाँडो अविश्वास प्रस्ताव आएको बताए । उनले भने, नौ महिनामा जुन सन्धि सम्झौता जे भएका छन् , ती ऐतिहासिक छन् ।' ओलीले आफूलाई राजावादी बन्दै गएको प्रचण्डले लगाएको आरोपप्रति संकेत गर्दै सोधे, 'राजतन्त्रविरुद्ध म संघर्ष गर्दा साथीहरु कता हुनुहुन्थ्यो ? क्रान्तिमा होमिएर म जेल पर्दा साथीहरु कापीकलम बोकेर कुन स्कूलमा कुदिरहनु भएको थियो ? ओलीले संसदमा गरेको लिखित सम्बोधनको पूर्णपाठ"
मुलुक अन्त्यहीन अस्थिरतातर्फ मोडिन सक्ने खतरा : ओली,"काठमाडौं : प्रधानमन्त्री केपी ओलीले संसद्को बैठकमा सम्बोधन गरिरहेका छन् । ओलीले आफूविरुद्धको अविश्वासको प्रस्तावमाथिको छलफलमा उठेका प्रश्नहरुको जवाफ दिन निकै गम्भीर मुद्रामा प्रस्तुत भएका ओलीले सुरुमै भने, 'प्रक्रियातगत रुपमा अविश्वास प्रस्ताव मेराका लागि सामान्य र स्वभाविक कुरा हो । समय र परिस्थितिका लागि यो कति सामान्य र स्वभाविक हो ? दुनियाँलाई थाहा छ, मैले भनिरहनुपर्दैन । उनले भने, 'कपडा काट्नुभन्दा पहिले दसपटक नाप्नुपर्छ । कैची चलाइसकेपछि पछुतो नहोस् । उनले दलहरुबीचको सत्ता स्वार्थको खेल र संकीर्ण स्वभावले मुलुक अस्थिरतातर्फ मोडिनसक्ने चिन्ता व्यक्त गर्दै भने, संविधानको विरुवा कलिलै छ । धमिलो पानीमा माछा मार्ने अहिले जुन खालको चलखेल भइरहेको छ, त्यो स्वभाविक छैन । यसले मुलुकलाई अन्त्यहीन अस्थिरतातर्फ धकेलिने खतरातर्फ म गम्भीर भएको छु । प्रधानमन्त्री केपी शर्मा ओलीले संसद्मा दिएको जवाफ मेराविरुद्ध प्रस्तुत भएको अविश्वासको प्रस्ताव र यस बारेमा उठेका विभिन्न प्रश्नको जवाफ दिन व्यवस्थापिका संसद समक्ष उभिएको छु । सरकारको गठन र विघटन र सरकारलाई मत र अविश्वाको प्रस्तावसँगै आवधिक निर्वाचिन जस्ता विषय लोकतान्त्रिक शासन प्रणालीका विशेषता हुन् । संसदीय प्रणालीमा विश्वास नगर्नेहरुले पनि यो लोकतान्त्रिक पद्धतिलाई विश्वास गर्नुभएको छ । लामो समय विरोधका कार्यक्रममा रहनुभएका मित्र पनि यस प्रक्रियामा सहभागी हुननुभएको छ । सरकारको जय वा पराजय ठूलो कुरा होइन संविधान र लोकतन्त्रले सफलताले हासिल गर्नु महत्वपूर्ण कुरा हो । भिन्न प्रयोगका लागि भए पनि संविधानको सर्वस्वीकार्यका लागि मान्य सदस्यले पुष्टि गरिदिनुभएकोमा सबैलाई धन्यवाद दिन चहान्छु । सबै कदम स्वरुपमा लोकतान्त्रिक नै हुन् । स्वरुपले उद्देश्यलाई बोक्छ नै भन्न सकिदैन । त्यसले परिणामले ल्याउने कुरा गर्छ । संसदलाई सरकार गठन र विघटनको निर्णयक थलो बनाउनुपर्छ । जनताको नियका अरु कसैसँग होइन जनताका प्रतिनिधिसँग उत्तरदायी हुनुपर्छ । मेरा लागि अविश्वासको प्रस्ताव सामान्य र स्वभाविक कुरा हो । तर, परिस्थितिका हिसाबले लोकका लागि सबैलाई थाहा छ कति स्वभाविक हो । म यसमा धेरै जान चाहन्न । एउटा भनाइ छ कपडा काट्नु भन्दा पहिला दस पल्ट सोच्नु आवश्यक छ । ताकि कैची चलाएपछि पछुतो नहोस् । सात दशकको अभ्यास र दुई संविधानसभाबाट संविधान निर्माण गरेका छौँ । सिंविधानको विरुवा कलिलै छ । नेपाललाई राजनीतिक स्थायित्व र दिगो शान्तिलाई निर्णायक नबनाई खुशी बनाउने तत्व सक्रिय छ । धमिलिएको पानीमा माछा मार्ने प्रवृत्ति सलबलाइरहेको छ । यस्तो अवस्थामा संकीर्ण स्वाार्थका निमित चालिएका कदम दुरगामी असर पर्ने र मुलुक अस्थिरता तर्फ धकेलिने कुरामा म गम्भीर छु । २०५२ साल अहिले भन्दा २१ वर्ष अगाडि वर्षा याम थियो । मोनमोहनजीले नेतृत्व गरेको सरकारलाई अपदस्त गर्ने चक्र बनेको थियो । हेलिकोप्टर दुर्घटनामा पाँच हजार फिट माथिबाट खसेर मृत्युँग लडाई गरिरहेका प्रधानमन्त्रीलाई संसदमा बोल्ने मोका पनि दिइएको थिएन । त्यो सरकारको गल्ती बुढाबुढीका मुखमा मुस्कान ल्याउनु थियो । सुकुम्बासीको सपना छाप्रो थियो त्यसलाई छाप्रो दिने सपना थियो । दमन नगरीकन पनि शासन र शान्ति कायम हुन्छ भन्ने व्यवस्था थियो । त्यसैबेला सरकारलाई हटाइएको थियो । आज मैले धेरै भन्नु पर्दैन । महाभारतमा खास परिस्थितमा चक्रब्यूहु चक्र थियो । बभिमन्युको छोरालाई आक्रमण गरियो । त्यो दुवापरयुगको कुरा हो । त्यो कलिलो थियो । तर, आजको अभिमन्यु कलिलो छैन र दुवापरयुग पनि होइन । अहिले पनि साथीको भरपरदो साथ छुटेको छैन । सहयोगी साथीको साथ कायम छ । मनमोहनलाई हटाउनु संवैधानिक अपव्याख्या मनमोहनलाई संवैधानिक अपव्याख्या गरेर हटाइएको ओलीको दाबी छ । त्यसपछि देशले कति मूल्य चुकाउनु पर्यो त्यो मैले भनिराख्नु पर्दैन । त्यो घटनाले जनताबाट राजनीतिको निर्णय हुने कुरालाई पर धकेलिदियो । देशलाई युद्धको भुमरीतर्फ तकेलिदियो । अहिले पनि हिंसा र प्रतिहिंसाका पात्र सायद संसदको अघिल्लो लहरमा हुनुहुन्छ । प्रतिकुल अवस्थामा प्रधानमन्त्रीको जिम्मेवारी सम्हालेको थिए। तराई मधेस ठप्प भएको दुई महिना बितेको थियो । संविधान जलाउने काम भइराखेको थियो । आन्दोलनका नाममा र नियन्त्रणका नाममा ४५ जना नागरिकको ज्यान गएको थियो। तीन हप्तादेखि नाकाबन्दी थियो । सवारी साधनमा इन्धन थिएन । चार्ड पर्वमा जनताका घरमा चुह्लो बल्ने अवस्था थिएन । खाद्यान्न र औषधिको समेत अभाव थियो। नेपाल भारत सम्बन्ध जटिल अवस्थामा थियो । भूकम्पपीडितका नाममा कुनै काम नभएको अवस्था थियो । आगो बलेको देशमा धुलो उडेको देशमा, पीडाले भरिएको देशमा, अभावले भरिएको देशमा समस्या समाधानको जिम्मेवारी लिएको थिए । तर, ति सबै प्रतिकुलतालाई सामना गर्दै जब सामान्य अवस्थामा फर्काउने सफलता प्राप्त भयो मुलुकले नयाँ गति लियो तब गठबन्धनभित्रबाटै समस्या निम्त्याउने काम भयो । वैशाखमा अचानक सरकार परिवर्तनका रहस्यमय खेल भए। अस्ति अचानक आक्रमणलाई एउटा विशेषण दिइएको थियो। सरकारमाथि पनि एउटा सडेन एटेक भएको थियो । राष्ट्रपतिको प्रस्तावित भारत भ्रमणको पूर्वसन्ध्यामा र सरकारले नीति तथा कार्यक्रम प्रस्तुत गर्ने बेलामा सरकार परिवर्तनको प्रस्ताव लिएर गठबन्धनका प्रमुख आउनुभयो। मेरा निम्ति त्यो आपत्तिजनक थियो । किनभने हामीसँग १४ बुँदे सहमति थियो । विभिन्न कुरामा हामीले व्यवस्थापन गरेका थियौँ । दलहरु आफ्ना बारेमा निर्णय लिन सक्षम छन् तर सहकार्य भएको बेला सहमतिलाई सम्झनु पर्छ । दलहरुबीच छिर्के दाउ पर्खनु हुँदैन । सकेसम्म यही सरकारलाई राष्ट्रिय सहमतिको स्वरुप दिने प्रस्ताव अनुचित थियो । हामीले ९ बुँदे सहमतिबाट तत्कालिक निकास खोज्यौँ तर साथीहरुको उद्देश्य अर्के रहेछ । यत्तिबेला संविधान कार्यान्वयन राष्ट्रिय स्वाभिमान र समृद्धिको बाटोमा मुलुकलाई अगुवाई गरिराखेको यस सरकारको बाटोलाई ९ महिनामै छेकिएको छ । यो के का लागि भयो ? अनेकौ प्रतिकुलतालाई चिर्दै गत वर्ष हामीले संविधान निर्माण गरेर घोषणा गर्यौ । संविधान कार्यान्वयनमा पनि दलका बीचमा सहमति आवश्यक थियो । हामीले संक्रमण कालका थुप्रै काम गर्न बाँकी छ । कानुन निर्माण गर्न बाँकी छ । धेरै काम बाँकी छन् । अविश्वासको प्रस्ताव प्रस्तुत गर्दै गर्दा र बहस गर्दै गर्दा हामी कहाँ छौँ भन्ने कुरा बिर्सिएको आवास हुन्थ्यो । हामीले संविधान निर्माणका निम्ति सहमतिको वातावरण निर्माण गरेका थियौँ । सहमतिका कुरा सबैलाई थाहा छ त्यो म भन्न चाहन्न । संविधान बनेपछि सरकार परिवर्तन हुने अवस्थामा आइपुग्दा जनताको चाहना, मुलुकको आवश्यकता जस्ता कुरा र पूर्वसहमतिलाई वेवास्था गर्दै एकतालाई तोड्ने काम भएको छ । तोड्ने उद्देश्य फरक छन् तर त्यसलाई अर्के बर्को ओढाइयो । कांग्रेस सहमति बाट अलग भएपछि एमाले र माओवादीबीच सहकार्यको आधार १४ बुँदे सहमति थियो । संविधानको कार्यन्वयन, पुननिर्माण, आर्थिक समृद्धि उक्त सहकार्यको मुख्य उद्देश्य थियो । शान्ति प्रक्रियाका कुरा पूरा गर्ने राष्ट्रपति, उपराष्ट्रपति लगायका विषयमा सम्मानजनक बाँडफाड भएको थियो । धेरै महत्वपूर्ण मन्त्रालय माओवादीलाई जिम्मा दिइएको थियो । ति सबै कुरा कही कतै ९ महिनाका लागि थिए ? बीचमा सरकार परिवर्तनका लाथि थिए ? यो भाषणको विषय होइन ।"
केहीबेरका लागि संसद बैठक स्थगित,काठमाडौँः व्यवस्थापिका संसदको बैठक केहीबेरका लागि स्थगित भएको छ । संसदमा बिहीबारबाट सुरु भएको प्रधानमन्त्री केपी शर्मा ओलीविरुद्धको अविश्वासको प्रस्तावमाथिको छलफल केहीबेरका लागि स्थगित भएको हो । सभामुख ओनसरी घर्तीमगरले ४ः४५ बजेसम्मका लागि संसद बैठक स्थगित भएको जानकारी दिइन् ।
यसरी हुँदैछ नयाँ सरकार गठन,"काठमाडौं: नयाँ सरकार निर्माणमा राष्ट्रपतिबाट टाइम वाइङ' हुन सक्ने अनुमान गर्दै कांग्रेस र माओवादी केन्द्र सभामुखबाटै सरकार निर्माणको आह्वान गरेर अघि बढ्ने तयारीमा देखिएका छन् । दुवै दल संविधानको संक्रमणकालीन व्यवस्थामा सरकार निर्माण गर्न राष्ट्रपतिले आह्वान गनुपर्ने कतै पनि उल्लेख नभएको भन्दै राष्ट्रपतिकहाँ जानुपर्ने बाध्यता नभएको मान्यतामा छन् । कांग्रेस नेता रमेश लेखकले संविधानको संक्रमणकालीन व्यवस्थाअनुसार धारा २९८ बमोजिम गठन हुने सरकारका लागि राष्ट्रपतिले आह्वान गर्ने संवैधानिक व्यवस्था नभएको बताए । संविधानमा संक्रमणकालीन व्यवस्थाको धारा २९८ अनुसार बन्ने प्रधानमन्त्रीका लागि राष्ट्रपतिले आह्वान गर्नुपर्ने व्यवस्था छैन', लेखकले भने, अब नयाँ सरकार गठनका लागि सभामुखले आह्वान गर्नुपर्छ ।' संविधानको धारा ७६ मा संघीय संसद्बाट बन्ने प्रधानमन्त्रीका लागि राष्ट्रपतिले आह्वान गर्ने स्पष्ट व्यवस्था छ । तर संक्रमणकालीन व्यवस्थाअनुसार अब बन्ने प्रधानमन्त्रीका लागि राष्ट्रपतिले आह्वान गर्ने प्रावधान छैन । संविधानमा स्पष्ट व्यवस्था नभएपछि एमालेबाट हुन सक्ने सम्भावित अवरोध रोक्न सभामुखमार्फत नयाँ सरकार गठनको आह्वान हुनपर्ने विषयमा कांग्रेस र माओवादीबीच छलफल सुरु भएको छ । परम्परा मान्ने हो भने राष्ट्रपतिमार्पत नयाँ सरकार गठन आह्वान गरेर जान सकिने भयो', लेखकले भने, संवैधानिक रूपमा अघि बढ्ने हो भने राष्ट्रपतिकहाँ जानुपर्ने व्यवस्था छैन र जानु पर्दैन ।' प्रधानमन्त्री केपी ओलीविरुद्ध संसद्मा परेको अविश्वासको प्रस्ताव सम्भवतः आइतबार पारित हुनेछ । ओली र उनको दल एमाले नयाँ सरकार गठन गर्ने संवैधानिक व्यवस्था नभएको भन्दै वर्तमान सरकारलाई कामचलाउका रूपमा लम्ब्याउने रणनीतिमा छन् राष्ट्रपतिमार्फत । त्यही अनुमानका आधारमा कांग्रेस र माओवादी सभामुखमार्फत सरकार गठनको पहलमा लागेका हुन् । संविधान व्याख्या गर्ने आआफ्नै तर्कका कारण नयाँ सरकार निर्माणमा दलहरूबीच चर्को मतभेद हुने देखिएको छ । संविधानको धारा २९८ को (२) मा यो संविधान प्रारम्भ हुँदाका बखत व्यवस्थापिका संसद्को अधिवेशन चलिरहेको रहेछ भने यो संविधान प्रारम्भ भएको मितिले अधिवेशन चलिरहेको रहेनछ भने धारा २९८ को उपधारा (६) बमोजिम आह्वान गरिएको व्यवस्थापिका संसद्को अधिवेशन प्रारम्भ भएको मितिले सात दिनभित्र राजनीतिक सहमतिका आधारमा प्रधानमन्त्रीको निर्वाचन सम्पन्न गरी निजको अध्यक्षतामा मन्त्रिपरिषद् गठन हुनेछ' भन्ने प्रावधान छ । तर कुनै पनि धारामा सरकार गठनका लागि राष्ट्रपतिले आह्वान गर्नुपर्ने उल्लेख छैन । संविधानको धारा २९८ अनुसार सरकार गठन गर्ने हो भने राष्ट्रपतिले पहल गर्नुपर्ने कहीं पनि व्यवस्था छैन', अधिवक्ता केशवराज जोशीले भने, नयाँ सरकार बन्दैन भन्नेमा कुनै संवैधानिक आधार छैन तर राष्ट्रपतिमार्फत सरकार बनाउने पहल गर्नु आवश्यक छैन भन्नेमा संवैधानिक सुनिश्चितता छ ।' सरकार निर्माणमा राष्ट्रपतिलाई सहभागी गराउने संविधानमा व्यवस्था नभए त्यो नियमावलीमा हुनुपर्ने हो', जोशीले भने, ओली सरकार गठन भएपछि बनेका नियमावलीमा पनि नयाँ सरकार गठनका लागि राष्ट्रपतिले आह्वान गर्नुपर्ने कतै व्यवस्था छैन ।' तर संघीय चुनाव भएपछि हुने प्रधानमन्त्री निर्वाचनका लागि भने राष्ट्रपतिमार्फत सरकार गठन हुने स्पष्ट उल्लेख छ । संविधानको धारा ७६ को (१) मा राष्ट्रपतिले प्रतिनिधिसभामा बहुमत प्राप्त संसदीय दलको नेतालाई प्रधानमन्त्री नियुक्त गर्नेछ र निजको अध्यक्षतामा मन्त्रिपरिषद्को गठन हुने छ' भन्ने उल्लेख छ । केपी ओली नेतृत्वको सरकार संसद्को नियमावली बन्नुभन्दा अघि गठन भएकाले राष्ट्रपतिमार्फत आह्वान गरिएको लेखकको तर्क छ । नियमावली बन्नुअघि नै ओली नेतृत्वको सरकार गठन भएकाले त्यतिबेला राष्ट्रपतिले अह्वान गरेर गठन भएको हो', लेखकले भने, तर अहिले त संसद्को नियमावली बनिसकेको र त्यसलाई संसद्ले नै पारित गरिसकेको र त्यहाँ कतै पनि सरकार गठनका लागि राष्ट्रपतिसमक्ष जानुपर्ने भन्ने उल्लेख नभएकाले अब सभामुखमार्फत सरकार गठन प्रक्रिया अघि बढाउनुपर्छ ।'"
मलाई प्रधानमन्त्री चाहिएको छैनः रामचन्द्र पौडेल,"काठमाडौँ: नेपाली कांग्रेसका वरिष्ठ नेता रामचन्द्र पौडेलले आफूलााई प्रधानमन्त्री पद आवश्यक नभएको बताएका छन् । व्यवस्थापिका संसदमा प्रधानमन्त्री केपी शर्मा ओलीविरुद्धको अविश्वासको प्रस्तावमाथिको छलफलमा सहभागी हुँदै पौडेलले भने, साथीहरु दोहोर्याई तेहेर्याई प्रधानमन्त्री भएका छन्, मलाई त्यो चाहिएको छैन । पौडेलले प्रधानमन्त्री को हुने भन्दा पनि राजनीति स्थायित्व महत्वपूर्ण भएकाले सबै राजनीतिक दल मिलेर अगाडि बढ्नुपर्ने बताए । प्रधानमन्त्री को बन्ने भन्दा पनि राजनीतिक स्थायित्व महत्वपूर्ण हुन्छ । देशको विकासका लागि राजनीतिक स्थायित्व आवश्कय छ । पौडेलले अविश्वासको प्रस्ताव टुंगोमा पुग्न लागेकाले अबको अवस्थालाई प्रधानमन्त्री केपी शर्मा ओलीले बुझ्ने विश्वास व्यक्त गरे । उनले भने, प्रधानमन्त्री ओलीले अहिलेको अवस्थालाई बुझेर आफ्नो गरिमा र मर्यादालाई बुझ्नुहुन्छ भन्ने कुरामा म विश्वस्त छु । राष्ट्रपतिलाई कमजोर पार्ने कुरा नगरौँ पौडेलले कसैले पनि राष्ट्रपतिको गरिमालाई कमजोर पार्ने कुरा गर्नु नहुने समेत बताए । राष्ट्रपति पदको गरिमालाई कमजोर पार्ने कुरा नगरौँ । हामी गणतन्त्रमा छौँ, हाम्रो गौरब राष्ट्रपति हो, पौडेलले थपे, राष्ट्रपतिको अपमान गर्नु हुँदैन । तर, राष्ट्रपतिले आफ्ना सीमा र मर्यादालाई राख्नुपर्छ । पौडेलले संविधानको अवसरवादी व्यख्या कसैले गर्नु नहुनेमा समेत जोड दिए । उनले सत्ताबाट बाहिरिएपछि पनि एमालेको महत्वपूर्ण भूमिका भएको उल्लेख गरे । संविधान कार्यान्वयनका लागि एमालेको पनि आवश्यकता छ । हामीले कहिल्यै एमालेलाई चिडियाउनु हुँदैन, पौडेलले भने ।"
भारत र चीनसँग सन्तुलित सम्बन्ध नराख्दा खतरा : देउवा,"काठमाडौँः नेपाली कांग्रेसका सभापति शेरबहादुर देउवाले भारत र चीन दुवैसँग सन्तुलित सम्बन्ध नराख्दा राष्ट्रिय सुरक्षामा खतरा आउनेसक्ने बताएका छन् । अविश्वास प्रस्तावमाथिको छलफलमा बोल्दै भने, दुवै छिमेकीसँग हामीले राम्रो र सन्तुलित सम्बन्ध राख्नुपर्छ । हाम्रो परराष्ट्र नीतिको मर्म हो । यसो गर्न नसक्दा हामीलाई राम्रो हुँदैन । हाम्रो राष्ट्रिय सुरक्षाको एउटा बलियो आधार छिमेकीसँग सन्तुलित सम्बन्ध हो ।' उनले छिमेकीका बारेमा शंका उपशंका गर्नु आवश्यक नरहेको बताए । उनले भने, हामी दुई ठूला छिमेकीको बीचमा छौं । उनीहरुका कारण हामी सुरक्षित छौं । हामीसँग ठूलो सेना भएर हामी सुरक्षित भएका होइनौं । देउवाले नयाँ प्रधानमन्त्री बनाउन बाधा अड्काऊ फुकाउको सिफारिसको आवश्यकतै नभएको बताए।उनले भने, नयाँ प्रधानमन्त्री बनाउन बाधा अड्काऊ फुकाउको सिफारिस आवश्यक थिएन तर त्यो भइराखेको छ । देउवाले प्रधानमन्त्री निर्वाचित गर्नुपर्छ भन्ने कुरा संविधानमा लेख्न नपर्ने समेत बताए । देउवाले भने, संसदमा बहुमत प्राप्त भए प्रधानमन्त्री हुन्छ । बहुमत गुमाउने प्रधानमन्त्रीबाट हट्छ यो कुरा संविधानमा लेख्दै पर्दैन । केपी शर्मा ओलीसँगको राजनीतिक यात्राका बारेमा समेत देउवााले सम्झना गरेका छन् । केपी शर्मा ओलीले जेल बस्दाको पीडाको कुरा गरेर साध्य छैन्, देउवाले थपे, उहाँसँगको लामो राजनीतिक यात्रामा म सँगै छु ।"
संसदमा ओलीविरुद्ध उपेन्द्र यादवको आक्रोश,"काठमाडौँः प्रधानमन्त्री केपी शर्मा ओलीमाथि व्यवस्थापिकासंसद्मा प्रस्तुत अविश्वासको प्रस्तावमाथिको छलफलमा बोल्दै संघीय समाजवादी फोरमका अध्यक्ष उपेन्द्र यादवले प्रधानमन्त्ती ओलीको चर्को आलोचना गरेका छन् । नेपाली कांग्रेस, नेकपा (माओवादी केन्द्र) सहित अन्य दलका तर्फबाट केन्द्रका अध्यक्ष पुष्पकमल दाहाल प्रचण्डले शुक्रबार प्रस्तुत गरेको अविश्वासको प्रस्तावमा छलफलमा बोल्दै यादवले भने, तराईवासीप्रति दमन गर्ने सरकारविरुद्ध अविश्वासको प्रस्ताव प्रस्तुत हुनु सामान्य हो । यादवले मधेसमा दमन बढेपछि बाध्य भएर भारतसँगको सीमा नाकामा धर्ना बसेको समेत स्वीकार गरे । मधेसमा दमन बढेपछि बाध्य भएर नाकामा धर्ना बसेका हौँ, यादवले भने, आन्दोलनको स्वरुप परिवर्तन गर्दै आफूहरू राजधानी आएकाले नाकाबन्दी सरकारले नभई हामीले नै हटाएका हौँ । मधेसी, आदिवासी, जनजाति, दलित, शिल्पी सीमान्तकृत वर्गको हितमा संविधान नआएकाले त्यसको विरोध गरिएको यादवको भनाइ छ । अध्यक्ष यादवले ओली सरकारले राष्ट्रिय एकतालाई खल्बल्याएको आरोप पनि लगाए । संसदमा अविश्वासको प्रस्तावमा छलफल जारी छ ।"
अविश्वासको प्रस्तावमा आजै मतदान : पक्ष र विपक्षमा कति मत ?,"काठमाडौँ : प्रधानमन्त्री केपी ओलीविरुद्ध अविश्वासको प्रस्तावमाथि आजै संसद्मा मतदान हुँदैछ। सांसदहरुले बोल्ने क्रम सकिएपछि संसद् बैठक स्थगित भएको छ। पौने ५ बजे बोलाइएको बैठकमा प्रधानमन्त्रीले जवाफ दिने र बेलुका मतदान गर्ने तयारी छ। अविश्वास प्रस्ताव पारित भएपछि नयाँ सरकार गठनको प्रकिया प्रारम्भ हुनेछ। माओवादी केन्द्रका अध्यक्ष पुष्पकमल दाहाल प्रचण्डले संसद्को शुक्रबारको बैठकमा अविश्वासको प्रस्ताव पेस गरेका थिए। तीन दिन संसद्मा छलफल गरेपछि विभाजनको प्रकियाअनुसार मतदान हुन लागेको हो। कांग्रेस र माओवादी केन्द्रले २५३ सांसदको हस्ताक्षरसहित गत असार २९ गते संसद्मा अविश्वास प्रस्ताव दर्ता गराएका थिए। संसदमा कायम रहेको सांसद संख्याको बहुमत अर्थात २ सय ९८ जना सांसदको समर्थनमा अविश्वास प्रस्ताव पारित भएर नयाँ सरकार बन्ने अवस्था छ। कांग्रेस, माओवादी, मधेसी तथा अन्यसमेत गरी सरकारको विपक्षमा ३ सय ५० भन्दा बढी सांसद छन् । मधेससहितको गठबन्धनले अविश्वास प्रस्तावलाई सघाउने निर्णय गरेको छ। गठबन्धनमा ४२ जना सांसदहरु छन्। त्यसैगरी १२ सांसद भएको राप्रपा र १४ सांसद भएको मधेसी जनअधिकार फोरम लोकतान्त्रिक पनि अन्तिम समयमा सरकारबाट अलग भएर अविश्वासको प्रस्तावको पक्षमा मतदान गर्ने निर्णय गरिसकेका छन्। सरकार गठनको प्रकिया कसरी अघि बढाउने भन्नेमा मुख्य दलहरुबीच विवाद छ।सङ्क्रमणकालीन व्यवस्थाअन्तर्गत सरकार गठनका लागि राष्ट्रपतिबाट आव्हान गर्ने स्पष्ट व्यवस्था नभएकोले नयाँ सरकार गठनका लागि सभामुखबाट पहल गराउने रणनीतिमा कांग्रेस र माओवादी छन्। राष्ट्रपतिलाई उपयोग गरेर एमालेले सरकार गठनमा अवरोध गर्नसक्ने संभावनालाई ध्यानमा राखेर कांग्रेस र माओवादीले यस्तो रणनीति बनाएका हुन्। तर सरकार पक्षले भने राष्ट्रपतिलाई बाइपास गरेर सरकार गठन हुननसक्ने बताउँदै अविश्वास प्रस्ताव पारित भएपछि राष्ट्रपतिको भूमिकामा धेरै कुरा निर्भर हुने तर्क गरेको छ। पहिले राष्ट्रिय सहमतिको सरकार गठनका लागि आव्हान गरेपछि त्यसमा छलफल हुनुपर्ने र त्यो प्रयास असफल भएपछि मात्र बहुमतीय सरकारका लागि आव्हान हुनुपर्ने भनाइ एमाले शीर्ष नेताहरुले राखेका छन्। संविधानको भाग ३३ मा रहेको सङ्क्रमणकालीन व्यवस्थाअन्तर्गत धारा २९८ मा मन्त्रिपरिषद्को गठनसम्बन्धी व्यवस्था रहेको छ। धारा २९८ को उपधारा ८ मा राष्ट्रपतिसमक्ष लिखित राजीनामा दिएमा, व्यवस्थापिकासंसद्मा तत्काल कायम रहेका सम्पूर्ण सदस्य सङ्ख्याको बहुमतबाट अविश्वासको प्रस्ताव पारित भएमा वा विश्वासको प्रस्ताव पारित हुन नसकेमा, व्यवस्थापिकासंसद्को सदस्य नरहेमा र मृत्यु भएमा प्रधानमन्त्री पदबाट मुक्त हुने प्रावधान छ। त्यस्तै सोही धाराको उपधारा १० मा अर्का मन्त्रिपरिषद् गठन नभएसम्म सोही मन्त्रिपरिषद्ले कार्य सञ्चालन गरिरहने उल्लेख छ । एकीकृत कार्यसूची बनाएर अघि बढ्ने दलहरुबीचको सहमतिअनुसार सुरु भएको संसद्को बैठकमा आर्थिक विधेयकमा मतदानपछि अविश्वासको प्रस्तावमाथि छलफल थालिएको हो।आर्थिक विधेयकलाई फेल गराउने आन्तरिक रणनीतिअनुसार कांग्रेस र एमाले एकीकृत कार्यसूचीका लागि तयार भएका हुन्। आर्थिक विधेयक र यससँग सम्बन्धित थप दुई विधेयक प्रस्तुत भएपछि त्यसमा छोटो छलफल भएपछि मतदान भएको थियो। आर्थिक विधेयकको पक्षमा एमालेले मतदान गरे पनि विपक्षमा नेपाली कांग्रेस र माओवादी केन्द्रले मतदान गरेका थिए। तीनवटै विधेयक बहुमतले अस्वीकृत भएका थिए। सरकारको पक्षमा एमाले १८२ राप्रपा नेपाल २५ नेकपा माले ५ नेमकिपा ४ राष्ट्रिय जनमोर्चा ३ राष्ट्रिय जनमुक्ति पार्टी लोकतान्त्रिक २ नेपाल परिवार दल २ मधेस समता पार्टी १ नेपाः राष्ट्रिय पार्टी १ बहुजन शक्ति पार्टी १ र, अखण्ड नेपाल पार्टी १ सरकारको विपक्षमा कांग्रेस २०७ माओवादी ८२ मधेसी जनअधिकार फोरम लोकतान्त्रिक १४, राप्रपा १२ संघीय समाजवादी फोरम नेपाल १५ तमलोपा ११ सद्भावना पार्टी ५ तराई मधेस सद्भावना पार्टी ३ राष्ट्रिय मधेस समाजवादी पार्टी ३ नेकपा संयुक्त ३ थरुहट तराई पार्टी २ संघीय लोकतान्त्रिक राष्ट्रिय मञ्च थरुहट १ खम्बुवान राष्ट्रिय पार्टी १ नेपाली जनता दल १ फोरम गणतान्त्रिक १ संघीय सद्भावना पार्टी १ जनजागरण पार्टी १ नेपाल सद्भावना पार्टी १ दलित जनजाति पार्टी १ मधेसी जनअधिकार फोरम गणतान्त्रिक १ स्वतन्त्र १"
'अविश्वास प्रस्ताव पारित भएपछि प्रधानमन्त्री स्वतः पदमुक्त',"काठमाडौं : नेपाली कांग्रेसका नेता तथा सांसद कृष्णप्रसाद सिटौलाले अविश्वास प्रस्ताव पारित भएपछि केपी ओली प्रधानमन्त्री स्वतः पदमुक्त हुने बताएका छन् । अविश्वास प्रस्तावको छलफलमा बोल्दै सिटौलाले भने, 'प्रधानमन्त्रीको पदमुक्ति र नयाँ प्रधानमन्त्रीको निर्वाचनको बारेमा कुनै पनि भ्रम छैन । अविश्वास प्रस्ताव पारित भएपछि राजीनामा दिए पनि नदिए पनि प्रधानमन्त्री स्वतः पदमुक्त हुनुहुन्छ । त्यसपछि प्रधानमन्त्रीको निर्वाचन संसद्को नियमावलीअनुसार हुन्छ, त्यहाँ स्पष्ट व्यवस्था छ । यसका लागि सभामुखले पहल थाल्नुपर्छ ।' संसद्ले नै अविश्वास गरिसकेपछि एकमिनेट पनि पदमा बसिरहेने अधिकार नरहेको बताउँदै भने, 'संसद्भन्दा माथि कोही छैन । कोही छ भन्ने भ्रम छ भन्ने त्यो गलत हो । उहालाई संसद्ले प्रधानमन्त्री बनाएको हो, अरु कसैले होइन । अब संसद्ले नै प्रधानमन्त्री होइन भनेपछि पदमा कसरी बस्ने ? त्यो कल्पना पनि गर्नुहुँदैन ।' उनले जवाफसँगै प्रधानमन्त्रीबाट निकास आउने विश्वास व्यक्त गर्दै भने, 'ढिलो त भइसक्यो । अझै पनि प्रधानमन्त्रीले जवाफ दिने क्रममा राजीनामा दिएर मार्ग प्रशस्त गर्नुपर्छ ।' उनले आफै बनाएको संविधानको अपव्याख्या गरेर हुँदै नभएको संवैधानिक जटिलता र विवाद खडा गर्न खोजिएको बताउँदै सिटौलाले भने, 'यसरी गलत व्याख्या गर्न थाल्यौं भने हामी नसोचेको संकटमा फस्न सक्छौं ।' अविश्वासको प्रस्ताव पेस भएपछि अल्पमतमा परेका प्रधानमन्त्रीले राजीनामा नदिएर गल्ती गरेको बताउँदै उनले भने, 'अविश्वासको प्रस्ताव आएपछि संविधानका धाराउपधारा हेरेर वा वकिल बोलाएर सल्लाह गर्ने होइन । त्यतिबेलै खुरक्क राजीनामा दिनुपथ्र्यो । उहाँको नैतिक हैसियत धेरै माथि हुन्थ्यो ।'"
ओलीले नै नयाँ प्रधानमन्त्री बन्ने बाटो खोलिदिए,काठमाडौँः आइतबारको मन्त्रिपरिषद् बैठकले नयाँ प्रधानमन्त्री चयन गर्ने बाटो खोलिदिएको छ । नयाँ प्रधानमन्त्री चयनका लागि संविधानमा स्पष्ट व्यवस्था नरहेको भन्दै मन्त्रिपरिषद् बैठकले बाधा अड्काऊ फुकाउका लागि राष्ट्रपति विद्यादेवी भण्डारी समक्ष सिफारिस गरेको छ । बैठकले नेपालको संविधान २०७२ को धारा २९८ अनुसार प्रधानमन्त्री पदमुक्त भएमा संसद् मार्फत् नयाँ प्रधानमन्त्री निर्वाचित गर्न सक्ने गरी बाधा अड्काऊ फुकाऊ आदेश जारी गर्न राष्ट्रपति भण्डारी समक्ष सिफारिस गरेको छ । कानुनविद्का विवादित अभिव्यक्तिपछि सरकारले राष्ट्रपति समक्ष बाधा अड्काउ फुकाऊ आदेश जारी गर्न सिफारिस गरेको हो । नेकपा (माओवादी केन्द्र)ले सरकारको समर्थन फिर्ता लिएपछि एमाले निकट कानुन व्यवसायीले वर्तमान सरकार हट्न सक्ने तर नयाँ प्रधानमन्त्री चयन हुन सक्ने व्यवस्था संविधानमा नभएको भन्दै व्यख्या गरेपछि सरकारले राष्ट्रपति समक्ष बाधा अड्काऊ फुकाऊ आदेश जारी गर्न सिफारिस गरेको हो । एमाले निकट कानुन व्यवसायीले नयाँ प्रधानमन्त्री चयन गर्ने व्यवस्था संविधानमा नभएको बताए पनि कांग्रेस र माओवादी निकट कानुनविद् र नेताले भने संविधानको धारा २९८ अनुसार नयाँ सरकार बनाउन सक्ने बताउदै आएका छन् ।
'राष्ट्रपतिबाट राष्ट्रिय सहमतिको सरकारका लागि आव्हान हुनसक्ने',"काठमाडौं : एमाले संसद्मा प्रधानमन्त्री केपी ओलीविरुद्धको अविश्वास प्रस्ताव पारित भएपछि राष्ट्रपतिबाट राष्ट्रिय सहमतिको सरकारका लागि आव्हान हुने संकेत एमालेका एक शीर्ष नेताले दिएका छन् । अविश्वास प्रस्तावको छलफलमा बोल्दै एमालेका पूर्वअध्यक्ष तथा पूर्वप्रधानमन्त्री झलनाथ खनालले यस्तो संकेत गरेका हुन् । अविश्वास प्रस्ताव पारित भएपछि प्रधानमन्त्री स्वतः पदमुक्ति हुने र राष्ट्रपतिबाट राष्ट्रिय सहमतिको सरकारका लागि आव्हान हुने बताउँदै उनले भने, 'राष्ट्रपतिबाट राष्ट्रिय सहमतिको सरकारका लागि हुने आव्हान हाम्रा लागि महत्वपूर्ण अवसर हो । त्यसमा हामी फेरि एक ठाउँमा बसेर छलफल गरौं । सकिन्छ भने राष्ट्रिय सहमतिको सरकार गठन गरौं ।' संक्रमणकालीन अवस्थामा सरकार निर्माणका लागि राष्ट्रपतिबाट आव्हान हुने संवैधानिक प्रावधान नरहेको भन्दै कांग्रेस र एमाओवादीले सभामुखबाटै सरकार गठनका लागि प्रक्रिया अघि बढाउने तयारीमा रहेका बेला खनालले संसद्मा यस्तो अभिव्यक्ति दिएका छन् । सरकार गठनका लागि भूमिका निर्वाह गर्न राष्ट्रपति सक्रिय हुनसक्ने संकेत यो अभिव्यक्तिले दिएको छ । राष्ट्रिय सहमतिको सरकार बनेमा संविधान कार्यान्वयनको आगामी यात्रा सहज हुने बताउँदै भने, 'संविधानको सफल कार्यान्वयनका लागि हामी मिल्नुको विकल्प छैन । बहुमत हुनेले सरकार बनाउनु संसदीय अभ्यासमा सामान्य र स्वभाविक प्रक्रिया भएको बताएका छन् खनालले भने, संसदीय प्रक्रियामा बहुमत हुनेले सरकार बनाउँछ।' उनले अविश्वास प्रस्ताव आउनुलाई अनौठो घटनाको रुपमा एलालेले नलिएको बताउँदै भने, 'यो प्रस्ताव ल्याउन आवश्यक थिएन । अब आइसक्यो । यसलाई हामीले अन्यथा लिएका छैनौं । तर हामीलाई चिन्ता के छ भने यो अविश्वास प्रस्तावसँगै दलहरुबीचको अविश्वासको खाडल पनि गहिरिएर नजाओस् । किनभने यसले संविधान कार्यान्वयनसमेत अप्ठ्यारोमा पर्नसक्छ ।' उनले एमाले प्रतिपक्षमा बस्न तयार रहेको बताउँदै भने, 'हामी प्रतिपक्षमा बस्न डराएका छैनौं ।'"
"प्रचण्डले भने, सहमतिबाटै अघि बढ्न चाहन्छौं","काठमाडौँ: नेकपा (माओवादी केन्द्र) का अध्यक्ष पुष्पकमल दाहाल प्रचण्डले नयाँ परिस्थितिमा नयाँ आधारमा अगाडि बढ्ने बताएका छन् । आइतबार नेपाल कम्युनिस्ट पार्टी(नेकपा)का संस्थापक सदस्य नरबहादुर कर्माचार्यको तेस्रो स्मृति दिवसमा आयोजित कार्यक्रममा बोल्दै प्रचण्डले भने, नयाँ राजनीतिक पििरस्थितमा नयाँ आधारमा अगाडि बढ्नुपर्छ । नयाँ आधारमा मधेसकेन्द्रित दल, आदिवासी, जनजाति र थारु समुदायको माग सम्बोधन हुनुपर्छ । माओवादी पार्टी मुख्यालय पेरिसडाँडामा आयोजित कार्यक्रमलाई सम्बोधन गर्दै उनले आन्तरिक एकता सुदृढ गरेर मुलुकको राष्ट्रियतालाई समृद्ध गर्न सकिनेमा समेत जोड दिए । आगामी राजनीतिक कार्यदिशा नयाँ संविधानप्रति असन्तुष्ट राजनीतिक दललाई सन्तुष्ट बनाउने हुनुपर्ने समेत प्रचण्डको भनाइ छ । प्रचण्डले कसैलाई चिढ्याएर र उनीहरुको मानमर्दन गरेर मुलुक कहीँ पनि पुग्न नसक्ने स्पष्ट पारे । नेपालको संविधानको प्रभावकारी कार्यान्वयन नै आजको प्रमुख कार्यभार हो भन्दै नेता दाहालले भूकम्पपछिको पुनःनिर्माण र शान्ति प्रक्रियाका बाँकी कार्यभार पूरा गर्दै राष्ट्रिय समस्या समाधान गर्न नयाँ बन्ने सरकार लागिपर्ने उल्लेख गरे । स्मृति सभामा नेताहरु नारायणकाजी श्रेष्ठ, हरिबोल गजुरेललगायतले नेकपा स्थापनादेखि कम्युनिस्ट आन्दोलनका क्रममा कर्माचार्यले खेल्नुभएको भूमिका उल्लेखनीय रहेको उल्लेख गरे । रासस"
संसद बैठक पुनःसुरु केहीबरेमा प्रधानमन्त्रीको सम्बोधन,काठमाडौँः केहीबेरका लागि स्थगित भएको व्यवस्थापिका संसदको दोस्रो बैठक सुरु भएको छ । बिहीबारबाट सुरु भएको प्रधानमन्त्री केपी शर्मा ओलीविरुद्धको अविश्वासको प्रस्तावमाथिको छलफल सकिएपछि स्थगित भएको संसद बैठक पुनः सुरु भएको हो । बैठकको सुरुमै प्रमुख प्रतिपक्षी दलका नेता कांग्रेस सभापति शेरबहादुर देउवाले सम्बोधन गरिरहेका छन् ।
"देउवा र प्रचण्डसँग राष्ट्रपतिले भनिन् , ' मलाई विवादमा नतान्नुहोस् '","काठमाडौं : राष्ट्रपति विद्यादेवी भण्डारीले कांग्रेसका सभापति शेरबहादुर देउवा र नेकपा माओवादी केन्द्रका अध्यक्ष पुष्पकमल दाहाल प्रचण्डसँग बेग्लाबेग्लै छलफल गरेकी छन् । राष्ट्रपतिलाई भेट्न राष्ट्रपति भवन शीतल निवास पुगेका कांग्रेस सभापति देउवा र प्रचण्डसँग पछिल्लो राजनीतिक घट्नाक्रम, संसद्मा प्रस्तुत अविश्वास प्रस्ताव र नयाँ सरकार निर्माणबारे परामर्श गरेकी छिन्। भण्डारीले आफ्नो भूमिकाबारे संसद् तथा बाहिर सुनिएका टिप्पणी र चर्चाबारे पनि चासो राखेकी थिइन्। उनले राष्ट्रपतिको भूमिकालाई जबरजस्ती विवाद तान्ने कोसिस गरिएको भन्दै यसो नगर्न सल्लाह दिएकी थिइन्। अविश्वास प्रस्तावमाथिको छलफलमा सहभागी हुने क्रममा विपक्षी सांसदहरुले सरकार गठनका लागि राष्ट्रपतिले आव्हान गर्न नपर्ने र सभामुखले सिधै सरकार गठनको प्रकिया अघि बढाउनसक्ने अभिव्यक्ति दिएका थिए। स्रोतका अनुसार राष्ट्रपतिसँगको भेटमा देउवा र प्रचण्डले संसदीय अभ्यासमा प्रधानमन्त्रीविरुद्ध अविश्वास प्रस्ताव प्रस्तुत भएर सरकार अल्पमतमा परेपछि स्वभाविक रुपमा राजीनामा दिएर सरकार गठनका लागि मार्ग प्रशस्त गर्नुपर्नेमा हुँदै नभएको संवैधानिक जटिलता देखाएर संविधानको अपव्याख्या गर्ने प्रयास गरिएको बताएका थिए। उनले नयाँ सरकार गठनको प्रकियालाई सहज बनाइदिनका लागि सकारात्मक पहल हुने विश्वास व्यक्त गरेका थिए।"
