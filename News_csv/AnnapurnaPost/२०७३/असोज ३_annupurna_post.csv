शीर्षक,विवरण
दाहाल यात्रा,"प्रधानमन्त्री पुष्पकमल दाहाल भारत यात्रामा जानुअघि दुईपक्षीय सम्बन्ध नयाँ उचाइमा पुग्ने अनि भारतले कहिल्यै नाकाबन्दी लगाउने अवस्था नआउने विश्वास व्यक्त गरेका थिए । भारतमा उनको भव्य स्वागत भयो तर यात्राबाट नेपालले केही पायो या गुमायो ? अबका दिनमा ती बहसले महत्वपूर्ण ठाउँ लिनेछन् । भूकम्पपीडितका लागि सहयोग र सहुलियतपूर्ण ऋणमा भारतले उदारता देखाएको छ अनि नेपालका परियोजनाहरू निर्धारित समयमा पूरा गर्ने प्रतिबद्धता पनि भारतले दोहोर्याएको छ । त्यति हुँदाहुँदै पनि दाहालको यात्रामा दीर्घकालीन असरका समझदारी भएको र उनले नेपाली जनताको विश्वासविपरीत कदम उठाएको आरोप सञ्चार र राजनीतिक वृत्तबाट लाग्न थालिसकेका छन् । त्यस अर्थमा उनले भारतीय प्रधानमन्त्री नरेन्द्र मोदीसँग संयुक्त रूपमा जारी गरेको वक्तव्य अनि त्यसका बुँदाहरू अक्षरशः संसद्मा बहस हुनेछन् र साँच्चै मुलुकको स्वाभिमान तथा स्वतन्त्र हैसियतमा अनि आत्मसम्मानमा चोट पुगेको छ भने त्यसलाई अस्वीकार गर्ने अधिकार संसद्सँग सुरक्षित छ । नेपालको संविधानमा प्रस्तावित संशोधनबारे मिहिन चर्चा र यहाँको परिस्थितिबारे अवगत गराए पनि मोदीले नेपालको संविधानलाई स्वागत गरेनन् तर सबै पक्षलाई संविधानमा समेट्ने प्रयासको सफलताको कामना गरे । यसलाई ससर्त समर्थनको रूपमा हेर्न सकिएला सकारात्मक दृष्टिकोण अपनाउँदा, तर कुनकुन पक्षका माग पूरा भएमा सबै पक्ष अटाएको मानिएला ? त्यो निर्णय गर्ने अधिकार दाहालले आपत्तिजनक तरिकाबाट त्यहाँ सुम्पेका छन् । हुन त बाह्रबुँदे नेपाली संविधान र मार्गनिर्देशक दस्ताबेज रहसेम्म नेपाली राजनीतिको नियति र नेताहरू (प्रधानमन्त्री) को चरित्र या विवशता यही रहनेछ । दाहाल एक अस्थायी या छोटो समयका प्रधानमन्त्री हुन् तर उनले दीर्घकालीन असरका केही निर्णय गरेको देखिन्छ । भारतीय परियोजनाहरूको समीक्षामा संयुक्त संयन्त्र निर्माण र मुलुकभित्र उनीहरूको उपस्थितिको अर्थ दाहालले बुझेजस्तो मात्र हुने छैन, भोलिका दिनमा । तर प्रश्न उठ्छ किन पार्टी र व्यापक राजनीतिक चेतावनीविपरीत बाबुराम भट्टराई बिप्पा सम्झौता गर्छन् ? किन क्रान्तिकारी हिसिला यमी मन्त्रीका रूपमा विमानस्थलहरूको सुरक्षा बाह्य शक्तिलाई बुझाउन चाहन्छिन् र किन प्रधानमन्त्री दाहाल भारतसँग अन्तर्राष्ट्रिय मञ्चहरूमा सहकार्य गर्न उद्यत् हुन्छन् ? यो पछिल्लो निर्णय नेपाल र भारत सरकारले गठन गरेका प्रबुद्ध समूहलाई समेत निरर्थक बनाएको छ एक अर्थमा । दाहालको भ्रमणको खाका नेपाली कांग्रेसका दुई प्रबुद्ध मन्त्रीहरू विमलेन्द्र निधि र प्रकाशशरण महतले कोरेका थिए तर यो यात्रापछि नेपाली कांग्रेसभित्र पनि बीपी र कृष्णप्रसाद भट्टराईले गर्न नचाहेका कुरा वर्तमान मन्त्रिपरिषद्ले कसरी गर्यो भन्ने प्रश्न उठ्नेछ । यो प्रमाणले दाहाल टनकपुरपछिका गिरिजाप्रसादभन्दा फरक हैसियतमा रहने छैनन्, नेपाली जनताका नजरमा । अब पछि हुने उच्चस्तरीय दिल्ली भ्रमणलाई पनि अविश्वास र आशंकाकै नजरले हेरिनेछ ।"
स्थानीय निर्वाचनलाई कसैले रोक्न सक्दैन,भक्तपुरः सङ्घीय मामिला तथा स्थानीय विकास मन्त्री हितराज पाण्डेले स्थानीय तहको निर्वाचनलाई कसैले रोक्न नसक्ने बताएका छन् । रफत सञ्चार क्लबले आयोजना गरेको साक्षात्कार कार्यक्रममा बोल्दै पाण्डेले निर्वाचनलाई अब कसैले रोकेर रोक्न नसकिने बताए । आयोगले गतिशीलताका साथ काम अगाडि बढाइरहेको र सबै राजनीतिक दलको प्रतिबद्धतासमेत रहेकाले अब कसैले चाहेर पनि स्थानीय तहको निर्वाचन रोक्न नसक्ने उनको दाबी थियो । तोकिएकै समयमा स्थानीय तहका साथै अन्य निर्वाचन नभए त्यसले संवैधानिक सङ्कट निम्त्याउने उनले बताए । संविधान कार्यान्वयनको पक्षमा देखिएको जटिलतालाई राजनीतिक सहमतिबाटै कार्यान्वयनतर्फ अग्रसर बनाउनुपर्ने उनको भनाई थियो । संविधान आफैँ परिवर्तनशील भएकाले नेपाल र नेपालीको आवश्यकताअनुरुप संविधानको संशोधन गरिने जानकारी दिए । हरेक नेपालीलाई आफ्नो संविधान भएको महसुस गराउनेतर्फ वर्तमान सरकार लागिपरेको भन्दै संशोधनपश्चात मधेसवादी पार्टीको जायज माग सम्बोधन गरिने बताए । प्रधानमन्त्रीको भारत भ्रमणले नेपाल र भारतबीच देखिएको असमझदारी हटाउन महत्वपूर्ण भूमिका खेलेको यनले बताए । नेपालभित्र देखिएको राजनीतिक अस्थिरतालाई सही बाटोतर्फ लान र संविधान कार्यान्वयनको पक्षलाई महत्व दिँदै अमेरिकाको भ्रमणसमेत रद्द गरेको उनले बताए ।
राष्ट्रिय पर्वका रुपमा संविधान दिवस मनाइँदै,"काठमाडौं । संघीय लोकतान्त्रिक गणतन्त्र नेपालको संविधान जारी भएको आज एक वर्ष पूरा भएको छ । नेपाली जनताले आफूले चुनेका प्रतिनिधिमार्फत संविधान प्राप्त गर्ने सात दशक लामो चाहनाले २०७२ असोज ३ गते मूर्तरुप पाएको थियो । सरकारले संविधान जारी भएको एक वर्ष पुगेको अवसरमा आज बिहान सैनिक मञ्च टुँडिखेलमा विशेष समारोह आयोजना गरेको छ । समारोहमा राष्ट्रपति, प्रधानमन्त्री, प्रधानन्यायाधीश, सभामुख, उपप्रधानमन्त्री, मन्त्रीगण, नेपाल सरकारका उच्च अधिकारी एवम् यहाँस्थित कूटनीतिक नियोगका प्रमुख एवम् प्रतिनिधि, उद्योगी, व्यवसायी, नागरिक समाजका प्रतिनिधि एवम् सञ्चारकर्मीलाई आमन्त्रण गरिएको छ । दिवस मनाउन सरकारले प्रधानमन्त्रीको अध्यक्षतामा विशेष समिति गठन गरेको छ । दिवसलाई राष्ट्रिय पर्वका रुपमा मनाउन सरकारले आज सार्वजनिक बिदासमेत दिएको छ । नेपालको लिखित संविधानमध्ये यो सातौँ संविधान हो । यसअघिका सबै संविधान आयोग वा विभिन्न रुपमा निर्माण भएको भए पनि नेपाली जनताका प्रतिनिधिमार्फत जारी भएको संविधान नै यो पहिलो हो । नयाँ संविधानले नेपाललाई विश्वमा नै सहभागितामूलक लोकतान्त्रिक देशको परिचय दिएको छ । गणतन्त्र, सङ्घीयता, धर्मनिरपेक्षता, समानुपातिक समावेशीता र सामाजिक न्याय नेपालको संविधानका मूलभूत विशेषता हुन् । संविधान जारी भएसगै आदिवासी जनजाति र मधेसी समुदायबाट उठाइएका समानुपातिक र समावेशीका मुद्दालाई सम्बोधन गर्ने क्रममा एकपटक संशोधन भइसकेको छ । सोही विषयलाई लिएर सरकारले पुनः अर्को संशोधनको तयारी गरेको छ । संविधानसभाबाट विश्वका अरु मुलुकमा जारी भएको संविधानको तुलनामा नेपालको संविधान धेरै विशेषताले भरिपूर्ण रहेको छ । यद्यपि संविधानका अन्तरवस्तुका विषयमा असहमति जाहेर गरेर मधेसवादी दलहरु निरन्तर आन्दोलनमा रहेका छन् । संविधानले नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमानलाई अक्षुण्ण राख्दै जनताको सार्वभौम अधिकार, स्वायत्तता र स्वशासनको अधिकारलाई आत्मसात् गरेको छ । संविधानमा ३५ भाग ३०८ धारा र नौ अनुसूची छन् । संविधानमा विविधताबीचको एकता, सामाजिक, सांस्कृतिक ऐक्यबद्धता, सहिष्णुता र सद्भाव प्रवद्र्धन गर्दै सबै प्रकारका विभेद अन्त्य गरी समानतामूलक समाजको निर्माण गर्ने सङ्कल्प गरिएको छ । संविधानमार्फत नेपाल स्वतन्त्र, अविभाज्य, सार्वभौमसत्ता सम्पन्न, समावेशी, लोकतन्त्र, समाजवाद उन्मुख, सङ्घीय धर्मनिरपेक्ष, लोकतान्त्रिक गणराज्य घोषणा गरिएको हो । नेपालमा बोलिने सबै मातृभाषालाई राष्ट्रभाषाको मान्यता दिइएको छ । संवैधानिक व्यवस्थाअनुसार आगामी २०७४ साल माघ ७ गतेसम्म स्थानीय, प्रदेश र सङ्घको निर्वाचन सम्पन्न गरी संविधानलाई पूर्ण कार्यान्वयनको दिशातर्फ अग्रसर तुल्याउनु अहिलेको प्रमुख कार्यभार हो । संविधानलाई पूर्ण कार्यान्वयनतर्फ लैजान आवश्यक पर्ने नयाँ कानुनको निर्माण र पूराना कानुनको संशोधन गर्न दलहरु एउटै कित्तामा उभिनुपर्ने आवश्यकता छ । संविधानले कुनै पनि नागरिकलाई नागरिकता प्राप्त गर्ने हकबाट वञ्चित नगरिने तथा प्रादेशिक पहिचानसहितको एकल सङ्घीय नागरिकता हुने प्रावधान संविधानमा व्यवस्था गरिएको छ । आमा वा बाबुको नामबाट लैङ्गिक पहिचानसहितको नागरिकताको प्रमाणपत्र प्राप्त गर्न सक्ने व्यवस्था संविधानमै किटान गरिएको छ । नागरिक, राजनीतिक, आर्थिक, सामाजिक र सांस्कृतिक अधिकारलाई मौलिक हकका रूपमा संविधानमा व्यवस्था गरिएको छ । नेपालको संविधानमा सम्मानपूर्वक बाँच्न पाउने, स्वतन्त्रता, समानता, सञ्चार, न्यायका साथै यातनाविरुद्ध, निवारक नजरबन्दविरुद्ध, देश निकालाविरुद्ध, छुवाछूत तथा भेदभावविरुद्धको हक पनि सुनिश्चित भएका हुन् । सामाजिक वा सांस्कृतिक दृष्टिले पछि परेका महिला, दलित, आदिवासीलगायत अल्पसङ्ख्यक र सीमान्तकृत समुदायको संरक्षण, विकास र सशक्तीकरण गर्न विशेष व्यवस्था गर्न सक्ने सकारात्मक विभेदको व्यवस्था छ । नेपालको मूल संरचना सङ्घ, प्रदेश र स्थानीय गरी तीन तह तथा प्रदेश तहमा सात प्रदेशको व्यवस्था संविधानले सुनिश्चित गरेको छ । राष्ट्रपति राष्ट्राध्यक्ष हुने, कार्यकारी अधिकार प्रधानमन्त्रीमा रहने, राष्ट्रपति र उपराष्ट्रपति फरक फरक लिङ्ग वा समुदायको हुनुपर्ने, कार्यकारिणी अधिकार मन्त्रिपरिषद्मा निहित रहने तथा प्रतिनिधिसभाको निर्वाचनमा पराजित भएको व्यक्ति मन्त्रीमा नियुक्त हुन नपाउने संविधानले प्रत्याभूत गरेको छ । नेपालको स्वाधीनता, सार्वभौमिकता, भौगोलिक अखण्डता र जनतामा निहित सर्वाभौमसत्ताको प्रतिकूल हुने बाहेकका सबै विषयमा संविधान संशोधन गर्न सकिने लचिलो व्यवस्था संविधानमा गरिएको छ । संविधान दिवस मुलुकभर सोमबार हर्षोल्लासका साथ मनाइँदैछ । सो क्रममा विभिन्न राजनीतिक दलले आआफ्नो तवरले दिवस मनाउने कार्यक्रमसमेत घोषणा गरिसकेका छन् । रासस"
बाराक ओबामाले दिए शुभकामना,"काठमाडौः अमेरिकाका राष्ट्रपति बाराक ओबामाले नेपालको संविधान दिवसको अवसरमा शुभकामना दिएका छन् । दिवसको उपलक्ष्यमा ओबाबाले राष्ट्रपति विद्यादेवी भण्डारी तथा नेपाली जनतालाई एक सन्देश पठाई शुभकामना तथा बधाइ ज्ञापन दिएका हुन् । शुभकामना सन्देशमा उनले संयुक्त राज्य अमेरिकाका जनताको तर्फबाट शुभकामना व्यक्त गर्न पाएकोमा खुशी व्यक्त गरेका छन् । तपाईंको देशमा विनाशकारी भूकम्प गएको एक वर्षभन्दा बढी समय बितिसकेको छ र त्यस विपतमा आफ्ना प्रियजन गुमाएका परिवारहको शोक अझै पनि अमेरिकी जनताले अनुभूत गरिरहेका छन् । सन्देशमा भनिएको छ । सन्देशमा त्यस शोकका बीच पनि नेपालको भविष्यका लागि ठूलो आशा रहेको छ । आफ्ना घर र जीवनहरू पुनर्निर्माण गरेका नेपालीहरूको बलको अमेरिकाले सधैँ प्रशंसा गरिरहनेछ र यस प्रयत्नमा तपाईँहरूलाई सहयोग गर्नका लागि हामी आफूले सक्ने सहयोग गरिरहने छौँ । भनिएको छ । ओबामाले नेपालको जलविद्युत् सम्भावनाको बृद्धि, पूर्वाधार विकास र दुखद द्वन्द्वबाट प्रभावित सबैका लागि न्यायको खोजी लगायतका उपलब्धिमा सहयोग गर्ने प्रतिबद्धता व्यक्त गरेका छन् । राष्ट्रपति ओबामाले लोकतन्त्रले प्राकृतिक सम्बन्ध स्थापना गर्नमा जोड दिदैँ आगामी वर्षमा दुई देशबीचको त्यस सम्बन्धलाई प्रगाढ बनाउन चाहेको उल्लेख गरेका छन् ।"
प्रधानमन्त्रीको अमेरिका भ्रमण रद्द,"काठमाडौं: प्रधानमन्त्री पुष्पकमल दाहाल संयुक्त राष्ट्रसंघीय महासभामा सहभागी नहुने भएका छन् । न्युयोर्क भ्रमणका लागि सम्पूर्ण तयारी पूरा भइसके पनि दाहालले आन्तरिक कारण देखाउँदै आइतबार राति भ्रमण रद्द गरेका हुन् । आइतबार अपराह्न बसेको मन्त्रिपरिषद् बैठकमा प्रधानमन्त्री दाहालले आफू राष्ट्रसंघको ७२ औं महासभामा भाग लिन नजाने अनौपचारिक जानकारी मन्त्रीहरूलाई गराएका थिए । त्यसलगत्तै दाहालले भ्रमण स्थगित भएको जानकारी टेलिफोनमार्फत कांग्रेस सभापति एवं सत्ता गठबन्धनका मुख्य घटक कांग्रेस सभापति शेरबहादुर देउवालाई गराएका थिए । 'स्थानीय तहको निर्वाचनका लागि कानुन बनाउनुपर्ने, मधेसी दलसँग संविधान संशोधनका विषयमा गहन वार्ता गर्नेलगायतका आन्तरिक व्यवस्थापन गर्नुपर्ने काम निकै महत्त्वपूर्ण भएकाले अमेरिका भ्रमण रद्द भएको हो,' 'प्रधानमन्त्रीका स्वकीय सचिव रमेश मल्लले अन्नपूर्णसँग भने, 'संविधान कार्यान्वयनका साथै भूकम्पपीडितलाई थप एक लाख रुपैयाँ उपलब्ध गराउने प्रधानमन्त्रीको घोषणासमेत छिट्टै कार्यान्वयन गर्नुपर्ने भएकाले राष्ट्रसंघीय महासभामा प्रधानमन्त्रीज्यू जान नसक्नुभएको हो ।' स्रोतका अनुसार दसैंअघि नै संविधान संशोधन गरेर यसअघि सरकार गठन हुँदा भएको मधेसी दलसँगको तीनबुँदे सहमति कार्यान्वयन गराउने तयारी स्वरूप दाहालले भ्रमण रद्द गरेका हुन् । दाहालले महासभाको भ्रमण रद्द गरेपछि नेपालको प्रतिनिधिमण्डलको नेतृत्व परराष्ट्रमन्त्री डाप्रकाशशरण महतले गर्ने भएका छन् । महत महासभामा भाग लिन शुक्रबार राति दिल्लीबाटै न्युयोर्क गएका छन् । दाहालको भ्रमण रद्द भएसँगै प्रधानमन्त्रीको टिमका कोही पनि भ्रमणमा सहभागी नहुने भएका छन् । परराष्ट सचिव शंकर बैरागीलगायतको टोली भने सोमबार न्युयोर्क जाने कार्यक्रम छ । सरकारले तयारी गरेको संविधान संशोधनका मुख्य चार विषय सीमांकन, नागरिकता, राष्ट्रियसभाको गठन र भाषाका विषयमा मधेसी दलहरूले नै विमति राखेपछि संविधान संशोधनको प्रस्ताव संसद्मा दर्ता हुन सकेको छैन । दाहालले संविधान संशोधनको विषयमा प्रमुख प्रतिपक्षी एमालेलाई समेत मनाउने गरी संविधान घोषणा भएको असोज ३ अर्थात् सोमबारदेखि नै छलफल अघि बढाउने भएका छन् । स्रोतका अनुसार असोज अन्तिम साता भारतको गोवामा हुने ब्रिक्स सम्मेलनमा दाहाल अतिथिका रूपमा निम्त्याइएकाले उनी त्यहाँ जाने तयारी छ । त्यहाँ दाहालले भारतीय प्रधानमन्त्री नरेन्द्र मोदी र चिनियाँ राष्टपति सी जिनपिङसँग भेटवार्ता गर्नेछन् ।"
संविधान कार्यान्वयन नभए अप्ठ्यारो स्थिति आउँछ,"पोखराः पूर्व प्रधानमन्त्री एवम् नेकपा (एमाले)का अध्यक्ष केपी शर्मा ओलीले संविधान कार्यान्वयन हुन नसके अफ्ठयारो स्थिती आउन सक्ने बताएका छन् । नेकपा (एमालें) प्रदेश नं ४ को प्रदेश सङ्गठन कमिटीको प्रथम बैठकको उद्घाटन गर्दै ओलीले संविधान कार्यान्वयन गर्न नसके मुलुक अप्ठ्यारो स्थितिमा जाने चेतावनी दिएका हुन् । संविधान कार्यान्वयन गर्न २०७४ माघ ७ गतेभित्र स्थानीय, प्रादेशिक र केन्द्रीय तहको निर्वाचन हुनु जरुरी उनले जोड दिए । अध्यक्ष ओलीले संविधान कार्यान्वयनमा एमालेले खबरदारी गरिराख्ने बताए । प्रधानमन्त्री पुष्पकमल दाहालको भारत भ्रमण त्यति फलदायी नभएको समेत उनको भनाई थियो । एकदिने बैठकमा प्रदेश नं ४ को सङ्गठन कमिटीका ८० जना सदस्यको सहभागिता रहेको छ ।"
प्रचण्डको भारत भ्रमण अन्तर्राष्ट्रिय मामिलालाई कमजोर पार्ने प्रयास,"भक्तपुरः नेकपा एमालेका अध्यक्ष केपी शर्मा ओलीले प्रधानमन्त्री पुष्पकमल दाहालले अन्तर्राष्ट्रिय मामिलालाई कमजोर पार्ने प्रयास गरेको आरोप लगाएका छन्। संविधान दिवसका अवसरमा युवा सङ्घ नेपाल २ नम्बर क्षेत्रीय कमिटी भक्तपुरले थिमिमा आयोजना गरेको शुभकामना एवम् कार्यकर्ता भेलालार्इ सम्बोधन गर्दै पूर्वप्रधानमन्त्री ओलीले अन्तर्राष्ट्रिय मामलामा भारतको पछि लाग्छौँ भन्नु गलत भएको बताए । जनताका लागि नभई छिमेकी मुलुकलाई खुसी पार्न संविधान संशोधन गर्ने कार्य कदापि नहुने उनको भनाई थियो । संविधान कार्यान्वयन गर्ने अघिल्लो सरकारको कार्यतालिका कहाँ गयो भन्दै ओलीले प्रश्न गरेका थिए। संविधान कार्यान्वयन गर्न नदिने षड्यन्त्र भइरहेकामा खबरदारी गर्दै ओलीले ९२ प्रतिशत जनप्रतिनिधिले हस्ताक्षर गरेको संविधान सर्वस्वीकार्य भएन भन्नु गलत भएको बताए। छिमेकीले अह्राएका चार जनालाई संविधान मन परेन भन्दैमा संविधान संशोधन हुँदैन, उनले भने । नेता ओलीले बाहिरबाट आएकाहरुलाई नागरिकता दिएर राष्ट्रपति, प्रधानमन्त्री बनाउन संविधान संशोधन हुन नसक्ने बताए । भारतले अरु देशबाट भित्रिएका बुहारीलाई नमान्ने तर नेपालमा भने उताबाट आएकालाई नागरिकता दिएर राष्ट्रपति, प्रधानमन्त्री बनाउने काम हुन सक्दैन ओलीले भने । अहिले नेपाली काँग्रेस सिद्धान्त र विचारबाट पलायन भएको आरोप लगाउँदै ओलीले बिपी बाबुको नाम भजाउँदै देश बिगार्ने खेलमा लाग्नुभन्दा देश जोगाउन काँग्रेसलाई सल्लाह दिए ।"
महासभामा नेपाली प्रतिनिधिमण्डलको नेतृत्व परराष्ट्रमन्त्रीले गर्ने,"काठमाडौं: संयुक्त राष्ट्र सङ्घको ७१ औँ महासभामा नेपाली प्रतिनिधिमिण्डलको नेतृत्व परराष्ट्रमन्त्री डा प्रकाशशरण महतले गर्ने भएका छन्। यसअघि नेपाली प्रतिनिधिमण्डलको नेतृत्व प्रधानमन्त्री पुष्पकमल दाहालले गर्ने कार्यक्रम भए पनि अन्तिम समयमा आएर प्रधानमन्त्रीले भ्रमण स्थगन गरेपछि परराष्ट्रमन्त्री डा महतले नेतृत्व गर्न लागेका हुन्। महासभामा भाग लिन पराष्ट्रमन्त्री डा महत आइतबार नै त्यसतर्फ प्रस्थान गरिसकेका छन् भने अन्य नेपाली प्रतिनिधिमण्डलका सदस्य सोबार साँझ त्यसतर्फ प्रस्थान गरेको परराष्ट्र मन्त्रालयले जनाएको छ। भ्रमण टोलीमा सांसद मोहनबहादुर बस्नेत, मुख्यसचिव डा सोमलाल सुवेदी, परराष्ट्र मन्त्रालयका सचिव शङ्करदास वैरागी र राष्ट्र सङ्घका लागि नेपाली स्थायी प्रतिनिधि दुर्गाप्रसाद भट्टरार्इ लगायत छन्। 'दिगो विकास लक्ष्य : पृथ्वीको रुपान्तरणका लागि विश्वव्यापी दबाब' भन्ने नाराका साथ मङ्गलबारदेखि सुरु हुने महासभामा नेपालका तर्फबाट परराष्ट्रमन्त्री डा महतले महासभालाई सम्बोधन गर्ने र केही उच्चस्तरीय एवम् द्विपक्षीय भेटवार्ता गर्ने कार्यक्रम तय भएको छ। त्यहाँ रहँदा डा महतले दिगो विकासको कार्यसूची २०३० का साथै शरणार्थी र आप्रवासीसम्बन्धी बैठकलाई सम्बोधन गर्ने कार्यक्रम पनि रहेको छ।"
संविधान कार्यान्वयनमा दलहरु नमिले इतिहासले धिक्कार्छ,"काठमाडौंः नेकपा एमालेका पोलिटब्यूरो सदस्य लालबाबु पण्डितले संविधान कार्यान्वय नगर्ने शक्तिहरु कार्यान्वयनमा निराश भए इतिहासले धिक्कार्ने बताएका छन्। विद्यार्थी सरोकार नेपालले सोमबार काठमाडौंमा गरेको संविधान कार्यान्वयनमा चुनौती र युवाको सरोकार विषयक अन्तक्र्रिया कार्यक्रममा नेता पण्डितले संविधान निर्माणमा एमालेको ठूलो भूमिका रहेकाले एमालेले कार्यान्वयनमा महत्वपूर्ण भूमिका खेल्ने स्पष्ट पारे। उनले भने,संविधान निर्माणको क्रममा केही विरोध हुनु स्वभाविक हो तर ती विरोधहरु आफैँ अन्त्य भएर जान्छन्। नेता पण्डितले मुलुकको रक्षाका लागि सबैले सकारात्मक भूमिका खेल्नु जरुरी रहेको उल्लेख गरे। नेपाली काँग्रेसका केन्द्रीय सदस्यजीवन परियारले संविधान मानवनिर्मित वस्तु भएकाले विस्तारै सच्याउन सकिने बताए। उनले भने,दलहरुको सहमतिमाआवश्यकताअनुसार परिमार्जन गर्न सकिन्छ। उनले ९० प्रतिशत सांसदको हस्ताक्षरमा संविधान निर्माण भएको भन्दै मधेसी राजनीति दलले कालो दिवसका रुपमा संविधानलाई मनाउन नहुने धारणा व्यक्त गरे। नेता परियारले संविधान कार्यान्वयनमा विभिन्न शक्तिहरु लागेको भन्दै यसका विरुद्धमा युवाले खबरदारी गर्नुपर्ने बताए। कानुनविद् गोविन्द वन्दीले संविधानमाथिको राजनीति बन्द भएमात्र संविधान कार्यान्वयन हुने बताए। उनले भने,संविधान कार्यान्वयनका लागि सरकार जिम्मेवार र वफादार हुनुपर्छ, असन्तुष्टिका आवाजहरुलाई सम्बोधन गर्नुपर्छ। उनले नेपालको संविधान प्रति विदेशीको चासो केही हदसम्म स्वीकार्य हुने तर हस्तक्षेप कदापी स्वीकार्य नहुने स्पष्ट पारे।"
युवा संघले माग्यो प्रधानमन्त्री प्रचण्डको राजीनामा,"काठमाडौंः नेकपा एमालेको भातृ संगठन युवा संघ नेपालले प्रधानमन्त्री पुष्पकमल दाहाल प्रचण्डको राजीनामा माग गरेको छ। संघले प्रधानमन्त्रीले भारत भ्रमणको समयमा राष्ट्रघाती सम्झौता गरेको भन्दै राजीनामा माग गरेको हो। सोमबार पत्रकार सम्मेलनमा गरी संघका अध्यक्ष राजीव पहारीले प्रधानमन्त्री दाहालले नेपाल र भारतवीच भएको २५ बुँदे सम्झौताको १० नम्बर बुँदामा नेपालको संविधानको बारेमा भारतको चासो उल्लेख भएकोे बताउँदै नेपालको आन्तरिक मामलामा कसैले हस्तक्षेप गर्न नमिल्ने बताउँदै भारत भ्रमण पूर्ण असफल नाङ्गो दलाली र आत्मसमर्पणको पराकाष्ठ भएको बताए। उनले भने,नेपालको राजनीति विषय नेपालमै समाधान गर्नुपर्छ, विदेशमा लगेर रमिता देखाउने काम गरेको। पहारीले प्रधानमन्त्रीले भारत भ्रमणमा देश र जनताको हित विपरीत सम्झौता गरेको भन्दै नेपालको आन्तरिक मामलाका विषयहरु अर्को देशसँगको सम्झौतामा उल्लेख गरेको, नेपालको विदेश मामला सम्बन्धी दृष्ट्रिकोणमा जबर्जस्ती भारतलाई हावी गराएको, सुगौली सन्धीलगायतको विषयमा कुनै शब्द उच्चारण नगरेको भन्दै प्रधानमन्त्रीको तत्काल राजीनामा मागेका हुन्। उनले चीनसँग भएका ऐतिहासिक सम्झौताहरुलाई वेवास्ता गर्दे सिंगो देश र जनताप्रति गद्धारी गरेको आरोप लगाए। उनले हुलाकी मार्ग निर्माणको काम भारतलाई दिने सम्झौता भएको भन्दै यो राष्ट्रघाती कदम भएको बताए। पहारीले माओवादी लडाकुको नाममा भएको आर्थिक अनियमितताको बारेमा युवा सङ्घले २०६९ सालमा पुष्पकमल दाहाल प्रचण्ड, डा बाबुराम भट्टराई र कृष्णबहादुर महराको नाममा अख्तियार दुरुपयोग अनुसन्धान आयोगमा दिएको उजुरीको फायल ढिलै भएपनि अगाडि बढेको भन्दै दोषीलाई कानुनको दायरामा ल्याउन माग गरे।"
कालो दिन भन्दै मधेसी मोर्चा सडकमा (फोटोफिचर),तस्बिरहरु: दिनेशविक्रम शाहअन्नपूर्ण काठमाडौंः नेपालको संविधान जारी भएको दिन असोज ३ लाई संविधानप्रति असन्तुष्टि जनाइरहेको मधेसी मोर्चाले कालो दिनका रुपमा विरोध प्रदर्शन गरेको छ। मोर्चाका कार्यकर्ताहरुले काठमाडौं लगायत तराईका जिल्लाहरुमा संविधान जारी भएको दिनलाई कालो दिन भन्दै प्रदर्शन गरेका हुन्। मोर्चाले सोमबार काठमाडौंको शान्तिबाटिका र माइतीघर मण्डलामा जम्मा भएर कालो झण्डा र निधारमा कालो पट्टी बाधेर विरोध प्रदर्शन गरेका थिए। मधेसी मोर्चाले यसअघि गरेको पूर्वनिर्णय अनुसार नै संविधान जारी भएको दिनलाई कालो दिनका रुपमा मनाइएको जनाएको छ। असन्तुष्ट मधेसवादी दलहरुले आफ्ना माग संविधान संशोधनमार्फत पूरा नभएसम्म संविधानको विरोधमा उत्रिने बताएको छ। विरोध प्रदर्शनमा उत्रिएका मोर्चाका कार्यकर्ताहरुले संविधानको विरोधमा नाराबाजी गरेका थिए।
नेपालको प्रतिनिधित्व महतले गर्ने,"काठमाडौः संयुक्त राष्ट्र सङ्घको ७१ औ महासभामा नेपालक तर्फबाट परराष्ट्रमन्त्री प्रकाशशरण महतले गर्ने भएका छन् । उक्त कार्यक्रममा प्रधानमन्त्री पुष्पकमल दाहाल जाने कार्यक्रम तय भएपनि अन्तिममा आएर उनको भ्रमण स्थगित भएपछि महतले नै नेपाली प्रतिनिधिमिण्डलको नेतृत्व गर्ने भएका हुन् । मन्त्री महत आइबार नै अमेरिका प्रस्थान गरिसकेका छन् । दिगो विकास लक्ष्यः पृथ्वीको रुपान्तरणका लागि विश्वव्यापी दबाब भन्ने नाराका साथ मङ्गलबारदेखि महासभा शुरु हुदैँ छ । नेपालका तर्फबाट परराष्ट्रमन्त्री डा महतले महासभालाई सम्बोधन गर्ने र केही उच्चस्तरीय एवम् द्विपक्षीय भेटवार्ताका कार्यक्रम तय भएका छन् । त्यस्तै डा। महतले दिगो विकासको कार्यसूची २०३० का साथै शरणार्थी र आप्रवासीसम्बन्धी बैठकलाई सम्बोधन गर्ने छन् । महासभामा भाग लिन पराष्ट्रमन्त्री डा महत आइतबार नै गएका थिए भने अन्य सदस्य आज बेलुकी उड्ने अन्तिम तयारीमा छन् । भ्रमण टोलीमा सांसद मोहनबहादुर बस्नेत, मुख्यसचिव डा सोमलाल सुवेदी, परराष्ट्र मन्त्रालयका सचिव शङ्करदास वैरागी र राष्ट्र सङ्घका लागि नेपाली स्थायी प्रतिनिधि दुर्गाप्रसाद भट्टरार्इ लगायत छन् ।"
संविधान संशोधनमार्फत असन्तुष्ट दलका माग सम्बोधन,"काठमाडौः प्रधानमन्त्री पुष्पकमल दाहाल प्रचण्डले संविधान संशोधनमार्फत असन्तुष्ट दलहरुको माग सम्बोधन हुने बताएका छन्। संविधान गतिशील र जीवन्त दस्तावेज भएको भन्दै प्रधानमन्त्री प्रचण्डले संविधान संशोधनपश्चात मधेसी, थारु, आदिवासीको अधिकार सुनिश्चित हुने बताए। संविधान दिवसका अबसरमा सोमबार टुडिखेलमा अायोजित समारोहलार्इ सम्बोधन गर्दै प्रधानमन्त्री प्रचण्डले संसारका कुनै पनि देशमा एकैचौटी संविधान पूर्ण नभएको स्मरण गर्दै अब हुने संविधान संशोधनले असन्तुष्ट पक्षको अधिकार सुनिश्चित हुने विश्वास व्यक्त गरे। प्रधानमन्त्री प्रचण्डले हालसम्मका उपलब्धिलाई संस्थागत गर्दै अब संविधान कार्यान्वयनतर्फ अग्रसर हुनु पर्ने बताए। उनले २०७४ माघ सात ७ गतेसम्म तीनवटै चुनाव गर्नुपर्ने वाध्यकारी व्यवस्थालाई सहजै कार्यान्वयन गरी छाड्ने बताए। 'समयमै तीनवटै चुनाव सम्पन्न गर्नका लागि कामको तालमेल मिलाएर चुनावको छिट्टै घोषणा हुने छ, उनले भने। तीनवटै निर्वाचन सम्पन्न गर्ने कार्यभार पूरा गर्न आवश्यक कानुन तथा संस्थागत संरचना निर्माण भइरहेको प्रधानमन्त्रीले बताए। उच्च अदालत गठनको निर्णयले संघीयता कार्यान्वयनमा थप बल पुगेको उनको भनाइ थियो। असोज ३ ले जनताको अधिकार सुनिश्चित गरेको दिनलाई स्मरण गर्दै सरकारले असोज ३ लाई राष्ट्रिय पर्वको रुपमा मनाउन लागेको प्रधानमन्त्रीको भनाइ छ। संविधानले राजनीतिक मात्र होइन, आर्थिक र सामाजिक अधिकार सुनिश्चित गरेको छ,'उनले भने। संविधानले निर्दिष्ट गरेका कुरामा अघि बढ्ने उनले विश्वास व्यक्त गरे । संविधान निर्माणमा सघाउने सबैलाई संविधान पदकबाट सम्मान गर्ने सरकारको तयारीसमेत रहेको उनको भनाइ थियो।"
सभामुख घर्ती चीन पुगिन्,"काठमाडौंः सभामुख ओनसरी घर्ती चीन पुगेकी छिन्। जनवादी गणतन्त्र चीनको गाम्सु प्रान्तमा हुने सिल्क रोड इन्टरनेसनल कल्चर एक्स्पोमा सहभागी हुन सभामुख घर्ती गएराति चीन पुगेकी हुन्। सभामुख घर्ती आठ सदस्यीय नेपाली प्रतिनिधिमण्डलको नेतृत्व गर्दै चीन गएकी हुन्। असोज ४ र ५ गते हुने एक्स्पोमा सभामुख घर्तीसहितको टोली सहभागी हुनेछ। एक्स्पोमा सहभागी भएपछि सभामुख घर्ती चीनको युनान प्रान्तको समेत भ्रमणमा जाने छिन्। भ्रमण टोलीमा सभामुख घर्तीसँगै उनका पतिसमेत रहेका नेकपा माओवादी केन्द्रका नेता वर्षमान पुन, संसद सचिवालयका महासचिव मनोहर भट्टराई लगायत छन्। सभामुख घर्ती आउँदो असोज ८ गते स्वदेश फर्किने कार्यक्रम रहेको संसद सचिवालयले जनाएको छ।"
भारत भ्रमणमा 'कलंकको टीका',"पोखरा: एमालेका अध्यक्ष तथा पूर्वप्रधानमन्त्री केपी शर्मा ओलीले भारतसँग प्रधानमन्त्री पुष्पकमल दाहालद्वारा गरिएका सम्झौता अस्वीकार्य हुने बताएका छन् । 'ती सम्झौताको भारी बोक्न नेपाल तयार छैन', ओलीले भने, 'त्यो नेपालले मान्दैन ।' एमालेको प्रदेश नं ४ स्तरीय पहिलो बैठक उद्घाटनपछि पोखरामा ओलीले दाहाल कलंकको कालो टीका लगाएर भारत भ्रमणबाट फर्किएको आरोप लगाए । उनले भने, 'उहाँले हिंसा पनि बोक्नुभयो, आतंक बोक्नुभयो, विदेशी हतियार पनि बोक्नुभयो, विदेशमा गएर के के बोकेर आउनुभएको छ । तर नेपाल त्यस्ता कुरा बोक्दैन । हामीलाई त्यो स्वीकार्य छैन ।' एमालेले अस्वीकार गरेको विषय पूरै नेपालले अस्वीकार गर्ने उनले बताए । दाहाल निहुरिँदा घुँडाबाट रगत आएको हुन सक्ने पनि उनले सुनाए । 'पोहोर साल नाकाबन्दीको विरोध गर्थ्यो रे त भन्दा मैले अलि बाटो बिराएको थिएँ भनेछन्', ओलीले भने, 'खुब चम्केका थियौ त भन्दा त्यो इगो सेन्ट्रिक र सेल्फ सेन्ट्रिक केपी ओलीले गरेर गएको हजुर, अहिले सप्रिसकें भनेछन् ।' राणा प्रधानमन्त्री मोहनशमशेरले पनि गर्न नसकेको काम गरेर दाहाल फर्केको आरोप ओलीले लगाए । 'नेपाल सरकार र भारतीय दूतावास मिलेर काम गर्ने भनेर नेपाल सरकारलाई दूतावाससँग दाँजियो', उनले भने, 'उहाँ निधारभरि कलंकको कालो टीका लगाएर फर्कनुभएको छ ।' पोहोर साल आफू भारत भ्रमणमा जाँदा भारतले नेपालको संविधानलाई ठूलो उपलब्धि भनेकोमा यसपालि संविधानको 'स' पनि उच्चारण नभएको पनि ओलीले बताए । संविधान कार्यान्वयन नगराउन सके नेपालमा फेरि संवैधानिक र राजनीतिक संकट ल्याउन सकिने देखेरै आफ्नो सरकार हटाएको विचार उनले व्यक्त गरे । 'सत्ताबाहिर भए पनि संविधान कार्यान्वयन जसरी पनि गराउनुपर्छ भनेर एमालेले दबाब दिन्छ', उनले भने, 'संवैधानिक संकट ल्याएर फेरि खिलराज रेग्मीजस्तै नयाँ काण्ड दोहोर्याइन सक्छ ।' संविधान कार्यान्वयनका लागि उनले निर्धारित मितिभित्र तीन चुनाव गराउनुपर्ने बताए । 'सबै चुनाव एमालेले जित्छ भनेर पनि चुनाव गराउन खोजिएको छैन', उनले भने ।"
पहिलो संविधान दिवसमै सांसद र नेता अनुपस्थित,"विराटनगरः संविधान दिवस मनाउन विराटनगरमा आयोजित कार्यक्रममा न सभासद सहभागी भए नत सत्तारुढ पार्टीका नेता नै। औपचारिकता लागि गरिएको कार्यक्रममा सरकारी कर्मचारी, सुरक्षाकर्मी र विद्यार्थीमात्र सहभागी भएका छन्। आन्दोलनमा रहेका मधेशवादी दलसहित मोरङमा २६ जना सांसदले संविधान सभामा प्रतिनिधित्व गरेका थिए। तर, सोमबार जिल्ला विकास समिति मोरङले संविधान दिवस मनाउन आयोजना गरेको कार्यक्रममा सांसदले नाकमुख नै देखाएनन्। सत्तारुढ काँग्रेसका जिल्ला तथा राज्य तहका नेताको उपस्थिति पनि शुन्य थियो। विराटनगरमा निकालिएको प्रभातफेरिमा नर्सिङ कलेजका विद्यार्थीहरु धेरै देखिन्थे। जिविस सभाहलमा प्रथम संविधान दिवस मनाउन आयोजित कार्यक्रम दलका नेता तथा प्रतिनिधिको सहभागिताको हिसाबले निकै खल्लो हुन पुग्यो। कार्यक्रममा सहभागी भएका प्रमुख जिल्ला अधिकारी तोयम राया, एमाले जिल्ला अध्यक्ष महेश रेग्मी, माओवादी केन्द्रका सहइञ्चार्ज गणेश उप्रेती, महेन्द्र मोरङ क्याम्पसका क्याम्पस प्रमुख महेन्द्रनारायण यादवले सम्बोधन गरे। तर, कार्यक्रममा काँग्रेसका एकजना स्थानीय नेता तथा कार्यकर्ताको सहभागिता थिएनन्। कार्यक्रममा बोल्दै एमाले मोरङ अध्यक्ष महेश रेग्मीले भने,दलहरुले आपसी सहमति र सहकार्य गर्दै संविधान निर्माणमा विश्वलाई जुन उदाहारण प्रस्तुत अब कार्यान्वयनमा पनि गर्न सक्नुपर्छ। नेपाल पत्रकार महासंघ मोरङका अध्यक्ष महेन्द्र विष्टले संविधान निर्माणमा चुनौती भएजस्तै कार्यान्वयन झन चुनौतिपूर्ण रहेको बताए। उनले भने,यो संविधानलाई सबैको साझा संविधान बनाउनु पर्छ। यो दलहरुकै भूमिका हो। जिविसले समेत कार्यक्रमलाई भव्य बनाउन कञ्जुस्याईं गरेको थियो। दलका नेता तथा कार्यकर्तालाई समेत निमन्त्रण नगर्दा मोरङमा पहिलो संविधान दिवस लाजमर्दो देखिएको छ। कार्यक्रम मोरङका स्थानीय विकास अधिकारी नारायणप्रसाद मैनालीको अध्यक्षतामा भएको थियो। बिहान निकालिएको प्रभातफेरिमा पनि सुरक्षाकर्मी, सरकारी कर्मचारी र विद्यार्थीमात्र सहभागी थिए। यता, मधेशवादी दलले भने संविधान जारी भएको दिन असोज ३ लाई कालोदिनका रुपमा मनाउन विराटनगरमा भव्य तयारी भएको जनाएका छन्। सरकारी कार्यालयमा कालोझन्डा गाड्नेसम्मको कार्यक्रम तय भएको बताउँदै संघीय समाजवादी फोरमका जिल्ला अध्यक्ष राजकुमार यादवले भने,महावीर चोकमा विरोध सभामा हजारौं सहभागी हुँदैछन्।"
"प्रधानमन्त्रीसँग रक्षामन्त्रीको असन्तुष्टि जनमुक्ति सेनाको प्रशंसा, सेनालाई बेवास्ता ?","काठमाडौं: प्रधानमन्त्री पुष्पकमल दाहालले संविधान निर्माणको वातावरण बनाउन जनमुक्ति सेना को योगदानको प्रशंसा गरेको तर सेनालगायत सुरक्षा निकायको रचनात्मक भूमिकाको बेवास्ता गरेको भन्दै रक्षामन्त्री बालकृष्ण खाँडले असन्तुष्टि व्यक्त गरेका छन् । पहिलो संविधान दिवसका अवसरमा सोमबार आयोजित कार्यक्रममा प्रधानमन्त्री पुष्पकमल दाहालको लिखित सम्बोधनमा संविधानसभा गठन प्रक्रियासम्म आइपुग्न आफ्नो जिउज्यानको प्रवाह नगरी जनचाहना पूरा गर्न राजनीतिक दललाई सहयोग गर्ने सेनालगायत सुरक्षा निकायको योगदानको उललेख नगरिएको भन्दै रक्षामन्त्री खाँडले असन्तुष्टि जनाएका हुन् । सभामुख ओनसरी घर्तीमगरको सम्बोधनमा पनि सेनालगायत सुरक्षानिकायको उल्लेखसम्म गरिएन । सेनालगायत, न्यायपालिका, प्रशासन र निर्वाचन आयोगले संविधान निर्माणमा ठूलो भूमिका निर्वाह गरे, मन्त्री खाणले अन्नपूर्णसँग भने, तर संविधान दिवसका अवसरमा प्रधानमन्त्री र सभामुखले सैनिक मञ्च टुँडिखेलमा आयोजित कार्यक्रममा मञ्चमा प्रधानसेनापतिलाई बगलमा राख्नुभयो, आफ्नो मन्तव्यका क्रममा सेनाले पुर्याएको योगदानको भने नजरअन्दाज गर्नुभयो । प्रधानमन्त्री दाहालले सोमबार बिहान टुँडिखेलमा भएको संविधान दिवसको भाषण र शनिबार सभामुखले संसद् भवन परिसरमा आयोजित जलपान कार्यक्रमका क्रममा गरेको भाषणमा सुरक्षाकर्मीको भूमिका उल्लेखै नगरी तत्कालीन जनसेना को भूमिकाको भने प्रशंसा गरिएको छ । कांग्रेस केन्द्रीय सदस्यसमेत रहेका मन्त्री खाणले न्यायिक क्षेत्र, प्रशासनिक निकाय र सेनालगायत सुरक्षा निकायको सहयोग र राजनीतिक दलहरूको संयुक्त प्रयासले मात्रै मुलुकमा दुईपटक संविधानसभाको निर्वाचन सफलतापूर्वक सम्पन्न भई संविधानसभामार्फत संविधान बनाउने नेपाली जनताको चाहना पूरा भएकाले ती सबै निकायको भूमिकाको उच्च सम्मान गर्नुपर्ने बताए । उनले प्रधानमन्त्री र सभामुखको संविधान दिवसका अवसरमा आएका भाषणहरूमा तत्कालीन माओवादी जनयुद्धमा लडेका माओवादीका लडाकुको योगदानको उल्लेख गर्ने तर सेना र प्रहरीको भूमिकालाई लुकाउनु न्यायोचित नभएको बताए । संघीय लोकतान्त्रिक गणतन्त्र स्थापना गर्न सबै नेपालीको उत्तिकै योगदान भएको उल्लेख गर्दै मन्त्री खाणले संविधान कार्यान्वयन गर्न, संविधानले जनतामा स्थापित गरिदिएका अधिकार अघि बढाउन तथा नेपालको शान्ति र समृद्धिका लागि दलहरूबीच रहेका आपसी सद्भाव र सहकार्यलाई निरन्तर अघि बढाउनुपर्नेमा जोड दिए । संविधान जनप्रतिनिधिमार्फत बनाउनुपर्छ भन्ने मान्यताको बीजारोपण गर्नेे जननेता विश्वेश्वरप्रसाद कोइरालालाई स्मरण र सम्मान गर्दै २००७ सालदेखि प्रजातन्त्र प्राप्तिका लागि अहिलेसम्म भएका आन्दोलनका सम्पूर्ण सहिद, संघर्षशील योद्धा, विभिन्न आन्दोलनका घाइते र घरपरिवारविहीन भएकाहरूलाई पनि सम्मान गर्नुपर्ने उनले बताए ।"
प्रधानमन्त्रीले बोलाएको सर्वदलीय बैठक स्थगित,"काठमाडौं : संविधान दिवसकै दिन प्रधानमन्त्री पुष्पकमल दाहाल प्रचण्डले संविधान कार्यान्वयनलाई प्रमुख एजेन्डा बनाएर बोलाएको सर्वदलीय बैठक स्थगित भएको छ। अपरान्ह २ बजे बोलाइएको सर्वदलीय बैठक अन्तिम क्षणमा स्थगित गरिएको हो। मुख्य दलका नेता तथा प्रतिनिधिहरु विभिन्न कार्यक्रममा व्यस्त रहेकोले स्थगित गर्नुपरेको स्रोतले जनाएको छ। संविधान कार्यान्वयनको समीक्षाका साथै बाँकी कामहरु कसरी प्रभावकारी रुपमा अघि बढाउने भन्नेबारेमा छलफल गर्न बैठक बोलाइएको थियो। संविधान जारी भएको एक वर्ष बिते पनि संविधान कार्यान्वयनका लागि बनाउनुपर्ने धेरै कानुनहरु अझै बन्न सकेका छैनन् । २०७४ माघ ७ गतेभित्र स्थानीय,प्रादेशिक तथा संसदीय निर्वाचन गरिसक्नुपर्ने संवैधानिक डेडलाइन छ। आगामी चैतमा गर्ने भनिएको स्थानीय चुनाव र स्थानीय निकायको पुनरसंरचना, प्रधानमन्त्रीको भारत भ्रमण, मधेस मुद्दाको सम्बोधन र संविधान संशोधनलगायतका विषयमा दलहरुबीच अझै ठोस् सहमति हुन सकेको छैन।"
