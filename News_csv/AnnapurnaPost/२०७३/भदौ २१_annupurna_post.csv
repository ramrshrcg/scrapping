शीर्षक,विवरण
मानव तस्करी,"नेपाल मानव तस्करीको लागि सहज मुलुकको रूपमा स्थापित छ । केही वर्ष अघिसम्म नेपालबाट सीमापारि भारतमा घरेलु कामदारको रूपमा जानेहरू श्रम र तीमध्ये केही यौन शोषणको सिकार हुने गरे पनि उनीहरूको भौतिक सुरक्षा त्यति चिन्ताको विषय बनेको थिएन । त्योसँगै भारतीय यौन बजार मा नेपाली बालिका तथा युवतीको बेचबिखन र त्यो कारोबारमा नेपाली दलाल हरूको संलग्नता कानुन र राज्यका विविध संयन्त्रको सक्रियताबाट निरुत्साहित हुँदै आए पनि नयाँ रूपमा मानव तस्करी मौलाएको छ । सार्कले मानव तस्करीविरुद्धको सहयोग सञ्जाललाई सक्रिय बनाउने निर्णय गरेपछि सम्भवतः यौन बजार मा नेपाली महिलाको उपस्थितिमा न्यूनता आएको छ । तर दुर्भाग्य, सार्क मुलुकहरूलाई ट्रान्जिट प्वाइन्ट बनाएर त्यहाँभन्दा बाहिर नेपालीहरूलाई पुर्याउने प्रवृत्ति तथा घटनामा अनायास वृद्धि भएको छ, खासगरी गत वर्षको विनाशकारी भूकम्प र त्यसले लाखौंको संख्यामा नेपालीहरूलाई विस्थापन गरेपछि । आर्थिक र सामाजिक हिसाबले अनिश्चिततामा धकेलिनेहरू अनेक प्रलोभन र आश्वासनको सिकार बन्ने गर्छन् । अहिले त्यही भएको छ । राष्ट्रिय मानव अधिकार आयोगले हालै सार्वजनिक गरेको एक प्रतिवेदनअनुसार भूकम्पपछिको अवस्थामा नेपालबाट तस्करी हुनेहरूको संख्यामा २० प्रतिशतसम्म वृद्धि भएको छ । झन्डै १० हजारको हाराहारीमा गत वर्ष नेपालीहरू मानव तस्करीको सिकार बनेका छन् । संख्याको हिसाबले विगतका वर्षहरूभन्दा यस वर्ष त्यस्ता घटनामा गिरावट आए पनि सरकार र दलहरूले यी घटना र त्यसको आपराधिक पक्षबारे उदासीनता देखाएका छन् । वर्तमान संसद्का आठजना सदस्यहरूमाथि मानव तस्करीको आरोप लागे पनि सरकार र सम्बन्धित दलहरूले उनीहरूमाथिको कारबाहीलाई अपेक्षित तीव्रताका साथ अनुसन्धान गरेको छैन । कामको खोजीमा नेपालीहरू खाडी मुलुकहरूमा गइरहेका छन्, मुलुकभित्रका विभिन्न म्यानपावर एजेन्सी मार्फत भने महिलालाई एजेन्सी तथा बाह्य कारोबारीहरूका दलालमार्फत भारतको दिल्ली, मुम्बई र श्रीलंकाको कोलम्बो हुँदै खाडी मुलुक पुर्याइन थालेका छन् । लैंगिक समानता आर्थिक, सामाजिक र न्यायिक हकको लागि अत्यावश्यक नागरिक हक हो र त्यसमा राज्य अनि उससँग अनुमति हासिल गरी सञ्चालनमा रहेको कुनै पनि निकायले भेदभाव गर्न पाउँदैन । नेपाली नागरिकहरू देशभित्र या बाहिर गई रोजगार गर्दा उनीहरूको सामाजिक र कानुनी सुरक्षाप्रति सरकार उदासीन रहन पाउँदैन । बढ्दो तस्करीबाट मुलुकका नागरिक प्रभावित हुँदै जाँदा सार्क संयन्त्र र अन्य दुईपक्षीय कूटनीतिक च्यानल अनि विदेशस्थित आफ्ना दूतावासलाई सक्रियताका साथ परिचालन गरी तस्करी का सिकारहरूको सुरक्षा र तस्करहरूलाई कानुनको दायरामा ल्याउने दायित्वबाट सरकार पन्छिन पाउँदैन ।"
प्रधानमन्त्री 'प्रचण्ड' लाई 'विप्लव'को पत्र (पूर्णपाठ),"काठमाडौँ: नेत्रविक्रम चन्द विप्लव नेतृत्वको माओवादीले प्रधानमन्त्री पुष्पकमल दाहाल प्रचण्डलाई बजार अनुगमनलाई नियमित गर्न र कालोबजारी तथा कमिशनखोरलाई कानुनको दायरामा माग गर्दै पत्र बुझाएको छ । पत्र बुझ्दै प्रधानमन्त्री प्रचण्डले जनताको दैनिक जीवनलाई सहज र सरल बनाउने उद्देश्यका साथ सरकारले नियमित बजार अनुगमन गरिरहेको र त्यसबाट सकारात्मक परिणाम आइरहेको बताएका छन् । मंगलबार प्रधानमन्त्री तथा मन्त्रिपरिषद् कार्यालयमा बुझाएको ज्ञापनपत्र बुझ्दै प्रधानमन्त्रीले बजार अनुगमनलाई नियमित गर्ने र कालोबजारी तथा कमिसनखोरलाई कानुनको दायरामा ल्याउने प्रयास जारी रहेको प्रष्ट पारेका छन् । आमजनताको माग जतिसक्दो धेरै सम्बोधन गर्न तथा राहत दिन सरकार र आफू पूर्णरुपमा प्रतिबद्ध भएर लागेको उल्लेख गर्दै प्रधानमन्त्री दाहालले यसमा सकारात्मक सहयोग गर्न माओवादीका नेतालाई आग्रह गरे । प्रचण्डले भने, आमजनताको माग समावेश गरेर ज्ञापनपत्र बुझाउन आउनुभो, यसले आफूलाई काम गर्न सहयोग पुग्ने छ, यसैगरी सकारात्मक सहयोग गर्नुस्, सरकार पूर्णक्षमताका साथ जनतालाई राहत प्रदान गर्न क्रियाशिल छ । ज्ञापनपत्रमा दाल, चामललगायत दैनिक उपभोग्य वस्तुमा ५० प्रतिशत सहुलियत दिन माग गरिएको छ । दाल, चामल, तेल, पिठो, दूध, तरकारी, फलफूल, मासु र मसलाको मूल्यमा ५० प्रतिशत सहुलियत दिन माग गरेको माओवादीका नेता धर्मेन्द्र बास्तोलाले जानकारी दिए । ज्ञापनपत्र बुझाउन पुगेका माओवादीका अर्का नेता सन्तोष बुढा मगरले जनताको दैनिक जीवनसँग जोडिएका विषयमा विशेष ध्यान दिन र जनतालाई राहत प्रदान गर्न आफूहरुले प्रधानमन्त्रीसँग माग राखेको बताए । भेटमा प्रधानमन्त्रीले सरकार जनतालाई बढीभन्दा बढी राहत दिन क्रियाशील रहेको र त्यसैलाई ध्यान दिएर बजार अनुगमनलाई गति दिइएको बताउनुभएको नेता मगरले जानकारी दिए । ज्ञापनपत्रमा किसानका सबै उत्पादन राज्यले खरिद गरी सिधै उपभोक्तासम्म पुयाउने व्यवस्था गर्न, विचौलियाको जालो ध्वस्त पार्न र सो कार्यमा सङ्लग्नलाई कारबाहीको दायरामा ल्याउन, माथिल्लो कर्णाली, अरुण तेस्रो जलविद्युत् आयोजनामा भारतीय कम्पनीसँग गरिएको आयोजना विकास सम्झौता (पिडिए) तत्काल खारेज गरी स्वदेशी पूँजीमा नै निर्माण गर्न आग्रह गरिएको छ ।"
"महिला संघ महाधिवेशनको तयारीमा, ७३ जिल्लाको अधिवेशन सकियो","काठमाडौं: तेस्रो राष्ट्रिय महाधिवेशनको तयारीमा रहेको नेपाल महिला संघको ७३ जिल्लामा अधिवेशन सकिएको छ। सङ्घको यही भदौ २९ देखि ३१ गते काठमाडौँमा हुने तेस्रो अधिवेशनका लागि नुवाकोट र रुपन्देहीबाहेक ७३ जिल्लामा अधिवेशन सकिएको केन्द्रीय सदस्य हरिप्रभा खड्गीले जानकारी दिए। नेपाली काँग्रेसको १३ औँ महाधिवेशनबाट पार्टी सभापतिमा शेरबहादुर देउवा निर्वाचित भएपछि बसेको पहिलो केन्द्रीय समितिको बैठकले सबै भ्रातृ संस्थाको निर्वाचन ६ महिनाभित्र गरिसक्ने निर्णय गरेसँगै महिला सङ्घ अधिवेशनमा गर्न लागिएको हो। तेस्रो राष्ट्रिय महाधिवेशनमा दुई हजार २४४ मतदाताले मतदान गर्न पाउने भएका छन्। देशभरका २४० निर्वाचन क्षेत्रबाट नौ जनाका दरले दुई हजार १०, सभापतिले मनोनीत गर्ने १० जना, वर्तमान केन्द्रीय समिति ४४ र विदेशस्थित सम्पर्क समितिबाट ३० जनाले भाग लिन पाउने महिला नेत्री इन्दिरा तिवारीले जानकारी दिइन्। लोकतान्त्रिक राज्य व्यवस्था एवम् मूल्य पद्दतिको स्थापनाका लागि स्वर्गीय मङ्गलादेवी सिंहको नेतृत्वमा विसं २००४ साउन २४ मा स्थापना भएको महिला सङ्घको अहिले बल्ल तेस्रो अधिवेशन हुन लागेको हो। सामाजिक, आर्थिक र राजनीतिक रुपमा पछाडि परेका महिला वर्गको हकहितको संरक्षण र संवद्र्धन गर्दै राष्ट्रियता, लोकतन्त्र र समाजवादको आदर्शलाई अगाडि बढाउन विसं २००४ मा स्व सिंहको सक्रियतामा चिनियाँलाल श्रेष्ठको घरमा महिला भेला गराई ११ सदस्यीय कार्यसमिति गठन गरिएको थियो। आगामी महाधिवेशनमा वर्तमान केन्द्रीय समितिका सदस्य लड्न नपाउने व्यवस्था गरिएको छ। यही भदौ २९ गतेदेखि हुने निर्वाचनमा अध्यक्ष, महासचिव, कोषाध्यक्षसहित कुल ४२ पदका लागि निर्वाचन हुँदैछ। बयालिस केन्द्रीय कार्यसमितिमध्ये खुला १५, प्रत्येक प्रदेशमा दुई जनाका दरले १४, जनजाति तीन, दलित तीन, मधेसी तीन र मुस्लिम एक पदका लागि निर्वाचन हुनेछन् । यस्तै, एक उपाध्यक्ष, एक महासचिव र एक सचिवसहित ९ सदस्य मनोनीत गरिने व्यवस्था गरिएको छ। लामो समयपछि हुन लागेका निर्वाचनमा अध्यक्षका लागि अहिलेसम्म मीना पाण्डे, रुक्मिणी कोइराला, गोमा केसी, प्रतिमा गौतमलगायत चुनावी प्रतिस्पर्धामा उत्रने आकाङ्क्षा देखाएका छन्। विसं २००७ को राणा शासनको अन्त्यका लागि भएका सङ्घर्षमा महिला सङ्घको ठूलो भूमिका रहेको छ। विसं २०१७ पुस १ गते तत्कालीन राजा महेन्द्रले दलहरुमाथि प्रतिबन्ध लगाएपछि महिला सङ्घ पनि प्रतिबन्धमा पर्यो। विसं २०४६ को आन्दोलनपछि राजनीतिक दलहरु फुकुवा भएपछि महिला सङ्घ पनि फुकुवा भयो। विसं २००४ मा स्थापना भएको सङ्घको पहिलो राष्ट्रिय अधिवेशन विसं २०५८ असोज १७ देखि १९ सम्म विराटनगरमा सम्पन्न भयो। पहिलो महाधिवेशनले अध्यक्षमा उमा रेग्मीसहित ३२ सदस्यीय केन्द्रीय कार्यसमिति निर्वाचित गरेको थियो। दोस्रो केन्द्रीय महाधिवेशन २०६४ वैशाख २७ देखि २९ सम्म नेपाली काँग्रेस पार्टी कार्यालय सानेपामा सम्पन्न भयो र अध्यक्षमा अम्बिका बस्नेत निर्वाचित भएकी थिइन्। महाधिवेशनले ३५ केन्द्रीय कार्यसमितिको पनि चयन गरेको थियो। दोस्रो महाधिवेशनमा अध्यक्ष पदमा निर्वाचित बस्नेतको कार्यसमितिले तोकिएको समयमा अधिवेशन गर्न नसकेपछि २०६९ सालमा डा डिला सङ्ग्रौलाको अध्यक्षतामा ४५ सदस्यीय तदर्थ समिति गठन गरिएको थियो। सङ्ग्रौलाकै कार्यसमितिले अहिले निर्वाचन गराउन लागेको हो। रासस"
सिंचाइमन्त्री गिरी गृहजिल्ला पुग्दा यस्तो तामझाम!,"घोराहीः अघि अघि जनपद प्रहरी अनि ट्राफिक, त्यसपछि सिचाईं मन्त्री दीपक गिरी चढेको झन्डा फहराएको गाडी। त्यसपछि सशस्त्र प्रहरीको गाडी अनि नेता कार्यकर्ता र सरकारी कार्यालयका गाडीको लस्कर। पहिलो पटक मन्त्री बनेका नेपाली कांग्रेसका केन्द्रीय सदस्य दीपक गिरी मन्त्री भएपछि पहिलोपटक गृहजिल्ला दाङ छिर्दा मंगलबार देखिएको तामझाम यस्तै थियो। उनको स्वागत, सत्कारका लागि नेता कार्यकर्ता, सरकारी कार्यालय तथा सुरक्षा निकायका गरी करिब ३५ वटा जीपहरु उनी चढेको गाडी अघिपछि थिए। त्यसपछि उनका कार्यकर्ता चढेका मोटरसाइकलहरु पनि उत्तिकै थिए। तीमध्ये धरैजसो गाडीहरु उनकै कार्यकर्ता आफैं चढ्नका लागि प्रयोग गरेका निजी सवारी थिए। पश्चिम दाङको श्रीगाउँ गाविसका दीपक गिरी पुष्पकमल दाहाल नेतृत्वको सरकारमा नेपाली कांग्रेसका तर्फबाट सिंचाई मन्त्रालयको जिम्मेवारीमा मन्त्री बनेका हुन्। सथप ग्रहण तथा मन्त्रालयस्तरीय बैठक तथा कार्यक्रमहरु सकेर उनी मंगलबार गृहजिल्ला दाङ आएका हुन्। गाउँमा पुख्र्याैली घर छ तर, उनी आफ्नै निजी निवास तुलसीपुरमा बस्दै आएका छन्। दाङको क्षेत्र नं ५ बाट निर्वाचित भएर सांसद भएका गिरी नेपाली कांग्रेसको राजनीतिक सुरुवातदेखि नै कोइराला परिवारको निकट भएका थिए। विद्यार्थीकालमा सशांक कोइरालासँग निकै नजिकको मित्रता गाँसेका गिरी केही समय कोइराला परिवारसँग सँगै बसेर पढाई सकेका हुन्। त्यही पारिवारिक पृष्ठभूमिबाट राजनीतिमा अघि बढेका गिरी नेपाल विद्यार्थी संघको महामन्त्रीसमेत भएका थिए। कांग्रेसभित्र उनी गनिएका युवा नेताहरुमध्यका मानिन्छन्। राजनीतिक जीवनमा उनी पहिलोपटक मन्त्री भएका छन्। त्यसपछि पहिलोपटक उनी मंगलबार गृहजिल्ला दाङ आए। उनलाई विभिन्न संघसंस्थाहरु सरकारी कार्यालयहरुलगायतले स्वागत र सम्मान गरेका थिए। जिल्लास्थित सरकारी कार्यालयका प्रमुखहरुलाई उनले करिब आधाघण्टा निर्देशन दिए। त्यसक्रममा उनले जनतालाई सहज तरिकाले सेवा उपलब्ध गराउन तथा सरकारको नीति कार्यक्रमलाई पूर्ण रुपमा लागु गर्नका कर्मचारी बर्गको भूमिका हुने भन्दै सरकारी सेवाबाट कुनै पनि आम नागरिकको गुनासो आउन नहुनेगरी सेवा प्रवाह गर्न निर्देशन दिए। दाङको घोराहीमा नेपाल पत्रकार महासंघले गरेको स्वागत तथा सम्मान कार्यक्रममा उनले दाङ जिल्लामा एकीकृत सिंचाई परियोजना ल्याउने आश्वासन दिए। त्यस्तै उनले कांग्रेसको प्रतिनिधित्व गर्दै सरकारमा गएपनि आफूले कुनै पनि आस्थाका आधारमा काम नगर्ने बताए। म नेपाली कांग्रेसको सदस्य हुँ तर, मन्त्रालयका काममा मैले कुनै राजनीतिक आस्था देखाउने छैन, किनकि म जनताको प्रतिनिधि हुँ उनले भने सकेसम्म मेरो कार्यकालमा सिंचाई क्षेत्रमा नयाँ क्रान्ति ल्याएरै छोड्नेछु। मंगलबार दाङ आएका गिरी दाङ प्रवेश गर्नासाथ पूरै व्यस्त भएका छन्। भैरहवा विमानस्थलमा ओर्लिएर मन्त्री गिरी सरकारी गाडी चढेर दाङ आएका थिए। बुधबार नै निरीक्षण तथा स्वागत सम्मानलगायत करिब एक दर्जन कार्यक्रममा सहभागी भइसकेका बुधबार पनि करिब एक दर्जन त्यस्तै कार्यक्रमहरुमा सहभागी भएर बिहीबारको मन्त्रिपरिषद बैठक भ्याउन राजधानी फर्किनेछन्। दाङ जिल्लाबाट अहिलेसम्म मन्त्री भएकामध्ये गिरी चौधौ मन्त्री हुन्।"
तरुण दल काठमाडौंको अध्यक्षमा खड्का र सचिवमा शाह निर्वाचित,"काठमाडौंः तरुण दल काठमाडौंको अध्यक्षमा कृष्णजी खड्का निर्वाचित भएका छन्। चौथौं महाधिवेशनबाट खड्का नेतृत्वको प्यानलनै निर्वाचित भएको छ। खड्काले अध्यक्षका अर्का प्रत्याशी रमेश महर्जनलाई भारी मत अन्तरले पराजित गरे। अध्यक्षमा निर्वाचित खड्काले ४१० मत ल्याउँदा उनका प्रत्याशी महर्जनले जम्मा ७१ भोटमात्रै प्राप्त गरे। यस्तै उपाध्यक्षमा खड्का प्यानलकै राजदत्त महर्जन र सचिवमा दिनेश विक्रम शाह निर्वाचित भएका छन्। कोषाध्यक्षमा अमृत मानन्धर निर्वाचित भएका छन्। सचिवमा विजयी शाहले ३८८ मत प्राप्त गरे भने प्रत्याशी रुकेश श्रेष्ठले १४६ मत पाए। कोषाध्यक्षमा निर्वाचित मानन्धरले ४०० मत पाउँदा प्रतिद्वन्द्वी शंकर तिमिल्सिनाले ११८ मत प्राप्त गरे। महाधिवेशनले कांग्रेस नेता प्रकाशमान सिंहका पुत्र प्रभासमान सिंहलाई निर्विरोध केन्द्रीय प्रतिनिधिमा चयन गरेको थियो। यस्तै प्रतिनिधि प्रभासमान सिंह निर्विरोध केन्द्रीय रमिला महत गड्तौला, शारदा श्रेष्ठ, मनदेवी श्रेष्ठ, उमेश गुरुङ र भूमिका श्रेष्ठ पनि महाधिवेशन प्रतिनिधि चयन भएका छन्। ४० सदस्यीय कार्यसमितिमा निर्वाचित पदाधिकारीसहित प्रत्येक निर्वाचन क्षेत्रबाट एकएक जना सदस्य निर्वाचित यसअघि नै भइसकेका छन्। अध्यक्षले २६ जना सदस्य मनोनित गर्न पाउने प्रावधान छ।"
"भारतले प्रस्ताव गरेकै मितिमा प्रचण्ड दिल्ली जाने, मन्त्रिपरिषद्ले निर्णय नै गर्नुपरेन","काठमाडौँ: भारतले प्रस्ताव गरेकै मितिमा प्रधानमन्त्री पुष्पकमल दाहाल प्रचण्ड नयाँदिल्ली जाने भएका छन् । भदौ ३० गते दिल्ली जाने गरी भ्रमणको तयारी भइरहेको छ। प्रधानमन्त्रीको विदेश भ्रमणका बारेमा मन्त्रिपरिषद्ले निर्णय गर्ने चलन भए पनि अहिलेसम्म औपचारिक निर्णय भएको छैन। मन्त्रिपरिषद्को निर्णय नहुँदै प्रधानमन्त्री दाहालले संसद्को विकास समितिको बैठकमा आफूले भदौ ३० गते भारत भ्रमण गर्न लागेको घोषणा गरिसकेका छन्। प्रधानमन्त्री दाहालका विशेषदूतका रूपमा नयाँदिल्ली गएका उपप्रधान तथा गृहमन्त्री विमलेन्द्र निधिसमक्ष भारतीय अधिकारीहरूले भदौ ३० गते भ्रमणको मिति प्रस्ताव गरेका थिए। भदौं ३१ गते भारतीय प्रधानमन्त्री नरेन्द्र मोदीसँग विशेष भेटवार्ता र सहयोगसम्बन्धी दुईपक्षीय सम्झौतामा हस्ताक्षर गर्ने गरी तयारी भइरहेको छ। माओवादी केन्द्रभित्रैबाट पनि भारतले प्रस्ताव गरेको मितिमा नयाँदिल्ली जान नहुने भन्दै दाहाललाई दबाब दिइएको छ। मन्त्रिपरिषद्बाट निर्णय नगरी भारतले प्रस्ताव गरेकै मितिमा दिल्ली जान लागेको भन्दै संसद्मा पनि आलोचना भएको छ। संसदीय समितिमा सोमबार प्रधानमन्त्री दाहालले भने, म आउने भदौ ३० गते भारतको भ्रमणमा जाने क्रममा छु र हुलाकी मार्गसहित भारतसँग सम्बन्धित विकास निर्माणका कामहरूका बारेमा प्राथमिकताका साथ राख्नेछु ।' एमाले अध्यक्ष केपी शर्मा ओली नेतृत्वको सरकारमाथि अविश्वासको प्रस्ताव पेस गरेर माओवादी केन्द्रका अध्यक्ष प्रचण्डको नेतृत्वमा बनेको सरकार बन्नसाथ भारतीय प्रधानमन्त्री मोदीले प्रचण्डले छिटो दिल्ली आउन निम्तो दिएका थिए। भारत जानुअघि मधेसलाई सम्बोधन गर्न संविधान संशोधनको प्रस्ताव संसद्मा दर्ता गर्ने र स्थानीय चुनावका लागि कानुनी तथा राजनीतिक वातावरण तयार गर्ने कसरतमा यतिबेला प्रधानमन्त्री दाहाल जुटेका छन् । उनले खासगरी एमालेसँगको अनौपचारिक सम्वादलई तीव्र बनाएका छन्।"
'नेपालबाटै विश्व शान्तिको सन्देश फैलाउन सकिन्छ',"काठमाडौँः प्रधानमन्त्री पुष्पकमल दाहालले नेपालबाटै विश्व शान्तीको सन्देश फैलाउन सकिने विश्वास व्यक्त गरेका छन्। प्रधानमन्त्री निवास बालुवाटारमा चीन बौद्धधर्मावलम्बी सङ्घको प्रतिनिधिमण्डलसँगको भेटमा प्रधानमन्त्री दाहालले विश्वका बौद्ध धर्मावलम्बीलाई मात्रै नेपाल आउने वातावरण सिर्जना गर्न सके देशले ठूलो लाभ लिन सकिने बताएका हुन्। 'यसले नेपालाई पनि चिनाउँछ, आर्थिक समृद्धिको मार्ग प्रशस्त गराउँछ।' दाहालले भने। प्रधानमन्त्री दाहालले नेपालमा बौद्ध समुदायको आवागमनका लागि जोड दिनुपर्ने बताए। यसो गर्न सकियो भने विश्वभर शान्तिको सन्देश प्रवाह हुनुका साथै नेपालको आर्थिक एवम् पर्यटन क्षेत्रमा ठूलो योगदान पुग्छ बुद्धको शिक्षा सार्वभौम सर्वकालका लागि मान्य हुने भन्दै दाहालले विश्व शान्ति चाहने सबैका लागि समेत उपयोगी हुन बताए। नेपाल बुद्धको भूमि भएकाले पनि शान्तिको सन्देश नेपालबाटै फैलनुपर्छ र फैलन्छ भन्नेमा म पूर्ण रुपमा विश्वस्त छु ' दाहालले भने। प्रधानमन्त्रीले मगध सम्राट् अशोकको भूमिका युद्धबाट फर्केर शान्तिका लागि भए जस्तै आफूले पनि युद्धबाट शान्ति प्रक्रियामा आएको र नेपालमा जन्मेका गौतम बुद्धको सन्देश विश्वभर फैलाउन सकारात्मक योगदान पुर्याउन चाहेको बताए। प्रतिनिधिमण्डलले विश्व शान्तिका लागि बुद्ध भूमिलाई सहयोग गर्न आफूहरु तयार रहेको प्रधानमन्त्रीलाई जानकारी गराएको प्रधानमन्त्रीको सचिवालयले जारी गरेको प्रेस विज्ञप्तिमा उल्लेख छ।"
प्रस्तावित राजदूतको सुनुवाइबारे १० दिने सूचना सार्वजनिक गरिने,"काठमाडौं: व्यवस्थापिकासंसद संसदीय सुनुवाइ विशेष समितिले भारत र चीनका लागि प्रस्तावित नेपाली राजदूतको संसदीय सुनुवाइका सम्बन्धमा आमसञ्चार माध्यममार्फत १० दिने सूचना सार्वजनिक गर्ने निर्णय गरेको छ। सरकारले छिमेकी गणतन्त्र भारतका लागि राजदूतमा नेपाली काँग्रेसका नेता दीपकुमार उपाध्याय र चीनका लागि पूर्व मुख्यसचिव लीलामणि पौड्यालको नाम प्रस्ताव गरी संसदीय सुनुवाइका लागि समितिसमक्ष पठाएको हो। मन्त्रिपरिषदको यही भदौ १६ गतेको बैठकले उनीहरुलाई राजदूतमा नियुक्तिका लागि सिफारिस गर्ने निर्णय गरेको थियो। समितिको मंगलबारको बैठकले उपाध्याय र पौड्याललाई राजदूत पदमा नियुक्ति गर्न उपयुक्त छैन् भन्ने कसैलाई लागेमा स्पष्ट आधार एवम् सवुत प्रमाणसहित यही भदौ ३१ गतेसम्म सूचना उपलब्ध गराउन सूचित गर्ने निर्णय गरेको हो। समितिले संसदीय सुनुवाइ समिति, व्यवस्थापिकासंसद सचिवालय सिंहदरबारमा त्यससम्बन्धी सूचना उपलब्ध गराउन सबैमा सूचित गरेको छ। रासस"
चुनाव भएन भने फेरि दुर्घटना हुन्छ : प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले समयमै चुनाव भएन भने फेरि मुलुकमा राजनीतिक दुर्घटना हुनसक्ने बताएका छन्। प्रधानमन्त्री तथा मन्त्रिपरिषद् कार्यालयमा मंगलबार उच्चस्तरीय सङ्घीयता कार्यन्वयन तथा प्रशासन पुनःसंरचना निर्देशक समितिको बैठकलाई सम्बोधन गर्दै प्रचण्डले राजनीतिक दुर्घटनाको खतरा रहेको चिन्ता व्यक्त गरेका हुन्। प्रधानमन्त्री प्रचण्डले भने, '०७४ माघ ७ भित्र सङ्घ, प्रदेश र स्थानीय तहको निर्वाचन गर्नुपर्ने भएकाले प्रशासनिक पुनःसंरचनाको काम चाँडै गर्नुपर्छ।संविधान कार्यान्वयन गराउन तीन तहको निर्वाचन गर्नुपर्दछ होइन भने देशमा राजनीतिक दुर्घटना हुने खतरा हुन्छ।' उनले राष्ट्रलाई दुर्घटनाबाट जोगाउन समयमा सङ्घीयता कार्यान्वयन गर्नु जरुरी रहेको पनि बताए। राज्यको संविधान कार्यान्वयन गराउन प्रशासनिक पुनःसंरचना चाँडै गर्नुपर्ने उनको भनाइ छ। उनले भने, 'तीन तहको निर्वाचन गर्नको निम्ति प्रशासनिक पुनःसंरचनाको काम महत्वपूर्ण हो, त्यो गर्न सकेनौँ भने निर्वाचन सम्पन्न हुँदैन ।' प्रचण्डले प्रशासनिक संयन्त्र सयाँै वर्षदेखिको संस्कारमा चलेकाले नयाँ संरचनामा जाने कुरा जटिल र चुनौतीपूर्ण भएको बताए। प्रधानमन्त्री दाहालले संविधानले निर्दिष्ट गरेका उद्देश्यलाई पूरा गराउन कठोर भई काम गर्न सचिवहरुलाई निर्देशनसमेत दिएका छन्। संविधान कार्यान्वयन गराउने कुरा सजिलो काम होइन । चुनौतीपूर्ण रहेको छउनले भनेनिर्मम नभई संविधानको भावना र मर्मलाई कार्यान्वयन गराउन सकिंदैन । त्यसैले कठोर भएर काम गर्नुहोस् । प्रधानमन्त्री दाहालले देश सङ्घीयतामा जाँदा मौलिक पुनःसंरचनाभन्दा प्रशासनिक पुनःसंरचना आफूले जटिल देखेको बताउँदै भने, 'सङ्घीयतामा जाँदा सबै कुरा मिल्छ, तर मानिस यताउता पार्ने काम अलि जटिल देखेको छु।सेना, पुलिस निजामती को कुन सङ्घ, प्रदेश वा स्थानीय निकायमा जाने, कसको अधिकार कति हुने भन्ने कुरा अलि जटिल छ । प्रधानमन्त्री दाहालले सङ्घीयताको ढाँचा सरकार र कर्मचारीको लागि ठूलो चुनौती भएको बताउँदै रातदिन खटेर ढाँचा तयार पार्नुपर्नेमा जोड दिए।उनले प्रशासनिक पुनःसरचनाको काम अंशअंशमा नगरेर समग्रतामा काम गर्नुपर्नेमा उनको भनाइ छ। बैठकमा मुख्यसचिव डा सोमलाल सुवेदीले प्रशासन पुनःसंरचनाको कामलाई मन्त्रालयहरुले सोचेअनुसार अगाडि बढाउन नसकेको बताएका थिए।"
राम्रा योजना होल्ड गरेर किन फास्टट्रयाकमा आँखा लगाएको ?,"लखनउः एमाले सचिव एवम् प्रचार विभाग प्रमुख योगेश भट्टराईले होल्ड गरेका ठूला परियोजना निर्माण नगर्ने भारतलाई फास्ट्रट्रयाकमा आँखा लगाउनुको कारण सोधेका छन् । सोमबार भारत लखनउ पुगेका सचिव भट्टराईले भारतीय सरकार र भारतीय कम्पनीले होल्ड गरेका पञ्चेश्वर परियोजना, माथिल्लो कर्णाली, अरुण तेश्रो, हुलाकी राजमार्ग लगायतको निर्माण गर्न नसक्दा समेत फास्ट्रट्रयाकमा आँखा लगाएकोप्रति प्रश्न गरेका हुन्। प्रवासी नेपाली संघ भारत, उत्तर प्रदेश राज्य समितिको आठौँ सम्मेलनको उद्घाटन समारोहलाई गान्धी भवनमा सम्बोधन गर्दै सचिव भट्टराईले भने, भारतले होल्ड गरेका परियोजना नबनाउने अनि फेरी फास्टट्रयाक लगायतका आयोजनामा किन आँखा लगाउने ? उनले फास्टट्रयाक नेपाल आफैँले बनाउने भन्दै कुनै पनि हालतमा फास्टट्रयाक भारतलाई दिन नसकिने बताए । भट्टराईले फास्टट्रयाकमा आँखा लगाउनुभन्दा पहिला होल्ड गरेका परियोजना बनाउन भारतलाई सुझावसमेत दिएका छन् । नेपालले भारत र चीनसँग समानतामा आधारित भएर असंलग्न आन्दोलनका सिद्धान्त तथा पञ्चशीलका आधारमा सम्बन्ध स्थापित गर्न चाहेको उनको भनाइ छ । सचिव भट्टराईले नेपाल भारतसँग भाषा, संस्कृति र दैनिक व्यवहारका आधारमा र चीनसँग व्यापारका मित्रताको साथै एतिहासिकका आधारमा सम्बन्ध रहेको बताए । तर, छोटे भाइ र बडे भाइका आधारमा कसैले कुरा गरे एमालेलाई मान्य नहुने बताए । छोटे भाइ र बडे भाइका आधारमा कसैले कुरा गर्छ भने एमाले त्यो मान्न तयार छैन । हामी भाइभाइ र मित्रका आधारमा सम्बन्ध सुदृढ गर्न चाहन्छौँ, भट्टराईले भने । तीस लाख भारतीयलाई नेपालमा रोजगारी सचिव भट्टराईले तीस लाखभन्दा बढी भारतीयले नेपालमा रोजगारी पाएको उल्लेख गर्दै दुबै देश श्रमिकका समस्याप्रति संवेदनशील हुनुपर्ने बताए । नेपाली मात्रै भारतामा काम गरिरहेको छैनन् । ३० औँ लाख भारतीयले पनि नेपालमा काम गरिरहेका छन् । दुवै देशका सरकारले छिमेकी देशका श्रमिकका समस्याप्रति संवेदनशील हुनु पर्दछ, उनले भने, भारतका विभिन्न सहरमा नेपालीमाथि हुने दुव्र्यवहारप्रति भारत सरकारले गम्भीर चासो दिनु पर्दछ । भारतका लागि रेमिट्यान्स भित्र्याउने नेपाल पाँचौँ मुलुक भएको उल्लेख गर्दै भारतको अर्थतन्त्रको महत्वपूर्ण हिस्सा नेपाल पनि भएको बताए । नेपाली अरुका मुलकमा काम खोज्दै हिडेका मात्र छैनन्, बरु अरुलाई काम पनि दिइरहेका छन्, उनले भने, भारतको अर्थतन्त्रको महत्वपूर्ण हिस्सा नेपाल हो । यो कुरा भारतका नीति निर्माताल राम्ररी बुझ्न सक्नुपर्छ । सचिव भट्टराईले भारतले नेपालमाथि नाकाबन्दी गर्नु एतिहासिक भूल भएको समेत बताए। नेपालमाथि लागाइएको नाकाबन्दीको भारतीय नेताले मृत्यु पछि पनि पाप पखाल्न सक्दैनन्। उनीहरुले पश्चाताप गरिरहनु पर्नेछ, भट्टराईले भने, भारत वा चीनका चासो के हुन उनीहरुले खुलस्त रुपमा नेपाललाई भन्नु पर्यो ती जायज चासो हामी सम्बोधन गर्न तयार छौँ । तर, हाम्रा छिमेकीले यो पनि बुझ्नु पर्छ कि नेपालका पनि विशेष चासोहरु छन् त्यसलाई तपाईहरुले सम्बोधन गर्नु पर्दछ ।"
अदुवा निकासीमा भारतले लगाएको प्रतिबन्धप्रति राप्रपा नेपालको आपत्ति,काठमाडौंः राप्रपा नेपालले नेपाली अदुवा निकासीमा भारतले लगाएको प्रतिबन्धप्रति आपत्ति जनाएको छ। राप्रपा नेपालका मूख्य सचिव विशेश्वर शर्मा सुवेदीले मंगलबार जारी गरेको विज्ञप्तिमा अदुवा निकासीमा छिमेकी राष्ट्र भारतले लगाएको प्रतिबन्धप्रति आफ्नो ध्यानाकर्षण भएको उल्लेख छ। चाडवाडको मुखमा आएर लगाइएको प्रतिबन्धले नेपाली किसानलाई गम्भीर चोट पुगेको विज्ञप्तिमा उल्लेख छ। राप्रपा नेपालले अदुवा निकासीमा लगाइएको प्रतिबन्धप्रति नेपाल सरकारको ध्यानाकर्षण समेत गराएको छ।
