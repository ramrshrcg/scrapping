शीर्षक,विवरण
संविधान संशोधन प्रस्ताव पास हुन दिन्नाैं: रावल,"वालिङ: नेकपा एमालेका उपाध्यक्ष भीम रावलले सरकारले सदनमा टेबल गरेको संविधान संशोधन प्रस्ताव कुनै पनि हालतमा सफल नहुने दाबी गरेका छन्। नेपाल बुद्धिजीवी परिषद् जिल्ला कार्यसमिति स्याङ्जाले अायाेजना गरेको संविधानको कार्यान्वयनमा जनपरिचालन अभियानलाई शनिबार वालिङमा सम्बोधन गर्दै उपाध्यक्ष रावलले मधेसी मोर्चासहितको सङ्घीय गठबन्धनले अगाडि सारेको संविधान संशोधन प्रस्ताव परिमार्जनसहित पारित गर्नुपर्ने अडान झनै खतरनाक भएको बताएका हुन्। 'संविधान संशोधन प्रस्ताव परिमार्जन गर्ने कुरा आफैँमा प्रस्ट छैन,'उनले भने,'संविधान संशोधन प्रस्ताव नेपालको राष्ट्रिय हितमा नभई बाह्य शक्तिको दबाबमा आएकाले संशोधन प्रस्ताव कुनै हालतमा पारित हुन दिन्नौँ।' सरकारले अहिले संविधानको कार्यान्वयनका लागि निर्वाचनको मिति तय गर्नुपर्ने बेलामा उदासीनता देखाएर संविधान संशोधनको प्रस्ताव गरेर बेमौसमको बाजा बजाएको नेता रावलको भनाइ थियो । 'नेपाली काँग्रेसले माओवादी केन्द्रलाई साथमा लिई संविधान संशोधनको कुरा उठाएर देशमाथि घात गरेको छ,'उनले भने। रासस"
प्रधानमन्त्री प्रचण्ड युएई प्रस्थान,"काठमाडौँ : प्रधानमन्त्री पुष्पकमल दाहालप्रचण्ड वल्ड फ्युचर इनर्जी समिट, २०१७ को विशेष वक्ताका रुपमा सहभागी हुन १० सदस्यीय नेपाली प्रतिनिधिमण्डलको नेतृत्व गर्दै शनिबार संयुक्त अरब इमिरेट (युएर्इ) को राजधानी अवुधावी प्रस्थान गरेका छन् । युएइका उपराष्ट्रपति एवम् प्रधानमन्त्री मोहम्मद विन रसिद मोक्तुमको विशेष निमन्त्रणामा प्रधानमन्त्री त्यसतर्फ प्रस्थान गरेका हुन् । त्रिभुवन अन्तर्राष्ट्रिय विमानस्थलको अतिविशिष्ट कक्षमा सभामुख ओनसरी घर्ती, उपप्रधानमन्त्री एवम् गृहमन्त्री विमलेन्द्र निधि, मन्त्रीगण, संवैधानिक अङ्गका प्रतिनिधि, यहाँस्थित कूटनीतिक नियोगका प्रमुख एवम् सुरक्षा निकायका प्रमुखले प्रधानमन्त्रीलाई बिदाई गरे । प्रधानमन्त्रीको टोलीमा परराष्ट्र मन्त्रालयका सचिव शङ्करदास बैरागी, शिष्टाचार महापाल दीपक अधिकारी, उहाँको स्वकीय सचिवालयका सदस्य रहेका छन् । यस्तै, टोलीमा ऊर्जा मन्त्री जनार्दन शर्मासहित ऊर्जा मन्त्रालयका सहसचिवलगायतका उच्च अधिकारी पनि सहभागी छन् । प्रधानमन्त्रीले आगामी सोमबार सो समिटमा ऊर्जाका विभिन्न क्षेत्र, नेपालमा लगानीको अवसर, नेपालले अवलम्बन गरिरहेको नीति एवम् भावी परिदृश्यका बारेमा विशेष सम्बोधन गर्ने कार्यक्रम रहेको छ । प्रधानमन्त्री दाहाल नेतृत्वको प्रतिनिधिमण्डलले युएइका राष्ट्रप्रमुख, सरकार प्रमुख एवम् उच्च अधिकारीसँग आपसी हित, द्विपक्षीय, क्षेत्रीय एवम् अन्तर्राष्ट्रिय चासोका विषयमा महत्वपूर्ण भेटवार्ता गर्ने कार्यक्रम रहेको परराष्ट्र मन्त्रालयले जनाएको छ । भेटवार्ताका क्रममा प्रधानमन्त्रीले नेपाली कामदारको समस्या समाधान गर्न, सुरक्षित एवम् भरपर्दो रोजगारीको वातावरण बनाइदिन र कामदार सुरक्षाको विषयमा समेत समकक्षी एवम् उच्च सरकारी अधिकारीसँग कुराकानी गर्ने कार्यक्रम छ । शिष्टाचार महापाल अधिकारीले कूटनीतिक सम्बन्ध स्थापना भएपछि युएर्इमा प्रधानमन्त्री तहको उच्चस्तरीय भ्रमण यसअघि नभएको बताए । प्रधानमन्त्रीले उनका समकक्षी मोहम्मद विन रसिद मोक्तुमसँग आपसी हित र द्विपक्षीय चासोका विषयमा आगामी आइतबार द्विपक्षीय कुराकानी गर्नेछन् । यस्तै आगामी सोमबार समिटको उद्घाटनसत्रमा प्रधानमन्त्रीले विशेष सम्बोधन गर्नेछन् भने सोही दिन सम्मेलनमा सहभागी हुन आएका विभिन्न मुलुकका राष्ट्राध्यक्ष एवम् सरकार प्रमुखसँग आपसीहित र चासोका विषयमा छलफल गर्नेछन् । वैकल्पिक ऊर्जाका क्षेत्रमा युएर्इले गरेको विकास संसारका लागि अनुकरणीय रहेको सन्दर्भमा त्यसबाट नेपालले फाइदा लिन सक्नेछ । सम्मेलनमा ऊर्जाका क्षेत्रमा काम गर्दै आएका ३२ मुलुकका ६०० बढी कम्पनीले भाग लिँदैछन् भने विभिन्न ३० कार्यक्रममा १२५ जना विषय विज्ञले आफ्नो प्रवचन दिने कार्यक्रम छ । वैकल्पिक ऊर्जाको विकास र विस्तारमा जोड दिने लक्ष्यका साथ समिटको आयोजना गरिएको हो । समिटमा ऊर्जाका क्षेत्रमा पछिल्लो दिनमा विकसित प्रविधि तथा उपकरणको समेत प्रदर्शनी गरिनेछ । यस्तै समिटमा ऊर्जा मन्त्री शर्माले पनि महत्वपूर्ण सम्बोधन गर्ने कार्यक्रम रहेको ऊर्जा मन्त्रालयका सहसचिव चिरञ्जीवी चटौतले जानकारी दिए । उनका अनुसार समिटमा सहभागी मुलुकका ऊर्जा मन्त्री एवम् ऊर्जा क्षेत्रका जानकारसँग नेपालको लगानीको अवसर एवम् अनुसन्धानको क्षेत्रका काम गर्न आग्रह गरिनेछ । वैकल्पिक ऊर्जाका क्षेत्रमा अन्तर्राष्ट्रिय क्षेत्रमा सक्रियतापूर्वक काम गर्दै आएको इन्टरनेशनल रिन्युएबल इनर्जी एजेन्सीको मुख्यालयसमेत युएइमा नै रहेको सन्दर्भमा समिटबाट नेपालले महत्वपूर्ण फाइदा लिनसक्ने सहसचिव चटौतको भनाइ छ । रासस"
संविधान संशोधनको विपक्षमा मतदान गर्ने कांग्रेस सांसदको घोषणा,"बुटवल : नेपाली कांग्रेसका सांसदले संविधान संशोधन प्रस्तावको विपक्षमा मतदान गर्ने घोषणा गरेका छन् । बुटवलमा शनिबार पत्रकार सम्मेलन गरेर कांग्रेस सांसद चन्द्र भण्डारी र अमर पुनले पार्टीले ह्विप जारी गरे पनि विपक्षमा मतदान गर्ने घोषणा गरे । भण्डारी गुल्मी क्षेत्र नम्बर २ का सांसद हुन भने पुन रोल्पाका सांसद हुन् । संसोधन प्रस्ताव जनभावना विपरित आएको भन्दै सांसद् भण्डारी र पुनले विपक्षमा मतदान गर्ने दाबी गरेका छन् । म सभापति (शेरबहादुर देउवा) जीले गरेको निर्णय सबै मान्छु तर दुई सेकेण्ड (संसदमा भोट राख्ने बेला) जनताको पक्षमा लाग्छु, कांग्रेस केन्द्रीय सदस्य समेत रहेका सांसद भण्डारीले भने । संसोधनको पक्ष वा विपक्षको विषयमा कांग्रेसले कुनै निर्णय नगरेकाले ह्विप मान्न जरुरी नभएको उनको भनाइ छ । सत्तारुढ दलकै नेता भण्डारीले संविधान कार्यान्वयन गर्न नसक्ने सरकार सत्तामा बसिरहन आवश्यक नरहेको समेत बताए । ९० प्रतिशत जनमतले बनाएको संविधान कार्यान्वयन गर्न नसकेर १० प्रतिशतले भनेको कुरामा लाग्ने ?, उनले भने, संविधान कार्यान्वयन गर्न नसक्ने सत्तामा बसिरहनु पर्दैन। संसोधन पारित भएर पहाडी जिल्लाबाट रुपन्देहीसहित जिल्ला टुक्रिएको तीन महिना नबित्दै पूर्वदेखि सुदूरपश्चिमसम्मका जिल्लाहरु पहाडबाट छुटिने उनले दाबी गरे । हेर्दै जानुस रुपन्देही छुटिएको तीन महिनामा सबै क्षेत्र टुक्राटुक्रा हुनथाल्छ, उनले भन भोलिका पुस्ताका लागि भए पनि देश बचाउनुपर्छ । । रोल्पाका कांग्रेस सभापति समेत रहेका अर्का सांसद अमर पुनले सभापति शेरबहादुर र बिमलेन्द्र निधिलाई संसोधन प्रस्तावको निर्णय सच्चिन आग्रह गरे। शेरबहादुर दाइ, बिमलेन्द्र दाइ पनि सच्चिनुहुन्छ भन्ने विश्वास छ, उनले भने, प्रचण्ड पनि सच्चिनुको विकल्प छैन । पछाडि परेको रोल्पालाई देशको राजधानी बनाउने सपना बाढेका प्रचण्डले आफै प्रधानमन्त्री भएर कष्ट दिन चाहेको उनको आरोप छ ।"
संविधान संशोधनबारे धेरै जिद्दी नगरौं',"काठमाडाैं: उपप्रधानमन्त्री एवम् गृहमन्त्री विमलेन्द्र निधिले संविधानको स्वीकार्यता बढाउने सन्दर्भमा अघि सारिएको संविधान संशोधनबारे प्रतिपक्ष दललाई धेरै जिद्दी नगर्न आग्रह गरेका छन्। थारु कल्याणकारिणी काठमाडाैं उपत्यका समितिले शनिवार टुँडिखेलमा आयोजना गरेको राष्ट्रिय पर्व थारु माघी महोत्सवको उद्घाटन गर्दै गृहमन्त्री निधिले संविधानसभाबाट जारी भएको सङ्घीय लोकतान्त्रिक गणतन्त्र नेपालको संविधानमा रहे देखिएका कमीकमजोरीलाई सच्चाएर सबै जातजाति, भाषाभाषी र समुदायका हक अधिकार सुनिश्चित गरिने बताए। संयुक्त लोकतान्त्रिक मधेसी मोर्चासँग विगतमा भएका सहमति पनि पूरा हुने र सबै राजनीतिक दल, समुदायसँगको सरसल्लाहमा सरकार अघि बढ्न चाहेको उनको भनाइ थियो। आयोजक संस्था थारु कल्याणकारिणी काठमाडाैं उपत्यका समितिका संयोजक सत्यनारायण चौधरीले माघेसङ्क्रान्ति र थारु समुदायबीचको अन्तरसम्बन्धका बारेमा जानकारी गराएका थिए। महोत्सवमा थारु समुदायको वेशभूषा, कला संस्कृति झल्कने नृत्य, गीतसङ्गीत प्रस्तुत गरिनुका साथै थारु समुदायका खानपिनका कक्ष राखिएका छन्। रासस"
पहिचानको माग राज्य सुन्नुपर्छः उपराष्ट्रपति,"दमौलीः उपराष्ट्रपति नन्दबहादुर पुनले पहिचानका लागि माग उठाउँदै आएका समुदायको माग राज्यले सन्नुपर्ने बताएका छन्। माघे संक्रान्ति पर्वका अवसरमा दमौलीमा नेपाल मगर संघ तनहुँले आयोजना गरेको कार्यक्रमलाई शनिबार सम्बोधन गर्दै उपराष्ट्रपति पुनले आदिवासी जनजातिले भुगोल, पहिचान तथा संस्कृतिका आधारमा पहिचान पाउनुपर्ने आवाज देशमा उठेको भन्दै त्यसलाई नेतृत्वले सुन्नुपर्ने बताएका हुन्। उनले भने,मलाईँ आशा छ, तपाईँहरुको मागको सुनुवाइ हुने छ। पुनले देश अहिले संविधान कार्यान्वयनको चरणमा रहेको र २०७४ माघ ८ गतेसम्म प्रदेश र स्थानीय निर्वाचन गरेर संविधान कार्यान्वयन गर्नुपर्ने भन्दै त्यसका लागि अब धेरै समय नभएको बताए। संविधान संशोधनका विषयमा दलहरुबीच देखिएको तिक्तता चाँडै हट्ने उनले विश्वास व्यक्त गरे। उहाँहरु (दलहरुका नेता) त्यो हटाउन लागि पर्नुभएको छ र चाँडै सकारात्मक दिशामा पुगेर देशलाई निकास दिने विश्वास मलाई छ, पुनले भने।"
जनअान्दोलनका घाइतेको एक लाख रुपैयाँ गायब,"काँकडभिट्टा: सुशील कोइराला प्रधानमन्त्री रहेका बेला राजनीतिक पीडितको स्वास्थ्योपचारका लागि सरकारले सहयोगबापत दिने निर्णय गरेको दुई लाखमध्ये जनअान्दोलनका एक घाइतेको आधा रकम गायब भएको छ। जनान्दोलनमा घाइते भएका मेचीनगर ६ धुलावारी बजार निवासी ५६ वर्षीय दिलीप प्रधानले पाउनुपर्ने रकम गायब भएको हो। २०४६ सालको ऐतिहासिक पहिलो जनान्दोलनताका चैत २४ गते काठमाडौँको बागबजारमा पञ्चायतविरुद्ध जुलुसमा सहभागी भएका बेला छातीमा गोली लागेर प्रधान घाइते भएका थिए। छातीमा गोलीको दाग बोकिरहेका उनले अहिले पनि घाउबाट पिप बगिरहने गरेको बताए। प्रधानलाई २०७२ सालमा सुशील कोइराला प्रधानमन्त्री रहेका बेला मन्त्रिपरिषद्को निर्णयअनुसार दुई लाख रुपैयाँ उपचार सहयोग दिने निर्णय भएको थियो। सो सहयोगमध्ये एक लाख रुपैयाँ झापा जिल्ला प्रशासन कार्यालय मार्फत गत वर्षको माघमा पाएका उनले अरु एक लाख रकम कहाँ कसले गायब गर्यो भन्ने पत्ता लगाउनै नसकेको बताए। प्रशासन कार्यालय र गृहमन्त्रालयमा धेरै पटक धाएँ, प्रधानले भने,'अनेक आलेटाले कुरा गरेर मलाई रकम दिएनन्।' २०७२ माघ ३ गते गृह मन्त्रालयले झापा जिल्ला प्रशासन कार्यालयलाई एक लाख रुपैयाँको चेकसहित सो रकम झापाका जनान्दोलनका घाइते दिलीप प्रधानलाई उपलब्ध गराई भपाई पठाइदिनु भनी निर्देशन समेत दिएको थियो । चनं२२२७६३१ को सो पत्रमा पठाइएको एक लाखको चेक उपचार आर्थिक सहयोगबापत प्रधानले पाउने रकमको पेस्की रहेको प्रस्ट उल्लेख छ । तर, त्यसपछि हालसम्म बाँकी एक लाखको अत्तोपत्तो छैन । प्रधानले आफ्ना लागि सरकारले उपलब्ध गराएको बाँकी एक लाख रुपैयाँ खोजी गरिदिन स्थानीय राजनीतिक दलका नेता र सांसदलाई गुहारिरहेको बताए। रासस"
विविधताका हिसाबले नेपाल विश्वमै नमुना: सभामुख घर्ती,"काठमाडौं: सभामुख ओनसरी घर्तीले संविधानको समयाबद्ध कार्यान्वयनले मुलुकलाई समृद्धिको मार्गमा छिटो अग्रसर गराउने बताएकी छिन्। थारु विद्यार्थी समाजले आयोजना गरेको थारु राष्ट्रिय माघी महोत्सवको शनिवार टुंडिखेलमा उद्घाटन गर्दै उनले राज्यका निर्णयक तहमा उपस्थिति कमजोर रहेका जातजाति र समुदायको हक अधिकारको सुनिश्चित गर्न संविधानको पूर्ण कार्यान्वयन आवश्यक रहेको बताइन्। उनले भने,'बहुभाषी, बहुधार्मिक, बहुसांस्कृतिक र बहुधार्मिक विविधता भएको मुलुकका हिसाबले नेपाली विश्वमै नमुना रहेको छ, सम्पूर्ण नेपालले राष्ट्रिय पर्वका रुपमा माघे सङ्क्रान्ति मनाउनुले पनि यो कुरालाई पुष्टि गरेको छ।' सभामुख घर्तीले देशमा न्याय, सुशासन र समृद्धिको वातावरण बनाउन यो सांस्कृतिक पर्वले सबैमा योगदान पुर्याओस् भनी शुभकामना पनि व्यक्त गरिन्। नयाँ शक्ति नेपालका संयोजक डा बाबुराम भट्टराईले सबैभन्दा पुरानो आदिवासी र उत्पीडनमा रहेको जातिका रुपमा रहेका थारु समुदाय रहेको बताए। उनले भने,'एउटा जाति, भाषा, संस्कार र संस्कृतिलाई मात्र राष्ट्रियताको मान्यता दिने युगको अन्त्य भइसकेको छ, थारु जातिको बसोबास र थातथलो नटुक्र्याउने गरी प्रदेशको सीमाङ्कन हुनुपर्दछ, सङ्घीयता उत्पीडनमा परेका लागि हो भन्ने बुझ्न जरुरी छ।' नेकपा एमालेकी नेत्री एवम् पूर्वसभासद् शान्ता चौधरीले आदिवासीलाई आश्वासन दिएर सत्तामा पुग्ने भर्याङ बनाउने प्रवृत्ति अन्त्य हुन आवश्यक रहेको बताइन्। आयोजक संस्थाका अध्यक्ष चन्द्रप्रसाद चौधरीले थारु समुदाय शोषित पीडित अवस्थामा रहेर पनि अधिकार स्थापित गर्ने आन्दोलनमा एकताबद्ध हुन आवश्यक रहेको धारणा व्यक्त गरे। नेपालको तराईमधेसका प्रायः सबै जिल्लामा छरिएर रहेका थारु समुदायका खासगरी पश्चिम नेपालका बाँके, बर्दिया, कैलाली र कञ्चनपुरमा बाक्लो बसोबास छ। समारोहमा थारु समुदायको हकहित र अधिकारका क्षेत्रमा महत्वपूर्ण योगदान पुर्याउने व्यक्तित्वलाई सम्मान गरिएको थियो। महोत्सवका क्रममा थारु समुदायको वेषभूषा, रहनसहन झल्कने झाँकी र नृत्य प्रस्तुत गरिनुका साथै मौलिक खानपानका कक्षसमेत राखिएको थियो। थारु समुदायको सबैभन्दा ठूलो सांस्कृतिक पर्वका रुपमा माघीलाई लिने गर्दछन्। रासस"
प्रधानमन्त्री प्रचण्डको युएई भ्रमण खर्च ३९ लाख,"काठमाडौं : प्रधानमन्त्री पुष्पकमल दाहाल प्रचण्ड नेतृत्वको ११ सदस्यीय प्रतिनिधिमण्डलले संयुक्त अरब इमिरेट्स (यूएर्ई) भ्रमणमा ३९ लाख रुपैया (३५ हजार पाँच सय ७७ अमेरिकी डलर ) खर्च गर्ने गरी बजेट स्वीकृत भएको छ। मन्त्रिपरिषदको गत बुधवारको बैठकले स्वीकृत गरेको बजेटमा सीमित रहने गरी खर्च गर्नु पर्ने कानुनी व्यवस्था रहेको छ। खर्च नियमावली ०६४ एवम् सरकारका अति विशिष्ट तथा विशिष्ट श्रेणीका पदाधिकारीले गर्ने विदेश भ्रमण, दिवा तथा रात्रिभोज एवम् उपहार सम्बन्धी निर्देशिका ०७२ अनुसार खर्च रकम अर्थमन्त्रालयले परराष्ट्रलाई निकासा गरिदिएको हो । भ्रमणको कार्यक्रममा फेरबदल भइ वा अन्य कारणले कुनै शीर्षकमा बढी खर्च हुन गएमा बचत भएको शीर्षकबाट अपुग भएको शीर्षकमा खर्च गरी हिसाब मिलान गर्ने वा भ्रमणकै सिलसिलामा यूएईमा थप कार्यक्रम गर्नु पर्ने भएमा तत्सम्बन्धी खर्च बचत भएको शीर्षकबाट मिलान गर्ने अख्तियारी पनि मन्त्रपरिषदले दिएको छ । प्रधानमन्त्री प्रचण्ड नेतृत्वको प्रतिनिधिमण्डल मंगलबार स्वदेश फर्कने कार्यक्रम छ । यूएईसँग कुटनीतिक सम्बन्ध स्थापना भएको ४० बर्षपछि पहिलो पटक सरकार प्रमुखको हैसियतमा प्रधानमन्त्री दाहालले गर्न लागेको तीन दिने भ्रमणलाई परराष्ट्र मन्त्रालयले दुलर्भ अवसरको रुपमा बिश्लेषण गरेको छ । यूएईको राजधानी अबुधाबीमा हुने विश्व ऊर्जा सम्मेलनमा सहभागी हुन प्रधानमन्त्री दाहालको नेतृत्वमा ११ सदस्यीय प्रतिनिधिमण्डल शनिबार त्यसतर्फ प्रस्थान गरेका छन् । यूएईका युवराज शेख मोहम्मद विन जायद अल नाहेयमको निमन्त्रणामा जान लागेका प्रधानमन्त्री दाहालले सोमबार विश्व ऊर्जा सम्मेलनमा सम्बोधन गर्ने कार्यक्रम छ । युवराज शेख मोहम्मदले कार्यक्रममा सहभागी हुन दाहाललाई २८ सेप्टेम्बरमा निमन्त्रणापत्र पठाएका थिए । दाहालले आइतबार यूएईका समकक्षीसँग वार्ता गर्ने कार्यक्रम छ । ऊर्जा सम्मेलनमा सम्बोधनका लागि निमन्त्रणा गरिनुले आयोजक राष्ट्रले नेपाललाई सम्मानजनक सहभागिताका लागि आमन्त्रण गरेको देखिन्छ । यसै अवसरलाई प्रयोग गरी नेपालमा स्वच्छ ऊर्जा विकासको प्रचुर सम्भावना रहेको तथ्य विश्वका शीर्ष नेतामाझ प्रस्ट पार्न दुर्लभ अवसर मिल्ने भएकाले प्रस्तावित भ्रमण उपयोगी हुने देखिन्छु, प्रधानमन्त्री दाहालको भ्रमणको औचित्य पुष्टि गर्दै परराष्ट्र मन्त्रालयले भनेको छ । परराष्ट्रका अनुसार भ्रमणका क्रममा यूएईसँगको द्विपक्षीय सम्बन्ध, सहयोग र आपसी समझदारी अझ फराकिलो पार्न यूएईका समकक्षी एवं अन्य उच्चपदस्थ पदाधिकारीसँग औपचारिक वार्ता गर्ने कार्यक्रम छ । यूएईसँग २२ जनवरी १९७७ मा कूटनीतिक सम्बन्ध स्थापना भएपछि दुई मुलुकबीच राष्ट्रप्रमुख एवं सरकारप्रमुख तहमा हालसम्म औपचारिक भ्रमणको आदानप्रदान भएको थिएन । त्यहाँ हुने औपचारिक वार्ताबाट यूएईबाट वित्तीय वा आर्थिक सहयोग प्राप्त गर्न, यूएईबाट हुनसक्ने लगानीका लागि उचित वातावरण बनाउन, यूएईमा नेपालीलाई थप रोजगारीका अवसर जुटाउन र नेपालीसँगको प्रत्यक्ष भेटबाट उनीहरूका समस्या समाधान गर्न प्रधानमन्त्री दाहालको भ्रमण उपयोगी हुने परराष्ट्र मन्त्रालयले जनाएको छ । प्रधानमन्त्री दाहाल नेतृत्वको प्रतिनिधिमण्डलमा दाहालपत्नी सीता, परराष्ट्र मन्त्रालयका सचिव शंकरदास बैरागी, शिष्टाचार महापाल दीपक अधिकारी, शिष्टाचार सहायक प्रेमप्रसाद बराल, प्रधानमन्त्री दाहालका पुत्र तथा स्वकीय सचिव प्रकाश दाहाल, प्रधानमन्त्री तथा मन्त्रिपरिषद् कार्यालयका प्रतिनिधि, प्रधानमन्त्री दाहालका अंगरक्षक प्रमुख सेनानी पवन खत्री, प्रधानमन्त्रीका सुरक्षा अधिकृत प्रहरी नायब उपरीक्षक दानबहादुर मल्ल, दाहालका स्वकीय उपसचिव मनहरि शर्मा र प्रधानमन्त्रीका छाया चित्रकार दिनेश श्रेष्ठ संलग्न छन् । भ्रमणको खर्च विवरण मोबाइलको सिम कार्ड र रिचार्ज कार्ड वापत ६ सय डलर उपहार तथा प्याकिङ खर्च दुई हजार चार सय डलर बक्सिस खर्च एक हजार डलर प्रतिनिधिमण्डलको स्वास्थ्य बिमा खर्च चार सय डलर युएईमा रिसेप्सन खर्च एक हजार आठ सय डलर सवारी साधन भाडा एक हजार तीन सय डलर काठमाडौअवुधावीकाठमाडौ बिजनेस क्लासको अति विशिष्ट एवम् विशिष्ट पदाधिकारीको हवाई भाडा चार हजार दुई सय डलर काठमाडौअवुधावीकाठमाडौ इकोनोमी क्लासको प्रतिनिधिमण्डलका सदस्यको हवाई भाडा आठ हजार सात सय ७७ डलर ।"
