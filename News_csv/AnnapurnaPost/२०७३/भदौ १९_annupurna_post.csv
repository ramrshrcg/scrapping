शीर्षक,विवरण
कसको राजदूत,"सरकारले दुई महत्त्वपूर्ण छिमेकी मुलुकको लागि रिक्त राजदूत पदपूर्ति गर्ने प्रक्रिया अघि बढाएको छ । चीनका लाागि पूर्व मुख्य सचिव ताथ ल्हासामा महावाणिज्य दूत रहिसकेका लीलामणि पौडेल र भारतका लागि चार महिनाअघि सरकारद्वारा फिर्ता बोलाइएका दीपकुमार उपाध्यायलाई नियुक्तिको लागि सिफारिस गरिएको छ । संसदीय सुनुवाइमा विज्ञता र गम्भीरताको अभाव अनि कर्मकाण्ड र दलीय समीकरणको निर्णायक प्रभुत्व देखिएकाले सम्भवतः यी नियुक्तिले असाधारण गतिसमेत पाउन सक्छन् । खासगरी दुईतिर नै दुईपक्षीय उच्चस्तरीय भ्रमण सिलसिला निश्चित भएकाले यी नियुक्तिलाई अड्काएर राख्दा दिल्ली र बेइजिङमा मुलुकको उपस्थिति प्रत्युत्पादक बन्न सक्छ । त्यस अर्थमा दुवै राजदूतको सफलता आम चाहना बनेको अवस्था हो यो । तर के यी नियुक्ति खासगरी दिल्लीमा प्रस्तावित नामले मुलुकको छवि र राजदूत पदको गरिमालाई उकास्ला त ? उपाध्यायलाई कांग्रेसको कोटामा नियुक्त गरिएको छ र माओवादी अध्यक्ष पुष्पकमल दाहाल प्रधानमन्त्री पदबाट नौ महिनामा हटेपछि कांग्रेसका नेता शेरबहादुर देउवा प्रधानमन्त्री हुने हुँदा सहमति भएकाले कमसेकम आगामी डेढ वर्षमा दिल्लीमा राजदूतले निरन्तरता पाउन भन्ने चाहना सरकारको हुन सक्छ, जसलाई सामान्य परिस्थितिमा जायज चाहना नै मान्नुपर्छ । तर कांग्रेस र माओवादीले के बुझ्नु आवश्यक छ भने राजदूत दलविशेषको हुँदैन, ऊ मुलुकको हुन्छ । जायज या नाजायज तरिकाले फिर्ता बोलाइएका उपाध्यायलाई फेरि त्यही मुलुकमा खटाउँदा त्यहाँ के उनले एउटा 'विजयी' व्यक्तिका रूपमा मुलुकलाई प्रतिनिधित्व गर्लान् शिर ठाडो पारेर ? त्यो बेलाको सत्ता नेतृत्व गरेको एमाले र परराष्ट्र मन्त्रालयको जिम्मा लिएको राप्रपा नेपाललाई पाठ पढाएर या राजनीतिक रूपमा पराजित गरेर 'म फेरि दिल्ली आएँ' भनी छिमेकी मित्रलाई दिने सन्देशमा पनि मुलुकको विभाजित र विखण्डित कूटनीतिकै सन्देश सम्प्रेषित हुन्छ । यो नियुक्तिलाई आफ्नो प्रतिष्ठाको विषय बनाएर या त्यसालाई स्विकारेर उपाध्यायले 'फिर्ता' बोलाउने पूर्ववर्ती सरकारको निर्णयलाई पहिलोपटक उचित भएको प्रमाण दिएका छन् । हो, विगत दस वर्षमा राजदूतको पद अवमूल्यन भएको छ किनकि अधिकांश नियुक्ति सत्ताका नेताहरूका 'झोलेहरू' ले पाएका छन् । फर्केर या दलको सक्रिय राजनीतिमा लागेका छन् या दाताहरूलाई रिझाएर राम्रो कमाइ गरेका छन् । उनीहरूमध्ये अधिकांशको हिजो पनि कूटनीति तथा अन्तर्राष्ट्रिय जगत्मा मुलुकको छवि उकास्न कुनै योगदान थिएन र फर्केर आएपछि पनि उनीहरूले आफ्नो व्यक्तिगत सुनिश्चिततालाई नै प्राथमिकता दिए । त्यस अर्थमा उपाध्याय बढी भाग्यमानी सावित भएका छन्, तर यसले उनको व्यक्तित्व र पदीय मर्यादा पक्कै पनि उकास्ने छैन । सरकारको यो निर्णयले पूर्ववर्ती सरकारको निर्णयलाई हैन, राजदूत पदको अवमूल्यन गरेको छ । दिल्लीमा उपाध्याय घट्दो हैसियतका साथ उपस्थित हुनेछन् ।"
माओवादी नेताले माइन्युट च्याते,"लिबाङः माओवादी केन्द्र रोल्पा जिल्ला संयोजक सुरेन्द्र थापा घर्तीमगर (ध्रुव) ले स्थानीय तह पुनर्संरचना प्रावधिक सहयोग समितिको निर्णय पुस्तिका च्यातेका छन् । समितिको शनिबार विहान बसेको वैठकमा संयोजक धु्रवले स्थानीय तहको पुन संरचनाको विषयमा चित्त नबुझेपछि निर्णय पुस्तिका च्याँतेका हुन् । भदौ १३ गते सहयोग समितिले दलीय सहमतिमा पाँचवटा गाउँपालिका वनाउने निर्णय गरेको थियो । पुनर्संरचना आयोगले भने जिल्लाबाट साविकको नगरपालिका सहिति सात वटा स्थानीय इकाइको खाका पठाउन भनेको थियो । साउन २६ गते जिल्ला तहको सहयोग समितिले एक नगरपालिका र ६ वटा गाउँपालिकाको प्रस्तावित खाका सार्वजनिक गरेको थियो । केही दलका नेताले आफैंले गरेको निर्णयका विपक्षामा उभिएपछि सहयोग समितिले थप सहमतिका लागि शुक्रबार दिउँसो वोलाएको दलीय वैठकमा सहमति जुत्न सकेको थिएन । शनिबार विहान पुनः बैठक डाकिएको थियो । वैठकमा सहभागी भएपछि सहयोग समितिको निर्णय पुस्तक अध्ययन गर्ने भन्दै निर्णय पन्ना नियाल्दै गरेका माओवादी केन्द्रका संयोजक धु्रवले एक्कासी पन्ना च्यातेर भुँइमा फालिदिए । 'प्राविधिक सहयोग समितिले म्याडेट अनुसारको खाका पठाउँछ । सात भन्दा बढि जिल्लामा आवश्यक गाउँपालिको दलीय सहमतिमा पुनः सच्याएर निर्णय गरौं भनेको थिएँ । कुरा नमिलेपछि निर्णय गरिएका तीनवटा पन्ना च्याटिदिएँ ।', संयोजक नेता ध्रुवले पत्रकारहरुसँग भने । संयोजक ध्रुवले निर्णय पुस्तिका च्यातेपछि वैठक स्थगित भएको थियो । सामान्य छलफलकै क्रममा उनले निर्णय पुस्तिका च्याँतेको वैठकमा सहभागी कांग्रेसका नेता लेखमणी डाँगीले बताए ।"
चार लाखभन्दा बढी घरधनीसँग अनुदान सम्झौता,"काठमाडौं: राष्ट्रिय पुनःनिर्माण प्राधिकरणले चार लाख ११ हजार २०१ घरधनीसँग भूकम्पपछिको पुनःनिर्माणका लागि पहिलो किस्ताको अनुदान दिने सम्झौता सम्पन्न गरेको छ। गोरखामा ४९ हजार ७५८, सिन्धुपाल्चोकमा ६६ हजार, दोलखामा ४२ हजार ६३८, रामेछापमा ४० हजार ७७८, धादिङमा ५१ हजार ९००, काभ्रेपलाञ्चोकमा ५० हजार १७५, नुवाकोटमा ५१ हजार २०४, ओखलढुङ्गामा १७ हजार ९१५, सिन्धुलीमा २० हजार २८५, रसुवामा आठ हजार ३५१ र मकवानपुरमा १२ हजार १९३ घरधनीसँग अनुदान सम्झौता सम्पन्न भएको प्राधिकरणका प्रवक्ता रामप्रसाद थपलियाले जानकारी दिए। ललितपुरको बुुङमतीमा नमूना बस्ती निर्माणका क्रममा चार घरधनीसँग अनुदान सम्झौता भएको छ। उपत्यकाका काठमाडौँ, ललितपुर र भक्तपुरका अन्य स्थानमा भूकम्पपछिको सर्वेक्षण जारी छ। गोरखामा ४८ हजार ६५८, सिन्धुपाल्चोकमा ४६ हजार १४३, दोलखामा ३४ हजार ९२०, रामेछापमा २९ हजार ३०२, धादिङमा २९ हजार १०९, काभ्रेपलाञ्चोकमा २२ हजार ५१७, नुवाकोटमा २१ हजार ४६०, ओखलढुङ्गामा १७ हजार तीन, सिन्धुलीमा १२ हजार ८६१, रसुवामा दुई हजार ८९० र मकवानपुरमा एक हजार ३६८ घरधनीलाई पहिलो किस्ताको रकम भुक्तानीका लागि कोष तथा लेखा नियन्त्रण कार्यालयबाट चेक काटिएको छ। अनुदान सम्झौता भएका लाभग्राहीलाई पहिलो किस्ताको रकम लिने प्रक्रियामा लाग्न प्रवक्ता थपलियाले अनुरोध गरे। भूकम्प अतिप्रभावित ११ जिल्लाका दुई लाख ६६ हजार २३१ घरधनीको बैंक खातामा पहिलो किस्ताको ५० हजार रुपैयाँ पठाइएको प्राधिकरणले जनाएको छ।"
"तरुण दलको महाधिवेशन सर्यो, असोज पहिलो साता हुने","काठमाडौंः नेपाली कांग्रेसको भ्रातृ संस्था नेपाल तरुण दलको चौथो महाधिवेशन असोज पहिलो साता हुने भएको छ। भदौ २४ देखि २६ गतेका लागि तोकिएको तरुण दलको महाधिवेशन असोज पहिलो साताका लागि सारिएको निर्देशक समितिका सदस्य एवम् कांग्रेस केन्द्रीय सदस्य विश्वप्रकाश शर्माले जानकारी दिए। शर्माले पार्टीको निर्वाचित केन्द्रीय समितिको पहिलो बैठकले तोकेको ६ महिनाको अवधि ननाघ्न् गरी असोजको पहिलो साताका महाधिवेशन गर्ने निर्णय निर्देशक समितिले गरेको बताए। उनका अनुसार महाधिवेशन असोज ३ देखि ५ गतेसम्म पोखरामा हुनेछ।शर्माले अधिवेशनको तयारी नपुगेकाले मिति सार्नु परेको बताए। अहिलेसम्म ६० जिल्लाको अधिवेशन सकिएको र बाँकी जिल्लाको अधिवेशन भइरहेकाले असोज पहिलो साता केन्द्रीय महाधिवेशनका लागि तय गरिएको शर्माले बताए। काँग्रेसको तरुण दल महाधिवेशन सम्पन्न गर्न केन्द्रीय सदस्य बालकृष्ण खाँणको संयोजकत्वमा निर्देशन समिति गठन गरिएको छ। समितिमा पार्टी केन्द्रीय सदस्य उमाकान्त चौधरी, सुरेन्द्रराज पाण्डे, शङ्कर भण्डारी, रामकृष्ण यादव, हृदयराम थानी, सरिता प्रसाईं, महेन्द्र यादव र विश्वप्रकाश शर्मा सदस्य रहेका छन्। पार्टी एकीकरणपछि विसं २०६९ वैशाख २ गते तत्कालीन सभापति सुशील कोइरालाले ६ महिनाभित्र अधिवेशन गराउन उदयशम्शेर राणाको संयोजकत्वमा तदर्थ समिति गठन गरेका थिए। तर, अहिलेसम्म महाधिवेशन हुन सकेको छैन । तरुण दलको नेतृत्वका लागि कर्ण मल्ल, जन्मजय तिमिल्सिना, नारायण भट्टराई, दामोदर कोइराला, टेकराज पौडेल, लक्ष्मी खतिवडा, मीनकृष्ण महर्जन, निरञ्जन केसी, नागेश्वर यादव, पदम पालङ्गवालगायतले आकंक्षा देखाएका छन्। तरुण दलको महाधिवेशनमा एक हजार तीन सय ७० प्रतिनिधिले सहभागीता जनाउनेछन्।"
प्रधानमन्त्री असोज ३ मा न्युयोर्क जाने,"काठमाडौं: प्रधानमन्त्री पुष्पकमल दाहाल भदौ अन्तिमदेखि सुरु हुने भारत भ्रमणबाट फर्किएलगत्तै अमेरिका जाने भएका छन् । भदौ ३० गते भारतको औपचारिक भ्रमणमा जान लागेका दाहाल असोज २ गते नेपाल फर्कने कार्यक्रम छ । नेपाल फर्किएलगत्तै उनी असोज ३ गते अमेरिका जाने भएका छन् । संयुक्त राष्ट्रसंघको ७१ औं महासभामा भाग लिन प्रधानमन्त्री दाहाल नेतृत्वको प्रतिनिधिमण्डल अमेरिकाको न्युयोर्क जान लागेको हो । परराष्ट्र मन्त्रालयका अनुसार अमेरिका जाने प्रतिनिधिमण्डलमा प्रधानमन्त्री दाहाल, परराष्ट्रमन्त्री प्रकाशशरण महत, परराष्ट्रसचिव शंकरदास बैरागीलगायत छन् । दाहालले भारत जानुअघि नै वर्तमान गठबन्धन निर्माण हुँदा भएको सहमतिअनुसार संविधान संशोधन प्रस्ताव संसद्मा दर्ता गराउने तयारी गरेका छन् । यसअघि कांग्रेस सभापति शेरबहादुर देउवा उपचारका लागि सिंगापुरमा रहेकाले संविधान संशोधनका विषयमा छलफल हुन सकेको थिएन । देउवा शनिबार फर्किएकाले छिट्टै राजनीतिक दलहरूबीच छलफल गरेर संविधान संशोधन प्रस्ताव अघि बढाउने सत्तारूढ गठबन्धनको तयारी रहेको उपप्रधानमन्त्री विमलेन्द्र निधिले जानकारी दिए । 'छिट्टै सबै राजनीतिक दलहरूसँग परामर्श गरेर संविधान संशोधन प्रस्ताव अघि बढ्छ,' निधिले भने, 'मधेसी दलहरूसँग भएको सहमतिका आधारमा संशोधन प्रस्ताव तयार हुन्छ ।' सत्ताका दुई मुख्य घटक कांग्रेस र माओवादी केन्द्रले संविधान संशोधनका विषयमा असहमति राख्दै आएका प्रमुख प्रतिपक्ष एमाले र राष्ट्रिय प्रजातन्त्र पार्टी नेपालसँग सहमतिको प्रयास गर्ने उपप्रधानमन्त्री निधिले बताए । भदौ अन्तिममा प्रधानमन्त्री भारत जाने र त्यसलगत्तै अमेरिका गएर असोज १२ गतेमात्रै नेपाल फर्कने भएकाले पनि संविधान संशोधन प्रस्ताव त्यसअघि नै संसद्मा दर्ता गर्ने तयारी गरिएको स्रोतले बतायो । चिनियाँ राष्ट्रपति सी जिनपिङ असोज चौथो साता नेपाल भ्रमणमा आउने तयारी भइरहेकाले त्यसअघि नै संविधानमा देखिएको असन्तुष्टि सरकारले पूरा गर्ने प्रयास गरेको देखाउन पनि संशोधन प्रस्ताव दर्ता गर्न तयारी गरिएको हो ।"
"समस्या भए मलाई भन्नुस्, सर्वसाधारणलाई दुःख नदिनुस्","भद्रपुरः सामान्य प्रशासन मन्त्री तथा नेपाली कांग्रेसका केन्द्रीय सदस्य केशवकुमार बुढाथोकीले सर्वसाधारणलाई दुःख दिने काम नगर्न निजामती कर्मचारीहरुलाई निर्देशन दिएका छन्। कांग्रेस निकट नेपाल निजामती कर्मचारी युनियन (संघ) को स्थापना दिवसको अवसरमा झापामा आयोजित कार्यक्रमलाई सम्बोधन गर्दै उनले भने,तपाई (निजामती कर्मचारी)लाई केही समस्या छ भने मलाई भन्दा हुन्छ। तर, सर्वसाधारणलाई दुःख दिने काम नगर्नुस्। मन्त्री बुढाथोकीले आफ्नो कार्यकालमा करिब एक लाखको संख्यामा रहेका निजामती कमएचारीको क्षमता विकासमा खर्चने बताए। उनले भने, तपाईंहरुलाई के चाहिन्छ, के पुगेन मलाई भन्नुहोला । तर सेवाग्राही काममा ढिलासुस्ती नगर्नुहोस्। मन्त्री बुढाथोकीले आफ्नो कार्यकालपछि कर्मचारीले सुरक्षित महसुस गर्ने किसिमले आफूले काम गर्ने बताए। कर्मचारीतन्त्रलाई सुधार गर्न भनेर विगतका आयोगहरुले बनाएका दराजमा थन्किएर बसेका प्रतिवेदनहरुलाई अध्ययन गरेर कार्यान्वयन गराउने प्रतिवद्धता समेत व्यक्त गरे। अहिलेसम्म कर्मचारीतन्त्रलाई राजनीतिक दल अनुकूल बनाउन खोजिएको आरोप उनले लगाए। अन्य दलका मन्त्री हुँदा के गरे आफूलाई चासो नभएको उनको भनाइ् थियो । मन्त्री बुढाथोकीले आफ्नो पालामा कर्मचारीतन्त्रलाई सिस्टममा ल्याउने बताए । जिल्ला प्रशासन कार्यालय झापाको सभाहलमा भएको कर्मचारीहरुसंगको छलफलमा कर्मचारीहरुले साउन महिनाभित्र कर्मचारीको सरुवा भइसक्नुपर्नेमा अझै नभएको भन्दै असन्तुष्टि व्यक्त गरेका थिए।"
"विदेशीको आडभरोसामा होइन, आफ्नै बलमा पुनर्निर्माण","भक्तपुर: नेपाल मजदुर किसान पार्टीका अध्यक्ष नारायणमान बिजुक्छेले विदेशीको आडभरोसामा नभई नेपाल र नेपालीकै बलमा भूकम्पपछिको पुनर्निर्माण गर्नुपर्ने बताएका छन्। उनले भूकम्प पीडितको भावनाअनुसार सरकारले राहत दिनेबित्तिकै पुनर्निर्माण कार्यले तीव्रता पाउनेसमेत दावी गरे। टेवा र नागरिक आवाज नामक दुई गैरसरकारी संस्थाले भूकम्पपछि भक्तपुरमा गरेको अध्ययन प्रतिवेदनलाई समेटेर प्रकाशित पुस्तक आइतबार विमोचन गर्दै अध्यक्ष बिजुक्छेले भने, पुनर्निर्माणको लागि युवाहरु तम्तयार भएर बसेका छन्। तर सरकारले राहत तथा अनुदान नदिँदा पुनर्निर्माणमा ढिलाइ भइरहेको छ। सरकारसँग पैसा नभएर पुनर्निर्माण रोकिएको नभई यसबारे सरकार स्पष्ट नहुँदा जनताले दुःख पाइरहेको उनको भनाइ थियो। सरकारसँग पैसा नभएर भूकम्प पीडितहरुले पुनर्निर्माण अघि बढाउन नपाएको होइन, बिजुक्छेले भने, सरकारले कसरी पुनर्निर्माण गर्ने निक्र्योल गर्न सकेको छैन। जनतासँग छलफल गर्ने बानी पनि छैन। म बिहान बेलुका भूकम्प पीडितहरु बसेको टहरा र पालमा जान्छु। तर त्यहाँ जाँदा घरको मुली कहिल्यै भेटिँदैनन्, उनले भने, घरकी जहान र छोराछोरीलाई बुबाका कहाँ जानुभयो भनी सोध्दा भूकम्पले भत्काएको घर हेर्न जानुभएको छ भन्छन्। पीडितहरुको मनमस्तिष्क अझै माटोमा मिलेको घरमा छ। तर सरकारले उनीहरुको भावना बुझ्न सकेको छैन। उनले सम्पत्तिको नाउँमा भएको एउटा घर भूकम्पले भत्किँदा धेरै भूकम्प पीडितहरुको मनोबल घटेको, आर्थिक अवस्थाले निराशा बढाएको र महिलाहरुमा विक्षिप्तता बढेको बताए। टेवा र नागरिक आवाजले भक्तपुर नगरका चार सय ९८ महिलासँग भूकम्प, यसको असर र प्रभावबारे गरेको प्रश्नोत्तरको आधारमा पुस्तक तयार गरिएको छ । अध्ययनमा सहभागी टेवाकी उपनिर्देशक उर्मिला श्रेष्ठले भूकम्पपछि हुने पुनर्निर्माण र पुनस्र्थापनामा लैंगिक दृष्टिकोणको आधारमा अध्ययन गरेर पुस्तक तयार गरिएको जानकारी दिइन्।"
छुटेका वास्तविक भूकम्पपीडितको नाम संकलन संकलन गरिने,"काठमाडौं: प्रधानमन्त्री पुष्पकमल दाहाल प्रचण्डले छुटेका भूकम्पपीडितको नाम संकलनका लागि प्रक्रिया सुरु गर्न आफूले निर्देशन दिइसकेको बताएका छन्। अाइतबार बिहान सिन्धुपाल्चोकका सांसदहरुको सर्वपक्षीय प्रतिनिधि मण्डलको ज्ञापनपत्र बुझ्दै प्रधानमन्त्रीले भूकम्प पीडितको सूचीमा छुट भएका बास्तविक पीडितको नाम थप्ने गरी प्रक्रिया अघि बढेको जानकारी दिएका हुन्। प्रधानमन्त्री प्रचण्डले आफू जुरेको पहिरोदेखि नै पीडितहरुलाई राहत र अनुदानका लागि सिन्धुपाल्चोकमा पटक पटक गएको र सिन्धुपाल्चोक लगायत भूकम्प प्रभावित क्षेत्रका जनताका समस्या समाधानप्रति निकै गम्भीर रुपमा लागिरहेको वताउँदै भूकम्प पीडितलाई तत्काल १ लाख रुपैयाँ थपेर ३ लाख रुपैयाँ अनुदान दिने र २ लाख सहुलियत ऋण गरी ५ लाख उपलब्ध गराउन प्रक्रिया अघि बढेको जानकारी दिए। प्रधानमन्त्रीले अरनीको राजमार्ग मर्मत् र तातोपानी नाका खोल्न आफूले पहल गरिरहेको वताए। सिन्धुपाल्चोकका पूर्व मन्त्री अमृत बोहरा, पूर्व मन्त्री अग्निप्रसाद सापकोटा, मोहनवहादुर बस्नेत, शेरवहादुर तामाङ र रमेश लामा संलग्न प्रतिनिधि मण्डलले छुट भएका भूकम्प पीडितको नाम समावेश, भूकम्प र बाढी पहिरो पीडितलाई राहत, अरनीको राजमार्ग र तातोपानी नाका सुचारु गर्नुपर्ने लगायतका माग राख्दै ज्ञापनपत्र बुझाएको थियो।"
न्यायालयमा हुने गरेका अनियमितता नियन्त्रण गर्छु,"भक्तपुरः कानुन, न्याय तथा संसदीय मामिला मन्त्री अजय शंकर नायकले न्यायालयमा हुने गरेको अनियमिततालाई नियन्त्रण गर्न आफू लागि परेको बताएका छन्। रफत सञ्चार क्लबले भक्तपुरमा गरेको साक्षात्कारमा मन्त्री नायकले नेपालका तीनवटै निकाय भ्रष्टाचारबाट अछुतो नरहेको भन्दै न्यायालयमा भइरहेका अनियमितता र भ्रष्टाचार नियन्त्रण गर्न आफू लागि परेको बताएका हुन्। सरकारले तोकेको समयमा तीन वटै तहको निर्र्वाचन गर्न लागि परेको र त्यसका लागि तयारी भइरहेको भन्दै उनले २०७४ माघभित्र तीन तहको निर्वाचन नभए देशमा संबैधानिक संकट देखा पर्ने बताए। मन्त्री नायकले स्थानीय निकायको पुर्नसंरचना आयोगलाई विभिन्न राजनीतिक दलहरुले प्रस्ताव गरेको स्थानीय तहको संख्या ५ सय ६५ मा दलीय सहमति जुट्ने दाबी गरे। स्थानीय तहको निर्वाचन सवैका लागि आवश्यकता रहेको र यसमा कसैको अवरोध नरहेको भन्दै उनले तोकिएकै समयमा स्थानीय निर्वाचन हुने बताए। मधेसवादी दलहरुसँग भएको तीन बुँदे सहमति कार्यान्वयनका लागि संविधान संशोधनको प्रक्रिया केही दिनमै अघि बढाइने मन्त्री नायकले जानकारी दिए। उनले संविधान संशोधन भएसँगै मधेसवादी दलहलरुको माग सम्बोधन हुने र स्थानीय निकायको निर्वाचनको वातावरण बन्ने दाबी गरे।"
