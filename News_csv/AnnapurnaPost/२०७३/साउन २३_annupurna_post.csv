शीर्षक,विवरण
अपहरण कि वैदेशिक रोजगार !,"मनमाया दनुवार आम नेपाली महिला जगत्की एक प्रतिनिधि पात्र हुन् । सशक्त बन्दै गएको त्यो जगत्भित्र केही गरौँ भन्ने उत्कट अभिलाषा छ, तर केही गरेको र नगरेको नतिजा या उपलब्धि पैसाले जोखिन्छ । परम्परागत रूपमा घर सञ्चालनको जिम्मेवारीमा श्रमको लगानी प्रशस्त हुन्छ, तर त्यसको मूल्य रुपैयाँ र सम्मानमा हासिल हुँदैन । श्रमिकको रूपमा बाहिर जाँदा कतिपय मुलुकमा श्रमको सम्मान हुन्छ र कतिपय ठाउँमा शोषण । नेपाली कामदार बढी संख्यामा जाने खाडी मुलुकमा श्रमको सम्मान कम र शोषण बढी हुने गरे पनि पसिनाको मोल रियाद' या धिराम' मा पाउने आशाले उनीहरूलाई मरुभूमिले आकर्षित गर्छ । त्यहाँ सामना गर्नुपर्ने प्रतिकूलताको कल्पना कमैले गर्छन्, तर श्रमको मूल्य लिएर स्वदेश फर्केपछि समृद्ध जीवनको कल्पना र आकांक्षा या महत्त्वाकांक्षा सबैमा हुन्छ । मनमाया दनुवार एउटा त्यस्तै आकांक्षा र कल्पनाको राजमार्गमा सजीव यात्री थिइन् । तर बीचैमा टुटेको त्यो यात्रापछि उनी यस्तो आकांक्षा बोकेका अनेक नेपाली दिदीबहिनीका लागि एकजना गुरु या अत्यन्त व्यावहारिक पाठका रूपमा देखा परेकी छन् र त्यस्तो यात्रामा जुट्नुपूर्व उनलाई सबैले गम्भीरताका साथ लिनु आवश्यक छ । त्यति मात्र हैन, वैदेशिक रोजगारका नाममा हुने मानव तस्करी र श्रम शोषणमा लिप्त स्वदेशी तथा अन्तर्राष्ट्रिय गिरोहको भूमिकाका कारण कसरी आपराधिक प्रवृत्ति फैलिएको छ र त्यसलाई रोक्न नेपाल सरकारले कस्ता पहल लिनु आवश्यक छ, त्यसको लागि पर्याप्त प्रमाण र बाध्यता जुटाइदिएकी छन् उनले । स्थानीय दलाल' मार्फत इराकमा राम्रो नोकरी जुटाइदिने प्रलोभनमा ठूलो रकम असुली गरेपछि स्वयम्भूबाट भारतको मुम्बई पुर्याइयो मनमायासहित नेपाली महिलाको एक ठूलो समूहलाई । असार ११ गते इराक पुर्याइने आश्वासनका साथ उनीहरूलाई श्रीलंका पुर्याई एउटा मानव तस्कर दलाल समूहले बन्दी बनायो, अमानवीय र यातनापूर्ण जीवन बिताउन बाध्य बनाएर । तर अवैध रूपमा सञ्चालित यस्ता धन्धामा लागेका तिनका कारिन्दा प्रतिरोधबाट डराउँछन्, किनकि त्यसले अपराध र त्यसमा संलग्न गिरोह सार्वजनिक निगरानीमा आउने खतरा बढ्न जान्छ । सम्भवतः त्यही कारणले मनमायाको विरोधपछि उनलाई नेपाल फर्काउन त्यो गिरोहको स्थानीय कारिन्दा बाध्य भयो र अन्नपूर्ण पोस्टमार्फत मनमायाले मानव तस्करीमा संलग्न त्यो अन्तर्राष्ट्रिय सञ्जाल तथा गतिविधि सार्वजनिक जानकारीमा ल्याइन्, ठूलो खतरा मोलेर । यो रहस्योद्घाटनले नेपाल सरकारसमक्ष एउटा ठूलो चुनौती र जिम्मेवारी सुम्पेको छ । पहिलो जिम्मेवारी मनमायासँगै मुम्बई हुँदै श्रीलंका पुगेकाहरूको यथार्थ हालत पत्ता लगाई उनीहरूको सुरक्षित स्वदेश फिर्ता हो । त्योसँगै त्यो तस्करीमा संलग्न नेपालस्थित दलाललाई गिरफ्तार गरी भारत र श्रीलंकाको त्यो सञ्जाललाई समेत कानुनको दायरामा ल्याउन सम्बन्धित सरकारमार्फत उसले पहल गर्नु आवश्यक छ । भारत र श्रीलंका दुवै मुलुक सार्क' का सदस्य भएका र मानव तस्करीविरुद्ध प्रतिबद्धता जनाएकाले त्यो अपराधमा संलग्न गिरोहविरुद्ध कारबाही सहज तरिकाले अघि बढाउन सकिन्छ । इराक अति जोखिमयुक्त द्वन्द्वग्रस्त मुलुक रहेको र त्यहाँ कामदार नपठाउने नेपाल सरकारको निर्णयविपरीत मनमायालगायतलाई रोजगारका नाममा त्यहाँ पठाउने गिरोह पक्कै पनि निकै शक्तिशाली देखिन्छ । त्यसको बाहिर र नेपाली प्रशासन तथा शक्तिकेन्द्रसँगको साँठगाँठसमेत खुल्ने गरी छानबिन गर्नु सरकारको अपरिहार्य दायित्व र जवाफदेही हुनेछ ।"
बालकोट जान चाहेका भारतीय राजदूतलाई ओलीले धुम्बाराही बोलाए,"काठमाडौँः एमाले अध्यक्ष केपी शर्मा ओली र नेपालका लागि भारतीय राजदूत रणजित रायबीच भेटवार्ता भएको छ । राजनीतिक घटनाक्रमका विषयमा छलफल भएको बताइए पनि कुराकानी गोप्य राखिएको छ । एमाले कार्यालय सचिव कृष्णगोपाल श्रेष्ठले भेटवार्ता भएको जानकारी दिए पनि के कुराकानी भयो बताएनन् । श्रेष्ठले राजनीतिक घटनाक्रमका विषयमा छलफल भएको जानकारी दिए । आइतबार बिहानै राजदूत रायले ओली निवासमै पुगेर भेट्न चाहेका थिए । तर, ओलीले निवासमा नभएर पार्टी कार्यालयमै भेट्ने मेलो मिलाए । ओली निकट स्रोतका अनुसार ओली निवासमै पुग्ने भारतीय राजदूतको इच्छा भए पनि ओलीले पार्टी मुख्यालय धुम्बाराहीमा भेट्ने समय दिएका हुन् । आइतबार ओलीलाई भेट्न राय पार्टी मुख्यालय धुम्बाराही पुगेका थिए । ओली र रायबीच एक घन्टा लामो कुराकानी भएको छ । ओलीले प्रधानमन्त्री पदबाट राजीनामा दिएपछि रायसँग पहिलोपटक भेटवार्ता गरेका हुन् । ओली सरकारविरुद्ध अविश्वासको प्रस्ताव आउनुमा भारतको ठूलो हात रहेको भन्दै ओली पछिल्ला दिनमा भारतविरुद्ध कडा रुपमा प्रस्तुत भइरहेका बेला भएको भेटलाई महत्वका साथ हेरिएको छ । ओलीले कांग्रेस र माओवादी सहकार्यमा बनेको प्रचण्ड नेतृत्वको सरकार भारतको चलखेलबाट बनेको भन्दै सार्वजनिक रुपमै असन्तुष्टि व्यक्त गर्दै आएका छन् । ओली र रायबीचको भेटपछि एमाले केन्द्रीय प्रचार विभागका सचिव विष्णु रिजालले सार्वजनिक गरेको विज्ञप्तिमा ओलीले रायसँग नेपालको आन्तरिक राजनीतिमा हुने अस्वाभाविक चलखेल स्वीकार्य नहुने बताएको उल्लेख छ । ओलीले पार्टी र छिमेकी मुलुकसँग हार्दिक र मित्रतापूर्ण सम्बन्धका पक्षमा रहेको उल्लेख गर्दे विज्ञप्तिमा भनिएको छ, नेपालको आन्तरिक राजनीतिमा हुने कुनै पनि अस्वभाविक चलखेल स्वीकार्य हुन सक्दैन । ओलीले आन्तरिक राजनीतिमा हुने चलखेलले परिस्थितिलाई जटिल बनाउने भएकाले सबैले सतर्कताका साथ काम गर्नुपर्नेमा जोड दिएका छन् । रिजालले सार्वजनिक गरेको विज्ञप्तिमा भेटका क्रममा दुई देशबीचको सम्बन्ध र आपसीहितका विषयमा छलफल भएको उल्लेख छ ।"
"नेविसंघको महाधिवेशन प्रारम्भ, नेतृत्वका लागि तीव्र होडबाजी","काठमाडौँ : नेपाली काँग्रेसको भ्रातृ सङ्गठन नेपाल विद्यार्थी सङ्घ (नेवि सङ्घ)को ११ औं महाधिवेशन आइतबार राजधानीमा सुरु भएको छ। तीनदिने ११औँ महाधिवेशनको नेपाली काँग्रेसका सभापति एवम् पूर्व प्रधानमन्त्री शेरबहादुर देउवाले राजधानीस्थित भृकुटीमण्डमा विशेष समारोहबीच आइतबार दिउँसो उद्घाटन गरेका हुन्। निकै लामो अन्योल र विवादपछि सुरु भएको संघको महधिवेशनमा नेतृत्वका लागि तीव्र होडबाजी छ। साउन २४ गते बन्दसत्र र साउन २५ गते नयाँ नेतृत्वका लागि निर्वाचन हुने कार्यक्रम रहेको छ ।सङ्घको अध्यक्षमा हालसम्म नैनसिंह महर, जितजङ्ग बस्नेत, मनोजमणि आचार्य, क्षितिज भण्डारी, दीपक भट्टराई, विनिता अधिकारी, नीलकण्ठ रिजाल, आनन्दराज त्रिपाठी, कुन्दनराज काफ्ले, शुभराम बस्नेतलगायतले उम्मेदवारी घोषणा गरिसकेका छन् । त्यस्तै महामन्त्री पदमा नेवि सङ्घ नेताहरू मनोज वैद्य, उर्मिला थपलिया, डिल्लीराज सुवेदी, मोतीलाल भण्डारी, विनयराम भट्ट, रमेश रिजाल, प्रचण्डविक्रम न्यौपाने, हिमालदत्त श्रेष्ठ, युवराज पाण्डे, मित्र भट्टराईलगायतले उम्मेदवारी दिने घोषणा गरेका छन् । दुवै काँग्रेस एकीकरणपछि हुन लागेको महाधिवेशनमा पदाधिकारी र सदस्यमा करिब ५०० उम्मेदवारी पर्ने देखिएको छ। सङ्घमा अब एक व्यक्ति एक पदको अवधारणा अनिवार्यरूपमा लागू भएको छ । कुनै एक पदमा बहाल रहेको व्यक्तिले अर्का पदमा उम्मेदवारी दर्ता गरे उसको तल्लो तहको पद स्वतः खारेज हुने व्यवस्था छ।अब सङ्घको केन्द्रीय समिति १५१ सदस्यीय हुनेछ । जसअनुसार एक अध्यक्ष, सात प्रदेशबाट एकएकजना गरी सात, समावेशी चार र दुई मनोनीत गरी १३ जना उपाध्यक्ष रहनेछन् । त्यस्तै दुई निर्वाचित महामन्त्री र एक मनोनीत गरी तीन महामन्त्री हुनेछन् । सात प्रदेशबाट एक एक गरी सात, उपत्यका एक, पिछडिएको क्षेत्र एक, चार समावेशी र तीन मनोनीत गरी १६ सहमहामन्त्री रहने व्यवस्था गरिएको पनि उहाँले जानकारी दिनुभयो । त्यस्तै एक निर्वाचित कोषाध्यक्ष र बाँकी सदस्य रहनेछन् । सङ्घको दुई वर्षभित्र अधिवेशन नगरे तीन महिनामा स्वतः केन्द्रीय समिति भङ्ग हुने गरी पार्टीको निर्देशक समितिले विधानको टुङ्गो लगाएको छ । एघारौँ महाधिवेशनमा उम्मेदवारी दर्ता गरेपछि हाल रहेको केन्द्रीय समितिको पद पनि स्वतः खारेज हुनेछ । पार्टीले डेमोक्र्याटिक लयर्स एसोसिएसन (डिएलए)का पूर्व अध्यक्ष गोपालकृष्ण घिमिरेको नेतृत्वमा निर्वाचन समिति गठन गरेको छ । मतदानलाई व्यवस्थित बनाउन महाधिवेशन प्रतिनिधिका लागि परिचयपत्रको अनिवार्य व्यवस्था गरिएको छ । नेविसंघको महाधिवेशन झन्डै एक दसकपछि हुन लागेको हो। सङ्घको १० औं महाधिवेशन २०६४ जेठ ६, ७ र ८ गते चितवनमा भएको थियो। २०२७ वैशाख ६ गते स्थापना भएको नेवि सङ्घमा हालसम्म विपिन कोइराला, शेरबहादुर देउवा, विमलेन्द्र निधि, ज्ञानेन्द्रबहादुर कार्की, बलबहादुर केसी, बालकृष्ण खाण, नारायणप्रकाश साउद, धनराज गुरुङ, गोविन्द भट्टराई, विश्वप्रकाश शर्मा, गुरुराज घिमिरे, किशोरसिंह राठौर, केशव सिंह, महेन्द्र शर्मा, प्रदीप पौडेल, कल्याण गुरुङ र रञ्जीत कर्ण अध्यक्ष भइसकेका छन् । यसअघि नेविसंघको महाधिवेशन सातपटक घोषणा भएर पनि स्थगित भएको थियो। पार्टील निर्धारित समयमै नेवि सङ्घको महाधिवेशन सम्पन्न गर्न नेता डा प्रकाशशरण महतको संयोजकत्वमा निर्देशन समिति गठन गरेको छ । समितिमा गोविन्द भट्टराई, गुरुराज घिमिरे, प्रदीप पौडेल र किशोरसिंह राठौर रहनुभएको छ ।"
स्वास्थ्य गम्भीर भए पनि नेविसंघ नेता आमरण अनशनमै,"काठमाडौँ: नेपाल विद्यार्थी सङ्घका नेताले विधिवत् महाधिवेशनको माग गर्दै गरेको आमरण अनशन आज नवौँ दिनसम्म पनि जारी छ । विधानविपरीत ल्याइएको प्रतिनिधि खारेज गर्नुपर्ने, वास्तविक प्रतिनिधि मात्र कायम गर्नुपर्ने, अधिवेशन गर्न बाँकी काठमाडौँ उपत्यकाका साथै अन्य जिल्लामा वैधानिक तवरले अधिवेशन गर्नुपर्ने लगायत माग राखी दुई समूह छुट्टाछुट्टै अनशन बसेका छन् । नेविसङ्घका पूर्व केन्द्रीय सदस्य गणेश सापकोटा र नेविसङ्घ रामेछापका पूर्वउपाध्यक्ष रत्नहरि ढुङ्गेल यही साउन १५ गतेदेखि तथा नेविसङ्घका अर्का नेता भोलानाथ शर्मा साउन २० देखि आमरण अनशनमा छन् । लामो समयदेखिको अनसनले स्वास्थ्य गम्भीर भए पनि नेताहरु माग पूरा नभएसम्म अनसन नतोड्ने अडानमा छन् । पूर्व केन्द्रीय सदस्य सापकोटाले आफ्नो अनशन जारी रहेको बताए । सापकोटा यसअघि पनि विधानसम्मत महाधिवेशनको माग राखी नौ दिनसम्म अनशन बसेका थिउ । नेविसङ्घको ११ औँ महाधिवेशन आइतबारबाट काठमाडौँमा हुँदै छ । रासस"
प्रचण्डले सचिवहरुलाई यसरी दिए कडा निर्देशन,"काठमाडौँः प्रधानमन्त्री पुष्पकमल दाहाल प्रचण्डले नेपाल सरकारका सचिवलाई तीन दिनभित्र परिणाममूखी योजना पेश गर्न कडा निर्देशन दिएका छन् । आइतबार प्रधानमन्त्री कार्यालय सिंहदरबारमा प्रधानमन्त्री प्रचण्डले यस्तो निर्देशन दिएका हुन् । सचिवलाई निर्देशन दिदै प्रचण्डले भने, समय थोरै र चुनौतिपूर्ण समय छ तर काम धेरै छन् । मन्त्रालयको प्राथमिकता र कार्ययोजना तोकेर तीन दिनभित्र मुख्य सचिवमार्फत् मलाई ठोस योजना दिनुपर्छ । उनले परिणाम निकाल्ने कार्यतालिका आवश्यक भएकोमा जोड दिएका छन् । सँगै प्रधानमन्त्री प्रचण्डले योजनाको कार्यान्वयन समेत ग्राफमा हेर्न पाउनुपर्ने बताएका छन् । परिणाम निकाल्ने कार्यतालिका चाहिन्छ । निर्मम बनेर परिणाम निकालौं । योजनाको कार्यान्वयन मैले ग्राफमा हेर्न पाउनुपर्छ । सरकारका प्राथमिकताबारे स्पष्ट हुन पनि सचिवलाई प्रचण्डले निर्देशन दिए । संविधानको स्वीकार्यता बढाएर कार्यान्वयन, भूकम्पको पुननिर्माण र नवनिर्माण, शान्ति प्रक्रियाको पूर्णता, सार्वजनिक सेवाको प्रभावकारिता एवम् सुशासन र समृद्धि सरकारका प्रमुख लक्ष्य हुन्, यसबारे सरकारका सबै संयन्त्र स्पष्ट भएर कार्यान्वयनमा जानुपर्छ, प्रचण्डले भने । प्रधानमन्त्रीले कर्मचारीलाई सरुवा, बढुवा, विदेश भ्रमण, सेमिनार, गोष्ठी जस्ता औपचारिक कार्यक्रम र व्यक्तिगत लाभमा नअल्झन समेत निर्देशन दिए । प्रक्रियामुखी भन्दा परिणाममुखी बन्नुहोस् । गोल निर्धारण गर्नुहोस् र परिणाम निकाल्नुहोस्, प्रधानमन्त्रीले भने, मलाई नतिजा चाहिन्छ । आफ्नो, अरुको भनेर काम गर्दिन परिणाम निकाल्नेलाई पुरस्कृत गर्छु र दण्डहिनताको अन्त्य गर्छु । प्रधानमन्त्रीले ४० लाख युवालाई देशमा रोजगार दिन नसकिएको भन्दै विमानस्थल, अध्यागमन, भन्सार र राहदानीमा कम्तिमा पनि सास्ती नदिन निर्देशन दिए । निर्देशनका क्रममा प्रधानमन्त्रीले पूँजीगत खर्चको सामथ्र्य बढ्ने गरी काम गर्न आग्रह गर्दै कर्मचारीमाथि राजनीतिक दबाब नहुने स्पष्ट पारे।"
नेविसंघ आफ्नो पक्षमा ल्याउन देउवा र पौडेल सक्रिय,"काठमाडौं: झन्डै नौ वर्षदेखि महाधिवेशन हुन नसकेको कांग्रेसको सबैभन्दा ठूलो भ्रातृ संस्था नेपाल विद्यार्थी संघको महाधिवेशन आइतबार सुरु हुने भएको छ । राजधानीको भृकुटीमण्डपमा दिउँसो १ बजे सुरु हुने महाधिवेशनमा सहभागी हुन देशभरका जिल्ला कार्यसमिति र क्याम्पसबाट प्रतिनिधि राजधानी आइसकेका छन् । अधिवेशनले नयाँ विधानअनुसार एक सय ५१ सदस्यीय कार्यसमिति चयन गर्नेछ । अधिवेशनको कांग्रेस सभापति शेरबहादुर देउवाले उद्घाटन गर्नेछन् भने पार्टीका सबै प्रभावशाली नेताहरू अतिथिका रूपमा सहभागी हुनेछन् । संघको नेतृत्व आफ्ना पक्षमा ल्याउन सभापति देउवा र नेता रामचन्द्र पौडेल सक्रिय भएका छन् । नेविसंघलाई पार्टीको सबैभन्दा बलियो र प्रभावकारी संगठनका रूपमा हेरिने भएकाले पनि यसको नेतृत्वमा नेताहरूको विशेष चासो हुने गरेको छ । पार्टीले विभिन्न परिस्थितिमा गर्ने आन्दोलनको अग्र स्थानमा हुने नेविसंघलाई कांग्रेसको नर्सरी पनि भन्ने गरिन्छ । लामो समयदेखि संघको महाधिवेशन हुन नसकेकाले नेतृत्वका लागि यसपटक झन्डै दर्जन विद्यार्थी नेताहरूले दाबी गरेका छन् । धेरैले नेतृत्व दाबी गरेपछि नेताहरू नै कसलाई समर्थन गर्ने भन्नेमा अन्योलमा छन् । संघको अध्यक्ष भएपछि आउँदो संसदीय निर्वाचनमा उम्मेदवारको बलियो दाबेदार हुने भएकाले पनि विद्यार्थी नेताहरू नेतृत्व हत्याउन लागि परेका हुन् । अहिले पार्टीको प्रभावशाली पदमा रहेका अधिकांश नेताहरू विगतमा संघको नेतृत्वबाटै आएका हुन् । स्वयं पार्टी सभापति देउवा पनि संघका तत्कालीन अध्यक्ष हुन् । जिल्ला र केही क्याम्पसका प्रतिनिधिको विवाद अझै सल्टिएको छैन । अधिवेशन उद्घाटन गर्ने र सँगसँगै विवाद पनि मिलाउँदै जाने नीति पार्टीले लिएको छ । यसअघि बसेको कांग्रेस केन्द्रीय कार्यसमिति बैठकले संघको विवाद समाधान गरी महाधिवेशन गराउन नेता प्रकाशशरण महतको संयोजकत्वमा पाँच सदस्यीय निर्देशन समिति गठन गरेको थियो । समितिले विवाद समाधान गर्दै लगेको छ । चन्दा सहयोग नलिन पार्टीको निर्देशन नेविसंघको तीनदिने अधिवेशनका लागि पौने दुई करोड खर्च हुने भएको छ । आर्थिक समितिले तीन दिनसम्मको खर्च एक करोड ७८ लाख ८० हजार रुपैयाँ लाग्ने अनुमानित खर्च विवरण पेस गरेको छ । तर एक रुपैयाँ पनि कसैसँग पनि चन्दा वा आर्थिक सहयोग नलिन पार्टीले कडा निर्देशन जारी गरेको छ । महाधिवेशनका लागि लाग्ने सबै खर्च कांग्रेसले नै बेहोर्ने भएको छ । 'कोहीसँग पनि एक रुपैयाँ पनि चन्दा नलिन पार्टीले कडा निर्देशन जारी गरेको छ', संघका प्रवक्ता यूपी लामिछानेले भने, 'सबै खर्च पार्टीले आफैं बेहोर्ने भएको छ ।' प्रतिनिधिहरूलाई सुन्धारा, नयाँ बसपार्क, ठमेल र तिलगंगामा आवासको व्यवस्था गरिएको छ । देशभरबाट झन्डै ३४ सय हाराहारीमा प्रतिनिधिहरू महाधिवेशनमा सहभागी हुनेछन् । पार्टीले महाधिवेशनका लागि कसैसँग सहयोग नलिन निर्देशन जारी गरे पनि नेतृत्वका आकांक्षीहरू आर्थिक सहयोग संकलनमा सक्रिय छन् । उम्मेदवारहरूले विगत एक सातादेखि नै भड्किलो प्रचार गर्दै आएका छन् । अध्यक्षमा शनिबारसम्म १८ जनाले उम्मेदवारी घोषणा गरेका छन् । अध्यक्षको उम्मेदवारी घोषणा गर्नेमा जितजंग बस्नेत, नैनसिंह महर, रत्न कार्की, राजीव ढुंगाना, सरोज थापा, दीपक भट्टराई, मनोजमणि आचार्य, आनन्दराज त्रिपाठी, लक्ष्मण आचार्य, क्षितिज भण्डारी, कुन्दनराज काफ्ले, शुभराम बस्नेतलगायत छन् । उम्मेदवारी दर्ता गर्ने समयसम्म यो संख्या घटेर दुई वा तीनमा सीमित हुने बताइएको छ । अनशन बसेका नेता गम्भीर बिरामी नेपाल विद्यार्थी संघको महाधिवेशन नियमसंगत तरिकाले हुनुपर्ने माग राख्दै 'आमरण अनशन' बसेका दुई विद्यार्थी नेता बिरामी परेपछि अस्पताल भर्ना भएका छन् । आमरण अनशनमा रहेका संघका पूर्वकेन्द्रीय सदस्य गणेश सापकोटा र नेता रत्नहरि ढुंगेललाई उच्च रक्तचाप र मिर्गौलामा समस्या आएपछि बागबजारस्थित मोडल अस्पतालमा उपचार थालिएको हो । अस्पतालका प्रमुख भरत प्रधानका अनुसार उनीहरूलाई अस्पतालको क्याबिनमा भर्ना गरी उपचार थालिएको छ । उनीहरू आठ दिनदेखि नेपाली कांग्रेसको कार्यालय सानेपामा अनशन बसेका उनीहरूको स्वास्थ्य अवस्था कमजोर बन्दै गएको उपचारमा संलग्न चिकित्सकको भनाइ छ । उनीहरूले विधानविपरीत ल्याइएको प्रतिनिधि खारेज गर्नुपर्ने, वास्तविक प्रतिनिधिमात्र कायम गर्नुपर्ने, अधिवेशन गर्न बाँकी ठाउँमा अधिवेशन गर्नुपर्नेलगायत माग अघि सार्दै आठ दिनअघि अनशन सुरु गरेका थिए । अनशन बसेका विद्यार्थीका तर्फबाट जारी विज्ञप्तिमा माग पूरा नहुन्जेल अस्पतालको शय्याबाट संघर्ष गर्ने दृढता व्यक्त गरिएको छ ।"
कसैले पनि लोकमानलाई महाअभियोग लाउन सक्दैन,"काठमाडौँः सत्तारुढ दल नेकपा माओवादी केन्द्रका नेता तथा सासंद रामनारायण बिडारीले अख्तियार दुरुपयोग अनुसन्धान दुरुपयोगका प्रमुख लोकमानसिंह कार्कीलाई कसैले महाअभियोग लगाउन नसक्ने बताएका छन् । बिडारीले अख्तियार प्रमुखलाई महाअभियोग लगाउने भन्नेबारेमा अफवाह फैलाइएको समेत बताए । आइतबार रिपोर्टस क्लब नेपालको सक्षात्कारमा बोल्दै बिडारीले भने, यसको कुनै औचित्य, आवश्यकत्ता पनि छैन, यो सस्तो प्रचारबाजी मात्रै हो, कानुनी, राजनैतिक र संवैधानिक रुपमा कुनै आवश्यकत्ता नै छैन् । बिडारीले आमरण अनशन बसेका डा गोविन्द केसीको जीवन रक्षाको लागि ध्यानाकार्षण पत्रको रुपमा संसदमा दर्ता भएको समेत खुलासा गरे । डा केसीको अनशन तोडिएसँगै यो प्रस्तावको औचित्यता नै सकिएको छ, बिडारीले भने, च्याप्टर नै क्लोज भएको विषयलाई अतिरञ्जित पार्ने काम कसैबाट गरिनुहुँदैन् । विडारीले भने,यो हल्ला मात्रै हो, १२ हात फिँजाए पनि सक्दैन, १३ हातको टाँगाले पनि छुँदैन् । उनले अहिलेको हल्लाले भ्रष्टाचार गर्नेहरुलाई नै सजिलो भएको बताए । अख्तियार प्रमुख आयुक्त कार्कीले राम्रो काम गरेका छन्, अहिले हामीले उहाँलाई प्रोत्साहन गर्नुपर्छ, असहयोग गर्नुहुँदैन्, बिडारीले भने । नेकपा एमालेका नेता तथा सांसद डा वंशीधर मिश्रले निहित स्वार्थ बोकेका संगठित व्यक्तिले अख्तियार प्रमुख आयुक्तमाथि महाअभियोग लगाउनुपर्छ भनेर अफवाह फैलाएको दाबी गरे । मिश्रले भने,यो गलत मान्छेहरुको प्रचार हो, महाअभियोग लगाउने भनेर अतिरञ्जित पार्ने काम भएको छ । उनले अहिले आफ्नो पार्टी महाअभियोग लगाउने पक्षमा नरहेको दाबी गर्दै भने, हाम्रो पार्टी यो विषयमा अत्यन्तै गम्भीर छ, हामी अहिले महाअभियोग लगाउनेबारेमा सोच्च पनि सक्दैनौँ । सद्भावना पार्टीका सहअध्यक्ष लक्ष्मणलाल कर्णले पनि संसदमा दर्ता भएको ध्यानकार्षण प्रस्तावमात्रै भएको बताउँदै भने,यो महाअभियोगको प्रस्ताव हुँदै होइन, फजुलको चर्चा कमाउने काम मात्रै हो । कर्णले अख्तियार मात्रै नभएर मुलुकका विभिन्न संवैधानिक निकायका प्रमुखले केही गलत काम गरे त्यसको निक्र्यौल गर्न संसदीय समिति बनेको र त्यसले नै काम गर्ने स्पष्ट पारे ।"
मोहन वैद्यले प्रचण्ड सरकारविरुद्ध आन्दोलन गर्न मोर्चा बनाउने,"चितवन : माओवादी केन्द्रका अध्यक्ष पुष्पकमल दाहाल प्रचण्डको नेतृत्वमा गठित सरकारविरुद्ध मोहन वैद्यले विशेष मोर्चा बनाउने भएका छन्। नेकपा माओवादी (क्रान्तिकारी)का अध्यक्ष वैद्यले बाह्यशक्तिको आडमा बनेको सरकारले जनताको समस्या समाधान गर्न नसक्ने बताए। सिपी गजुरेलको नेतृत्वमा अब छिट्टै संयुक्त मोर्चा गठन गरी नयाँ जनवादी दिशामा जाने जानकारी उनले दिए। चितवनमा आइतबार आयोजित पत्रकार सम्मेलनमा उनले भने, संविधान संशोधन गरेर अहिलेको समस्या समाधान हुन सक्दैन। हामी अलग्गै मोर्चा बनाएर छिटै आन्दोलनमा जान्छौं। उनले सामान्य संशोधनबाट अहिलेका समस्या समाधान हुन नसक्ने बताउँदै संविधानमा आमूल परिवर्तन गर्नुपर्नेमा जोड दिए। उनले माथिल्लो कर्णाली जलविद्युत् आयोजना भारतीय कम्पनी जिएमआरलाई दिएकामा सङ्घर्ष जारी राख्ने जनाउँदै त्यसलाई तामाकोसी स्वरुपमा काम हुनुपर्ने बताए।"
दुई राप्रपा एकीकरण,काठमाडौंः राष्ट्रिय प्रजातन्त्र पार्टी र राप्रपा नेपालबीच एकताको टुंगो लागेको छ । दुई पार्टीका अध्यक्षले शनिबार संयुक्त विज्ञप्ति जारी दुई पार्टी एक भएको घोषणा गरेका हुन् । हिन्दु राष्ट्रलाई एकीकरणको बटमलाइन बनाउने सहमतिका साथ दुई पार्टीले आगामी मंगलबार पार्टी एकताको औपचारिक घोषणा गर्ने भएका छन् । नयाँ संविधान घोषणा हुने क्रममा राप्रपाले धर्मनिरपेक्षता स्वीकारेको थियो भने राप्रपा नेपालले गणतान्त्रिक आन्दोलनदेखि नै हिन्दु धर्मको वकालत गर्दै आएको थियो । पछिल्लो समयमा राप्रपाभित्रैबाट पार्टीले हिन्दु राष्ट्रलाई बटमलाइन बनाउनुपर्ने दबाब बढेको थियो । राप्रपाका अध्यक्ष पशुपतिशमशेर राणा र राप्रपा नेपालका अध्यक्ष कमल थापाले संयुक्त विज्ञप्ति जारी गरी बलियो राष्ट्रवादी शक्ति निर्माणका गर्नका लागि दुवै पार्टीले मंगलबार एकता घोषणा गर्ने उल्लेख गरेका छन् । हिन्दु राष्ट्रलाई एकीकरणको बटमलाइन बनाउने सहमतिका साथ दुई पार्टीले आगामी मंगलबार पार्टी एकताको औपचारिक घोषणा गर्ने भएका छन् । यसअघि दुवै पार्टी एमाले अध्यक्ष केपी ओली सरकारमा सहभागी थिए । एमाओवादी केन्द्रले सरकारलाई दिएको समर्थन फिर्ता लिएपछि ओली र दाहालको पक्षमा विभाजित भएका थिए । त्यसपछि संसद्मा भएको प्रधानमन्त्री निर्वाचनमा राप्रपा नेपालले पुष्पकमल दाहालका विपक्षमा मतदान दिएको थियो भने राप्रपाले पक्षमा दिएको थियो । स्रोतका अनुसार दुवै पार्टीले दाहाल नेतृत्वको सरकारका जानेनजाने भन्नेमा एकताअघि कुनै निर्णय नगर्ने सहमति गरेका छन् । यस विषयमा दुवै पार्टी एक भएपछि केन्द्रीय समितिमा छलफल गरेर निर्णय गर्ने सहमति पनि भएको छ । दुवै पार्टीमा एकतनका लागि बनेका कार्यदलले दिएको प्रतिवेदनलाई आधार मान्दै हिन्दु राष्ट्रलाई बटमलाइन मान्ने सहमति भएको राप्रपाका केन्द्रीय सदस्य राजेश गिरीले जानकारी दिए । पार्टी एक भएपछि पार्टीको नाम पनि राष्ट्रिय प्रजातन्त्र पार्टी रहने भएको छ । दुवै पार्टीका तर्फबाट एक सय ३० का दरले केन्द्रीय सदस्यमा सहभागी गराइने सहमति भएको छ । यसो गर्दा एकीकृत राप्रपाको केन्द्रीय समिति दुई सय ६० सदस्यीय हुनेछ । एकतापछि पशुपतिशमशेर राणा राष्ट्रिय अध्यक्ष र कमल थापा अध्यक्ष हुनेछन् । अध्यक्षलाई परामर्श गर्न पार्टीका शीर्ष नेता सम्मिलित परामर्श समिति रहने पनि सहमति भएको छ । एकतापछि राप्रपा नेपालको झन्डा प्रयोग गर्ने सहमति भएको छ भने चुनावचिह्न हलो र गाईमध्ये एउटाको छिनोफानो महाधिवेशनमा वा केन्द्रीय समितिले लगाउने सहमति भएको छ । पार्टीका जनवर्गीय संगठन र तल्ला कमिटीको हकमा भने केन्द्रीय समितिले खाका तयार गर्ने सहमति भएको गिरीले जानकारी दिए ।
