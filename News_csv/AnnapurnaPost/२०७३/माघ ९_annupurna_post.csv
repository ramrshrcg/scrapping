शीर्षक,विवरण
भारतमा एक नेपाली मजदुरको मृत्यु,बैतडी : दुर्गास्थान गाविसका ३७ बर्षीय दशरथ वडको भारतको नयाँ दिल्लीमा मृत्यु भएको छ । नयाँ दिल्लीस्थित एक अपार्टमेन्टमा वेटरको रुपमा काम गर्दै आएका वडको शनिबार राति मृत्यु भएको हो । शनिबार राति कोठामा सुतेको र आइतबार बिहानै मृत अवस्थामा फेला परेको मृतकका आफन्त बैतडी सिद्धेश्वरका धनिराम बिकले नयाँ दिल्लीबाट जानकारी दिए । मृतक वड बिगत केही बर्षदेखि भारतमा काम गर्दै आएका थिए । प्रवासी नेपालीको सहयोगमा वडको पोष्टमार्टम पछि दिल्लीमै दाहासंस्कार गरिएको छ ।
राष्ट्रपति ट्रम्प,"संयुक्त राज्य अमेरिकाको ४५ औं राष्ट्रपतिका रूपमा डोनाल्ड ट्रम्पले शपथ लिइरहँदा त्यहाँ केही अनपेक्षित या पत्यार नलाग्दा उग्र घटना भएका छन् । उनको विरोध गर्ने दुई सयभन्दा बढी व्यक्ति गिरफ्तार भएका छन् भने प्रदर्शनकारीले एउटा गाडीमा आगोसमेत लगाएका छन् । आक्रोश, विरोध एकातिर र अमेरिकाको गतिशील प्रभुत्वका लागि उनलाई समर्थन गर्नुपर्ने अर्को पक्षबीच मनोवैज्ञानिक र केही हदसम्म भौतिक टकरावको अवस्था सिर्जित छ अहिले, विधिवत् रूपमा ट्रम्पले शपथ ग्रहण गरी ह्वाइट हाउस प्रवेश गरेपछि । राष्ट्रपति ट्रम्पकै अभिव्यक्ति या विश्लेषणमा यसअघि अमेरिका धेरै कमजोर रहेको सन्देश पनि गएको छ । आफ्नो सीमाक्षेत्र बलियो बन्ने अनि अर्थतन्त्र र अमेरिकी औद्योगिक उत्पादनलाई प्राथमिकतापूर्ण संरक्षण दिने, उपभोगमा अमेरिकी सामानले र रोजगारीमा अमेरिकीहरूले ग्राह्यता पाउने घोषणापछि विश्व मान्यतामा अमेरिका अवसरको खोजीमा रहेका प्रतिभा हरूका लागि सपनाको देश रहने छैन । त्यससँगै आपराधिक पृष्ठभूमि रहेका, अमेरिकाले यसअघि अपनाएका नीतिका कारण त्यहाँ पुगेका र अन्य किसिमबाट आप्रवासी बन्न पुगेका विदेशीको जीवन अनिश्चित बन्न पुगेको छ, मनोवैज्ञानिक रूपमा ट्रम्पको ह्वाइट हाउस प्रवेशलगत्तै । आठ वर्षअघि पहिलोपल्ट र चार वर्षपछि फेरि एउटा अश्वेतलाई राष्ट्रपति पदमा निर्वाचित गरेर समावेशी र सहिष्णु राष्ट्रिय चरित्र बनाएको अमेरिका ट्रम्पको उदयपछि अर्को मिश्रत छवि बोकेर विश्वसामु उपस्थित भएको छ । उनका केही अभिव्यक्ति त्यो मान्यताअनुकूलका मुलुकहरूमा नयाँ आसा पनि सञ्चार गरेको छ । इस्लामिक उग्रपन्थ तथा आतंकवादको अनुहार मानिएको आईएसआईएसलाई पराजित गर्ने घोषणाको समर्थन प्राय सबैले गरे पनि पहिलेको रणनीतिभन्दा अहिलेको युद्ध कसरी फरक होला, त्यो भोलि देखिने कुरा हो । आतंकवाद केवल अमेरिकाको मात्र समस्या नभई समग्र विश्वकै हो, तर विश्वका समृद्ध र शक्तिशाली राष्ट्रहरूले साँच्चै आतंकवादबारे द्वैध मान्यता राखेनन् भने आफूअनुकूल परिस्थिति उत्पन्न गर्न आतंकवाद जन्माउने र मलजल गर्ने कार्य गरेनन् भने आतंकवादविरुद्धको युद्ध साझा एजेन्डा बन्ने छ विश्वकै । त्यसका लागि ट्रम्प फरक र इमानदार देखिन सके भने त्यो उपलब्धि हुनेछ विश्वकै लागि । तर ट्रम्पको आगमनले आतंकवादलाई मात्र हैन विश्व शान्ति तथा अन्तर्राष्ट्रिय समझदारीमा कस्तो प्रभाव राख्ला, त्यो अर्को महत्वपूर्ण पक्ष हुनेछ । तर अमेरिकाभित्र उनको आगमनले कस्तो अर्थ राख्ला, उनीसँग असन्तुष्ट अमेरिकी जनमानस र प्रतिपक्षी राजनीतिक पक्षसँगको उनको टकराहटले भोलि कस्तो स्वरूप लेला, यी सबैले ट्रम्पको मुलुकभित्र र बाहिर सफलता या असफलताको मार्गचित्र कोर्ने छ । एउटा शक्तिशाली मुलुकमा ट्रम्पको उदय अमेरिकी सुरक्षामा उसको अनिश्चितताको कारण बन्न सक्छ भन्ने मान्यता देखिनु नै प्रारम्भिक संकेत हो कि, अमेरिकामा पनि सबै कुरा ठीक छैन । तर अमेरिकी राष्ट्रपतिलाई विश्वले उनका नीतिकै आधारमा प्रारम्भिक विश्लेषण गर्ने छ ।"
सरकारी वकिलको आन्दोलनमा महान्यायाधिवक्ताको समर्थन,"काठमाडौं : महान्यायधिवक्ता रमणकुमार श्रेष्ठले उच्च अदालतका ८० जना न्यायाधीश नियुक्तिको निर्णय सच्याउन माग गर्दै सरकारी वकिल र ट्रेड युनियनले थालेको असहयोग आन्दोलनमा आफ्नो पूर्ण समर्थन रहेको बताएका छन्। आइतबार रिपोर्टर्स क्लब नेपालले आयोजना गरेको साक्षात्कारमा बोल्दै महान्यायाधिवक्ता श्रेष्ठले सरकारी वकिलको आन्दोलनमा समर्थन रहेको बताएका हुन्। क्लबका सभापति ऋषि धमलाको सभापतित्वमा आयोजित साक्षात्कारमा बोल्दै उनले महान्यायाधिवक्ताको कार्यालय अन्र्तगतका सरकारी वकिल र चारवटा ट्रेड युनियनले आजदेखि सर्वोच्चसहित देशभरका अदालतमा बहस पैरवीलगायतका कार्य बहिष्कार गर्ने गरी थालेको आन्दोलन जायज भएको समेत जिकिर गरे। उनले उच्च अदालतमा हालै भएको न्यायाधीश नियुक्तिमा भेदभाव र पक्षपात भएको वकिलको माग जायज रहेको बताउँदै भने, सरकारी वकिललाई उपेक्षा गरिएको छ, समानुपातिक एवम् समावेशी भएको छैन । सरकारको प्रतिरक्षा गर्ने वकिललाई सक्षम र योग्य बनाउनको लागि पनि सरकारले विशेष ध्यान दिनुपर्ने उनको माग छ । प्रधानमन्त्री पुष्पकमल दाहालले सरकारी वकिललाई दक्ष बनाउने र भौतिक सेवा सुविधान बढाउने कुरामा प्रतिबद्धता जनाएको समेत न्यायाधिवक्ता श्रेष्ठले जानकारी दिए ।"
न्यायाधीश नियुक्ति अलोकतान्त्रिक : फोरम,"काठमाडौं : संघीय समाजवादी फोरम नेपालले उच्च अदालतमा भएको ८० जना न्यायाधीश नियुक्तिको निर्णय अलोकतान्त्रिक र असमावेशी रहेको जिकिर गरेको छ । न्यायपरिषद्ले गरेको नियुक्ति मधेसी, आदिवासी जनजाति, दलितलगायत समुदायको न्यून उपस्थिति मात्रै नभएर असमावेशी, विभेदकारी, राजनीतिक भागबन्डा र जातीय तथा सामुदायिक पूर्वाग्रहका आधारमा गरिएको दाबी फोरम नेपालको छ । फोरमले अदालतको गरिमा र स्वतन्त्र न्यायालयको अवधारणामाथि यो नियुक्तिप्रक्रियाले गम्भीर प्रहार गरेको निष्कर्ष निकालेको स्रोतले बताएको छ । न्यायपरिषद्ले आफ्ना दुई सदस्यको उपस्थितिबिनै बहुमतको आडमा मध्यरातमा उच्च अदालतका लागि ८० न्यायाधीश सिफारिस गरेको थियो । न्यायाधीश सिफारिसको निर्णयलाई लिएर न्याय क्षेत्रमा चर्को विरोध भइरहेका बेला राजनीतिक दलका तर्फबाट पहिलोपटक फोरमले नियुक्ति अस्वीकार गर्ने निर्णय गरेको छ । नेपाल बार एसोसिएसनले उक्त निर्णय अवैधानिक रहेकाले समर्थन गर्न नसक्ने भन्दै पुनर्विचार गर्न परिषद्सँग माग गरिसकेको छ । प्रधानन्यायाधीश एवम् परिषद् अध्यक्ष सुशीला कार्की, सदस्य कानुन तथा न्यायमन्त्री अजयशंकर नायक र पदमप्रसाद वैदिक संलग्न बैठकले भागबन्डाका आधारमा उच्च अदालतका लागि न्यायाधीश सिफारिस गरेका थिए । फोरमले प्रधानमन्त्री पुष्पकमल दाहालसँग छिट्टै भेट गरी परिषद्को निर्णय तत्काल सच्याउन माग गर्ने भएको छ । फोरमका अध्यक्ष उपेन्द्र यादवले न्यायपरिषद्मा भएको भागबन्डा राजनीतिले मुलुकको न्यायपालिकाको भविष्य नै अन्धकार हुने बताए । संशोधन परिमार्जनसहित पारित गर्न माग फोरम नेपालले संसद्मा दर्ता संविधान संशोधन विधेयकलाई यथास्थितिमा स्वीकार नगर्ने जनाएको छ । उक्त पार्टीले छिट्टै प्रधानमन्त्री दाहाललाई भेट गरी एक साताभित्र संशोधन विधेयक अनुमोदनप्रक्रियामा लग्न माग गर्ने भएको छ । मधेसी मोर्चासंघीय गठबन्धनका २६ बुँदे मागलाई विधेयकले बेवास्ता गरेको निष्कर्ष निकाल्दै फोरमले आफूहरूको सहमतिका आधारमा परिमार्जन भएको खण्डमा मात्रै त्यसलाई स्वीकार गर्ने निर्णय लिएको छ । बैठकका निर्णयबारे जानकारी दिँदै फोरम नेपालका अध्यक्ष यादवले भने, संघीयता, समावेशी, समानुपातिक समावेशी र पहिचानको मुद्दा सम्बोधन नगर्ने विधेयकलाई आन्दोलनरत पक्ष संघीय गठबन्धन र मधेसी मोर्चा सहमतिका आधारमा परिमार्जन भएमात्र स्वीकार गर्न सकिनेछ । यो प्रक्रिया यही साताभित्रै सक्नुपर्छ । यादवले जसका लागि संशोधन गर्न खोजिँदैछ उसैको माग, मुद्दा र सहमतिलाई सरकारले बेवास्ता गरेपछि परिमार्जनबिना संशोधन विधेयकको औचित्य नहुने बताए । विचार मिल्नेसँग एकीकरण नीति, विचार र सिद्धान्त मिल्ने राजनीतिक दलहरूसँग पार्टी एकीकरण गर्ने निर्णय पनि फोरम नेपालले गरेको छ । संघीयता, राष्ट्रिय पहिचान, समानुपातिक समावेशीकरण, प्रादेशिक स्वशासन, स्वायत्तताको प्राप्ति र उत्पीडित समुदायका लागि संघर्षरत दल मिल्नुको विकल्प नरहेको निष्कर्ष निकाल्दै फोरमले विचार र सिद्धान्त मिल्ने दलहरूबीच एकीकरण गरी अघि बढ्ने निर्णय गरेको जानकारी उनले दिए । स्थानीय निकाय पुनर्संरचना आयोगको प्रतिवेदनलाई फोरमले अस्वीकार गर्ने भएको छ । स्थानीय निकाय पुनर्संरचना आयोगको प्रतिवेदन संघीयताको मूल अवधारणाविरोधी, लोकतान्त्रिक मूल्य र मान्यताविपरीत एवं विभेदकारी रहेको फोरम नेपालको ठहर छ । उक्त पार्टीले आयोगको प्रतिवेदन खारेज गर्न पनि माग गरेको छ । सरकारले एकल जातीय राज्यसत्तालाई निरन्तरता दिन लोकतन्त्र र संघीयताको मूल्यमान्यताविपरीत स्थानीय निकायको तह निर्धारण गरेको निष्कर्ष बैठकले निकालेको छ । प्रादेशिक क्षेत्राधिकारका विषय स्थानीय निकायलाई गाउँपालिका, नगरपालिका, स्वायत्त क्षेत्र, संरक्षित क्षेत्र र विशेष क्षेत्रलाई पूर्ण रूपमा प्रादेशिक क्षेत्राधिकारभित्र राख्नुपर्ने माग फोरम नेपालको छ । फोरम नेपालले अदालतको गरिमा र स्वतन्त्र न्यायालयको अवधारणामाथि न्यायाधीश नियुक्तिप्रक्रियाले गम्भीर प्रहार गरेको निष्कर्ष निकालेको छ ।"
चुनाव नभए ०१७ सालभन्दा गम्भीर दुर्घटना,"काठमाडौं : प्रधानमन्त्री पुष्पकमल दाहाल प्रचण्ड ले आगामी माघ ७ भित्र तीन वटै तहको निर्वाचन नभए मुलुकमा ०१७ सालभन्दा गम्भीर दुर्घटना हुने बताएका छन् । निर्वाचन विना संविधान र संसद्को वैधानिकता र आधिकारिता समाप्त भइ संघीय लोकतान्त्रिक गणतन्त्र र समानुपातिक समावेशिता धरापमा पर्ने भन्दै प्रधानमन्त्री दाहालले त्यस्तो अवस्थामा ०१७ सालभन्दा गम्भीर दुर्घटना हुने बताएका हुन् । संसदीय मामिला पत्रकार समाजद्वारा प्रकाशित संसदीय पत्रकारिता पुस्तकको आइतबार विमोचन गर्दै प्रधानमन्त्री दाहालले आन्दोलनरत मधेस केन्द्रित दल, थारु र जनजाति आन्दोलनकारीलाई चुनावमा होमिन आग्रह गरे । नेपालमा जे जति परिवर्तन भएका छन्, एक दशकको समय वरिवरि धरापमा परिरहेका छन्, प्रधानमन्त्री दाहालले भने, अबको दुर्घटना ०१७ साल जस्तो मात्र नभइ अझ गम्भीर खालको हुनेछ । समय घर्कियो भने दलहरुको हातबाट परिस्थिति उम्किने र अबको द्वन्द्व अर्कै प्रकृतिको हुने पनि प्रधानमन्त्री दाहालले बताए । राष्ट्रको एकता भत्काउन, विखण्डन गराउन भइरहेका दुष्साहस विरुद्ध मधेस र पहाडका जनता मिलेर लड्नुको विकल्प छैन, दाहालले भने, निर्वाचन गर्न सकेनौ भने संविधान र संसद्को वैधानिकता र आधिकारिता मात्र समाप्त हुने होइन, आजसम्मका सबै आन्दोलनबाट प्राप्त संघीय लोकतान्त्रिक गणतन्त्र र समानुपातिक समावेशिता पनि धरापमा पर्नेछन् । आन्दोलनरत सबै पक्षलाई निर्वाचनमा होमिन आग्रह गर्दै प्रधानमन्त्री दाहालले वैशाख २५ देखि ३० भित्र स्थानीय निर्वाचन हुने घोषणा गरे । माघ १५ भित्र स्थानीय निर्वाचन सम्बन्धी विधेयक पारित गरि वैशाखको अन्तिम साता स्थानीय निर्वाचन हुने उनले बताए । निर्वाचनमा जानुको विकल्प छैन् । माघ १५ भित्र अनिवार्य रुपमा विधेयक पारित गरि निर्वाचन आयोगलाई दिने र वैशाख २५ देखि ३० भित्र निर्वाचन हुने गरी मिति घोषणा हुन्छ, प्रधानमन्त्री दाहालले भने, म त सबैलाई मिलाएर निर्वाचनको घोषणा गर्छु । मधेस केन्द्रित दललाई स्थानीय निर्वाचनमा सहभागी गराउन अर्को संविधान संशोधन विधेयक ल्याउन सकिने पनि उनले बताए । तीन दलका शीर्ष नेताको शनिबार साँझ बसेको बैठकमा आफूले निर्वाचनलाई केन्द्रित गरेर पार्टीका कृयाकलाप सञ्चालन गर्न आग्रह गरेको पनि प्रधानमन्त्री दाहालले जानकारी दिए । प्रधानमन्त्री दाहालले निर्वाचनका लागि हाल संसदमा प्रस्तुत संविधान संशोधन विधेयक सहमतिमा अघि बढाउने, सहमति नभए प्रक्रियाबाट अघि बढाउने र त्यो पनि नभए स्थानीय निर्वाचन सम्वन्धी संशोधन विधेयक पेस गरी अघि बढने तीन वटै विकल्प आफूले दलहरुसँग राखिसकेको बताएका छन । कार्यक्रममा एमाले संसदीय दलका उपनेता एवम् पूर्व सभामुख सुवास नेम्वाङले ९० प्रतिशत संविधानसभाका सदस्यको हस्ताक्षरमा जारी भएको संविधान कार्यान्वयनको विकल्प नभएको बताए । ०७४ माघ ७ भित्र तीन वटै तहको निर्वाचन गर्छा भनेर तीन दलका ठूला नेताहरुले संविधानमा हस्ताक्षर गर्नुभएको हो, नेम्वाङले भने, आफूले लेखेको कुरा कार्यान्वयन गर्नुपर्छ कि पर्दैन ? भामुख ओनसरी भर्र्तीमगरले तीन तहको निर्वाचन गर्न एक वर्ष भन्दा कम समय बाँकी रहेका बेला जनताबाट उठेका प्रश्नको जवाफ दलहरुले दिनुपर्ने बताइन । पुस्तकमाथि भौतिक योजना तथा पूर्वाधार मन्त्री रमेश लेखक, अन्नपूर्ण पोष्टका प्रधानसम्पादक युवराज घिमिरे, पत्रकार महासंघका पूर्व अध्यक्षद्वय शिव गाउंले र विष्णु निष्ठुरीले बोलेका थिए ।"
पूर्वराष्ट्रपति यादव केही दिन अस्पतालमै बस्ने,काठमाडौं: पेटसम्बन्धी समस्या देखिएपछि अस्पताल भर्ना भएका पूर्वराष्ट्रपति डा रामवरण यादव अझै केही दिन अस्पताल नै बस्नुपर्ने भएको छ। उनको स्वास्थ्य अवस्था सामान्य बन्दै गए पनि उपचारमा संलग्न चिकित्सकले दुई तीन अझै चिकित्सकको निगरानीमा बस्नुपर्ने सुझाव दिएका छन्। उनी पेटसम्बन्धी समस्या भएपछि बिहीबार महाराजगन्जस्थित त्रिवि शिक्षण महाराजगन्जमा अस्पतालमा भर्ना भएका थिए। उनका छोरा डा चन्द्रमोहन यादवले विभिन्न परीक्षणपछि आएको प्रतिवेदन सामान्य देखिए पनि चिकित्सकको निरीक्षणमा राखी घर लैजाने जानकारी दिए। उनको स्वास्थ्य परीक्षणमा वरिष्ठ चिकित्सक प्रेम खड्काको समूह संलग्न छ। रासस
पाँच दिनभित्रै निर्वाचन मिति घोषणा गर्ने सरकारको तयारी,"काठमाडौं : प्रदेश चार र पाँचको सीमा हेरफेरसहित संसद्मा विचाराधीन संविधान संशोधन विधेयक र स्थानीय तहको निर्वाचनलाई प्याकेजका रूपमा स्वीकार गरी अघि बढाउन प्रधानमन्त्री पुष्पकमल दाहालले गरेको आग्रहलाई प्रमुख प्रतिपक्षी एमालेका नेता केपी शर्मा ओलीले फेरि अस्वीकार गरेका छन् । प्रधानमन्त्री दाहालले बालुवाटारमा शनिबार बोलाएको बैठकअघि गोप्य वार्ताका क्रममा ओलीले संविधान संशोधन विधेयक फिर्ता नगरेसम्म निर्वाचन घोषणा गर्ने निर्णयमा आफ्नो सहमति नहुने बताएपछि जटिलता बढेको छ । तीन दलका नेताहरू संयुक्त बैठकमा बस्नुअघि दाहालले ओलीसँग आधा घन्टा बालुवाटारमै वार्ता गरेका थिए । पाँच नम्बर प्रदेश विभाजन हुने गरी गरिने संविधान संशोधनमा सहमति नदिने अडान ओलीले व्यक्त गरेपछि बसेको कांग्रेस, एमाले र माओवादी केन्द्रका शीर्ष नेताहरूको बैठक पनि संशोधनमा सहमति जुटाउन नसकी टुंगिएको हो । प्रधानमन्त्री दाहालले जेठभित्र स्थानीय तहको निर्वाचन गर्ने गरी आगामी साता निर्वाचन मिति घोषणा गर्न दलहरूको सहमति जुटाउने कसरत गर्दै शनिबार आफ्नै निवास बालुवाटारमा बैठक बोलाएका हुन् । एमालेका नेताहरू आफ्नो पुरानो अडानबाट पछाडि नहटेपछि संशोधनका बारेमा बैठक बिनानिष्कर्ष टुंगिएको हो । संविधान संशोधन विधेयकका बारेमा आआफ्ना अडान कायमै छन् । सरकारले संविधान संशोधनको प्रस्ताव फिर्ता नलिने बताएको छ भने एमालेले संशोधन प्रस्ताव फिर्ता लिन आग्रह गरेको छ, माओवादी केन्द्रका नेता नारायणकाजी श्रेष्ठले अन्नपूर्णसँग भने । एमाले उपाध्यक्ष भीम रावलले पनि संशोधन प्रस्तावका बारेमा सहमति जुट्न नसकेको बताए । हामीले संशोधन प्रस्ताव फिर्ता लिनुस् वा स्थगित गर्नुस् भन्यांै, रावलले अन्नपूर्णसँग भने । मधेसकेन्द्रित दलले निर्वाचन मिति घोषणा गर्नुभन्दा पहिले संविधान संशोधन गरी आफ्ना माग सम्बोधन गरिनुपर्ने बताउँदै आएका छन् भने स्थानीय तहको सीमांकनमा नुवाकोटसहितका जिल्लामा आन्दोलन भइरहेको छ । स्थानीय तहको सिमानाका बारेमा भइरहेको आन्दोलनलाई कसरी सम्बोधन गर्ने भन्नेमा गत बिहीबारको मन्त्रिपरिषद्मा पनि छलफल भएको थियो । एमालेले संविधान संशोधनलाई भन्दा निर्वाचनलाई प्राथमिकता दिएको छ । श्रेष्ठका अनुसार निर्वाचनकेन्द्रित बैठकमा २०७४ मंसिरभित्र स्थानीय तह, प्रान्त र प्रतिनिधिसभाको निर्वाचन गर्नुपर्नेमा छलफल भएको थियो । संविधानअनुसार २०७४ माघ ७ भित्र तीनै तहको निर्वाचन गरिसक्नुपर्नेछ । मधेसकेन्द्रित दलका नेताहरूले निर्वाचनलाई भन्दा संशोधनलाई प्राथमिकता दिएको अवस्थामा कांग्रेस, एमाले र माओवादी केन्द्रका नेताले पाँच दिनभित्रै निर्वाचन मिति घोषणा गर्लान् भन्नेमा आशंका जन्मिएको छ । चार दिनभित्र निर्वाचनसँग सम्बन्धित विधेयक संसद्बाट पारित गर्ने प्रक्रियामा अगाडि बढाउने, मधेसकेन्द्रित दलसँग सहमति जुटाउन छलफल गर्ने र पाँच दिनभित्रै निर्वाचन मिति घोषणा गर्ने गरी छलफल भएको छ, श्रेष्ठले भने । उनका अनुसार प्रधानमन्त्री दाहालले मधेसकेन्द्रित दलका मागलाई सम्बोधन गर्न स्थानीय तहका प्रतिनिधिले राष्ट्रपति, उपराष्ट्रपति र राष्ट्रिय सभाका सदस्यका लागि मतदान गर्ने व्यवस्था हटाउन सकिन्छ कि भनेर प्रस्ताव राखेका थिए । तर प्रधानमन्त्री दाहालको यो प्रस्तावलाई एमालेले ठाडै अस्वीकार गरेको छ । यसमा अहिले निर्णय गर्न सकिँदैन, एमालेका नेताहरूले भनेका थिए । रावलका अनुसार निर्वाचन मिति छिटोभन्दा छिटो घोषणा गर्नुपर्ने विषयमा सैद्धान्तिक सहमति भएको छ । निर्वाचनका लागि शान्तिसुरक्षाको वातावरण बनाउनुपर्छ भन्नेमा पनि छलफल भएको छ, रावलले भने । बैठकमा ओलीका साथमा एमाले नेता भीम रावल र सुवास नेम्बाङ पनि सहभागी थिए । कांग्रेसका तर्फबाट सभापति शेरबहादुर देउवा, पार्टीका वरिष्ठ नेता रामचन्द्र पौडेल र उपप्रधान तथा गृहमन्त्री विमलेन्द्र निधि थिए । माओवादी केन्द्रका नेताहरू नारायणकाजी, रामबहादुर थापा, चक्रपाणि खनाल र पम्फा भुसाल सहभागी थिए । न्यायाधीश नियुक्ति प्रकरणमा भइरहेको आन्दोलनका बारेमा बैठकमा छलफल नै भएन ।"
