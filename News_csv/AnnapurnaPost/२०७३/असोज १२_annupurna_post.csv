शीर्षक,विवरण
कूटनीतिमा समझदारी,"अन्तर्राष्ट्रिय जगत् र खासगरी विशाल छिमेकीहरूसँगको नियमित अन्तरक्रिया र उच्चस्तरीय भेटघाटमा दुईपक्षीय र आफ्ना हितलाई कसरी प्रस्तुत गर्ने भन्नेबारे नेपालमा सधैं द्विविधा देखिँदै आएको छ । प्रशासनिक तहबाट अक्सर राष्ट्रिय एजेन्डालाई व्यापक हितसँग जोड्नुको साटो विदेश भ्रमणलाई नै प्रमुख उद्देश्य बनाउने गरिएको र त्यसपछि उनीहरूले पर्याप्त गृहकार्य र समझदारीविना जनाएका प्रतिबद्धताबाट मुलुकलाई असहज बाध्यतामा धकेल्ने गरेको प्रशस्त उदाहरण छन्, अनगिन्ती समझदारीमा हस्ताक्षर गरेर । उनीहरूलाई त्यस आधारमा सायदै कुनै प्रशासकलाई जिम्मेवार बनाएको छ, राजनीतिक नेतृत्वले । त्यसका दुईवटा कारण हुन सक्छन् । पहिलो, मुलुकलाई नै असहज हुने गरी हुँदै आएका समझदारीमा राजनीतिक साँठगाँठ रहँदै आएको छ, मुलुककै हितविपरीत भएको अवस्थामा पनि । दोस्रो, राजनीतिक नेतृत्व तह त्यस्ता सहमति र प्रतिबद्धताका प्रभावबारे या अनभिज्ञ छ या उदासीन । हरेक ८९ महिनामा सरकार फेरिँदै गर्दा मन्त्रीहरूले आम कमाउधन्धा र कार्यकर्ताहरू तथा आसेपासेहरूबाट घेरिनुभन्दा राष्ट्रिय स्वार्थका विषयहरू बुझ्ने र त्यसलाई अघि बढाउने अवसर नै पाउँदैनन् । योसँगै जनप्रतिनिधि थलो भनिएको या मानिने संसद्समेत आम रूपमा यस्ता विषयप्रति संवेदनहीन रहँदै आएको छ । यस्तो परिस्थितिमा कुनै पनि उच्चस्तरीय कूटनीतिक भ्रमणले के अर्थ राख्ला नेपालमा ? चीनका राष्ट्रपति सी जिनपिङको सम्भावित नेपाल भ्रमणलाई एउटा ठूलो भ्रमणका रूपमा मात्र प्रस्तुत गरियो, राजनीतिक तहबाट । तर भ्रमण सम्पन्न नहुँदै घुमाउरो पाराले प्रधानमन्त्री पुष्पकमल दाहालले त्यो भ्रमण तत्काल नहुने सन्देश दिएका छन्, यता आएर । पाँचवटा विश्वका विस्तारित अर्थतन्त्र (मुलुक) को समूह 'ब्रिक्स' को भारतको गोवामा सम्पन्न हुन लागेको सम्मेलनमा आमन्त्रित दाहालले राष्ट्रपति सीसँगै गोवामै भेट्ने अभिव्यक्ति दिएर त्यसतर्फ जानुपूर्व या फर्कंदा उच्चतम चिनियाँ नेतृत्वको हुने भनिएको नेपाल यात्रा टुंगिएको संकेत दिएका हुन् । मिति नै निर्धारित नभएको यात्रा 'रद्द हुनु हास्यास्पद हो' भन्ने खालका अर्थहीन खण्डनले भ्रमण स्थगनले बोकेको महत्त्वपूर्ण सन्देशलाई ओझेलमा पार्ने कोसिस नेपालको लागि प्रत्युत्पादक हुनेछ । प्रधानमन्त्री बनेपछि दाहालले उनको पार्टीसमेत सहभागी रहेको पूर्ववर्ती ओली सरकारले चीनसँग गरेका समझदारीलाई अवमूल्यन गरेको र राष्ट्रपति सीको भ्रमणप्रति उत्साहजनक तयारी नभएको आकलन भइरहेको अवस्थामा बहुप्रतीक्षित यो यात्रा रद्द हुँदा नेपालको कूटनीतिक विश्वसनीयता र हैसियत निकै तल झर्नेछ । प्रधानमन्त्री बन्नेबित्तिकै दाहालले विशेष दूतको रूपमा चीन पठाएका उपप्रधानमन्त्री कृष्णबहादुर महराले समेत त्यसबेला 'गोवा' मा भेट्ने प्रस्ताव राखेर राष्ट्रपति सी तत्काल नेपाल नआउने संकेत चीनले कूटनीतिक रूपमा दिए पनि महराले राष्ट्रपतिको नेपाल भ्रमण सुनिश्चित रहेको दाबी सार्वजनिक गरे । कूटनीति र कूटनीतिक भाषा नबुझ्नु दुःखद् हो, त्यो पनि 'विशेष दूत' को हैसियत पाएको व्यक्तिले, तर विश्वसनीय मित्रराष्ट्रलाई सार्वजनिक रूपमा गलत ढंगले प्रस्तुत (मिसरिप्रजेन्ट) गर्नु अक्षम्य अपराध हो । त्यो गलत प्रस्तुतिको कुनै नियत त थिएन ? किन महराले प्रधानमन्त्री दाहाललाई चीनको सन्देश बुझाउनुपूर्व नै सार्वजनिक रूपमा राष्ट्रपति सीको भ्रमण हुने दाबी गरे ? कूटनीतिक तहमा यति विवादास्पद यो विषयप्रति प्रधानमन्त्री र संसद् मौन रहनु राष्ट्रिय प्रतिष्ठाप्रतिको अर्को संवेदनहीन आचरण हो । तर दाहालले राष्ट्रपति सीसँग गोवामा भेट्दा आफ्नो राष्ट्रले अवलम्बन गर्ने व्यावहारिक तर स्वतन्त्र विदेश नीति र त्यसको विश्वसनीयतासँग राष्ट्रपति सीलाई नेपाली जनताले मुलुकमा स्वागत गर्न चाहेको तथ्यलाई प्रभावकारी र इमानदार सरलतासँग उनीसमक्ष राख्नु आवश्यक छ ।"
स्वास्थ्यमन्त्री गगन थापालाई ५१ किलोको फूलको माला,नेपालगन्ज: बुधबार कोहलपुरमा स्थापना भएको स्वास्थ्य केन्द्रको उद्घाटन गर्न पुगेका स्वास्थ्यमन्त्री गगन थापालाई स्थानीयले ५१ किलोको फूलको माला लगाएर स्वागत गरेका छन् । नेपाली कांग्रेस कोहलपुर नगर इकाई समितिका सभापति बलराम शर्माले ५१ किलोको फूलको मालाले थापालाई स्वागत गरेका हुन्। स्वास्थ्य केन्द्र उद्घाटन कार्यक्रममा बोल्दै मन्त्री थापाले स्वास्थ्य सेवा गम्भीर विषय भएकोले लापरबाही गर्ने कर्मचारीलाई उन्मुक्ति दिन नसकिने बताए। उनले स्वास्थ्य सेवालाई प्रभावकारी बनाउन सरकारले स्वास्थ्य केन्द्रको स्तरोन्नती गरिरहेको जानकारी गराएका छन् । त्यस्तै बुधकार मध्यपश्चिमाञ्चल क्षेत्रीय गोष्ठीको उद्घाटन गर्दै स्वास्थ्यमन्त्री थापाले औषधि अभावका कारण कुनै नेपालीले ज्यान गुमाउन नपर्ने बताएका छन् । उनले देशैभर औषधिको अभावलाई परिपूर्ति गर्नका लागि विभागका महानिर्देशकलाई निर्देशनसमेत दिए । मन्त्री थापाले स्वास्थ्य सेवामा कार्यरत कर्मचारी काजमा सुगम क्षेत्रमा बस्ने परिपार्टीको अन्त्य गरिने बताए । उनले विकट क्षेत्रमा खटिने स्वास्थ्यकर्मीलाई प्रोत्साहान भत्ताको व्यवस्था गरेर कर्मचारी टिकाउने नीति ल्याउने आश्वासन दिए । समीक्षा गोष्ठिमा मध्यपश्चिमका १५ जिल्लाका स्वास्थ्य प्रमुख अस्पताल प्रमुख लगाएतको उपस्थिति थियो । भेरी अस्पतालमा क्षेत्रीय प्रयोगशाला शुभारम्भ बुधबार नै स्वाथ्य मन्त्री थापाले नेपालगन्जस्थित भेरी अञ्चल अस्पतालमा क्षेत्रीय प्रयोगशालाको शुभारम्भ गरेका छन् । प्रयोगशाला उद्घाटन कार्यक्रममा बोल्दै मन्त्री थापाले पुरानो ढर्राबाट अब स्वास्थ्य क्षेत्रमा परिवर्तन नआउने भन्दै नयाँ ढंगबाट स्वाथ्य सेवा प्रदान गर्न लाग्नुपर्ने बताए । स्वास्थ्यको बजेट हिनामिना गर्नु वा खर्च गर्न नसकेर फ्रिज हुनु दुबै गलत भएको उनको भनाइ छ ।
कोरम नपुगेपछि संसद् स्थगितः ६ सयको संसदमा एक सय २५ मात्र उपस्थित,"काठमाडौँ: व्यवस्थापिका संसदको बैठकमा कोरम नपुगेपछि बुधबारको संसद बैठक स्थगित भएको छ । बुधबार विभिन्न संवैधानिक आयोग गठनसम्बन्धी विधेयकमाथि विचार गरियोस् भन्ने प्रस्ताव प्रस्तुत गर्ने क्रममा गणपुरक संख्याको बारेमा प्रश्न उठेको थियो। सभामुख ओसनरी घर्तीले तीन मिनेट जनाउ घन्टी बजाउन निर्देशन दिएर सांसदहरुको सख्या गणना गर्दा पनि कोरम पुगेन। ५ सय ९५ संख्या रहेको संसद्मा जम्मा १ सय २५ सांसद मात्र उपस्थित थिए। व्यवस्थापिका संसद बैठक सञ्चालनका लागि कम्तिमा एक सय ४९ सांसद हुनुपर्ने प्रावधान छ। बैठक आधा घन्टाका लागि स्थगन भएको जानकारी सभामुखले गराएकी छिन् । संसद्को बैठकमा कुनै पनि विषय निर्णयार्थ प्रस्तुत हुन कम्तीमा एक चौथाइ मत आवश्यक पर्ने प्रावधान छ। बुधबारको संसद बैठकमा सङ्घीय मामिला तथा स्थानीय विकासमन्त्री हितराज पाण्डेले पेश गरेको राष्ट्रिय दलित आयोग विधेयक, २०७३, राष्ट्रिय समावेशी आयोग विधेयक, २०७३, आदिवासी जानजाति आयोग विधेयक, २०७३, माथि विचार गरियोस् भनी प्रस्ताव प्रस्तुत गरेका थिए । तीनै वटा विधेकमाथिके विचार गरियोस् भन्ने प्रस्ताव सर्वसम्मतिले स्वीकृत भएका छन् । संसदमा पेश भएका विधेयकमाथि उठेका प्रश्नको जवाफ दिदैं मन्त्री पाण्डेले संविधानको अन्र्तवस्तुमा रहेर सरकारले संवैधानिक आयोग गठन गर्न विधेयक ल्याएको भन्दै छलफलमा उठेका आवश्यक सुझावसहित परिमार्जन गर्न सकिने प्रष्ट पारे ।"
विदेशमा रहेका बन्दीलाई स्वदेश फर्काउने सरकारको तयारी,मोरङः श्रममन्त्री सूर्यमान गुरुङले सरकारले खाडी मुलुकमा जेल जीवन बिताइ रहेका नेपाली नागरिकलाई नेपाल फिर्ता ल्याउने तयारी गरिरहेको बताएका छन्। बुधबार विराटनगर विमानस्थलमा सञ्चारकर्मीसँगको कुराकानीमा उनले खाडीको कारागारमा रहेका नेपालीको यकिन तथ्याङ्क नहुँदा नेपाल फर्काउन समस्या भइरहेको बताए । मन्त्री गुरुङले सरकारले फ्रि भिसा र फ्रि टिकट को योजना ल्याएपनि विदेश जानेको सङ्ख्या भने घटेको बताए । गैरकानुनी तरिकाबाट वैदेशिक रोजगारमा पठाउनेलाई सरकारले कडा कारबाही गर्ने उनको भनाइ छ । रासस
भारतसँग भएका सम्झौता सबै विवादास्पद छैनन्ः भुसाल,"काठमाडौँः नेकपा (माओवादी केन्द्र)की प्रवक्ता पम्फा भुसालले प्रधानमन्त्री पुष्प कमल दाहाल प्रचण्डको भारतमा दुई विषय बाहेक अन्य विवादास्पद सहमति नभएको बताएकी छिन् । प्रधानमन्त्री प्रचण्डको भारत भ्रमणबारे बोल्दै प्रवक्ता भुसालले भनिन्, मुलुकको पुनःनिर्माणका लागि थप सहयोग लिने र हुलाकी मार्ग निर्माणको काम अघि बढाउने विषय बाहेक कुनै विवादास्पद सहमति भएका छैनन् । उनले यस अघि चिसिएको नेपाल भारत सम्बन्ध प्रधानमन्त्री प्रचण्डको भारत भ्रमणपछि न्यानो भएको समेत बताइन् । बुधबार प्रेस सेन्टर नेपाल, सञ्चार राष्ट्रिय प्रतिष्ठानको प्रथम अधिवेशनको उद्घाटन सत्रलाई सम्बोधन गर्दै भुसालले भनिन्, प्रधानमन्त्री दाहालको भारत भ्रमण तथा वर्तमान सरकारका कार्यशैलीप्रति केही राजनीतिक दलबाट अमर्यादित र गैरराजनीतिक टिप्पणी आएका छन् तर हामी त्यसका पछाडि दौडिनु हुँदैन । अधिवेशनमा प्रधानमन्त्रीका प्रेस सल्लाहकार गोविन्द आचार्यले श्रमजीवी पत्रकारको न्यूनतम पारिश्रमिक लागू गरिनुपर्नेमा जोड दिए । अधिवेशन उद्घाटन सत्रमा बोल्दै राजु लामा, बलराम थापाले संगठनलाई बजबुत बनाउनुपर्ने धारणा राखे । अधिवेशनले रेडियो नेपालकी पत्रकार सुमिता लामाको अध्यक्षतामा नयाँ कार्यसमिति चयन गरेको छ । कार्यसमितिको वरिष्ठ उपाध्यक्ष बुद्ध लोप्चन, खुला उपाध्यक्ष रघुनाथ बजगाई, सचिवमा वीरेन्द्र ओलीलाई निर्विरोध निर्वाचित गरेको छ । प्रष्तिठानको पहिलो बैठकले केही पदाधिकारीसहित २७ सदस्यीय कार्यसमितिलाई पूर्णता दिने वरिष्ठ उपाध्यक्ष बुद्ध लोप्चनले जानकारी दिए ।"
हिन्दी राष्ट्रिय भाषा हुँनै सक्दैनः वर्षमान पुन,"दाङः नेकपा माओवादी केन्द्रका नेता वर्षमान पुनले हिन्दी भाषालाई राष्ट्रिय भाषा बनाउने तयारी भइरहेको छ भन्ने हल्ला अनावश्यक भएको बताएका छन् । बुधबार रिपोटर्स क्लव दाङ शाखाले तुलसीपुरमा गरेको पत्रकार भेटघाट कार्यक्रमलाई सम्बोधन गर्दै नेता पुनले त्यस्तो बताएका हुन । कुन भाषालाई राष्ट्रिय भाषा बनाउने भन्ने सवाल भाषा आयोग र संवैधानिक आयोगको सिफारिसको आधारमा मात्रै हुने कुरा हो, पुनले भने । राजनीतिक रुपमा उत्तेजना फैलाउन गरिएको षड्यन्त्र मात्रै भएको बताए । त्यस्तै उनले अंगिकृत नागरिकताको सवाल उठाएर राष्ट्र भक्त जनतालाई विभाजन गर्न र भड्काउनका लागि गरिएको षड्यन्त्र भएको बताए । यो विषय संघीय कानुनलेनिर्णय गर्ने भएकोले राजनीतिक फाइदाका लागि प्रतिपक्षीले अर्नगल प्रचार गरिरहेको उनले आरोप छ । नेता पुनले भने अब भारतबाट मात्रै बुहारी भित्र्याइन्छ भन्नु गलत हो, यूरोपबाट पनि बुहारीहरु नेपाल आउन सक्छन । कार्यक्रममा पुनले संघीय कानुन बन्दैन कि भन्ने चिन्ता जायज रहेपनि अन्तरिम संविधानमा टकेर वैवाहिक अंगिकृत नागरिकता बनाउन सकिने बताए । उनले प्रधानमन्त्री प्रचण्डको भारत भ्रमणले दुईदेश बीच चिसिएको सम्बधमा न्यानोपना आएको दाबी गरे ।"
'दसैंअघि नै संविधान संशोधन प्रस्ताव आउँछ',"चितवन : प्रधानमन्त्री पुष्पकमल दाहालले दसैंअघि नै संविधान संशोधनको प्रस्तावको तयारीमा सरकार लागेको बताएका छन्। प्रेस सेन्टर चितवनले बुधबार आयोजना गरेको पत्रकार सम्मेलनमा बोल्दै उनले भने, यसबारेमा सरकारमा रहेका र प्रमुख प्रतिपक्षी एमालेसहितका दलसँग छलफल भइरहेको छ। अहिलेसम्मको सम्वाद सकारात्मक छ। राष्ट्रिय सहमतिमै संविधान संशोधनको प्रस्ताव पेस हुन्छ । मधेसी मोर्चासँग हिजो भएको छलफलमा पनि यो विषय जानकारी गराएको प्रधानमन्त्री दाहालले उल्लेख गरे। उनले संविधान कार्यान्वयन र संशोधन सँगसँगै अघि बढ्ने कुरा मधेसवादी दललाई आफूले जानकारी गराएको बताए। इलाकालाई आधार मानेर स्थानीय निकायको गठन गर्ने विषयमा मन्त्रिपरिषद्ले निर्णय गरेसँगै स्थानीय निकायको निर्वाचनका लागि सहज भएको उनको भनाइ छ। चैत मसान्तभित्र स्थानीय निकायको निर्वाचन गर्नपर्ने भन्दै त्यसका लागि युद्धस्तरमा काम गरिने उनले बताए। दलहरुको सहमतिमै २०७४ माघसम्ममा तीन तहको निर्वाचन गर्नका लागि सरकार लागिपरेको प्रधानमन्त्री दाहालको भनाइ थियो । टिकापुर घटनाका आरोपीलाई कारबाही फुकुवा गर्ने विषयमा छलफल मात्रै भइरहेको उनले बताए। आफू पहिलोपटक प्रधानमन्त्री हुँदा सोचेजति काम गर्न नसकेको बताउँदै उनले यसपटक संविधान कार्यान्वयन सँगसँगै विकासको गतिलाई तीव्रता दिने बताए। कृषि तथा वन विज्ञान विश्वविद्यालय आफ्नै पहलमा स्थापना भएको भन्दै प्रधानमन्त्री दाहालले त्यहाँ देखिएका समस्या समाधानमा आफू सकारात्मक रहेको बताए।"
राजदूतका रुपमा कुटनीतिक जिम्मेवारी चातुर्यताका साथ पूरा गर्छु,"काठमाडौः चीन र भारतका लागि प्रस्तावित राजदूत लीलामणि पौडेल र दीपकुमार उपाध्यायको व्यवस्थापिका संसदीय सुनुवाइ विशेष समितिमा सुनुवाइ भएको छ । बुधबार बिहान संसदीय सुनुवाई विशेष समितिले चीन र भारतका लागि प्रस्तावित राजदूतहको संसदीय सुनुवाइ गरेको हो । सरकारले चीनका लागि पूर्वमुख्य सचिव लीलामणि पौडेलको नाम सिफारिस गरेको थियो । संसदीय सुनुवाइमा सहभागी हुँदै प्रस्तावित राजदूत पौडेलले आफनो कार्ययोजना प्रस्तुत गरे । योजना सुनाउने क्रममा पौडेलले भने, कुटनीति भनेको कला, कौशल र चातुर्यकता हो, त्यस अनुसार कुटनीतिक जिम्मेवारी रहुन्जेल तटस्थ भएर काम गर्नेछु । आफूहरुलाई सिफारिस गरेको मुलुकमा राजदूत भई काम गर्ने अवसर प्राप्त भएमा दुई देशबीचको सम्बन्धलाई अझ मजबुत बनाउने अठोट रहेको समेत पौडेलले बताए । त्यस्तै, एमाले अध्यक्ष केपी शर्मा ओली प्रधानमन्त्री भएको बेला भारतीय राजदूतबाट फिर्ता बोलाइएका भारतका लागि राजदूत दीपकुमार उपाध्याय पुनः भारतका लागि प्रस्तावित राजदूत हुन् । बुधबार चीनका लागि प्रस्तावित राजदूत पौडेल र भारतका लागि प्रस्तावित राजदूत उपाध्यायको सुनुवाइ भएको हो ।"
भारत र चीनका राजदूतको संसदीय सुनुवाइ,"काठमाडौः व्यवस्थापिका संसदीय सुनुवाइ विशेष समितिले भारत र चीनका लागि प्रस्तावित राजदूतहरुको आज संसदीय सुनुवाइ गरेको छ । सरकारले भारतका लागि दीपकुमार उपाध्याय र चीनका लागि लीलामणि पौडेलको नाम सिफारिस गरी संसदीय सुनवाइका लागि संसद्मा पठाएको थियो । प्रस्तावित राजदूतहरुले संसदीय सुनुवाइका क्रममा आफ्नो अवधारणा, कार्ययोजना र सोच प्रस्तुत गरेका थिए । आफूहरुलाई सिफारिस गरेको मुलुकमा राजदूत भई काम गर्ने अवसर प्राप्त भएमा दुई देशबीचको सम्बन्धलाई अझ मजबुत बनाउने अठोट गरेका थिए । उनीहरुले नेपालको हितमा केन्द्रित रहेर सुदृढ तुल्याउन योगदान दिने विश्वाससमेत दिलाए । कूटनीति भनेको कला, कौशल र चातुर्यता हो, त्यसअनुसार कूटनीतिक जिम्मेवारीमा रहुन्जेल तटस्थ भएर काम गर्नेछौँ उनीहरुले भने । रासस"
