शीर्षक,विवरण
डा झमक,"विशिष्ठ व्यक्तित्वहरूलाई राष्ट्रिय र अन्तर्राष्ट्रिय जीवनका विविध क्षेत्रमा उनीहरूले पुर्याएको योगदानवापत विभिन्न ख्यातिप्राप्त सामाजिक र शिक्षण संस्थाहरूले सम्मान गर्ने गर्छन् । विश्वविद्यालयहरू कोरा शिक्षाका प्रमाणपत्र बाँड्ने थलो या संस्था मात्र हैनन, उनीहरूबाट विलक्षण प्रतिभा चिन्न र सम्मान गर्न, अनि उनीहरूलाई सम्मान गरेर आफैं सम्मानित हुने अपेक्षा पनि गरिन्छ । भर्खरै अस्तित्वमा आएको मध्यपश्चिमाञ्चल विश्वविद्यालयले काँडाहरूको प्रतिकार सहँदै फूल बन्न मात्र हैन, सिर्जनारूपी फूल र त्यसको सुवास समाजमा छर्न सफल झमक घिमिरेलाई मानार्थ विद्यावारिधि प्रदान गरेको छ । आफैं अस्तित्वका लागि संघर्षरत विश्वविद्यालयले यस्तो सम्मान उनलाई दिनुको अर्थ के होला ? एउटा प्रश्न उठ्छ । तर संघर्षमा डटेकाहरूले मात्र अर्को संघर्षशील व्यक्ति र संस्थाको संघर्ष अनि त्यसबाट हासिल उपलब्धि चिन्न सक्छ र त्यसलाई सम्मान गर्ने चरित्र देखाउँछ । मुलुकको अग्रणी विश्वविद्यालय अर्थात त्रिभुवन विश्वविद्यालयले त वर्षौंसम्म दीक्षान्त समारोह आयोजना गर्ने औपचारिकता समेत पूरा गर्न सकेन । कुनै जमानामा अन्तर्राष्ट्रिय शैक्षिक जगत्मा राम्रै मान्यता हासिल गरेको त्रिविको स्तर खस्कदै जाँदा बाहिर आर्जेको आदर पनि उसले गुमाउँदै गयो । अहिले दीक्षान्त समारोह हुन थालेका छन् फेरि त्यहाँ, तर दलीय राजनीतिको भूमरी र त्यहाँका शिक्षकहरूमा आर्थिक मुनाफा र व्यापारको लिप्सा बढ्दै जाँदा शिक्षामा ज्ञान र चरित्रको पनि ह्रास हुँदै गएको छ । विद्यार्थीको प्राथमिकतामा मुलुकको अग्रणी विश्वविद्यालय नपर्नु आफैंमा दुःखद् विषय हो । त्यस्तै विश्वविद्यालयमा शैक्षिक वातावरण बिग्रँदा उसमा स्वतः प्रतिभाप्रतिको आदर या चासो कम हुँदै जान्छ । झमक घिमिरेलाई केही वर्षअघि मात्र जन्मेको विश्वविद्यालयले सम्मान गर्नु अति प्रशंसनीय मानिनुपर्छ । तर त्यसले एउटा प्रश्न पनि जन्माउँछ । आफ्नो अस्तित्वको झन्डै ६ दशक पूरा गरेको त्रिविविले यसबारे किन सोच्न सकेन ? आखिर झमक एउटा सामान्य व्यक्ति त हैनन् । उनले असामान्य शारीरिक दुर्बलतालाई दुर्लभ साहसका साथ सामना मात्र गरेकी छैनन् त्यही साहसबाट आफूभित्र रहेको सुषूप्त सिर्जनालाई अमूल्य उपहारका रूपमा समाजलाई दिन सफल भएकी छन् । समकालीन विश्वमा शारीरिक अशक्ततामाथि विजय हासिल गरेका तर झमकका अघिल्लो पुस्ताका वैज्ञानिक स्टिफन हाकिङबाहेक सम्भवतः विश्व आदर र आश्चर्यमा नतमस्तक हुने अर्को व्यक्ति अहिले छैन दुनियाँमा । नेपालमै जन्मेका ७ वर्षीय आदित्य दाहालले आध्यात्मिक र अलौकिक शक्ति प्रदर्शन गरेका छन् र सम्भवतः त्यो क्षमतालाई विज्ञानले विश्लेषण गर्न नसक्ला । तर स्टिफन हाकिङ जस्तै झमक संघर्ष, साहस, दृढ निश्चय अनि प्रतिबद्धताबाट निर्देशित व्यक्तिहरू जो आआफ्नो समाजका लागि प्रेरणा स्रोत बनिसकेका छन् । त्यस अर्थमा झमकलाई प्रदान गरिएको मानार्थ विद्यावारिधिले ज्ञान, सिर्जना, सीप र शिक्षाबीचको अन्तरसम्बन्धलाई मान्यता दिएको छ । यसबाट अगामी दिनमा विश्वविद्यालयले शिक्षाका मुहानहरूलाई विश्वविद्यालय भवनका चौघेराबाट बाहिर पनि खोज्ने प्रयास गर्नेछ भन्ने आसा गर्न सकिन्छ । त्यस अर्थमा डा झमक फेरि एकपल्ट सबैका लागि प्रेरणाको स्रोत बनेकी छन् । बधाइ डा झमक ।"
अब हामी विवाद झिक्दैनौं,"प्रधानमन्त्रीको भारत भ्रमणको पूर्वतयारीका लागि आइतबार नयाँ दिल्ली पुगेका परराष्ट्रमन्त्री प्रकाशशरण महतले नेपालमा संविधान लागु भएपछि चिसिएको नेपालभारत सम्बन्ध प्रधानमन्त्री पुष्पकमल दाहालको भारत भ्रमणपछि सुमधुर हुने आशा राखेका छन् । दुई देशबीच विगतमा उत्पन्न असमझदारी हटाई विश्वासको वातावरण तयार पार्न सरकार लागिपरेको उनले बारम्बार दोहर्याएका छन् । दुई देशबीच जनस्तरमा विश्वास सिर्जनाका लागि सरकारले पुरानै परियोजनाको निरन्तरता तथा कार्यान्वयनलाई महत्व दिनेमा उनको जोड छ । सम्बन्ध सुधारमा निकै संवेदशील भएर अगाडि बढिरहेको बताएका महतले जनताको बीचमा विवाद सिर्जना गर्ने विषयमा सरकार जानै नचाहेको स्पष्ट पारे । दुई देशबीच उत्पन्न असमझदारीका बुँदामा भने उनले स्पष्ट बोलेनन् । सम्बन्ध सुधारको मापदण्डबारे पनि उनको जवाफ घुमाउरो नै थियो । परराष्ट्रमन्त्री डा महतसँग सोमबार बिहान बारखम्बा रोडस्थित नेपाली दुताबासमा अन्नपूर्ण पोष्टका लागि आशा थपलियाले गरेको कुराकानीः प्रधानमन्त्रीको यो भ्रमणपछि भारतले नेपालको संविधान स्वीकार गरेको घोषणा गर्छ ? संविधानमा आवश्यक परिमार्जन गर्ने नेपालले निर्णय गर्छ, यो भारत सरकारले राम्ररी बुझेको छ । नेपाली जनताको आवश्यकताअनुरुप संविधानमा गर्नुपर्ने परिवर्तन हामीलाई राम्ररी थाहा छ । यसलाई भारतका ओपिनियन मेकरहरु लगायत हाम्रा मित्रहरुले राम्ररी बुझेका छन्, एकदम राम्ररी बुझेका छन् । भारतले औपचारिक रुपमा संविधान स्वीकार गर्छ त ? त्यसो नहुँदासम्म नेपाल भारत सम्बन्ध सम्बन्ध सुध्रिएको भन्न मिल्ला ? संविधानलाई कसरी परिमार्जन गर्ने, लागु गराउने भन्ने आफ्नो प्रक्रिया छ नि, सबै स्टेकहोल्डरलाई सहमतिमा ल्याएर गर्नुपर्छ, त्यसका लागि समय लाग्छ भन्ने भारत सरकारलगायत यहाँका बौद्धिकवर्ग सबैले बुझेका छन्। अविश्वासको वातावरण हटाउने कुरा आएको छ । स्पष्ट पारिदिनुस् न ? के नेपालले एकतर्फी रुपमा उब्जाएको हो यो वातावरण ? विगतका घटनाक्रमले दुई देशबीच अविश्वास सिर्जना भयो, कसरी भयोभन्दा पनि आगामी दिनमा कसरी विश्वासको वातावरण स्थापित गर्नेतर्फ नयाँ एप्रोच सरकारले लिएको छ । भारतमा पनि सम्बन्ध सुधारलाई लिएर विचारविमर्श भइरहेको छ। विश्वासको वातावरण स्थापित हुनेबित्तिकै अरु धेरै सहज हुँदै जान्छ । विश्वासको आधार के हो र त्यसलाई नेपाली जनताले कसरी बुझ्ने ? हेर्नुस्, यसलाई यसरी बुझौँ, भारतसँग पावर ट्रेड एग्रिमेन्ट भएको छ तर त्यसको कार्यान्वयन पक्षमा अवरोध आइरहेका छन् । नेपालमा उत्पादित बिद्युत निर्वाध रुपमा आयातनिर्यात गर्न पाउने सुनिश्चित भयो भने जनतामा ठूलो सन्देश जान्छ । यस भ्रमणको मुख्य एजेण्डामा यो पनि समाबेश छ । त्यस्ता अवरोध हटाउन भारतीय पक्ष पनि सकारात्मक छ । सीमा नाकामा बाढीको प्रभावमा पर्ने क्षेत्र र त्यहाँका बासिन्दाका लागि कसरी राहत पुर्याउन सकिन्छ, पञ्चेश्वर परियोजना अगाडि बढेमा जनस्तर लाभान्वित हुन्छ । प्रत्यक्ष प्रतिफल दिने पुरानै परियोजना लागू भयो भने जनतामा विश्वास सिर्जना हुन्छ । त्यसैले हामी पुरानै विषयको कार्यान्वयनमा केन्द्रित छौँ । त्यस्ता विषयमा जानै चाहदैँनौ जसले विवाद सिर्जना गरोस्। विगतमा राजनीतिक अस्थिरता, नाकाबन्दीलगायत कारणले गर्दा भारतीय लगानीकर्ता नै निराश भएका छन् । लगानी झिकेर निस्किरहेका छन्, होइन र ? विदेशी लगानीबिना नेपालको आर्थिक विकास सम्भव छैन । अन्य देशको लगानीकर्ता भन्दा पनि छिमेकी मुलुक भारत र चीनको लगानी नेपालका लागि महत्वपूर्ण छ । अझ भारतीय लगानीकर्ताले नेपाली परिवेश राम्ररी बुझेका छन् । व्यापार घाटा कम गर्न पनि नेपालमा भारतीय लगानी अपरिहार्य छ ।"
"प्रचण्ड सम्बन्ध सुधार्न होइन, बिगार्न भारत भ्रमण जादैछन्","नेपालगन्जः राप्रपा नेपालका अध्यक्ष कमल थापाले एउटा प्रधानमन्त्रीले भ्रमण गरेको ६ महिना पनि नपुग्दै अर्को प्रधानमन्त्रीले भारत भ्रमण गर्नुको औचित्य र आवश्यकता नभएको बताए। मिडिया नेपालले सोमबार नेपालगन्जमा आयोजना गरेको पत्रकार भेटघाटमा पूर्वउपप्रधान एवम् परराष्ट्रमन्त्री समेत रहेका अध्यक्ष थापाले,सरकारमा भएको ब्यक्ति फेरिन्छ, तर सरकार रहिरहन्छ।एउटा प्रधानमन्त्रीले गरेको भ्रमणको ६ महिना नपुग्दै त्यहि देशको भ्रमण गर्दा अव्यवहारिक हुने देखिन्छ, कुटनीतिक मर्यादाको खिलाफ हुन्छ।' सम्बन्ध सुधारको एजेन्डा बनाएर भारत भ्रमणमा जानु हास्यासपद रहेको बताउँदै प्रचण्डले भने, सम्बन्ध सुधारका लागि भारत भ्रमण भनेर प्रधानमन्त्री प्रचण्डले भन्न सुहाउँदैन। भारतसँग सम्बन्ध नै बिग्रेको छैन भने उहाँ के सुधारका लागि जाँदै हुनुहुन्छ त्यो बुझ्न सकिएन, उहाँ सम्बन्ध सुधार्न नभई बिगार्न जाँदै हुनुहुन्छ । राजदुत भइसकेपछि सम्बन्धित राष्ट्रको राष्ट्र प्रमुखलाई ओहोदाको प्रमाणपत्र बुझाउनुपर्ने परम्पराजस्तै प्रधानमन्त्री पुष्पकमल दाहालले पनि भारत भ्रमण गरेर आफ्नो बैधता प्रमाणित गराउन खोजेको टिप्पणी गरे। उनले भने, भारतलाई खुसी पारेपछि मात्र सरकार टिक्ने मानसिकता दाहालमा विकसित भएको देखियो।' भारतसँग नेपालको सम्बन्ध सुमधुर भएको बताउँदै उनले नयाँ संविधान जारी भएपछि दुई देशबीच केही तिक्तता देखिएपनि पूर्वप्रधानमन्त्री केपी शर्मा ओलीको भारत भ्रमण र दुई देशबीच भएका वार्तापछि उक्त तिक्कता मेटिएको बताए। राप्रपा नेपालका अध्यक्ष थापाले राष्ट्रियतासँग हिन्दू राज्य साट्न नसकिने बताए । उनले मधेस समस्या समाधानका लागि राप्रपा नेपाल सकारात्मक भए पनि राष्ट्रियताबिरुद्ध हुने सहमतिमा भने राप्रपा नेपालले साथ नदिने बताए । अध्यक्ष थापाले राष्ट्रियता र हिन्दू राज्य फरक विषय भएपनि हिन्दू राज्य बनाउने नाममा राष्ट्रियता कमजोर बनाउने काममा कुनै हालतमा सहमति नजनाउने स्पष्ट पारे । उनले संविधान संशोधन भए आफ्नो पार्टीले उठाउँदै आएको माग पनि सम्बोधन हुनुपर्ने जिकिर गरे । हामी मधेस विरोधी होइनौँ, तर मधेसको माग सम्बोधन गर्न संविधान संशोधन हुन्छ भने हिन्दू राज्यको हाम्रो माग पनि सम्बोधन हुनुपर्छ, थापाले भने, संविधान संशोधनका बेला राप्रपा नेपालले हिन्दू राज्यको मागलाई जोड्तोडका साथ उठाउने छ । राजनीतिक सम्बाद र सहमतिपछि मात्र संविधान संशोधन हुने जिकिर गर्दै उनले पुष्पकमल दाहाल प्रधानमन्त्री हुने क्रममा राजनीतिक दलहरुबीच देखिएको तिक्तता अझैँ नमेटिएको बताए । सरकार गठन भएपछि प्रधानमन्त्रीसँग दोहोरो सम्बाद गर्ने सौभाग्य आफूले नपाएको उल्लेख गर्दै उनले सरकार संविधान संशोधन गर्ने नाममा मधेसबादी दललाई भ्रममा पार्न खोजेको बताए। 'संविधान संशोधनका लागि सरकारले अहिलेसम्म कुनै पहल गरेको छैन, संशोधन गर्ने भए राप्रपा नेपालसँग सम्बाद गर्नु पथ्र्यो, सरकारको भनाई र काम गराई देख्दा संविधान संशोधन गर्न सरकार तयार नभएको जस्तो लाग्छ, अध्यक्ष थापाले भने । उनले संविधान संशोधन बिना मधेस समस्या समाधान नहुने दावी गरे । २०७४ माघसम्म तीनवटै चरणका निर्वाचन नभए संविधान असफल हुने बताउँदै उनले वर्तमान सरकार चैत्रमा समेत निर्वाचन गराउने पक्षमा नदेखिएको बताए । उनले भने, मंसिरमा स्थानीय निकायको निर्वाचन नभए मंसिर, पौषमा तीन वटै तहको निर्वाचन गर्न सकिदैन, निर्वाचन भएन भने संविधान फेल हुन्छ । उनले मधेस समस्याको समाधान, तिनवटै तहको निर्वाचन र संविधान अनुसारको कानून बन्न सकेन भने संविधान निस्कृय हुने धारणा राखे । उनले दाहाल गणतन्त्र आएपछि बदलिएको बताउँदै भने प्रचण्ड अव पुष्पकमलमा परिवर्तन हुँदै हुनुहुन्छ।'उनले अंगिकृत नागरिकता लिएकाहरुलाई राज्यको प्रमुख बन्न दिन नहुने पक्षमा राप्रपा नेपाल रहेको समेत जानकारी दिए । उनले भने, राष्ट्र प्रमुख, प्रदेश प्रमुख, सेना प्रमुख, प्रधान न्यायाधीशमा अंगिकृत नागरिक हुनुहुँदैन भन्ने राप्रपा नेपालको स्पष्ट धारणा छ ।"
रोल्पाको विकासका लागि सक्दो सहयोग गर्छु,"काठमाडौः उपराष्ट्रपति नन्दबहादुर पुनले आफ्नो गृहजिल्ला रोल्पाको विकासका लागि आफूले सक्दो पहल गर्ने बताएका छन् । जिल्लाको विकास निर्माणका लागि पहल गर्न आएको सर्वदलीय प्रतिनिधिमण्डलसँगको भेटका क्रममा उपराष्ट्रपति पुनले जिल्लाको सम्पूर्ण विकास निर्माणका लागि सक्दो सहयोग गर्ने बताए । रोल्पा विकासमा पछि परेको भए पनि पछिल्लो चरणमा विकास निर्माणको काम अगाडि बढिरहेको उनले भने । हामीले सोचेको जस्तो विकास हुन नसकेको सत्य हो, तर केही पनि नभएको पनि होइन उनले भने । रोलपाको केही न केही विकास त भइनै रहेको र त्यसलाई थप गति दिन आवश्यक भएको उनले बतँए । विकासका लागि भइरहेको प्रयासलाई सकारात्मक रुपमा लिँदै सबै राजनीतिक दल, सङ्घ संस्था एवम् जिल्लास्थित सरकारी कार्यालयको सकारात्मक पहलको आवश्यकता रहेको उपराष्ट्रपति पुनले बताए । उपराष्ट्रपति पुनले विनियोजन भएको बजेट पनि खर्च हुन नसकेकामा चिन्ता व्यक्त गरे । जिल्लामा प्रत्येक वर्ष बजेट फ्रिज भइरहेकोमा चिन्ता व्यक्त गर्दै उनले भनेजिल्लामा पुगेको सबै बजेट खर्च गराउन तपाईहरुले पनि जोड गर्नुहोस। विनियोजित बजेट खर्च गराउन र रोल्पाको विकासका लागि मेरो तर्फबाट पूर्ण सहयोग र पहल हुन्छ । उनले भने । रोल्पाली टोलीले प्रधानमन्त्री पुष्पकमल दाहाल, उपप्रधानमन्त्री एवम् अर्थमन्त्री कृष्णबहादुर महरा, संस्कृति पर्यटन तथा नागरिक उड्डयन मन्त्री जीवनबहादुर शाही, रक्षा मन्त्री बालकृष्ण खाँडलगायतसँग भेटवार्ता गरेको थियो । रासस"
गंगामाया बचाउ अभियान अन्तर्राष्ट्रिय अदालतमा जाने,"काठमाडौं: गङ्गामाया बचाउ अभियानले आरोपी छविलाल पौडेललाई तत्काल प्रक्राउ गरी कारबाही प्रक्रिया अगाडि नबढाए अन्तर्राष्ट्रिय फौजदारी अदालतमा जाने बताएको छ। छोरा कृष्णप्रसाद अधिकारीको हत्यारालाई कारबाहीको माग गर्दै गङ्गामाया अधिकारी ३२ दिनदेखि वीर अस्पतालमा आमरण अनशनमा छिन्। अधिकारीको अवस्था गम्भीर बन्दै गएको भन्दै अभियानले मंगलबार पत्रकार सम्मलेन गर्दै उनको जीवन रक्षाका लागि सरकारले मुख्य आरोपी पौडेललाई तत्काल पक्राउ गर्नुपर्ने माग राखेको छ। अभियानकर्ता ओमप्रकाश अर्यालले सर्वोच्च अदालतले समेत हत्याका मुख्य आरोपीलाई तत्काल पक्राउ गर्न आदेश दिएको उल्लेख गर्दै राष्ट्रिय कानुनबमोजिम कारबाही नगरे आफूहरु अन्तर्राष्ट्रिय कानुनबमोजिम अघि बढ्ने चेतावनी दिए। अभियानकर्ता प्रा कपिल श्रेष्ठले चितवन जिल्ला अदालतले अस्पतालमै आएर बयान लिने भने पनि अधिकारी बोल्न नसक्ने अवस्थामा रहेको जनाउँदै तत्काल सरकारलाई यसप्रति गम्भीर हुन आग्रह गरे। अभियानकर्ता दिनेश त्रिपाठी, कपिल श्रेष्ठ, सुबोध प्याकुरेल, शर्मिला कार्की, रसना ढकाल, आशिकराम कार्की र पुप्प पौडेललगायतले गङ्गामायालाई न्याय दिएन भने आफूहरु प्रधानमन्त्री पुष्पकमल दाहाल राष्ट्र सङ्घको बैठकमा भाग लिन जानुअघि नै अधिकारीलाई न्याय दिलाउन राष्ट्र सङ्घसमक्ष र महासचिव वान की मुनलाई समेत आग्रह गर्ने बताए। डा केदारनरसिंह केसीले आफूलाई बचाएर मात्रै आफ्नो अधिकारका लागि लड्न सकिने भन्दै अधिकारीलाई तत्काल अनशन तोड्न आग्रह गरे। केसीले भने,'तपाईका साथमा हामी छाैं, अनशन तोडेर आउनुहोस्, अनि न्यायका लागि सँगै लडौं।'"
संविधान संशोधन प्रचण्ड दिल्लीबाट फर्केपछि,"काठमाडौं : प्रधानमन्त्री पुष्पकमल दाहाल प्रचण्डले भारत भ्रमणपछि मात्र सरकारले मधेस सम्बोधनका लागि संविधान संशोधनको प्रकिया अघि बढाउने भएको छ। प्रचण्डले भारत भ्रमणमा जानुअघि नै संविधान संशोधनको प्रस्तावमा संसद्मा पेस गर्ने प्रतिवद्धता व्यक्त गर्दै आएका थिए। तर संविधान संशोधनको विषयमा संसदमा रहेका मुख्य दलहरु र असन्तुष्टपक्षसँग गहन छलफल भएर सहमतिको अवस्था नबनेपछि दिल्लीबाट फर्केपछि संशोधन प्रक्रिया थाल्ने प्रधानमन्त्रीले बताएका छन्। नेकपा (माओवादी केन्द्रं)ले सिरहाको मिर्चैयामा सोमबार आयोजना गरेको जनसभालार्ई टेलिफोनमार्फत सम्बोधन गर्ने क्रममा मधेसलाई सम्बोधन गरेर भारत जाने इच्छा भए पनि तत्काल त्यो संभव नभएको खुलासा गरेका हुन्। प्रधानमन्त्री दाहालले भने, मैले भ्रमणअघि नै सहमति जुटाएर संविधान संशोधनको प्रस्ताव ल्याउन चाहेको थिए। तर तत्काल त्यो संभव भएन। उनले भने, म दिल्लीबाट फर्किनसाथ संविधान संशोधनको प्रक्रिया प्रारम्भ हुनेछ। उनले मधेसीलगायत उत्पीडित वर्ग, जाति, क्षेत्रको अधिकार संविधान संशोधनमार्फत स्थापित गर्न सरकारले तयारी गरिरहेको बताए । संशोधनमार्फत संविधानलाई सर्वस्वीकार्य बनाई त्यसको कार्यान्वयन गर्नु वर्तमान सरकारको पहिलो प्राथमिकता भएको बताएका छन् । आफु चुनौतिपूर्ण अवस्थामा प्रधानमन्त्री भएकाले आन्तरिक राष्ट्रियतालाई बलियो बनाउने काममा सरकार लागिपरेको उल्लेख गर्दै प्रधानमन्त्री दाहालले भनेमैले मधेसको समस्यालाई राम्ररी बुझेकाले संविधान संशोधनमार्फत मधेसको माग सम्बोधन गर्छु । उनले मधेसबाट चुनाव जितेकाले मधेसप्रति आफ्नो ठूलो जिम्मेवारी रहेको प्रसङ्ग उल्लेख गर्दै हुलाकी राजमार्ग निर्माणको कामलाई सरकारले तिव्रता दिएको बताए । हुलाकी मार्गको पहिलो चरणको काम अन्तिम अवस्थामा छ उनले भनेभारत भ्रमणका क्रममा हुलाकी मार्गका बारेमा पनि भारतीय पक्षसँग छलफल हुन्छ ।"
'यातायातको दुरवस्था अन्त्य गर्छु',"काठमाडौं: सहरी विकासमन्त्री अर्जुननरसिंह केसीले एकीकृत सहरी विकासदेखि सहरी यातायातको दुरवस्था अन्त्यलगायतका २५ बुँदे कार्ययोजना सार्वजनिक गरेका छन् । मन्त्री केसीले एक महिनाभित्र नतिजामुखी काम गरेर देखाउने भन्दै कार्ययोजनाको समयसीमा समेत तोकेर अघि बढिसकेको बताए । 'सहरी विकास मन्त्रालयको काम भवन निर्माणको मात्र होइन', मन्त्रालयमा आइतबार पत्रकार सम्मेलन गरी मन्त्री केसीले भने, 'राष्ट्रको समग्र सहरी विकासको संरचना, विकास र लगानीका लागि राष्ट्रिय सहरी विकास रणनीति बनाउनेछु ।' केसीले भने, 'मन्त्रालयसँग सम्बन्धित ऐन, कानुन जहाँ जे सुधार गर्नुछ, त्यसका लागि नतिजामुखी काम गरिनेछ ।' २५ दिनभित्र राष्ट्रिय सहरी विकास रणनीति तय गर्ने र राष्ट्रिय भवनसंहिता प्रभावकारी कार्यान्वयनका लागि तत्कालै कार्ययोजना तर्जुमा गरी राजपत्रमा प्रकाशित गर्ने मन्त्री केसीको कार्ययोजनामा उल्लेख छ । भवन संहिता आइतबारको मन्त्रिपरिषद् बैठकले नै पारित गरिसकेको छ । भूकम्प पुनर्निर्माणको हालको प्रगति वा अवस्था, त्यसका समस्या, पुनर्निर्माणलाई द्रुततर गतिमा अघि बढाउने विषयमा सात दिनभित्र कार्ययोजना तयार गर्ने, काठमाडौं उपत्यकाको सहरी विकास र स्याटेलाइट सिटी निर्माणको अवधारणा एक महिनाभित्र, नगर विकास प्राधिकरणसम्बन्धी छाता ऐनको मस्यौदा निर्माण र मन्त्रालयअर्न्तगतका नगर विकास समितिलाई क्रियाशील बनाउने सम्बन्धमा एक महिनाभित्र कार्ययोजना तयार पार्ने मन्त्री केसीले बताए । यस्तै एक महिनाभित्र नगरोन्मुख गाउँ विकास समितिको पहिचान गर्ने, नगरभित्रका सार्वजनिक जग्गाको लगत तयार पार्ने, सहरी विकासको अवधारणाअनुसार विद्युतीकरण, फोहोरमैला व्यवस्थापन, खानेपानी, ढल विकास, प्रशोधन, हरियाली विकास, उद्यान, बाल उद्यानको योजना तर्जुमा गर्ने, नदीकिनारका अव्यवस्थित, अस्वस्थ्यकर र अतिक्रमित गरी बसोबास गरेका बासिन्दाको पहिचानसहित कार्यान्वयनको विकल्प प्रस्तुत गर्ने, १५ दिनभित्र एकीकृत बस्ती विकास कार्यक्रमको अवधारणा, हालको कार्यान्वयनको अवस्था र यसको प्रभावकारिताबारे कार्ययोजना बनाउने, पुनर्निर्माणअर्न्तगत गुठी जग्गा, सुकुमवासी, छुट दर्ता, ऐलानीमा परेका भूकम्पपीडितको समस्या समाधानका लागि सबै पक्षसँग समन्वयन गर्ने, सहरी यातायातको दुरवस्था, ट्राफिक समस्या र साझा यातायातसँगको सम्बन्ध र सहकार्य, फ्लाई ओभरको सम्भाव्यता, पहल र प्रयासबारे अवधारणा सार्वजनिक गर्ने मन्त्री केसीको कार्ययोजनामा छ ।"
कर्णालीमा २० किलो चामल दिने घोषणाप्रति पर्यटन मन्त्री नै असन्तुष्ट,"सुर्खेत: कर्णालीमा जन्म र मृत्यु हुँदा चामल दिने प्रधानमन्त्रीको घोषणाप्रति सरकारकै एक मन्त्रीले असन्तुष्टि जनाएका छन्। कर्णालीका जिल्लामा मान्छे जन्मदा र मृत्यु हुँदा प्रतिपरिवार २० किलो चामल निशुल्क दिने प्रधानमन्त्रीको घोषणाप्रति संस्कृति, पर्यटन तथा नागरिक उड्ययन मन्त्री जीवनबहादुर शाहीले असन्तुष्टि जनाएका हुन्। कर्णालीको प्रतिनिधित्व गर्ने आफू एक मात्र क्याबिनेट मन्त्री भएपनि प्रधानमन्त्रीले कुनै सल्लाहनै नगरी कर्णालीबासीलाई २० किलो चामल दिने घोषणा गरेको उनको आरोप छ। संसदलाई सम्बोधन गर्दै प्रधानमन्त्री पुष्पकमल दाहाल प्रचण्डले गत बिहीवार कर्णालीका जिल्लामा जन्म र मृत्युमा निशुुल्क २० किलो चामल दिने घोषणा गरेका थिए। उक्त घोषणा आफूहरुसँग सल्लाह नै नगरी प्रधानमन्त्रीले घोषणा गर्दा समस्या उत्पन्न भएको मन्त्री शाहीले बताए। गृहजिल्ला हुम्ला जाने क्रममा सोमवार सुर्खेत विमानस्थलमा पत्रकारहरुसँग कुराकानी गर्दै मन्त्री शाहीले भने,कर्णालीबाट क्याबिनेटमा म एकजना मात्र मन्त्री छु, तर कर्णालीमा चामल दिने कुरा मलाई नै थाहा भएन। मसँग परामर्श गरेको भए, म यो भन्दा राम्रो उपाय दिन्थ्ये। संसदमा सम्बोधन गरेपछि मात्र मैले थाहा पाएँ, मैले प्रधानमन्त्रीलाई भेटेर यो विषय अवगत गराइ सकेको छु पर्यटन मन्त्री शाहीले थपे,कर्णालीको पीडा अर्कै छ, प्रधानमन्त्रीको चामल बाँड्ने घोषणाले मात्र कर्णालीको खाद्यान्न संकट समाधान हुँदैन। चामल दिने घोषणाको कर्णालीबासीले चर्को विरोध गरिरहेका छन्। हुम्लाका सांसदसमेत रहेका मन्त्री शाहीले पनि आफूहरुसँग परामर्श नै नगरेर प्रधानमन्त्रीले चामल दिने घोषणा गरेको भन्दै असन्तुष्टि पोखेको हुन्। मन्त्री शाहीले नेपालमा अहिले जहाजको कमी रहेको भन्दै कम्तिमा १६१७ वटा जहाज आवश्यक रहेको बताए। उनले भने,सरकारले २ वटा बोइङ जहाज किन्ने तयारी गरिरहेको छ, अब हरेक प्रदेशमा सरकारी स्वामित्वको वायु सेवाले जनतालाई सुविधा प्रदान गर्नेछ।"
राष्ट्रिय गौरवका आयोजनाको अनुगमन आफै गर्छुः प्रधानमन्त्री,"काठमाडौंः प्रधानमन्त्री पुष्पकमल दाहाल प्रचण्डले राष्ट्रिय गौरवका आयोजनाहरुको अनुगमन आफैले गर्ने बताएका छन्। सोमबार राष्ट्रिय विकास समस्या समाधान समितिको बैठकमा प्रधानमन्त्री प्रचण्डले राष्ट्रिय गौरवका आयोजनाहरु तालिका बनाएर अनुगमनमा जाने बताएका हुन्। प्रचण्डले भने,राष्ट्रिय गौरवका आयोजनाहरु तालिका बनाएर म आफैं अनुगमन गर्छु। सबै मन्त्रीहरुले पनि आफ्नो मातहतका आयोजनाहरुको अनुगमन र निरीक्षण गरी विकास आयोजना समयमै सम्पन्न गर्ने वातावरण सिर्जना गर्नुस्। बैठकमा प्रधानमन्त्रीले एकातिर विकासका आयोजनामा रकम अभाव हुने र अर्कोतिर बिनियोजित पूँजीगत खर्च नहुने समस्या समाधानका लागि दण्ड र पुरस्कारको प्रावधान आवश्यक रहेकामा जोड दिए। प्रधानमन्त्री प्रचण्डले भने,एकातिर विकास आयोजनाहरुमा रकमको अभाव हुने र अर्कोतिर पूँजीगत खर्चको सामथ्र्य बढाउन नसकेको समस्या छ। यस वर्ष पूँजीगत खर्चको सामर्थ्य कम्तिमा ८० प्रतिशत पुर्याउनुपर्छ। त्यसका लागि राम्रो काम गर्ने कर्मचारीलाई प्रोत्साहन र लापरवाही, ढिलासुस्ती गर्ने कर्मचारीलाई दण्डित गर्ने प्रावधान आवश्यक छ। बैठकमा प्रधानमन्त्री प्रचण्डले विकास आयोजना सम्बन्धि समितिका बैठकहरुमा आवश्यक गृहकार्य गरेर उपस्थित हुन मन्त्री र सचिवहरुलाई निर्देशन दिए। प्रधानमन्त्रीले भने,विकासका काममा संवेदनशील हुन जरुरी छ। जनताले नयाँपनको प्रत्याभूति गर्नुपर्दछ। त्यसका लागि मन्त्री र सचिवहरु आवश्यक गृहकार्य गरेर आगामी बैठकमा उपस्थित हुनुहोला। प्रधानमन्त्रीले संघीय ढाँचाअनुसार विकासका आयोजनाहरु छनोट र कार्यान्वयन गर्न आवश्यक रहेको बताउँदै त्यसको तयारी गर्न पनि मन्त्री र सचिवहरुलाई निर्देशन दिए। बैठकमा उपप्रधानमन्त्रीहरु, मन्त्रीहरु, राष्ट्रिय योजना आयोगका उपाध्यक्ष, नेपाल सरकारका मूख्य सचिव, सचिवहरुले विकास आयोजनाहरुको स्थिति, समीक्षा, प्रगति विवरण र आगामी योजनाबारे आआफ्नो प्रगति बिवरण र सुझावहरु पेश गरेका थिए।"
परराष्ट्रमन्त्री महत र भारतीय विदेशमन्त्री स्वराजबीच भेटवार्ता,"नयाँदिल्लीः भारत भ्रमणमा रहेका परराष्ट्रमन्त्री डा प्रकाशशरण महत र भारतीय विदेशमन्त्री सुष्मा स्वराजबीच भेटवार्ता भएको छ। परराष्ट्रमन्त्री महत र भारतीय विदेश मन्त्री स्वराजबीच भारतीय विदेश मन्त्रालयमा सोमबार दिउँसो भेटवार्ता भएको हो। भेटमा उनीहरुबीच आगामी दिनमा नेपाल भारत सम्बधलाई थप सुमधुर र सुदृढ कसरी बनाउने भन्ने बारेमा छलफल भएको थियो। भेटमा आफूले नेपालको हित र स्वार्थका विषयमा भेटका क्रममा कुरा उठाएको र विदेशमन्त्री स्वराजले सबै विषयलाई गम्भीर रुपमा लिएको परराष्ट्रमन्त्री डा महतले बताए। भेटवार्ताका क्रममा आफूले नेपालका तर्फबाट प्रत्यक्ष जनतासँग सरोकार रहेका डुबान एवम् बाढी नियन्त्रण, आयात निर्यात, हुलाकी राजमार्ग, सिंचाई, नाकाखोल्ने तथा तिनलाई व्यवस्थित गर्नेदेखि लिएर पञ्चेस्वरलगायतका अरु पनि ठूला आयोजनाका बारेमा नेपालको कुरा राखेको डा महतले बताए। मन्त्री डा महतले नेपाल भारतका बीचमा विगतमा भएका सम्झौता एवम् निर्वाध रुपमा कार्यान्वयनमा आउन नसकेका आयोजनाहरुका बारेमा आफूले कुरा उठाएको बताए। भेटमा बिगतका प्रतिबद्धता र आयोजनाका साथै हाल सञ्चालनमा रहेका कतिपय आयोजनाहरुको कार्यान्वयनमा देखिएका समस्यालाई हटाई निर्वाध रुपमा सुचारु गर्ने र नेपाल भारत सम्बन्धलाई आपसी विश्वासको आधारमा अगाडि बढाउने बारेमा पनि छलफल भएको महतका जनसम्पर्क तथा प्रेस संयोजक एकराज पाठकलले जानकारी दिए। भेटपछि मन्त्री डा महतले भने,नेपालको हितका कैयौँ विषयवस्तुका साथै बिकास आयोजनाहरुका बारेमा मैले कुरा उठाएँ र आगामी दिनमा आपसी विश्वासका आधारमा सम्बन्धलाई थप सुदृढ गर्ने विषयमा उहाँहरु गम्भीर हुनुभयो। भदौ ३० गतेदेखि हुने प्रधानमन्त्री पुष्पकमल दाहाल प्रचण्डको भारत भ्रमणको तयारी स्वरुप परराष्ट्रमन्त्री महत आइतबार भारत आएका हुन्। भारत भ्रमणका क्रममा परराष्ट्रमन्त्री महतले भारतीय गृहमन्त्री राजनाथ सिंह, रक्षा मन्त्री, यातायात तेलमन्त्रीलगायतसँग सोमबारै भेट्ने कार्यक्रम छ। परराष्ट्रमन्त्री महत मंगलबार भोलि स्वदेश फर्किने कार्यक्रम छ।"
सवारी तथा यातायात व्यवस्था दोस्रो संशोधन विधेयक स्वीकृत,"काठमाडौः व्यवस्थापिकासंसद्को आजको बैठकले सवारी तथा यातायात व्यवस्था (दोस्रो संशोधन) विधेयक, २०७२ माथि विचार गरियोस् भन्ने प्रस्ताव सर्वसम्मतिले स्वीकृत भएको छ । भौतिक पूर्वाधार तथा यातायातमन्त्री रमेश लेखकले सो विधेयकमाथि विचार गरियोस् भन्ने प्रस्ताव प्रस्तुत गरेका थिए। विधेयकको सैद्धान्तिक पक्षमा उठेका छलफलमा उठेका प्रश्नको जवाफ दिँदै मन्त्री लेखकले एक वर्षअघि सरकारले सो विधेयक ल्याउने निर्णय गरेको जानकारी गराउँदै अपाङ्गता भएका व्यक्तिको अधिकार सुनिश्चितताका लागि भएका अन्तर्राष्ट्रिय सन्धिको पालना गर्न संशोधन आएको बताए । सन्धिको पालनाका लागि कानुन बन्न ढिलाइ हुँदा सर्वोच्च अदालतबाट निर्देशनात्मक आदेश दिएको उल्लेख गर्दै उहाँले यातायात व्यवस्थापन र दुर्घटना न्यूनीकरणका लागि अन्य कानुनी प्रबन्धको तयारी भइरहेको जानकारी दिए । छलफल भाग लिँदै नेकपा (एमाले)का रेवतीरमण भण्डारीले सर्वोच्चक अदालतको आदेशबमोजिम गरिएका केही नयाँ व्यवस्थाबारे संशोधन आए पनि कुन मितिको आदेश वा फैसला भन्ने स्पष्ट पारिएको भए अध्ययन गर्न सहज हुने बताए । नेपाल मजदुर किसान पार्टीका प्रेम सुवालले लामो दूरीका लागि सवारी व्यवस्था, काठमाडौँ उपत्यकामा बढी सवारी जाम हुने स्थितिको अन्त्यबारे विधेयकले ध्यान दिनुपर्नेमा जोड दिए । नेपाली काँग्रेसका भरतकुमार साहले बिना लाइसेन्स ५० प्रतिशतभन्दा बढी मोटरसाइकल चलाइने स्थिति, यातायत एकाधिकार अन्त्यका विषय पनि कानुनमा आउनुपर्ने बताए । मधेसी जनाधिकार फोरम (लोकतान्त्रिक)का गीता क्षेत्रीले विधेयक समयसापेक्ष हुन नसकेको भन्दै सवारी व्यवस्थापन र दुर्घटना अन्त्यका लागि ध्यान दिनुपर्ने बताइन्।"
