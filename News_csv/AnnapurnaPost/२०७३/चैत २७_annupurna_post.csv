शीर्षक,विवरण
अदालतबारे विवाद,"न्याय सुलभ, सहज, पारदर्शी र आम नागरिकको पहुँचमा हुनुपर्छ भन्ने मान्यता हुन्छ प्रजातन्त्रमा । स्वतन्त्र र निष्पक्ष न्यायपालिकाको अभावमा न्यायसम्मत न्याय हासिल हुन सक्दैन । त्यस्तै, न्यायपालिकाले अस्वीकार्य रूपमा अग्र सक्रिय बनेमा, दलीय झुकाव देखाएमा या न्यायको आवरणमा अन्याय प्रतिपादन गरेमा उसका विरुद्ध जनआक्रोश चुलिन जान्छ । विगत दस वर्षमा सर्वोच्च न्यायालयमा न्यायाधीश नियुक्तिलाई लिएर दलीय राजनीति घुसेको मात्र हैन, खिलराज रेग्मी प्रधानन्यायाधीशकै पदमा रहेर चार दलसँगको सहकार्यमा मन्त्रिपरिषद्को अध्यक्ष बनेपछि न्यायापालिकाको न्यायिक छवि र चरित्र भीरबाट खसेको छ । यता आएर राजनीतिक दल र एनजीओ अनि दाताहरूको न्यायपालिकामा प्रवेशका उदाहरण स्पष्टसँग देखिएका छन् र त्यसको असर न्याय निष्पादनमा परेको छैन या नपर्ला भन्न सकिन्न । अहिले सर्वोच्च न्यायालय र नेपाली कांग्रेसभित्र एक अर्काविरुद्धको आक्रोश, अविश्वास र आशंका छताछुल्ल पोखिएको छ सडकमा । प्रहरी प्रमुखको नियुक्तिबारे सर्वोच्चको निर्णयपछि कांग्रेस केन्द्रीय समितिले कार्यकारी अधिकार क्षेत्रमा न्यायपालिकाको अतिक्रमण सह्य नहुने निर्णय गरेको छ । त्यो निर्णयको एक साता नबित्दै पार्टी महामन्त्री शशांक कोइरालाले न्यायपालिकाले यस्तै हस्तक्षेपकारी' रवैया अपनाएमा न्यायपालिकालाई संसद्प्रति जिम्मेवार बनाउनेबारे बहस हुनुपर्ने बताए । वास्तवमा कोइरालाको यो अभिव्यक्ति जस्तोसुकै उक्साहटमा आएको भए पनि स्वीकार्य मान्न सकिन्न । अहिले न्यायपालिकामा देखा परेको बेथिति, राजनीति र असहिष्णुता पछाडि मुख्यतया माओवादी, कांग्रेस, एमाले र मधेसकेन्द्रित दल जिम्मेवार छन् । दलीय आवद्धता र एनजीओसँग नजिक भएकालाई न्यायाधीश बनाइँदै उनीहरू शक्तिपृथकीकरण र चेक एन्ड ब्यालेन्स' को सिद्धान्तलाई भन्दा आफ्ना राजनीतिक र एनजीओ जस्ता मातृ संगठनको पृष्ठपोषण गर्ने छन् । अदालतले अझ बढी असहिष्णुता देखाउन थाल्यो भने उसले मानहानि' को हतियार घुमाउँदै भयको वातावरणको सिर्जना गर्ने छ । एउटा ठूलो राजनीतिक दल र न्यायपालिकाबीचको यो सार्वजनिक टकरावमा या भिडन्तले न संविधानलाई, न त प्रजातन्त्र र संविधानवादलाई नै बलियो बनाउने छन् । दलीय भागबन्डाका आधारमा न्यायाधीश नियुक्त भएपछि न्यायको घेरा साँघुरिन जान्छ । त्यो सर्वथा पूर्वाग्रहबाट मुक्त नरहन सक्छ । महामन्त्री कोइरालाको अभिव्यक्तिजस्तै अभिव्यक्ति कांग्रेसका केही प्रखर सांसद्हरूले पनि दिएका छन् राजनीतिक प्ल्याटफर्म' बाट । निश्चय पनि संस्थागतरूपमा न्यायपालिका र त्यसको नेतृत्वको नैतिकता र निष्पक्षता डगमगाएको छैन भन्नेबारे उनीहरू विश्वस्त छन् र आम जागृत जनसमूह त्यो मान्यतासँग सहमत छन् भने न्यायपालिकाले आफ्नो धर्ममा अगाडि बढ्दा उसले व्यापक समर्थन पाउनेछ । तर सम्भवतः त्यो सकारात्मक परिस्थिति या छवि न्यायालयले कमाउन सकेको छैन । निष्पक्ष, विवेक र संविधान तथा कानुनसम्मत न्याय निष्पादनबाट मात्र अदालतले सम्मान र स्वीकार्यता कमाउन सक्छ ।"
एनसेलबारे जवाफ दिन प्रधानमन्त्री प्रचण्ड लेखा समितिमा,काठमाडौं : नेपालको निजी क्षेत्रको टेलिफोन सेवा प्रदायक कम्पनी एनसेलको बिक्री र कर असूलीका विषयमा जवाफ दिन प्रधानमन्त्री पुष्पकमल दाहाल प्रचण्ड व्यवस्थापिका संसदको सार्वजनिक लेखा समितिमा पुगेका छन्। एनसेलले तिर्नुपर्ने ३३ अर्ब करत तिर्नु नपर्ने भन्दै मन्त्रिपरिषद्को बैठकबाटै निर्णय भएपछि यस विषयमा जानकारी गराउन समितिले प्रधानमन्त्री प्रचण्डलाई बोलाएको थियो । समितिले यसअघि उपप्रधान तथा अर्थमन्त्री कृष्णबहादुर महरासँग समेत जवाफ मागेको थियो । उनले प्रधानमन्त्रीको अध्यक्षतामा बसेको मन्त्रिपरिषद्को निर्णयबारे स्पष्ट जवाफ नदिएपछि समितिले प्रधानमन्त्रीसँग जवाफ मागेको हो ।
आइजीपीको टुंगो नलाग्दा मन्त्रिपरिषद् बैठक स्थगित,काठमाडौंः उपप्रधानमन्त्रीको वरियताक्रमको विवाद र नेपाल प्रहरीको महानिरीक्षक नियुक्तिका विषयमा टुंगो नलागेपछि मन्त्रिपरिषद्को बैठक फेरि स्थगित भएको छ। आइतबार अपरान्हका लागि बोलाइएको मन्त्रिपरिषद बैठक विशेष कारणबस् स्थगित गरिएको भन्दै सोमबार दिउँसो तीन बजेका लागि बोलाइएको छ। उपप्रधानमन्त्रीद्वय विमलेन्द्र निधि र कमल थापाबीचकाे वरियताक्रम विवाद नमिलेपछि यसअघि पनि पटकपटक बोलाइएको मन्त्रिपरिषद बैठक स्थगित हुँदै आएको थियो। उपप्रधानद्वय निधि र थापामध्ये को दोस्रो वरियतामा रहने भन्ने विवाद कायमै छ। उपप्रधानमन्त्री निधिले आफूलाई दोस्रो वरीयतामा राख्नु पर्ने अडान राख्दै अाउनु भएकाे ५ भने थापाले आफू दोस्रो नम्बरमा नपरे सरकार छोड्ने धम्की प्रधानमन्त्री प्रचण्डलाई दिनु भएकाे छ। राप्रपाका अध्यक्षसमेत रहेका थापा उपप्रधान एवं संघीय मामिला तथा स्थानीय विकास मन्त्री भएर सरकारमा सहभागी भएपछि वरियताकाे विवाद हुँदै अाएकाे छ। मन्त्रिपरिषद्को नियमित बैठक चैत ३ गते यता बस्न सकेको छैन।
मधेसका चार जिल्लामा मतदान केन्द्र निर्धारण,"काठमाडौं: मधेसी मोर्चाको विरोधबीच २ नम्बर प्रदेशका ४ वटा जिल्लामा मतदान केन्द्र निर्धारण गरिएका छन् । निर्वाचन आयोगका अनुसार २ नम्बर प्रदेशका धनुषा, सर्लाही, बारा र पर्सामा निर्वाचन क्षेत्र निर्धारण भएका छन्। आयोगले सरकारलाई अल्टिमेटम दिएर २ नम्बर प्रदेशमा मतदान केन्द्र निर्धारण गरिदिन आग्रह गरेको थियो । तर सरकारका तर्फबाट खासै पहल नभएपछि चार वटा जिल्लामा अझै केन्द्र निर्धारण हुन सकेका छैनन्। राजनीतिक सहमतिमा केन्द्र निर्धारण नभए २०७० सालको संविधानसभा निर्वाचनमा तोकिएका मतदान केन्द्रलाई नै कायम गरेर निर्वाचन गराउने चेतावनी आयोगले दिइसकेको छ। आयोग प्रवक्ता सूर्यप्रसाद शर्माले २ नम्बर प्रदेशका बाँकी चारवटा जिल्लामा पनि केही दिनभित्रै मतदान केन्द्र निर्धारण हुने विश्वास लिइएको बताउनुभयो।चैत १० भित्र मतदान केन्द्र तोकिसक्नुपर्ने आयोगको कार्यतालिका रहेपनि २ नम्वर प्रदेशमा चैत २० सम्मको समय दिइएको थियो। आयोगले थपेको अवधिभित्र पनि ४ वटा जिल्लाका मतदान केन्द्र तोकिएका छैनन्। मतदान केन्द्र निर्धारण नहुँदा मतपत्र छपाइ, मतदाता नामावली र मतदाता परिचयपत्र छपाइको काम प्रभावित हुने आयोगका अधिकारीहरू बताउँछन्। यसैबीच ४४ वटा राजनीतिक दलले आफ्नो पार्टीबाट उम्मेदवार प्रमाणित गर्ने अधिकारीको नमुना हस्ताक्षर आयोगमा बुझाएका छन्। उम्मेदवार प्रमाणित गर्ने अधिकारी दलको केन्द्रिय स्तरको नेता हुनुपर्ने स्थानीय तह निर्वाचन ऐनमा व्यवस्था छ। आयोगले यस्तो व्यक्तिको हस्ताक्षर संकलनका लागि चैत ३० सम्मको समय तोकेको छ।"
स्थानीय तह निर्वाचनः अस्थिरता हटाउनेलाई मात्र भोट,"नुवाकोटः स्थानीय तहको निर्वाचनको मिति नजिकिदैँ जाँदा नुवाकोटका चोक, चौतारो र चियापसलमा हुने जमघटमा दलका नेताकार्यकर्ताबीच कसले टिकट पाउँछ ? कसले निर्वाचन जित्छ ? भन्नेमा बहस हुन थालेको छ । नुवाकोटमा प्रमुख राजनीतिक दलहरुले स्थानीय चुनावलाई केन्द्रीत गरेर संगठन विस्तारदेखि चुनाव केन्द्रित अभियान सञ्चालन गरिरहेका छन् । विदुर र वेलकोटगढी नगरपालिका र १० गाउं पालिका रहेको नुवाकोटमा एकलाख ८९ हजार मतदाता रहेका छन् । वैशाख ३१ गते हुने स्थानीय तहको निर्वाचनको तयारीको लागि नुवाकोटका राजनीतिक दलहरु चुनाव केन्द्रीत कार्यक्रममा जुटेका हुन् । नेपाली कांग्रेस, नेकपा एमाले, माओवादी केन्द्रलगायतका दलहरु संगठन विस्तार र चुनावी प्रचारप्रसार अभियानमा निकै जुटेका छन् । मतदाताहरु विद्यमान १५ वर्षदेखिको अस्थिरता हटाएर विकास निर्माण तथा जनताको पक्षमा लाग्नेलाई मत दिने निष्कर्षमा पुगेका छन् । पन्चकन्या गाउँपालिकाको कविलासका जगन्नाथ मिश्रले १९ वर्षदेखि स्थानीय तहको निर्वाचन नभएको अवस्थामा मतदान गर्न आतुर रहेको बताउँछन् । हामीले निर्धक्कसंग विकास निर्माणका कुरा हाम्रा प्रतिनिधिसंग राख्न पाएका छैनौ, यसकारण अस्थिरता हटाएर गाउँमै केन्द्रीत नेतालाई चुन्ने हाम्रो योजना छ' उहाँले भन्नुभयो । यस्तै, वेलकोटगढी नगरपालिकाकी वृद्धा निमकुमारी पौडेल पनि महिलाका विषयलाई प्राथमिकता दिने उम्मेदवारलाई मत दिने वताउनुभयो । विदुर नगरपालिका वडा नं ५ देवीघाटकी नानु नेपाली जनतालाई विकास निर्माण गर्दा समावेशी धारणा अपनाउनेलाई मतदान गर्ने वताउनुभयो । नुवाकोटको नयाँ नगरपालिका बेलकोटगढी र १० वटा गाउँपालिकामा एमालेका ६ दर्जनभन्दा बढी नेताकार्यकर्ता उम्मेदवार भन्ने होडमा पार्टी कार्यालयदेखि केन्द्रीय कार्यालय र नेताको घरघरमा आफ्नो पक्षमा माहोल सिर्जना गर्न व्यस्त छन् । नयाँ संरचनाअनुसारको बेलकोटगढी नगरपालिकाको मेयरका लागि वासुदेव कडुवाल, विष्णु लोहनी, ठाकुर पुडासैनी, सुदर्शन नेपाल, राजेन्द्ररमण खनाल, विन्दा नेपाल, माधवप्रसाद गजुरेल, नारायण नेपाल, यमप्रसाद खतिवडा, गणेश खतिवडालगायतको नाम चर्चामा छ । नेपाली कांग्रेसको तर्फबाट एसके नेपाल, प्रताप लामा, भुपेन्द्र बानिया, वैकुण्ठ पाण्डेलगायतको नाम चर्चामा रहेको छ । नेकपा माओवादी केन्द्रबाट पूर्व सभासद् विमला सुवेदीदेखि मुकुन्द पौडेल, जगतबहादुर लामाको नाम चर्चामा रहेको छ । यस्तै विदुर नगरपालिकाबाट नेकपा एमालेबाट आधा दर्जन नेताहरु आकांक्षी देखिएका छन् । एमालेतर्फबाट मेयरका लागि हाल जिल्ला कमिटीका सचिव बुद्धि प्रधान, जिल्ला सदस्य सञ्जु पण्डित, सुर्यवहादुर कणेल, शरण उत्सुक सापकोटा, पार्वती प्याकुरेल, नारायणबहादुर खनाल, रामकृष्ण राजभण्डारीलगायतको नाम चर्चामा छ । कांग्रेसको तर्फबाट उम्मेदवारमा धु्रवप्रसाद अधिकारी, रामप्रसाद जोशी, सुरेन्द्रराज अधिकारी, विन्दा अर्याल, विष्णु आचार्य, हरिकृष्ण श्रेष्ठ, हरिलाल श्रेष्ठ, मोहनबहादुर खड्का, फैसिंह तामाङ, शिवप्रसाद गजुरेललगायतको नाम चर्चामा रहेको छ । माओवादी केन्द्रको तर्फको विदुरको मेयरका लागि पार्टी अध्यक्ष हिरानाथ खतिवडाले समेत रुचि देखाएका छन्। अध्यक्ष खतिवडाबाहेक लीलानाथ न्यौपाने, राजेन्द्र महर्जन, नारायणबहादुर पाण्डे, सन्तोष रिजाल, सुभद्रा नेपाल, मधु दवाडीको नाम चर्चामा छ । संसद्को चौथो ठूलो दल राप्रपा नेपाल र राप्रपा एकीकरणपछिको गाई चिन्ह लिएको राप्रपाको पनि विदुर नगरपालिकामा विष्णुप्रसाद सापकोटा, पूर्णलाल श्रेष्ठलगायतको नाम मेयरका उम्मेद्वारको चर्चामा रहेको छ । नयाँ शक्ति नेपालको पनि विदुर नगरमा मेयरका लागि नवराज ढुङ्गाना, चेतनाथ अधिकारी, भीमलाल तामाङ, शर्मिला थापामगरलगायतको नाम चर्चामा रहेको छ । यसैवीच, नेकपा एमाले नुवाकोटले विभिन्न गाउँपालिकामा वडा कमिटि विस्तारको कामलाई तिब्र बनाएको छ । युवालाई उम्मेदवार वनाउन माग नुवाकोटका युवाहरुको समूहले स्थानीय तहको निर्चाचनलाई लक्षित गर्दै युवा अभियान सञ्चालन गरेका छन् । युवाहरुले २० वर्षपछि हुन लागेको स्थानीय निर्वाचनमा युवालाई निर्वाचनमा उम्मेदवार बनाउन आग्रह गरेका छन्। नेपाली कांग्रेसमा आस्था राख्ने नेविसंघ, तरुण दल, नेकपा एमालेको युवा संघ, अनेरास्ववियु, माओवादी केन्द्रको वाइसीएल, राप्रपाको राप्रविसंघले स्थानीय तहको निर्वाचनमा युवा सहभागिता हुनु पर्ने माग गरेका छन् । ६० प्रतिशत युवा उम्मेदवार हुनु पर्ने उनीहरुले माग गरेका छन् । देशको भविष्य युवासँग जोडिएकोले गाउँको विकासमा पनि युवाको नेतृत्व हुनुपर्ने माग उनीहरुको छ । नेपाल बिद्यार्थी संघका सचिव शंकर पाण्डे, नुवाकोट उद्योग बाणिज्य संघका सदस्य उप्रेन्द्र बुढाथोकी, सरकारी कर्मचारी मछिन्द्रनरसिंह प्याकुरेल, सञ्चारकर्मी, नमराज सुबेदी, नेविसंघका नेता अच्युतराज महन्त गिरी, क्रिकेट संघका दुर्गाराज पाठक समेत अभियानमा सहभागी छन् । युवाहरुको टोलीले विभिन्न समुदायमा पुगेर युवाको नेतृत्वको आवश्यकता र औचित्यका बारेमा प्रस्ट्याई रहेका छन् । विदुर नगरपालिकाको समुन्नत विकासका लागि युवाहरुले नेतृत्व गर्न पाएमा ५ बर्ष भित्रका बिदुर नगरपालिकालाई नमूना नगरपालिकाको रुपमा विकास गरिनेसमेत दावी गरेका छन् । युवा अभियानले गरेको परिकल्पनामा विदुर नगरपालिकालाई आधुनिक सुविधा सम्पन्न सहरको रुपमा विकसित गरिनेसमेत उल्लेख गरिएको छ । सरकारी कार्यालयको बेतिथिबाट आजित भएका नगरवासीलाई पाँच बर्षभित्रमा हरेक प्रशासनिक निकायमा सदाचार, कार्य सम्पादनमा सहजता र स्थानीयको पहुँचलाइ सहज बनाउने बिषय परिकल्पनामा समेटिएको छ ।"
नयाँ शक्तिले माग्यो चुनावको प्रतिवद्धताका लागि सुझाव,"काठमाडौं : पूर्व प्रधानमन्त्री बाबुराम भट्टराई नेतृत्वको पार्टी नयाँ शक्ति पार्टी, नेपालले स्थानीय तह निर्वाचनका लागि पार्टीको घोषणापत्र लेखन थालेको छ । नयाँ शक्ति पार्टी, नेपालको संसदीय मामिला विभाग संयोजक केशव दाहालको संयोजकत्वमा बनेको प्रतिवद्धतापत्र मस्यौदा समितिले प्रतिवद्धतापत्र लेखन कार्य थालेको हो । समितिले प्रतिवद्धतापत्रका लागि जनताको सुझाव माग गरेको छ । विकास र समृद्धिको मुख्य लक्ष्यका साथ आगामी निर्वाचनमा जनता माझ जाने निर्णय नयाँ शक्तिले गरेको हो । लोकतन्त्र, समावेशी विकास, सुशासन, सदाचार, स्वाधीनता र समुन्नत समाजवादको युगीन दायित्वसाथ आफ्ना राजनीतिक अभियानहरु सञ्चालन भइरहेको नयाँ शक्तिले जनाएको छ । आगामी निर्वाचनमा हामी जनताको मतबाटै देशको समृद्धिको खाका कोर्न चाहन्छौं त्यसका लागि पार्टीको प्रतिवद्धतापत्रको मस्यौदा लेखनकार्य सुरु गरिएको छ, संयोजक दाहालले सुझाव माग्दै भन्नुभएको छ, हाम्रो प्रतिवद्धतामा समेट्नुपर्ने तपाईंहरुका सुझावहरु के के छन् ? हामीले उठाउनुपर्ने जनताका आधारभूत मुद्दाहरु के हुन् ? के कस्ता विषयहरुमा हामीले काम गर्नुपर्छ ? यस्ता विषयहरुमा हामी तपाईंहरुको तर्फबाट सुझाव चाहन्छौं । नयाँ शक्ति नेपालले इमेल मार्फत् सुझाव दिन सबैलाई आग्रह गरेको छ ।"
बाबुरामबाट अलग भएकाे नयाँ शक्ति पार्टीको जिम्मेवारी तोकियो,"काठमाडौः बाबुराम भट्टराईको पार्टीबाट अलग भएको नयाँ शक्ति नेपालले आफ्ना सदस्यहरुलाई जिम्मेवारी तोकेको छ। पार्टीका संयोजक निर्मल भट्टराईको अध्यक्षतामा आइतबार बसेको केन्द्रीय सचिवालय बैठकले प्रबक्तामा हरिराम रिमाल, उपत्यका विशेष प्रदेशमा अशोक राज ढुङ्गेललाई जिम्मेवारी दिएको छ। त्यस्तै प्रदेश न १ मा मुनिन्द्र बस्नेत, प्रदेश न २ मा आदित्य झा, प्रदेश न ३ मा कृष्ण भट्टराई र उमेश खनाल , प्रदेश न ४ मा चन्द्रदेब ओझा, प्रदेश न ५ मा माधब घिमिरे र ओम प्रकाश गुप्ता , प्रदेश न ६ मा हरिलाल शर्मा , प्रदेश नस् ७ मा मोहन बम संयोजक तोकिएको हो । त्यस्तै युबामा सुरज थापा र मिलन बोहरा, विद्यार्थीमा रमेश भण्डारी, महिला बिभागमा बिमला अर्याल, लक्षित बर्गमा रामराज मगराती, बिदेश बिभागमा दिपेश न्यौपाने, केपि गुप्ता र पदम अधिकारी, उपत्यका सम्पर्क बिभागमा सुरज ध्वज थापा लाई जिम्मेवारी तोकेको छ। त्यसैगरी बैठकले निर्मल भट्टराई, हरिराम रिमाल, मुनिन्द्र बस्नेत, चन्द्रदेब ओझा, अशोक राज ढुङ्गेल, कृष्ण भट्टराई , राम राज मगराती , माधब घिमिरे , सुरज ध्वज थापा रहेको वार्ता समिति पनि निर्माण गरेको छ। वार्ता समितिलाई मुद्दा मिल्ने राष्ट्रिय पार्टीसँग छलफल गरेर समायोजन, कार्यगत एकता वा त्यो सम्भब नभए कम्तीमा चुनाबी तालमेल गरेर आफ्ना उम्मेद्बारलाई जित्ने वातावरण बनाउनेसम्मको अधिकार प्रत्यायोजन गरिएको प्रबक्ता रिमालले जानकारी दिनुभयो ।"
तीन लाख उम्मेदवार हुने : एक सयभन्दा बढी तेस्रोलिङ्गी मतदाता,"काठमाडौँ : लोकतन्त्रको आधारस्तम्भका रुपमा रहेको स्थानीय तहको आगामी वैशाख ३१ गते हुने निर्वाचनलाई महाअभियान र उत्सवकै रुपमा हेरिएको छ। स्थानीय तहका रुपमा रहेका चार महानगरपालिका, १३ उपमहानगरपालिका, दुई सय ४६ नगरपालिका र चार सय ८१ गाउँपालिकामा एकै चरणमा निर्वाचन हुँदैछ। सो निर्वाचनमा एक करोड ४० लाख ५४ हजार चार ८२ मतदाताले आफ्नो मताधिकार प्रयोग गर्नेछन्।तीमध्ये ७० लाख ६९ हजार सात सय १४ पुरुष, ६९ लाख ८४ हजार छ सय २५ महिला र एक सय ४३ तेस्रो लिङ्गी छन्। विसं २०७३ फागुन ९ गते १८ वर्ष पूरा भई मतदाता नामावलीमा नाम दर्ता गराएका मतदाताले मात्रै स्थानीय तह निर्वाचनमा मताधिकारको प्रयोग गर्न पाउने निर्वाचन आयोगले जनाएको छ। आयोगले स्थानीय तहको निर्वाचनका लागि एक करोड ५४ लाख मतपत्र छाप्ने छ।हालसम्म ५५ जिल्लाको मतपत्र छापिसकेको बताइएको छ।त्यस्तै ५५ लाख मतदाता परिचयपत्र पनि तयार भइरहेको छ।हालसम्म मतदान केन्द्रको यकिन गरी नसकिए पनि करिब त्यो सङ्ख्या करिब २१ हजार हुनेछ। स्थानीय तहको निर्वाचनका लागि आयोगलाई कम्तीमा पनि ८४ हजार मतपेटिका आवश्यक पर्ने छ।कुल सात सय ४४ स्थानीय तहमा हुने उक्त निर्वाचनबाट अध्यक्ष, उपाध्यक्ष,वडाध्यक्ष र वडा सदस्य समेत गरी ३६ हजार छ सय ३९ जना निर्वाचित हुने छन्।स्थानीय तह भन्नाले गाउँपालिका, नगरपालिका र जिल्ला समन्वय समिति भन्ने बुझिन्छ। आगामी निर्वाचनमा मतदाता शिक्षाका लागि करिब ५५ लाख पोस्टरसहितको नौ प्रकारका मतदाता शैक्षिक सामग्रीको व्यवस्थापन गरी २१ हजार स्वयम्सेवीलाई घरदैलामा खटाउने तयारी भइरहेको छ। आगामी निर्वाचनका सन्दर्भमा आयोगले एक लाख २६ हजार कर्मचारी परिचालन गर्दैछ।निर्वाचनमा खटिने कर्मचारीलाई तालिम प्रदान गर्ने चरणमा अहिले आयोग रहेको छ।विगतको निर्वाचनको अनुभव र हाल लामो समयपछि हुन लागेको हुनाले यस पटकको निर्वाचनमा सबै पदमा गरी झन्डै तीन लाख २६ हजारको हाराहारीमा उम्मेदवार रहने अनुमान छ। स्थानीय गाउँ तथा नगरपालिकामा मतदाता नामावलीमा नाम समावेश भएका, २१ वर्ष उमेर पुगेका, नेपाली नागरिक र कानुनले अयोग्य नभएको व्यक्ति उम्मेदवार हुन सक्ने व्यवस्था छ। मतदाता प्रशिक्षकले आगामी वैशाख १ गतेदेखि प्रत्येक घरदैलामा पुगेर मतदातालाई मतदान गर्न, उम्मेदवार बन्न र पछि नेतृत्व लिन सक्ने गरी शिक्षित तुल्याउनेछन्। स्थानीय तहको आगामी निर्वाचनमा सात पदका लागि सात अलगअलग मत चिह्न रहेको मतपत्रको कोठामा स्वस्तिक छाप लगाउनुपर्ने छ।जिल्लामा दर्ता भएका राजनीतिक दलको सङ्ख्याका आधारमा आयोगले स्थानीय तहको निर्वाचनका लागि छ आकारको मतपत्र तयार गरेको छ। सबैभन्दा ठूलो मतपत्रमा चार सय ७६ चुनाव चिह्न रहने छन्।व्यवस्थापिकासंसद्मा प्रतिनिधित्व गर्ने २७ सहित निर्वाचन आयोगमा हाल एक सय १३ राजनीतिक दल दर्तामा छन्।स्थानीय तहको निर्वाचनका लागि मतपत्र, मतपेटिका, मतदाता नामावली, स्वस्तिक चिह्न, मसीलगायत ६७ प्रकारको सामग्री आवश्यक पर्ने आयोगले जनाएको छ। सरकारले निर्वाचनका लागि रु १० अर्ब २९ करोड ६३ लाख ७६ हजार निकासा गरिसकेको छ । स्थानीय तहको निर्वाचनअन्तर्गत आगामी वैशाख १६ गते मनोनयन सुरु भई वैशाख ३१ गते अपरान्ह ५ बजेसम्ममा मतदानको काम पूरा हुनेछ। निकै लामो समयपछि हुन लागेको स्थानीय तहको निर्वाचनमा कुन दलबाट कुनकुन पदमा को उम्मेदवार बन्ने विषयले अहिले गाउँ टोलमा चर्चा पाएको छ।आगामी स्थानीय तहको निर्वाचनबाट परिवर्तनकारी शान्तिकामी नेपालीले घरदैलामै स्थानीय सरकार पाउने छन्। सङ्घीय लोकतान्त्रिक गणतन्त्र नेपालको संविधानको भावनानुरुप आगामी निर्वाचनपछि समानुपातिक र समावेशिताको नमुनाका रुपमा स्थानीय तह रहने छ। रासस"
संविधान कार्यान्वयन नभए मुलुक ठूलो खतरामा पर्छ: सभामुख,"सिन्धुलीः सभामुख ओनसरी घर्तीमगरले संविधान कार्यान्वयनका लागि सवै राजनीतिक दल एकजुट हुनुको विकल्प नरहेको बताउनु भएको छ। नेपाल रेडक्रस सोसाइटीको ४६ औं केन्द्रीय महाधिवेशनको सिन्धुलीको सिन्धुलीमाडीमा आइतबार उद्घाटन गर्दै सभामुख घर्तीले नेपाली जनताको त्याग र बलिदानीबाट निर्माण गरिएको संविधान कार्यान्वयमा सबै दल एकजुट भएर लाग्नुको विकल्प नभएको बताएकी हुन्। नेपाली जनताले चुनेका प्रतिनिधिबाट निर्माण गरिएको संविधानले देशलाई शान्ति र समृद्धितर्फ अघि बढ्न बाटो खोलिदिएको छ। यसको कार्यान्वयन गर्न सबै राजनीतिक दलहरु एक ठाउँमा उभिएर अघि बढ्नुको विकल्प छैन्, उहाँले भन्नुभयो। राजनीतिक दलहरुको टकरावका कारण संविधान कार्यान्वयन नभए देश ठूलो खतरामा पर्ने उहाँले बताउनुभयो। उहाँले संविधानको मर्म अनुरुप स्थानीय निकायको आसन्न निर्वाचन समयमा नै सम्पन्न गर्नु पर्नेमा जोड दिनुभयो। उहाँले आगामी माघ ७ गतेभित्र तीनै तहको निर्वाचन सम्पन्न गर्नु पर्ने संवैधानिक व्यवस्था भएकाले राजनीतिक दलहरुबीच रहेका असहमतिका विषयलाई मिलाएर निर्वाचनको वातातरण तयार पार्न सरकारको ध्यानाकर्षण गराउनुभयो।"
परराष्ट्र मन्त्रालयलद्वारा बार्षिक कार्ययोजना लागू,"काठमाडौ: परराष्ट्र मन्त्रालयद्वारा सम्पादन हुने कार्य तथा योजनाहरुलाई निर्धारित समयमै सम्पन्न गरी परिणाममुखी बनाउने उद्देश्यले मन्त्रालयले वार्षिक नयाँ कार्ययोजना लागू गर्ने तयारी गरेको छ। परराष्ट्रमन्त्री डा प्रकाश शरण महतले उक्त कार्ययोजना हालै स्वीकृत गर्नुभएको छ। मन्त्रालयका महाशाखा, विभाग र नियोगलाई कार्यक्रम, उद्देश्य, जिम्मेवार निकाय, सो कार्यका लागि सहयोगी निकाय, आवश्यक समय सीमा र अपेक्षित नतिजा प्राप्त गर्नका लागि गर्नुपर्ने क्रियाकलापमा आधारित रही उक्त कार्यतालिका बनाइएको मन्त्री महतका प्रेस संयोजक एकराज पाठकले जानकारी दिनुभयो। परराष्ट्र मन्त्री डाप्रकाश शरण महतको निर्देशनमा लामो समयको गृहकार्यपछि तयार गरी लागू गरिएको आर्थिक वर्ष २०७३७४ को यस वार्षिक एकीकृत कार्यतालिकाको आधारमा यस मन्त्रालय मातहत व्यक्तिगत र निकायगत जिम्मेवारी तोकिएको पाठकले उल्लेख गर्नुभयो। मातहत निकाय वा कर्मचारीले पनि यसै कार्यतालिकाको आधारमा आफ्नो जिम्मेवारीलाई परिणाममुखी बनाउने गरी आआफ्नो कार्यको कार्यतालिका निर्माण गरी काम गर्नुपर्ने छ। काम परिणाममुखी भए नभएको र निर्धारित लक्ष्य बमोजिम परिणाम हात लागे नलागेको बारेमा समय सीमाभित्रै जानकारी गराउनुपर्ने र त्यसको अनुगमन हुने व्यवस्था पनि सो तालिकामा छ। कार्ययोजना अनुसार उक्त मन्त्रालयअन्तर्गतका सबै महाशाखा, विभाग र नियोगहरुलाई आआफ्नो विषय र क्षेत्रसँग सम्बन्धित कार्यको लक्ष्य र समयसीमा निर्धारण गरी यससँग तादात्म्य हुनेगरी निर्धारित समयमै कार्यसम्पन्न गर्न निर्देशन दिइएको छ। परराष्ट्र मन्त्रालयको आर्थिक वर्ष २०७३७४ का लागि तयार पारिएको सो एकीकृत वार्षिक कार्यतालिकामा वर्ष दिनमा सो मन्त्रालय र मातहतका निकाय एवम् नियोगहरुले गर्नुपर्ने कार्यको विवरण, सोको लक्ष्य निर्धारण, अपेक्षित परिणामको विवरणका साथै सो कार्यका लागि आइपर्न सक्ने चूनौतीहरुको समेत पहिचान गरी तिनको निराकरणमा लागिपर्न सुझाइएको व्यवस्था समेत संलग्न छ। यस अन्तर्गत मन्त्रालयले गर्ने दैनिक प्रशासनिक कामका अतिरिक्त नेपालले आयोजना गर्नुपर्ने अन्तर्राष्ट्रिय सभा सम्मेलन, कूटनीतिक सम्बन्धको विकास एवम् विस्तारका साथै विभिन्न मुलुकमा हुने उच्चस्तरीय भ्रमणको आदानप्रदान, २१ औं शताब्दिको परिवर्तित विश्व सन्दर्भ बमोजिम नेपालले स्थापित र विस्तारित गर्नुपर्ने बाह्य सम्बन्धका बारेमा पनि समयसीमा सहित लक्ष्य निर्धारण गरिएको छ। त्यसैगरी आर्थिक कूटनीतिको माध्यमबाट नेपालको पर्यटन,उद्योग व्यापार, वैदेशिक लगानी र सहयोगको प्रवर्धनमा केन्द्रित भई तोकिएको समयमै कार्यसम्पन्न गर्नेगरी मातहतका विभाग र नियोगहरुलाई पनि आआफ्नो कार्ययोजना तयगरी समन्वयात्मक रुपमा कार्यगर्न निर्देशन दिइएको छ। साथै मिशन र महाशाखाहरुलाई विभिन्न मुलुकसँग गर्नुपर्ने आवश्यक सहमति र सम्झौताका विषयमा पनि लक्ष्य निर्धारण गरी हासिल गर्नसक्ने अपेक्षित नतिजाको प्रक्षेपणका साथ कार्यगर्न सो कार्ययोजनामार्फत निर्देशन दिइएको छ। मन्त्रालयद्वारा हाल जारी परियोजनाहरुको प्रगति मूल्यांकन, कार्यान्वयनमा उत्पन्न हुनसक्ने चूनौतीहरुको पहिचान, कार्य सम्पन्नताको समय सीमा र कार्यान्वयन गर्ने निकायको जिम्मेवारीका बारेमा पनि सो कार्ययोजनामा तोकिएको छ। यस मन्त्रालय मातहतका कर्मचारीले परिणाममुखी भएर काम गर्न सकुन् र नेपाल सरकारले तोकेको लक्ष्य समयमै हासिल गर्नका लागि पारदर्शी रुपमा अनुगमनको व्यवस्था हुन सकोस् भन्ने उद्देश्यका साथ यो वार्षिक कार्यतालिका निर्माण गरी लागू गरिएको मन्त्री डामहतले उल्लेख गर्नु भएको छ।"
