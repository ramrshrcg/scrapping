शीर्षक,विवरण
आयुर्वेद र जडिबुटी,"हरेक वर्ष नेपालबाट अमूल्य र दुर्लभ जडीबुटी ठूलो आयतनमा बेचिने गरेका छन्, त्यसको अधिकांश अवैध तरिकाले । कर्णाली तथा सुदूरपश्चिम क्षेत्र मात्र हैन, मुलुकका अन्य भागहरूमा पनि त्यहाँको वातावरणसुहाउँदा जडिबुटीहरू पर्याप्त छन् । त्यस्तै नेपालभित्र सिंहदरबार वैद्यखानालगायत अनेक प्रतिष्ठित र विज्ञ आयुर्वेद संस्थाहरूले प्राचीन स्वास्थ्य विज्ञानको त्यो महत्त्वपूर्ण विधालाई जीवन्त राखेका छन् । तर आधुनिक शिक्षा पद्धति र नीतिले आयुर्वेद चिकित्सा विज्ञानलाई तुलनात्मक रूपमा अत्यन्त कम महत्त्व दिएको छ । त्यसको लागि अपर्याप्त बजेट छुट्ट्याइएको छ । यो विधाले कम सुविधा र महत्त्व पाउँदा जडिबुटी संकलनमा पनि व्यवधान पुगेको छ । जडिबुटी तस्करी बढ्दा सामान्य र वैध व्यापारमा भन्दा बढी 'कमिसन' तस्कर र विदेश निर्यातकर्ताले दिने हुँदा मुलुकका आयुर्वेद प्रतिष्ठान र औषधालयहरू मारमा परेका छन् । राजनीतिक दलहरूले खासगरी जनशक्तिसँगै जंगल, जडिबुटी, जल र जमिनको उचित व्यवस्थापनको नारा दिए पनि जमिनबाहेकका सबै सम्पत्ति र स्रोतहरू नेपालको समृद्धिभन्दा विदेशको स्वार्थमा प्रयोग हुँदै गएको अवस्था छ । त्यसलाई व्यवस्थित गर्ने र मुलुककै हितमा प्रयोग गर्ने नीति र व्यवहार लागू नहुँदा मुलुकको लागि हानि पुगेको छ । हालै सम्पन्न प्रधानमन्त्री पुष्पकमल दाहालको भारत भ्रमणमा त्यहाँका प्रधानमन्त्री नरेन्द्र मोदीसँग संयुक्त रूपमा जारी वक्तव्यमा आयुर्वेद विकासको लागि समझदारीअनुसार अगाडि बढ्ने प्रतिबद्धता जनाइएको छ । त्यो समझदारी के हो, त्यसबारे कुनै स्पष्टता छैन । केही वर्षयता रामदेवको पतञ्जली योगपीठले नेपालमा जडिबुटी विकास गर्ने घोषणा गरे पनि अहिलेसम्म उनको संस्थाले उत्पादन गरेका आयुर्वेद औषधीहरू मात्र नेपाल भित्रिएका छन् । त्यसले नेपालमा आयुर्वेद औषधीहरूको खपत बढ्न सक्छ, तर आयुर्वेद शास्त्रको प्रयोग बढ्दैन । त्यसको लागि सरकारले प्राचीन चिकित्सा पद्धति विकासको लागि आयुर्वेद अस्पताल, औषधी कम्पनी र शोध केन्द्रको स्थापना महत्त्वपूर्ण पक्ष हुन् । भारत या अन्य मुलुकमा वैध र अवैध तरिकाले जडिबुटी निर्यात गर्न दिनुको साटो परम्परागत चिकित्साशास्त्र र त्यस सम्बन्धित प्रचुर ज्ञान भएको भारत र त्यस क्षेत्रमा विशिष्टताका साथ परम्परागत चिकित्सा पद्धति र शोधलाई प्रोत्साहित गर्दै आएको चीनसँग सहमति गरी नेपालमै उपयुक्त संस्थाहरू खोल्नु उचित र बुद्धिमानी हुनेछ । त्यसले रोजगारसँगै वैकल्पिक स्वास्थ्य, शिक्षा सेवा र प्रविधिको विकास मार्ग पनि प्रशस्त गर्नेछ ।"
