शीर्षक,विवरण
राष्ट्रिय खतरा,"केही दिनअघि राष्ट्राध्यक्षको अग्रसरतामा भएको बैठकमा संसद्मा उपस्थित सबै दलहरूले भाग लिए, एउटा अपवादबाहेक । संविधान संशोधनमा देखा परेका जटिलता र त्यसले राष्ट्रिय राजनीतिमा पारेको असरबारे राष्ट्रपतिको तहमा चिन्ता हुनु अस्वाभाविक र नाजायज हैन, यद्यपि विगतमा खासगरी डा रामवरण यादवको समयमा शीतल निवास एउटा कुनै दल या दलका समूहहरूको अनि विदेशीहरूसँगको गोप्य बैठकको केन्द्र बनेको खुलासा पटकपटक भइरहेका छन् । तर यसपटक राष्ट्रपति विद्यादेवी भण्डारीद्वारा बोलाइएको बैठकमा उनले मुलुकमा व्याप्त चिन्तालाई अभिव्यक्त गरेकी छन् । मुलुकको अस्तित्व र एकतामाथि खतरा बढेकोमा राष्ट्रपतिको तहबाट चिन्ता व्यक्त गर्नुको अर्थ हो, यसबारे सरकारका विभिन्न निकायहरू जानकार छन् । किनकि राष्ट्रपतिसँग त्यस्तो परिस्थितिबारे विश्लेषण गर्ने, निष्कर्ष निकाल्ने र सुझाव दिने उनको आफ्नो स्वतन्त्र च्यानल' छैन र हुनु पनि हुँदैन । राष्ट्रपति मन्त्रिपरिषद्को सिफारिसमा काम गर्ने गर्छिन् । तर राष्ट्रपतिले यति गम्भीर रूपमा देखाइएको चासोबारे सार्वभौम जनताको सर्वोच्च प्रतिनिधि थलो मानिएको संसद्मा एकपटक पनि बहस नहुनु अनि त्यसबारे मुलुकलाई अन्धकारमा राखिनुले या त राष्ट्रपतिजति सरकार र नेताहरू त्यसबारे गम्भीर छैनन् या राष्ट्रसमक्ष देखा परेका खतराबारे जनतालाई जानकारी दिनु हुन्न भन्ने मान्यता राख्दछ सरकार भन्ने सन्देश गएको छ । पटकपटक राजनीतिक मञ्चहरूबाट या सार्वजनिक अभिव्यक्तिमार्फत मुलुकमा बाह्य चलखेल बढेको, माइक्रोम्यानेजमेन्ट' बाहिरबाट भएको जस्ता विषयहरू आए पनि त्यस्ता अभिव्यक्तिहरूलाई नेताहरूले सत्तामा रहिरहन या पुग्न मोलतोल' गर्ने अस्त्रका रूपमा अपनाउँदै आएको देखिन्छ । तर जनताप्रतिको जवाफदेहीबाट न त राष्ट्रपति न सरकार मुक्त हुन सक्तछ । त्यसैले राष्ट्रपतिले व्यक्त गरेका चिन्ताका आधार तथा त्यस्ता संकटका कारणका स्रोत के हुन् ? त्यस्तो संकटमा जनताको भूमिका या जनताबाट अपेक्षा के हुन्, यसबारे संसद्मा बहस र सरकारको स्पष्टीकरण तत्काल आउनु आवश्यक छ । मुलुकलाई बिर्ता' र आफूलाई जवाफदेहीभन्दा माथिको जमिनदार वर्ग मान्ने समूह बन्दै गएको छ, राजनीतिक नेतृत्व । त्यस अर्थमा जनता र मुलुकले मागेको समस्याबारे जनतालाई कुनै जानकारी दिनुनपर्ने मान्यता पनि उनीहरूले बोक्न थालेका छन् । तर राष्ट्रपतिमार्फत प्रधानमन्त्री, मुलुकका शीर्ष तहका नेता र प्रतिपक्षका नेतासमक्ष यस्तो खतराबारे चिन्ता व्यक्त गरिएको हुँदा त्यसबारे प्रधानमन्त्रीले संसद्मार्फत या राष्ट्रका नाममा सम्बोधनमार्फत जनतालाई आश्वस्त गर्नु आवश्यक छ, अन्यथा संकटमा परेको र आफूलाई असुरक्षित महसुस गरेमा जनताले राजनीतिक दल हैन, सुरक्षा निकायहरूको ढोका ढक्ढकाउन थाल्नेछन् र त्यो मुलुकको छवि तथा प्रजातन्त्रको भविष्यको लागि सुखद संकेत हुने छैन ।"
संशोधन प्रस्तावविरुद्धको आन्दोलनका पछाडि ठूलो षड्यन्त्र छः प्रचण्ड,"सुर्खेतः प्रधानमन्त्री पुष्पकमल दाहाल प्रचण्डले सरकारले संसदमा दर्ता गराएको संविधान संशोधन प्रस्तावको विरोधमा भइरहेको आन्दोलनका पछाडि ठूलो षड्यन्त्र रहेको बताएका छन्। शुक्रबार बिहान सुर्खेतको बिरेन्द्रनगरमा नेकपा माओवादी केन्द्रनिकट अगुवा कार्यकर्ताहरुसँगको भेटमा उनले भने,संविधान संशोधन प्रस्तावको सीमांकन हेरफेरको विषयलाई लिएर जुन आन्दोलन भइरहेको छ, यसका पछाडि ठूलो षडयन्त्र छ। उनले आफ्नो पार्टीको पहलमा हात पारेका संघीयता, गणतन्त्र, धर्मनिरपेक्षता, समावेशीता लगायत उपलब्धीहरुलाई उल्ट्याउने षडयन्त्रबाट आन्दोलन प्रेरित भइरहेको आरोप लगाए। उनले भने,जसलाई संघीयता मन परेको छैन, गणतन्त्र मन परेको छैन, समावेशी समानुपातिकता पनि मन परेको छैन तिनिहरुले नै यी सब बखेडा झिकिरहेका छन्। उनले संघीय लोकतान्त्रिक गणतन्त्र विरुद्धका गतिविधि निस्तेज पार्न पहलकदमी लिन कार्यकर्तालाई अपिल गरे। प्रधानमन्त्री प्रचण्डले सरकार निर्वाचनको मिति घोषणाको अन्तिम तयारीमा रहेको बताए। प्रचण्डले सरकार स्थानीय निकायको निर्वाचनको घोषणा गर्ने अन्तिम तयारीमा रहेको बताएका हुन्। उनले जनयुद्ध, जनआन्दोलन लगायतका बलिदानीपूर्ण संघर्षका उपलब्धी संस्थागत गर्न संविधानको कार्यान्वयन अपरिहार्य रहेको बताए।"
मोर्चाको धम्कीपछि एमाले भेला स्थगित,"वीरगन्जः मधेसी मोर्चाले कार्यक्रम गर्न नदिने धम्की दिएपछि एमालेले वीरगन्जमा आयोजना गरेको दुईदिने भेला स्थगित गरेको छ । वीरगन्जको नगर सभागृहमा शुक्रबार र शनिबार केन्द्रीय नेताको उपस्थितिमा गर्न लागिएको एमाले मुखपत्र नवयुग' को वार्षिकोत्सव कार्यक्रम स्थगित गरिएको हो । कार्यक्रममा महासचिव ईश्वर पोखरेल, सचिव योगेश भट्टराईलगायत केन्द्रीय नेता सहभागी हुने एमालेले जनाएको थियो । भेलामा एमालेले नवयुग पत्रिकाका ग्राहकलाई समेत निम्ता गरेको थियो । एमालेको प्रचार विभागका सदस्य अरविन्द सिंहले राष्ट्रिय राजनीतिक परिस्थिति जटिल भएको तथा पार्टीको नेतृत्व सडक र सदन संघर्षमा केन्द्रित भएकाले वीरगन्जको कार्यक्रम स्थगित गरिएको बताए । स्रोतले भने मधेसी मोर्चाको धम्कीका कारण कार्यक्रम स्थगित भएको दाबी गरेको छ । मधेसी मोर्चाको मंसिर १८ गते वीरगन्जमा बसेको बैठकले मधेसकेन्द्रित दलका माग पूरा गर्न एमाले बाधक बनेको ठहर गर्दै पर्सामा एमालेलाई कुनै पनि राजनीतिक गतिविधि गर्न नदिने र गरे प्रतिवाद गर्ने चेतावनी दिएको थियो । मोर्चाको त्यही धम्कीकै कारण एमालेले वीरगन्जमा शुक्रबारदेखि हुने भनिएको कार्यक्रम स्थगित गरेको स्रोतले जनाएको छ । यसैबीच एकाएक कार्यक्रम स्थगित गरिएको भन्दै एमालेकै केही युवाले नेतृत्वप्रति असन्तुष्टि जनाएका छन् । एमाले भ्रातृ संगठन युवा किसान संघका केन्द्रीय सदस्य उमेश गुप्ताले कार्यक्रम अन्तिम समयमा आएर स्थगित हुँदा आश्चर्यमा परेको बताए । मोर्चाको धम्कीले कुनै प्रभाव नपार्ने भन्दै उनले पर्सामा एमाले हरेक कार्यक्रम भव्यताका साथ सम्पन्न गर्न सक्षम रहेको दाबी गरे ।"
मधेसलाई विश्वास नगरी राष्ट्रियता बलियो हुँदैन,"काठमाडौँः नेपाली कांग्रेसका सभापति शेरबहादुर देउवाले मुलुकको आधा जनसङ्ख्या बसोबास गर्ने मधेसलाई विश्वास नगरी राष्ट्रियता बलियो हुन नसक्ने बताएका छन् । नेपाल निजामती कर्मचारी युनियन (सङ्घ) को विधान अधिवेशन उद्घाटन समारोहलाई शुक्रबार सम्बोधन गर्दै उनले प्रमुख प्रतिपक्षी दल मधेस र पहाडका नाममा विभाजनको राजनीति गर्ने खेलमा लागेको आरोप लगाए । ५ नम्बर प्रदेशको संशोधनका लागि संसद्मा दर्ता गरिएको प्रस्तावमा यसअघि पूर्वप्रधानमन्त्री सुशील कोइराला र एमाले अध्यक्ष केपी शर्मा ओलीको हस्ताक्षर छ तर अहिले राष्ट्रियताका नाममा विरोध गरी विभाजनको राजनीति गर्न खोजिएको छ पूर्वप्रधानमन्त्री देउवाले भने । कर्मचारीलाई स्वतन्त्र रुपमा जनताको काम गर्ने वातावरण सबै दलले बनाइदिनुपर्नेमा उनको जोड छ। कांग्रेसका महामन्त्री डा शशाङ्क कोइरालाले संविधान कार्यान्वयन नभए मुलुक अन्योलतिर धकेलिने भएकाले कार्यान्वयनका लागि सबै दल एक जुट हुनुपर्ने विचार राखे । कांग्रेसले बोकेको विचार नेपालको भविष्य बनाउने मार्गचित्र भएकाले कसैले आक्रमण गर्दैमा दल कमजोर हुँदैन, दल बिपीको पदचिह्नमा हिँडेको छ, उनले भने । नेपाल तरुण दलका नवनिर्वाचित अध्यक्ष जितजङ्ग बस्नेतले भ्रष्टाचार, गुन्डागर्दी र चन्दा आतङ्कका विरुद्ध सङ्गठनले देशव्यापी अभियान चलाउने जानकारी गराए । कार्यक्रममा युनियनका अध्यक्ष सुबोधकुमार देवकोटा, महासचिव जितबहादुर मडै, पूर्वअध्यक्ष भानुभक्त ढकाल र नेपाल प्रेस युनियनका महासचिव अजयबाबु शिवाकोटीले संविधानको प्रदेशस्तरीय संरचनाअनुरुप विधान पारित गरिनुपर्नेमा जोड दिए । युनियनका १२७ सदस्यीय कार्यसमिति एवम् केन्द्रीय समितिका पदाधिकारी र सदस्य गरी ४५० प्रतिनिधिले दुईदिने अधिवेशनमार्फत विधान पारित गर्ने कार्यक्रम छ । रासस"
"जुत्ता फुस्किएको हो, बाबुरामलाई हान्न होइन'","पोखराः नयाँ शक्ति नेपालका संयोजक डा बाबुराम भट्टराईले भाषण सुरु गरेको दुई मिनेट पनि भएको थिएन । भाषण सुनिरहेको भीडबाट एक युवा उठे र कालो झन्डा देखाए । भट्टराईले उनलाई देखे । अनि भने, विरोध गर्न पाइन्छ ।' भट्टराईले भाषणलाई निरन्तरता दिए । तर कालो झन्डा देखाउने ती युवालाई चारजनाले घेरिहाले । उनले तिनीहरूलाई सोधे, मैले विरोध गर्न नपाउने ? ' खलबली मच्चियो । अरू सहभागीले उनलाई समात्न खोजेपछि आफ्नो ठाउँबाट भागे । त्यत्तिकैमा उनको जुत्ता फुत्कियो । अनि भीडबाटै कसैले भन्यो, जुत्ता हान्न लागेको रहेछ ।' कार्यक्रममै सहभागी कांग्रेस, एमाले र माओवादी केन्द्र समर्थित विद्यार्थीले पत्रकारहरूलाई सूचना दिए, बाबुराम भट्टराईलाई जुत्ता प्रहार भयो ।' पृथ्वीनारायण क्याम्पसमा बिहीबार बाबुरामलाई त्यसरी कालो झन्डा देखाउने सञ्जीव भट्टराईलाई प्रहरीले भीडबाट निकालेर चौकी पुर्याउन नपाउँदै जुत्ता प्रहार भन्ने हल्ला अनलाइनहरूमा समाचार भइसकेको थियो । मञ्चदेखि एक सय मिटर पर सञ्जीवले ज्याकेटभित्र लुकाएर ल्याएको झन्डा देखाएका थिए । सँगै उनले बाबुरामविरुद्ध लेखिएको हस्तलिखित पम्प्लेट पनि देखाएका थिए । पम्प्लेटमा उनले बाबुराम भट्टराईको नैतिक पतनमा विद्यावारिधि' लेखेका थिए । सञ्जीव पृथ्वीनारायण क्याम्पसकै विद्यार्थी हुन् । कैलाली घर भएका उनले नेताहरूप्रति वितृष्णास्वरूप विरोधमा कालो झन्डा देखाएको बताएका छन् । हामी सबै नेपाली द्वन्द्वपीडित हौं', उनले भने, जनयुद्धले देशलाई पछाडि धकेल्यो ।' मञ्चकै अगाडिपट्टि उठेर बाबुरामविरुद्धको पम्प्लेट र कालो झन्डा देखाएपछि सञ्जीवलाई नयाँ शक्तिका विद्यार्थीले समात्न खोजेका थिए । तर उनी भागिहाले र जुत्ता फुत्कियो,' कार्यक्रमका एक सहभागी सौगात पोखरेलले अन्नपूर्णसँग भने, कालो झन्डा देखाएका हुन्, जुत्ता हानेका होइनन् ।' स्वयं सञ्जीवले समेत आफूले बाबुरामलाई जुत्ता नहानेको बताएका छन् । बाबुरामलाई मात्रै नभई ठूला नेतालाई आफूले विरोध गर्ने अभियान चलाउन लागेको सुनाए । आज त्यसको सुरुआत गरेको मात्रै हुँ', उनले भने, बाबुरामलाई जुत्ता हानेको होइन, योजना पनि थिएन ।' नेता भट्टराईले पनि आफूलाई कसैले जुत्ता नहानेको बताएका छन् । काठमाडौं फर्कनुअघि पोखरा विमानस्थलमा पत्रकारसँगको भेटमा उनले कालो झन्डा देखाइएको भने पुष्टि गरे । उहाँले कालो झन्डा देखाउनुभयो', उनले भने, मैले उहाँलाई कालो झन्डा देखाउन दिनुहोस्, म आफैंले पनि कालो कोट लगाएको छु, कालो झन्डा देखाउँदैमा केही हुँदैन भनेको थिएँ ।' लोकतन्त्रमा त्यस्तो खाले विरोधलाई सामान्य रूपमा लिनुपर्ने पनि उनले बताए । यस्ता असन्तुष्टि तीन करोड नेपालीमा रहेको भन्दै उनले सबैलाई सन्तुष्ट पार्न नसकिने धारणा राखे । आफूलाई कालो झन्डा देखाउनेलाई प्रहरीले पक्रिएको थाहा पाएपछि उनलाई छाडिदिन भनेको पनि डा भट्टराईको भनाइ छ । सञ्जीवलाई दिनभर नियन्त्रणमा राखेर साँझ छाडिएको प्रहरी निरीक्षक किशोर लम्सालले जानकारी दिए ।"
एउटा व्यक्तिले मात्र भ्रष्टाचार निवारण गर्न सक्दैनः प्रधानमन्त्री प्रचण्ड,"काठमाडौंः प्रधानमन्त्री पुष्पकमल दाहाल प्रचण्डले एक व्यक्ति वा संस्थाले मात्र भ्रष्टाचारको अन्त्य गर्न नसक्ने भएकाले सबै एक जुट हुनुपर्ने बताएका छन्। शुक्रबार भ्रष्टाचारविरुद्ध राष्ट्रिय दिवसका अवसरमा अख्तियार दुरुपयोग अनुसन्धान आयोगको कार्यक्रममा बोल्दै प्रधानमन्त्री प्रचण्डले यस्तो बताएका हुन् । भ्रष्टाचार नियन्त्रण कुनै एक संस्था वा सीमित व्यक्तिको मात्र जिम्मेवारी हुन सक्दैन, प्रधानमन्त्री प्रचण्डले भने । प्रधानमन्त्री प्रचण्डले भ्रष्टाचार नियन्त्रण गर्ने आफ्नो आधारभूत दायित्वलाई कार्यान्यन गरी मुलुकमा सुशासन, न्याय र समानता कायम गर्न सरकार दृढ सङकल्प र योजनाका साथ अघि बढिरहेको बताएका छन् । नेपाली जनताको ऐतिहासिक सङघर्ष, जनयुद्ध र बलिदानीको जगमा प्राप्त भएका लोकतान्त्रिक गणतन्त्र, सङघीयता, धर्मनिरपेक्षता, समावेशिता र जनअधिकार जस्ता महान उपलब्धिलाई सस्थागत गर्नको लागि संविधानमा आवश्यक संशोधन गरी सबै पक्षको अधिकतम स्वीकार्य बनाई यसको कार्यान्वयन गर्ने ऐतिहासिक अवसर र चुनौती बर्तमान सरकारको सामु रहेको छ, प्रधानमन्त्रीले भने, उद्देश्य प्राप्तिका लागि भ्रष्टाचार बिरुद्दको राष्टिय अभियानले थप मद्दत गर्ने कुरामा म विश्वस्त छु। साथै भ्रष्टाचार नियन्त्रणको लागि झनै कठोर रुपमा प्रस्तुत हुनु पर्ने आवश्यकतालाई पनि हामीले व्यवहारमा उर्तान सक्नुपर्छ । भ्रष्टाचार विरुद्धको अन्तर्राष्ट्रिय महासन्धिको पक्ष राष्टको हैसियतले नेपालले यस महासन्धि कार्यान्वयन गरेको दाबी गर्दै प्रधानमन्त्री प्रचण्डले यो कार्यान्वयन भए सँगै भ्रष्टाचार निवारणका क्षेत्रमा काम भइरहेको दाबी गरे । महासन्धिलाई कार्यान्वयन गर्ने बिषयलाई उच्च प्राथमिकता दिइ कार्यान्वयन सम्बन्धी राष्ट्रिय रणनीति तथा कार्ययोजना २०६९ बनाई कार्यान्वयनमा ल्याएको छ, प्रधानमन्त्री प्रचण्डले भने, भ्रष्टाचार नियन्त्रणको प्रभावकारिता वृद्धि गर्न नेपाल सरकारले भ्रष्टाचार विरुद्धको छुट्टै रणनीति तथा कार्ययोजना २०६५ समेत कार्यान्वयन गरिरहेको छ । प्रधानमन्त्री प्रचण्डले सरकार संविधान कार्यान्वयनका चरणमा रहेको उल्लख गर्दै जनताका प्रतिनिधि मार्फत् सकेसम्म चाँडै सेवा सुविधा सबै क्षेत्रमा पुर्याउने बताएका छन् । अख्तियारको कार्यक्रममा बोल्दे उनले अख्तियार दुरुपयोग अनुसन्धान आयोगले खेलेको भूमिकाको प्रशंसा गरे । आयोगको समग्र नेतृत्व वर्गको इच्छा शक्ति र योगदानलाई नेपाल सरकारका तर्फवाट धन्यवाद दिन चाहन्छु, प्रचण्डले थपे, अयोगलार्इ अफ्नो जिम्मेवरी पूरा गर्न आवश्यक हुने स्रोतरसाधन र सहयोग उपलव्ध गराउन सरकारको पूर्ण साथ रहने छ भन्ने कुरा विश्वास दिलाउन चाहन्छु ।"
संविधान संशोधन प्रस्ताव दर्ता गरेर सरकारले निहुँ खोज्यो: नेम्वाङ,"पथरी: नेकपा एमालेका नेता सुवासचन्द्र नेम्वाङले नेपालको अस्तित्व सङ्कटमा पर्ने कुनै पनि प्रस्ताव स्वीकार्य नहुने बताएका छन्। शुक्रबार विराटनगर विमानस्थलमा सञ्चारकर्मीसँग संक्षिप्त कुराकानी गर्दै उनले भने,'देशको अस्मितामाथि प्रहार गर्ने खालका कुनै पनि प्रस्ताव एमालेलाई स्वीकार्य हुँदैन्।' एमाले संसदीय दलका उपनेतासमेत रहेका नेम्वाङले संसदमा अनावश्यक प्रस्ताव दर्ता गराएर सरकारले निहुँ खोज्ने काम मात्र गरेको आरोप लगाए। उनले भने,'९० प्रतिशत सभासद्ले पारित गरेको संविधान कार्यान्वयन गर्नुको साटो संशोधन प्रस्ताव दर्ता गराउनुको कुनै औचित्य छैन।' उनले भारतको संविधान ६५ प्रतिशत संसद् र अमेरिकाको संविधान ५२ प्रतिशतले पारित भएको उदाहरण दिँदै ९० प्रतिशत सभासद्ले पारित गरेकाले नेपालको संविधान कार्यान्वयनको विकल्प नभएको बताए। रासस"
संशोधनको विरोधमा विपक्षी दल निकट संगठनले अान्दोलन चर्काउने,"काठमाडौं: विपक्षी दल निकटका संयुक्त युवा तथा विद्यार्थी संगठनले संविधान संशोधन प्रस्तावको विरोधमा थप आन्दोलन घोषणा गरेका छन् । व्यवस्थापिकासंसद्का संशोधन प्रस्ताव दर्ता लगत्तै आन्दोलित भएका उनीहरुले शुक्रबार युवा सङ्घ नेपालको कार्यालयमा पत्रकार सम्मेलन गरी थप आन्दोलनको घोषणा गरेका हुन् । उनीहरुले प्रस्तावको विरोधमा शुक्रबारदेखि सोमबारसम्म विभिन्न आन्दोलनको कार्यक्रम घोषणा गरेका छन् । अनेरास्ववियुका अध्यक्ष नबिना लामाका अनुसार शुक्रबार नयाँ बानेश्वरमा खेलाडीको प्रदर्शन, शनिबार वैदेशिक हस्तक्षेप रोक्नका लागि परराष्ट्र मन्त्रालयलाई ज्ञापनपत्र बुझाउने, आइतबार माइतीघरदेखि नयाँ बानेश्वरसम्म दौड जुलुस र सोमबार संशोधनका विपक्षमा सडक बहस गर्ने आन्दोलनका कार्यक्रम घोषणा गरिएको छ । उनले संशोधनले देश विघटन गराउने भएकाले नेपाललाई एउटै स्वतन्त्र र सार्वभौमसत्ता सम्पन्न बनाउनका लागि आन्दोलन गर्नु परेको बताइन्। युवा सङ्घका अध्यक्ष राजीव पहारीले संशोधन विधेयकले नेपालको राष्ट्रिय अखण्डतामाथि आँच आउने भएकोले राष्ट्र बचाउनका लागि आन्दोलन गर्नु परेको बताए।उनले विधेयक फिर्ता नभएसम्म आन्दोलन जारी राखिने जानकारी दिए। पत्रकार सम्मेलनमा नेपाल क्रान्तिकारी विद्यार्थी सङ्घका अध्यक्ष निरज लबजुले संशोधनले मुलुकको स्थापित सामाजिक सद्भावलाई बिथोल्ने भएकाले प्रस्ताव फिर्ता लिनुपर्ने बताए। रासस"
एमालेको अवरोधले शुक्रबार पनि संसद् चलेन,"काठमाडौँः विपक्षी दलहरुको निरन्तर अवरोधका कारण व्यवस्थापिकासंसद्को शुक्रबारको बैठक पनि सञ्चालन हुन सकेन । प्रमुख प्रतिपक्षी दल एमाले, नेकपा (माले), राष्ट्रिय जनमोर्चा, नेपाल मजदुर किसान पार्टी, नेपाल परिवार दल, नेपाः राष्ट्रिय पार्टी र राष्ट्रिय जनमुक्ति पार्टी (लोकतान्त्रिक) नेपाल सहित सात दलका सांसदले आफ्ना माग सम्बोधन नभएसम्म संसद्को काम कारबाही अगाडि बढ्न नदिने भन्दै अवरोध गरेका हुन् । राष्ट्रिय जनमुक्ति पार्टी लोकतान्त्रिक नेपालका सांसद शिवलाल थापाले संशोधन प्रस्ताव फिर्ता नलिएसम्म सदन चल्न नदिने अडान बारम्बार दोहोयाएपछि सभामुख ओनसरी घर्तीले यही मङ्सिर ३० गतेसम्मका लागि सदनको कारबाही स्थगन भएको घोषणा गरे । सभामुखले आगामी २०७४ माघ ७ गतेसम्ममा तीन तहको निर्वाचन गरिसक्नुपर्ने र विभिन्न ऐन कानुन बनाउनुपर्ने भएकाले सदनको कारबाहीमा अवरोध सिर्जना नगर्न अनुरोध गरेपनि विपक्षी दलले निरन्तर अवरोध गरिरहे । विपक्षी सांसदहरुले सभामुखको आग्रहलाई बेवास्ता गर्दै आफ्नो आशनबाट उठेर विरोध गरेपछि सभामुखले मङ्सिर ३० गते बिहान ११ बजे अर्को बैठक बस्ने घोषणा गरिन् । रासस"
