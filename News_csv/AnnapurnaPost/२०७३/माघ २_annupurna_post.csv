शीर्षक,विवरण
छटपटाउँदो न्यायालय,"स्वतन्त्र, निष्पक्ष, दक्ष र मोलाहिजा तथा लोभमुक्त न्यायपालिका कानुनमा आधारित राज्य व्यवस्थाको प्राण मानिन्छ । त्यसको अभावमा राज्यले व्यवस्थित न्याय प्रणाली सुनिश्चित गर्न सक्दैन । कुनै मुलुकमा न्याय नहुँदा या त्यसको सुनिश्चितता नहुँदा जनताको राज्यप्रति आस्था घट्न जान्छ । 'न्याय पाइन्छ' भन्ने मान्यता र आधारमै नागरिकले राज्यप्रति बफादारी देखाउँछन् । नागरिकको बफादारीबाट वञ्चित राज्य र राज्य प्रणाली जगविहीन महल सावित हुन पुग्छन् । दुर्भाग्य अहिले नेपालको न्यायपद्धतिप्रति जनताको अविश्वास र आक्रोश चुलिँदै छ । न्यायालय योग्य, क्षमता र चरित्रवान् न्यायाधीशहरूको थलो नभएर सत्तासँग नजिक राजनीतिक दलहरूको भर्तीकेन्द्रमा परिणत हुन थालेपछि जनताले त्यस्तो न्यायपालिकाबाट सम्मान फिर्ता लिनु अनपेक्षित मानिँदैन । उच्च न्यायालयका ८० जना न्यायाधीश नियुक्तिको अन्तिम निर्णय मध्यरातमा प्रधानन्यायाधीशको निवासमा लिइएन मात्र, त्यो प्रक्रियामा सहभागी हुन न्याय परिषद्का दुई सदस्यले सम्मानजनक वातावरणसमेत फेला पारेनन् । अन्तिम सूचीको टुंगो लगाउने काममा प्रधानन्यायाधीश तथा सत्ताको नेतृत्व गरेको माओवादी केन्द्रसँग आबद्ध कानुनमन्त्री र त्यही पार्टीका मनोनीत सदस्य पदम वैदिकबीच एउटा समझदारी बन्यो । सत्तामा रहेको कांग्रेस र माओवादी अनि केही मन्त्रीका नातागोतालाई न्यायाधीश 'मनोनीत' गरेर संघीय न्यायपालिकाको जग निर्माण गर्ने अपराध गरियो, छापामार शैलीमा । 'नैतिकता' लाई समेत अदालती निर्णयको विषय बनाएको सर्वोच्चको निष्पक्षता, प्रक्रिया र मर्यादा अनि लोभ र मोलाहिजाबाट मुक्ति प्रश्नको घेरामा आएपछि के न्यायपालिकाको न्यायप्रणालीमा आम जनताको विश्वास रहला ? आम जनताको विश्वास नबोकेको अदालतले संविधान र संविधानवाद अनि त्यसमा आधारित प्रजातान्त्रिक व्यवस्थाको रक्षा गर्न सक्दैन । विडम्बना, एउटा निश्चित नियतका साथ कथित संसदीय समिति सुनुवाइ हुँदै खिलराज रेग्मी प्रकरण र त्यसपछि न्यायपालिकामाथि दलीय स्वार्थको वर्चश्व स्थापित गर्नमा प्रधानन्यायाधीशको संस्था प्रयोग भएको देखिनु न्यायपालिकाको इतिहासमा सबभन्दा कालो अध्याय सावित भएको छ । दुर्भाग्य यो आम व्यक्तिहरूको आशंका नभएर स्वयं सबै राजनीतिक आस्था बोकेका तर मुख्यतया कानुनी पेसा अपनाएकाहरूको प्रतिनिधित्व गर्ने 'नेपाल बार एसोसिएसन' ले पनि त्यस्तै निष्कर्ष निकालेको छ । उसले प्रधानन्यायाधीश सुशीला कार्कीको कार्यक्रम बहिष्कार गर्ने निर्णय गरेको छ । निश्चय पनि ८० जना न्यायाधीश सबै अयोग्य छन् भन्ने अर्थ लगाउनु सही हुने छैन । तर न्यायाधीश नियुक्ति प्रक्रिया पारदर्शी र सम्मानजनक हुन आवश्यक छ । उनीहरूको अनुहारमा दलीय दाग लागेमा ती योग्य न्यायाधीश मानिने छैनन्, जनताका नजरमा । दलीय जुत्ता फुकालेर न्यायको आसनमा बस्ने 'अभिव्यक्ति' पक्कै पनि कठिन हुन्छ किनकि दलीय जुत्ता मात्र हैन, अहिले नियुक्त अधिकांश न्यायाधीशहरू सम्पूर्ण रूपमा दलीय सुटबुटमा सजिएका छन् ।"
सरकारका प्रवक्ता भन्छन्निर्वाचन जेठमा हुन्छ,विराटनगर: सूचना तथा सञ्चारमन्त्री सुरेन्दकुमार कार्कीले निर्वाचन आउँदो जेठ महिनामा हुने बताएका छन्। विराटनगर विमानस्थलमा अाइतबार सञ्चारकर्मीसँग कुराकानी गर्दै सरकारका प्रवक्ता मन्त्री कार्कीले दलहरुबीच आपसी सहमति भएपछि मिति तोकिने बताएका हुन्। मुलुकको संविधान प्रजातान्त्रिक र प्रगतिशील रहेको बताउँदै उनले मधेसको माग एकै पटकमा पूरा हुन नसक्ने स्पष्ट पारे। स्थानीय निकायको निर्वाचन तहगत आधारमा हुने कि नहुने भन्ने पत्रकारको जिज्ञासामा प्रवक्ता कार्कीले निर्वाचन हुनु आवश्यक रहेको र स्थानीय तहलाई सबैभन्दा शक्तिशाली बनाइएको बताए। उनले विधेयकका सम्बन्धमा संसदीय अभ्यासमा एमाले पार्टी आउनु सकारात्मक पक्ष रहेको धारणा प्रकट गरे।रासस
राहदानीको नवीकरण शुल्क घटाउँछु: प्रधानमन्त्री,"काठमाडाैं: प्रधानमन्त्री पुष्पकमल दाहाल प्रचण्डले विदेशका काम गर्ने नेपालीले आर्जन गरेको अनुभव र पुँजी नेपालको विकासका लागि आधारशिला भएको बताएका छन्। दसौँ विश्व भविष्य ऊर्जा सम्मेलनमा भाग लिन संयुक्त अरब इमिरेट्स (युएई) पुगेका प्रधानमन्त्री दाहालले अबुधाबीस्थित नेपाली दूतावासमा अाइतबार भएको अन्तक्रिया कार्यक्रममा विदेशमा नेपाली कामदारले बगाएको पसिनाको सदुपयोग होस् भन्नेमा सरकार सचेत रहेको बताए। प्रधानमन्त्री दाहालले राजनीतिक रुपमा राष्ट्रिय एकताका लागि संविधान कार्यान्वयन, आर्थिक रुपमा पूर्वाधार निर्माण र समृद्धिमा सरकारले जोड दिएको बताएको उनको निजी सचिवालयले जनाएको छ । उनले राष्ट्रिय सहमति बनाएर संविधान कार्यान्वयन गर्नेमा सरकार दृढ रहेको उल्लेख गरे। ऊर्जा सम्मेलनबारे प्रधानमन्त्रीले भने,'हामीले वैदेशिक रोजगारीबाट आएको पुँजीलाई विकास आयोजनामा केन्द्रित गर्न खोजेका छौ, म विकासका कामलाई केन्द्रमा राखेर विकासका आयोजनाको अनुगमन गरिरहेको छु।' ब्लड मनी (हत्या क्षतिपूर्ति), राहदानीको नवीकरण शुल्क घटाउने लगायत महत्वपूर्ण विषयमा सरकारले काम गरिरहेको जानकारी दिँदै प्रधानमन्त्रीले विदेशमा रहेको नेपालीका समस्या कूटनीतिक र राजनीतिक तवरले सम्बोधन गर्न सरकार लागिपरेको विश्वास दिलाएको सचिवालयले जनाएको छ । भेटमा ऊर्जामन्त्री जनार्दन शर्मा, परराष्ट्र सचिव शङ्करदास वैरागी, युएइका लागि नेपाली कावा राजदूत नेत्रबहादुर टन्डन, शिष्टाचार महापाल दीपक अधिकारीलगायत सहभागी थिए। रासस"
राप्रपा अध्यक्ष कमल थापाले मकवानपुरबाट नयाँ सदस्यता लिए,"काठमाडौँ : राष्ट्रिय प्रजातन्त्र पार्टीका साधारण सदस्य लगत सङ्कलन कार्य आइतबारदेखि सुरु भएको छ । पार्टीको आसन्न महाधिवेशन प्रयोजनका लागि विशेष अभियानका रुपमा गत मङ्सिर २५ देखि पुस २९ गतेसम्म देशभरसदस्यता वितरण गरिएको थियो । सो अवधिभर सदस्य बनेकाहरुको यही माघ ७ गते अगावै लगत सङ्कलन गरी पार्टीमा अभिलेख राखिने छ । पार्टीका प्रवक्ता राजाराम श्रेष्ठका अनुसार केन्द्रीय निर्वाचन समिति अन्तर्गत रहने गरी प्रत्येक जिल्लामा निर्वाचन समिति गठन गरिएको छ । साधरण सदस्य भएकामध्येबाट केहीलाई वडा समितिमा मनोनयन गरिने छ । उनले यही माघको दोस्रो हप्ताभर देशभर वडा, गाउँ र नगर कार्यसमितिको अधिवेशन तथा माघ २१ गते दुई सय ४० निर्वाचन क्षेत्रमा क्षेत्रीय अधिवेशन गरिने दिए । पार्टीको केन्द्रीय अधिवेशन भने आगामी फागुन ६९ गतेसम्म काठमाडौँ गरिने तय भइसकेको छ । नगर कार्यसमितिबाट प्रतिनिधि छनोट गरिने छ । सोअनुसार महानगरपालिकाबाट चार, उपमहानगरपालिकाबाट तीन, नगरपालिकाबाट दुई, प्रत्येक निर्वाचन क्षेत्र र प्रत्येक जिल्लाबाट नौ नौ, क्रियाशील भ्रातृ सङ्गठनबाट चार जनाको अनुपातमा प्रतिनिधि छनोट गरिने छ । पार्टी एकीकरण भएपछि तल्लो तहदेखि माथिल्लो तहसम्मका सबै नेता तथा कार्यकर्ताले नयाँ सदस्यता अनिवार्य रुपमा लिनुपर्ने व्यवस्था पार्टीले गरेको थियो । सोहीअनुसार पार्टीका अध्यक्ष कमल थापाले गृह जिल्ला मकवानपुरबाट नयाँ सदस्यता लिएका छन् । रासस"
पुनःनिर्माणलाई तीव्रता दिन नयाँ सिइअो नियुक्त: गृहमन्त्री निधि,"काठमाडौं: कार्यबाहक प्रधानमन्त्री विमलेन्द्र निधिले भूकम्पको पुनःनिर्माणको कामलाई सरकारले तीव्रता दिने बताएका छन्। काठमाडौँ महानगरपालिकाले अाइतबार बिहान १९ आैं भूकम्प स्मृति दिवसका अवसरमा आयोजना गरेको श्रद्धाञ्जलि सभालाई सम्बोधन गर्दै पुनःनिर्माणको कामलाई तीव्रता दिनका लागि राष्ट्रिय पुनःनिर्माण प्राधिकरणमा नयाँ प्रमुख कार्यकारी अधिकृत नियुक्त गरिएको बताएका हुन्। उनले भूकम्पबाट जोगिनका लागि जनचेतनामूलक कार्यक्रम आवश्यक रहेको औँल्याए। कार्यक्रममा सङ्घीय मामिला तथा स्थानीय विकासमन्त्री हितराज पाण्डेले २०७२ सालको भूकम्पमा ठूलो मानवीय र भौतिक क्षति व्यहोर्नुपरेको भन्दै सबैले घर बनाउँदा भवन निर्माण आचारसंहिता पालना गर्नुपर्नेमा जोड दिए। उनले सबै स्थानीय तहमा सरकारले भवन आचारसंहिता लागू गरेको जानकारी गराउँदै आचारसंहिता पालना नगर्नेलाई कारबाहीको दायरामा ल्याउनुपर्ने बताए। महानगरपालिकाका निमित्त कार्यकारी अधिकृत सनतकुमार थापाले आफूहरुले निजी घरसँगै सरकारी घरलाई पनि भवन निर्माण आचारसंहिताको दायरमा ल्याएको बताए। आज देशभरि नै भूकम्पपीडितको सुरक्षाको आधार, भुइँचालो थाम्ने घर र पूर्वाधार भन्ने नाराका साथ १९औँ भूकम्प स्मृति दिवस मनाइँदै छ । सरकारले विसं १९९० माघ २ गते महाभूकम्प गएको सम्झनामा केही वर्षयतादेखि भूकम्प स्मृति दिवस मनाउँदै आएको छ । रासस"
