शीर्षक,विवरण
'नेपालको संविधान विश्वकै उत्कृष्ट र समावेशी',"न्युर्योक: परराष्ट्रमन्त्री डा प्रकाशरण महतले संविधानसभाबाट जारी भएको नेपालको संविधान विश्वकै एक उत्कृष्ट र समावेशी संविधान भएको बताएका छन्। संयुक्त राष्ट्रसङ्घको ७१औँ महासभाको क्रममा संयुक्त राष्ट्रसङ्घ भवन न्युर्योकमा आयोजना गरिएको प्रथम संविधान दिवस समारोहलाई सम्बोधन गर्दै उनले संविधानको कार्यान्वयनमार्फत मुलुकलाई अगाडि बढाइने उल्लेख गरे। उनले विगतका दुई वटा द्वन्द्वरत पक्ष र शान्ति सम्झौताका हस्ताक्षर कर्ताबीचमा भएको पछिल्लो गठबन्धनले पनि नेपालको शान्ति र संविधान निर्माण प्रक्रियाले गति लिएको तथा कार्यान्वयन पनि सहज रुपमा अगाडि बढ्ने स्पष्ट पारे। नेपालको संविधान कुन हदसम्म समावेशी छ भन्ने स्पष्ट पार्दै उनले राज्यका पाँच महत्वपूर्ण पदमध्ये तीनवटामा महिला नै प्रमुख रहेको बताए। 'राष्ट्रपति, सभामुख, प्रधानन्यायाधीश तीनै जना महिला हुनुहुन्छ, हामी चाहन्छौँ कि कार्यकारी प्रमुख पनि महिला नै हुनुपर्छ, आशा गरौँ, त्यो सपना पनि पूरा हुन्छ,' उनले भने। उनले त्यसो भनीरहँदा कार्यक्रममा उपस्थित विदेशी मित्र एवम् सहभागीले ताली पिटेर समर्थन मात्रै जनाएनन् नेपालको संविधानको समावेशिता अनुपम रहेको टिप्पणी गरे। संविधान दिवस एवम् राष्ट्रिय दिवसको नाम दिएर आयोजना गरिएको कार्यक्रममा विभिन्न मुलुकका प्रतिनिधि एवम् संयुक्त राष्ट्रसङ्घका उपमहासचिव जेफ्री फेल्टम्यानले नेपालको संविधान दिवसको अवसर पारेर आयोजना गरिएको कार्यक्रमले अन्तर्राष्ट्रिय समुदायलाई नेपालको बारेमा जानकारी गराउन सफल हुने विश्वास व्यक्त गरे। उनले महासचिव वान कि मुनको तर्फबाट नेपालको संविधान दिवसको अवसरमा शुभकानमा व्यक्त गर्दै लोकतान्त्रिक प्रक्रियालाई अगाडि बढाउन नेपालका सबै राजनीतिक दल मिलेर अगाडि बढ्ने विश्वास व्यक्त गरे। उनले नेपालको शान्ति प्रक्रियामा संयुक्त राष्ट्र सङ्घको भूमिका आम विश्वले थाहा पाएकै विषय भएकाले शान्ति प्रक्रियाको पूर्णताको रुपमा गत वर्ष जारी भएको संविधानको कार्यान्वयनको पक्षमा लाग्न सम्बद्ध पक्षलाई आग्रह गरे। कार्यक्रममा संयुक्त राष्ट्रसङ्घका लागि नेपालको स्थायी नियोगका प्रमुख दुर्गाप्रसाद भट्टराईले महासभाको अवसरमा नै नेपालको संविधान दिवसको कार्यक्रम आयोजना गर्न पाउनु आफूहरुका लागि खुसीको विषय भएको बताए। कार्यक्रममा महासभामा सहभागी विभिन्न मुलुकका परराष्ट्रमन्त्री, कूटनीतिक नियोगका प्रमुख एवम् प्रतिनिधि, अमेरिकामा रहेका नेपाली समुदाय, उद्योगी व्यवसायीको सहभागिता रहेको थियो। मनर्यक्रमका सहभागीले नेपालको संविधानका बारेमा चासो राखेका थिए।"
"बाबुरामले भने, 'यो संविधान उत्कृष्ट हुन सक्दैन","काठमाडौंः नयाँ शक्ति पार्टी नेपालका संयोजक डा बाबुराम भट्टराईले सवैले अपनत्व महसुस नगरेको संविधान उत्कृष्ट हुन नसक्ने बताएका छन्। उनले संविधान जारी भएको एक वर्ष बितिसक्दासमेत मुलुकमा आन्दोलन भइरहनुले संविधानमा सबैले आफ्नो अपनत्व लिने अवस्था नआएकाले संविधानलाई उत्कृष्ट भन्न नसकिने बताएका हुन्। संघीय लोकतान्त्रिक गणतन्त्र नेपालको संविधानमाथि संवाद कार्यक्रमलाई सम्बोधन गर्दै भट्टराईले तराई मधेस, थरुहट, आदिवासी जनजातिलगायत उत्पीडनमा परेका र असन्तुष्ट पक्षको अधिकार संविधानमा सुरक्षित गरी तत्काल संविधान संशोधन गर्नुपर्ने बताए। संविधानसभा विभिन्न समयमा भएका आन्दोलनहरुको उपज भएको भन्दै उनले उत्पीडित जाति, वर्ग, क्षेत्र र समुदायको माग सम्बोधन गर्न नसक्ने र उनीहरुले अपनत्व गर्न नसक्ने संविधान उत्कृष्ट संविधान हुन नसक्ने बताए। संविधान जारी गर्दा सबैको अधिकार सुरक्षित गर्नका लागि केही समय कसरत गर्न आफूले दलका प्रमुख नेताहरुसँग कुरा गरेको स्मरण गर्दै उनले भने, गत वर्ष संविधान जारी गर्नु अगाडि मैले प्रमुख दलहरुसँग केही दिन ढिला गरेरै भएपनि असन्तुष्ट पक्षको माग सम्बोधन गर्न विशेष आग्रह गरेको थिएँ। तर, त्यसबेला संविधान बनाउन ढिला गर्ने हो भने ठूलो संकट आउने बताएर आन्दोलित दल र समुदायको मागलाई बेवास्ता गरियो। उनले मुलुकको वर्तमान अस्थिरताको कारण संसदीय प्रणाली भएकाले यसले मुलुकको आर्थिक विकास र समृद्धि सम्भव नहुने बताए। भट्टराईले नेपालको अहिलेको संसदीय प्रणालीकै कारण अस्थिरता बढेको भन्दै प्रत्यक्ष कार्यकारी राष्ट्रप्रमुखको व्यवस्था संविधानमा गर्नुपर्नेमा जोड दिए। संवाद कार्यक्रमलाई सम्बोधन गर्दै नेकपा माओवादी केन्द्रका वरिष्ठ नेता नारायणकाजी श्रेष्ठले मधेशी, थारु, आदिवासी, जनजातिहरुले आफ्नो अधिकारका लागि गरेको संघर्षलाई राजनीतिक समझदारीका आधारमा सम्बोधन गरेर संविधान कार्यान्वयनको दिशामा अग्रसर हुनुपर्ने बताए। त्यस्तै नेकपा एमालेका सचिव गोकर्ण विष्टले संविधानले आम जनताको एकतालाई बाँधेर मुलुकलाई आर्थिक विकास र समृद्धितर्फ लैजानुपर्ने बताए। उनले संविधान जारी भइसकेपछि पनि दुई वटा सरकार बदलिएको हुनाले संविधान कार्यान्वयन सँगै राजनीतिक स्थायित्वका लागि विद्यमान शासकीय स्वरुपमा परिवर्तन गर्नुपर्ने आवश्यकता रहेको बताए। नेपाली कांग्रेसका नेता डा मिनेन्द्र रिजालले नेपालको राजनीतिक अस्थिरता गरिबी र पछौटेपनका कारण भएको बताए। उनले उनुभयो । उहाँले गरिबी र बेरोजगारी समस्याको समाधान नगरी नेपालमा जस्तोसुकै शासकीय स्वरुप निर्माण गरेपनि असन्तुष्टि कायम रहने बताए।"
'हिन्दीलार्इ सरकारी कामकाजको भाषा बनाउने तयारी छैन',महेन्द्रनगर: वर्तमान नेपाल सरकारको उपप्रधान मन्त्री एवम् गृहमन्त्री विमलेन्द्र निधिले संविधान संशोधन मार्फत मधेसका मुद्दाको सम्बोधन हुने बताएका छन्। उनले संविधानका केही बुँदालाई लिएर विद्यमान असहमति र विवादलाई संशोधनको माध्यमले सुल्झाउन सकिने बताउनु हुँदै संशोधनको पक्षमा प्रमुख प्रतिपक्षी नेकपा (एमाले) समेत सहमत हुने बताए। गृहमन्त्री भएपछि पहिलो पटक गृहजिल्ला धनुषाको तीनदिने भ्रमणमा शनिवार जनकपुर आइपुगेका उपप्रधानमन्त्री निधिले जनकपुर विमानस्थलमा सञ्चारकर्मीसँग कुरा गर्दै नेकपा (एमाले)ले समेत संविधान परिवर्तनीय र संशोधनीय हुने कुरालाई स्वीकार गरिसकेकाले संशोधन प्रक्रियामा एमालेको समेत सहभागिता रहने विश्वास व्यक्त गरे। उपप्रधानमन्त्री निधिले निर्धारित समयमै स्थानीय चुनाव हुने उल्लेख गर्दै सीमाङ्कन सम्बन्धी संवैधानिक आयोगको बुझाइसँग फरक मत रहेकाले ती जम्मै पृथक धारणालाई एक ठाउँमा ल्याएर सर्वस्वीकार्य हुने किसिमको सीमाङ्कनका आधारमा स्थानीय निर्वाचन चैत मसान्तभित्र नै गराउने सरकारको तयारी रहेको बताए। हिन्दीलाई सरकारी कामकाजको भाषा बनाउनुपर्ने सरकारको प्रस्ताव रहेको भन्ने विभिन्न सञ्चारमाध्यममा आएका समाचार गलत र भ्रामक रहेको भन्दै उनले यस विषयमा आफूले त्यस्तो अभिव्यक्ति नदिएको समेत बताए। उनले नेपाली सरकारी कामकाजको भाषा रहेको देशमा बोलिने अन्य भाषालाई समेत संविधानको अनुसूचीमा राख्ने सन्दर्भमा आफूले राखेको प्रष्ट्याए। सञ्चारकर्मीको एउटा जिज्ञासाको उत्तरमा गृहमन्त्री निधिले आफू र प्रहरी प्रमुखबीच सम्बन्ध बिग्रेकोबारे गलत अफवाह फैलाइएको भन्दै प्रहरी प्रमुखसँग सम्बन्ध समधुर रहेको स्पष्ट पारे। रासस
भारतको एजेन्डामा संविधान संशोधन हुँदैनः नेपाल,"काठमाडौँः एमाले वरिष्ठ नेता माधवकुमार नेपालले भारत तर्फ लक्षित गर्दै विदेशीको एजेन्डामा संविधान संशोधन नहुने बताएका छन् । शनिबार राजधानीमा आयोजित शुभकामना अदानप्रदान कार्यक्रमलाई सम्बोधन गर्दै नेपालले भने, विदेशीको एजेन्डामा अघि सारिएको संविधान संशोधन प्रस्ताव स्वीकार गर्न सकिदैन । बाराकाठमाडौँ सम्पर्क मञ्चले दसैँ, तिहार र छठको अवसरमा गरेको चियापान तथा शुभकामना आदानप्रदान कार्यक्रम उले नेपालको हितका लागि मात्र संविधान संशोधन गर्न सकिने प्रष्ट पारे । पूर्व प्रधानमन्त्रीसमेत रहेका नेपालले ९० प्रतिशतले सांसदको हस्ताक्षर गरी जारी गरेको संविधानलाई गलत भन्नु पूर्वाग्रही भएको बताउँदै संविधानले सबै जातजातिलाई समेटेको उल्लेख गरे । उनले मुलुकको अखण्डता, सार्वभौमिकता, राष्ट्रियतालगायतका विषयमा एमाले कसैसँग पनि नझुक्ने बताउँदै राजनीतिक दलहरुबीच फरक विचार भए पनि संविधानका बारेमा एक धारणा बनाउनुपर्नेमा जोड दिए । नागरिकता लिनासाथ कसैलाई पनि देशको राष्ट्रपति वा प्रधानमन्त्री बनाउन नसकिने उनको धारणा छ । प्रधानमन्त्री पुष्पकमल दाहालले भारत भ्रमणका क्रममा धेरै कुरामा चुकेको नेता नेपालले आरोप छ । रासस"
'संविधान मान्दैनौं भन्नेहरुलाई राज्यले कारबाही गर्नुपर्छ',"काठमाडौं: नेकपा एमालेका उपाध्यक्ष वामदेव गौतमले मुलुकको सबैभन्दा ठूलो कानुनका रुपमा रहेको संविधान मान्दैनौँ भन्नेहरुलाई राज्यले कारबाही गर्नुपर्ने बताएका छन्। प्यूठानकाठमाडौँ सम्पर्क मञ्चले शनिवार काठमाडाैंमा गरेको विजयादशमी, दीपावली र छठपर्वको शुभकामना आदानप्रदान कार्यक्रममा उनले संविधान नमान्नेलाई संविधान बमोजिम नै कारबाही गर्नु पर्ने बताएका हुन्। 'नेपालको संविधान सबैले मान्नुपर्दछ,'उनले भने,'संविधानका बारेमा एकदिन दुईदिन फरक धारणा राख्न सकिए तापनि संविधान जारी भएको एक वर्ष पुग्दा पनि मान्दैनौँ भन्नेलाई कारबाही गर्नुपर्दछ।' उनले संविधान जारी भइसकेपछि कार्यान्वयन भइसकेको उल्लेख गर्दै सीमाङ्कनका सवालमा कुनै जिल्लाको सीमा तलमाथि हुन नदिने प्रतिबद्धता व्यक्त गरे। गाैतमले देशलाई विखण्डन गर्न संविधान संशोधन गर्न थालिएको भन्दै एमालेबिना संविधान संशोधन हुन नसक्ने ठोकुवा गरे। पूर्व उपप्रधानमन्त्री तथा गृहमन्त्रीसमेत रहेका गौतमले निर्वाचन नगराएर सरकारले देशमा संवैधानिक, राजनीतिक सङ्कट ल्याउन खोजेको आरोप लगाए। केपी शर्मा ओली आफ्नो समर्थनमा नै पार्टी अध्यक्ष र प्रधानमन्त्री भउको चर्चा गर्दै तर पछिल्लो पटक नेकपा (माओवादी केन्द्र)सँग सरकारको गठबन्धन टिकाउने सवालमा भने ओलीसंग मतभेद भएको उल्लेख गरे। कार्यक्रममा सांसद हिराबहादुर केसी, धनबहादुर रायमाझीले संविधान कार्यान्वयनतर्फ सरकारले ध्यान नदिएको आरोप लगाए।"
