शीर्षक,विवरण
संसद् र प्रधानमन्त्री,"नेपालमा सरकारजस्तै संसद् पनि जवाफदेही शून्य छ भन्ने मान्यता संस्थागत या सामूहिकरूपमा उसले सावित गरेको छ । हरेक संसद् अघिल्लोभन्दा राष्ट्रिय समस्या र जनताका चाहना तथा आवश्यकताबारे कम सचेत देखिँदै आएको छ । खासगरी जनताका दैनिक जीवनसँग जोडिएका सुरक्षा, हत्या, हिंसा, अपहरण, महँगीलगायतका विषयहरूले सायदै संसद्मा प्रवेश पाएका छन् । संविधान निर्माण र त्यससँगै मधेसमा भएका हिंसा, प्रहरीको गोली लागी भएका केही हत्याका विषयमा भारतीय संसद् र भारतका प्रतिनिधिद्वारा जेनेभामा मानव अधिकार परिषद्मा आवाज उठाइयो, रणनीतिक रूपमा, तर नेपालमा कुनै रूपमा त्यो बहसको विषय बन्न सकेन । संसद्को जीवन्तता र जवाफदेहिता उसले स्थानीय र राष्ट्रिय तहका समस्या अनि जनचासोका विषयलाई कति प्रभावकारी रूपमा उठाउँछ, सरकारलाई कति जवाफदेही बनाउन सक्छ, त्यसमा भर पर्दछ । नेपालमा सत्ताको नेतृत्व परचालित र परिचालित छ भन्ने मान्यता आम जनतामा बढ्दै गएको छ र त्यसलाई व्यवहार तथा चरित्रद्वारा खण्डन गरी नेपाली जनता र राष्ट्रप्रति नै संसद् र सरकार जवाफदेही छ भन्ने प्रमाण पेस गर्नुपर्ने बेला आइसकेको छ । जनताको अविश्वास चुलिएको छ, संसद् र नेताहरूविरुद्ध । सोमबार संसद् फेरि एकपटक जीवन्त, क्रियाशील र आक्रोशित देखियो, धेरै दिनपछि । झन्डै दुई महिनादेखि कहिले प्रतिपक्षको अवरोध, कहिले सभामुखद्वारा सूचना टाँसी स्थगनको सिकार बन्दै आएको संसद्मा सदस्यहरूले सरकार प्रमुख र सरकारका विभिन्न निकायहरूलाई जवाफदेही बनाउने प्रयास गरे । संसद्का नेता तथा प्रधानमन्त्री पुष्पकमल दाहालले त्यसको एक दिनअघि मात्र निर्वाचन समयमा सम्पन्न हुन नसके मुलुकबाट संघीयता र गणतन्त्र गुम्नेछ भनी दिएको अभिव्यक्तिसँगै अन्य राष्ट्रिय चासोको विषयबारे सदस्यहरूले चिन्ता व्यक्त मात्र गरेनन्, प्रधानमन्त्रीसँग जवाफ मागे । मुलुकको संविधान धराशायी हुने अवस्थाको चित्रण होस् या 'विदेशी प्रभु' रिझाउनुको सट्टा राजीनामा दिएको दाबी दाहालले सदन बाहिर गरेका छन् । यी अत्यन्त गम्भीर तथा संवेदनशील विषयबारे मुलुकले थाहा पाउनैपर्छ र त्यससम्बन्धी सूचना संसद्बाट लुकाउनु अपराध मानिन्छ, संसदीय परिपाटी या कुनै पनि जनप्रतिनिधिमूलक राजनीतिक व्यवस्थामा । सोमबारकै सदनमा वर्तमान संविधानले अपनाएको संघीयताकै पक्षधर पार्टीका एक सदस्यले पाँच विकास क्षेत्रलाई नै पाँच संघीय प्रान्त बनाउनुपर्ने माग राखेर संघीयताको निर्णय र प्रान्तीय सीमा निर्धारण गर्दा पर्याप्त बहस नभएको सन्देश दिएका छन् । त्यति मात्र हैन, अपारदर्शी र गोप्य रूपमा भारतबाट 'एयर मार्सल' लाई नेपालमा निर्वाध प्रवेशको वातावरण बनाउन सरकार लागेको संकेत पनि सदस्यहरूले दिएका छन् । यी सबै अभिव्यक्ति उनीहरूले जिम्मेवारपूर्ण तरिकाले दिएका हुन् भन्नेबारे शंका गर्ने आधार देखिँदैन । त्यसैले प्रधानमन्त्रीलगायत सरकारका जिम्मेवार मन्त्रीहरूले यी राष्ट्रिय हित तथा सार्वजनिक महत्त्वका विषयमा जवाफ दिनैपर्ने हुन्छ । त्यो नदिनु सरकार र मन्त्रीका रूपमा आफ्नो संवैधानिक दायित्व पूरा नगर्नु र संसद्को औचित्य तथा सान्दर्भिकता समाप्त गर्नुसरह हुनेछ ।"
"ब्याच, माला र खादाबिनै सभा !","पोखराः अतिथिले भरिभराउ मञ्च, घाँटी ढाकिने गरी माला र खादा, छातीमा ठुल्ठूला ब्याच, धेरै वक्ताको पट्यारलाग्दो भाषण ! औपचारिक कार्यक्रममा देखिने दृश्य हुन् यी । राजनीतिक पार्टीका सभा, सम्मेलनमा बिरालो बाँध्ने' यस्तो परम्परा अझै हट्नसकेको छैन । मंगलबार पोखरामा भएको एउटा कार्यक्रम भने केही फरक देखियो । मञ्चमा एमाले उपाध्यक्ष वामदेव गौतम, महासचिव ईश्वर पोखरेल, पूर्वसभामुख सुवास नेम्बाङ, गोकर्ण बिष्ट, योगेश भट्टराई, रवीन्द्र अधिकारीलगायत नेता थिए । उनीहरूको गलामा न घाँटीसम्म छोपिने माला थियो, न त खादाको खात ! कसैका छातीमा ब्याच पनि टाँसिएको थिएन । एमाले मातहतका २० जनवर्गीय संगठनको केन्द्रीय भेला तथा प्रशिक्षण कार्यक्रमको अन्तिम दिन मंगलबार पोखरा घोषणापत्र जारी गर्ने कार्यक्रममा उनीहरू सहभागी भएका थिए । माघ ९, १० र ११ गते भएको भेलाको म्यान्डेट' थियो औपचारिक कार्यक्रमलाई तडकभडकमुक्त बनाउने । भेलाको म्यान्डेट' अनुरूप एमाले मातहतका जनवर्गीय संगठनले सभासम्मेलनमा ब्याच, माला र खादा प्रयोग नगर्ने भएका छन् । उनीहरूले २० बुँदे पोखरा घोषणापत्र जारी गर्दै औपचारिक कार्यक्रमलाई भद्दा र खर्चिलो' नबनाउने प्रतिबद्धता जनाएका छन् । राजनीतिक पार्टीले मञ्चमा ठूलो संख्यामा अतिथिको भीड थुपार्ने तर दर्शकदीर्घा खाली हुने अवस्था उत्पन्न गर्ने पनि पुरानै रोग हो । तर एमालेका जनवर्गीय संगठनले भने प्रमुख अतिथि, सभाध्यक्ष र सीमित वक्तालाई मात्रै मञ्चमा राख्ने घोषणा गरेका छन् । घोषणापत्रमा भनिएको छ, मञ्चमा ठूलो संख्यामा अतिथिको भीड थुपार्ने र आसनग्रहणमा मूल्यवान् समय खेर फाल्ने बोझिलो र खर्चिलो कार्यशैली सुधार गर्ने प्रतिबद्धता व्यक्त गर्दछौं ।' एमालेका जनवर्गीय संगठनले २० बुँदे पोखरा घोषणापत्र जारी गर्दै औपचारिक कार्यक्रमलाई भद्दा र खर्चिलो' नबनाउने प्रतिबद्धता जनाएका छन् । घोषणापत्र सार्वजनिक गर्दै एमाले प्रचार विभाग प्रमुख योगेश भट्टराईले सीमित वक्तालाई मञ्चमा राखी आमन्त्रित अतिथिलाई दर्शकदीर्घामै राखेर कार्यक्रम सञ्चालन गर्ने नयाँ संस्कार विकास गर्न खोजेको बताए ।जिल्लामा हुने कार्यक्रममा सहभागी हुन पार्टी नेताहरू विमानमार्फत पुग्छन् । नेता पुग्नुअघि नै विमानस्थलमा हातभरि माला, फूल र खादा लिएर कार्यकर्ताको ठेलमठेल भइसकेको हुन्छ । नेताको चाप्लुसी गर्ने पुरानो परम्परा अझै कायमै छ । पोखरा भेलाबाट एमाले जनवर्गीय संगठन नेतालाई स्वागत गर्ने नाममा विमानस्थल र बसपार्कमा अनावश्यक भीड जम्मा हुन नदिन सहमत भएका छन् । व्यक्तिगत रूपमा नजिकिने आधार खडा गर्ने, अनावश्यक सामीप्य दर्साउने र त्यसैलाई सम्मान तथा मर्यादा गरेको ठान्ने प्रवृत्तिलाई निरुत्साहित गर्न सहमत छौं', घोषणापत्रमा उल्लेख छ । त्यसो त एमाले नेता रवीन्द्र अधिकारी आफूले पहिलेदेखि नै विमानस्थलमा कार्यकर्ताको लाम लाग्ने अभ्यासलाई प्रश्रय नदिएको बताउँछन् । उनी भन्छन्, फूलमाला लिएर भेट्न गएको आधारमै व्यक्तिको मूल्यांकन गर्ने गलत अभ्यासलाई रोक्नुपर्छ ।' औपचारिक कार्यक्रमलाई खर्चिलो र बोझिलो नबनाउने पोखरा घोषणा कार्यान्वयनमा केही चुनौती देखिए पनि निरन्तर अभ्यास गर्दै जानुपर्ने उनको धारणा छ । सरल र आडम्बरबीच यसले ध्रुवीकरण ल्याउँछ', उनी भन्छन्, अन्त्यमा सरलता नै अगाडि आउनेछ ।' पोखरा घोषणाले अनावश्यक तडकभडक गर्नेलाई करेक्सन' गर्ने अधिकारी बताउँछन् । केन्द्रीय मोर्चा संगठन विभाग इन्चार्ज गोकर्ण बिष्टले भेलाले भद्दा समिति बनाउने गलत अभ्यासलाई अन्त्य गर्ने निर्णय गरेको बताए ।"
नेपालमा हस्तक्षेप गरेर भारतलाई के फाइदा ?,"काठमाडौं : नेपालका लागि भारतीय राजदूत रञ्जित रायले नेपालको आन्तरिक राजनीतिक मामिलामा भारतले कहिल्यै पनि हस्तक्षेप नगरेको स्पष्ट पारेका छन्। बुधबार रिपोर्टर्स क्लबले गरेको साक्षात्कारमा बोल्दै राजदूत रायले भने, भारतले नेपालको आन्तरिक मामिलामा कहिल्यै पनि हस्तक्षेप गरेको छैन, हस्तक्षेप गरेर भारतलाई के फाइदा हुन्छ ? राजदूत रायले नेपालमा अस्थिरता भए भारतलाई के फाइदा हुन्छ भन्दै उल्टै प्रश्न गरेका छन् । नेपाललाई फाइदा नहुने कुरा, भारतलाई पनि फाइदा हुँदैन्, राजदूत रायले भने, काठमाडौंका केही राजनीतिक भाषणमा यस्तो कुरा सुनिए पनि नेपाली जनतामा यस्तो विरोधी भावना छैन । उनले नेपालभारत द्विपक्षीय सम्बन्धलाई थप मजबुत र आगामी दिनमा आर्थिक साझेदारीमा केन्द्रित रहेर अघि बढाउनुपर्ने बताएका छन्। साक्षात्कारमा बोल्दै राजदूत रायले नेपालभारत द्विपक्षीय सम्बन्ध अब सामाजिक, सांस्कृतिक, धार्मिकका साथसाथै आर्थिक साझेदारीमा केन्द्रित गर्नुपर्ने धारणा राखे। रायले थपे, अबको हाम्रो सम्बन्धनको आधार नै आर्थिक एजेण्डा बनाउनुपर्छ, काँधमा काँध मिलाएर कसरी विकास र आर्थिक समृद्धिको बाटोमा हिड्न सकिन्छ भनेर सोच्नुपर्नेमा जोड दिएका छन्। आर्थिक साझेदारीका सुरुवात भइसकेका छन्, पञ्चेश्वर महायोजनाको कार्यान्वयन हुँदैछ, यसको डिपीआर अन्तिम चरणमा पुगेको छ, उनले भने, यही वर्षको मध्यतिर यो महायोजना लागुहुन्छ, यो लागु भएपछि सुदूरपश्चिममा मात्रै नभएर पूरै नेपालमै विकासको तरंग पैदा हुन्छ। राजदूत रायले माथिल्लो कर्णाली, अरुण तेस्रो परियोजना पनि अघि बढिरहेको उल्लेख गरे। यद्यपी उनले उक्त परियोजना निर्माणको क्रममा केही स्थानमा स्थानीयले अवरोध गरे पनि त्यसलाई समाधान गर्दैअघि बढ्ने विश्वास व्यक्त गरे। नेपालमा हाइड्रो पावर प्रोजेक्ट निर्माण भए नेपाललाई फाइदा हुने उनको भनाइ छ। राजदूत रायले भने, विजुली उत्पादन भएपछि नेपाललाई मात्रै होइन, यहाँ बढी भएको विजुली भारतलगायत अन्य मुलुकलाई नेपालले बेच्न पनि सक्छ । उनले भारतले ट्रान्समिसन लाइन समेत निर्माण गरिदिएको बताए। रायले थपे, ट्रान्समिसन लाइन निर्माण सम्पन्न भएसँगै अब नेपालमा लोडसेडिङ् अन्त्य गर्न सहयोग पुग्छ । अब रक्सौलपरवानीपुर र कुशाहाकटैया अन्तरदेशीय ट्रान्समिसनको काम अन्तिम चरणमा पुगेको र अबको दुई हप्ताभित्रै भारतबाट थप एक सय मेगाबाट विजुली नेपाल आउने उनले जनाए। उनले पूर्वाधार विकासमा पनि भारतले सक्दो सहयोग गरिरहेको बताए। उनले भने, हुलाकी राजमार्गको नयाँ मोडेलमा काम भइहेको छ, हालैमात्र कैलालीमा उद्घाटन गरियो, अहिले तराई मधेशमा काम तिव्र गतिमा अघि बढिरहेको छ । उनले हुलाकी राजमार्ग र ऊर्जाको परियोजना सम्पन्न भएपछि विकासको आधार तय हुने विश्वास व्यक्त गरे। राजदूत रायले नेपालभारत सम्बन्धमा राजनीतिक सम्बन्धको कुरा गर्ने हो भनेपनि यो बीचमा उच्च स्तरीय द्विपक्षीय भ्रमण भएको बताए । नेपालका माननीय प्रधानमन्त्री पुष्पकमल दाहाल प्रचण्ड जी दुई पटक भारत भ्रमणमा जानुभयो, परराष्ट्र डा प्रकाशशरण महत पनि जानुभएको छ, राजदूत रायले भने, त्यसैले द्विपक्षीय सम्बन्ध थप मजबदु बनाउने प्रयास भइरहेको छ।"
डा महत सहभागी कार्यक्रममा प्रहरी र प्रदर्शनकारीबीच झडप,"विदुर : नुवाकोटको पूर्वीभेगमा रहेको खानीगाउँ गाविसको ढिकुरेमा बुधबार कांग्रेसका केन्द्रीय सदस्य तथा पूर्वअर्थमन्त्री डा रामशरण महतको कार्यक्रममा प्रहरी र प्रदर्शनकारीबीच झडप भएको छ । डा महत सहभागी कार्यक्रममै ढुंगा प्रहार भएपछि प्रहरीले अश्रुग्यास प्रहार गरेको छ । स्थानीय निकाय पुनर्संरचनाको विषयलाई लिएर नुवाकोटको पूर्वीभेगमा रहेको खानीगाउँ, चौघडा, सूर्यमती र थानसिङ गाविसमा लिखु गाउँपालिका बचाउ संघर्ष समिति गठन भई दुई सातादेखि चरणबद्ध आन्दोलन भइरहेको छ । स्थानीयवासीको चाहना एवं भावनाअनुसार आफूले स्थानीय निकाय पुनर्संरचना आयोगलाई सुझाव दिएको उल्लेख गर्दै आएका डा महत आन्दोलनले जनतालाई हित नगर्ने सन्देश दिने उद्देश्यले कडा सुरक्षाबीच खानीगाउँ पुगेका थिए । उक्त क्षेत्रका सांसदसमेत रहेका डा महतको सुरक्षार्थ एकैपटक एक सयभन्दा बढी सशस्त्र र नेपाल प्रहरी परिचालन भएका थिए । कडा सुरक्षाबीच पनि प्रदर्शनकारीले कार्यक्रमस्थलमा ढुंगा प्रहार गरेपछि प्रहरीले जवाफी फायरिङ गरेको हो । कार्यक्रम भइरहेका बेला महतकै अगाडि ढुंगा प्रहार भएपछि अ श्रुग्यास प्रहार गरिएको जिल्ला प्रहरी कार्यालय नुवाकोटका प्रहरी निरीक्षक जीतेन्द्र बस्नेतले जानकारी दिए । उनका अनुसार प्रदर्शनकारीलाई तितरबितर पार्न ३० राउन्ड अ श्रुग्याँस प्रहार गरिएको छ । प्रदर्शनकारीले ढुंगा प्रहार गरेपछि केही समय झडप भएको थियो । प्रदर्शनकारीले डा महतविरुद्ध नाराबाजीसमेत गरेका थिए । सुरक्षा घेराबीच डा महतले संयम भएर विकास निर्माणका कार्यमा सहभागी हुन स्थानीयलाई आग्रह गरे । स्थानीयकै भावनाअनुसार स्थानीय निकाय पुनर्संरचना गरिएको उनले बताए। कार्यक्रममा सांसद बहादुरसिंह तामाङले स्थानीयवासीलाई शान्तिपूर्ण कार्यक्रममा आक्रमण नगर्न आग्रह गरे । वास्तविकता बुझेर मात्र संघर्षका कार्यक्रम गर्न आन्दोलनरत स्थानीयवासीलाई उनको आग्रह थियो ।"
"दुई विधेयक पारित, चुनावको मिति घोषणा गर्न सांसदको माग",काठमाडौं : स्थानीय निर्वाचनको चर्चा चलिरहेका बेला संसदले निर्वाचन आयोग र मतदाता नामावली सम्बन्धी विधेयक बुधवार पारित गरेको छ । दुई विधेयक पारितपछि निर्वाचनको आधार तय भएको भन्दै सांसदले अबिलम्ब चुनावको मिति घोषणा गर्न सरकारसँग माग गरेका छन् । निर्वाचन सम्बन्धी अन्य तीन विधेयक सांसदको राज्य व्यवस्था समितिमा छलफलका क्रममा छन्। संसदको बुधबारको बैठकमा एमाले सांसद गणेश पहाडीले निर्वाचन गर्न सरकारले आलटाल गरेको भन्दै आपत्ति जनाए । एमालेकै कृष्णभक्त पोखरेलले स्थानीय तह पुनर्संरचना आयोगको प्रतिवेदन इन्कार गर्न नमिल्ने भन्दै त्यसलाई स्वीकार गरेर निर्वाचनको मिति घोषणा गर्न सरकारसँग माग गरे । एमालेकै अर्का सांसद तुलाराज विष्टले चैत वा वैशाखमा स्थानीय निर्वाचन हुने गरी मिति घोषणा गर्न माग गरे । नेमकिपाका प्रेम सुवालले स्थानीय तहको निर्वाचन गर्न दिन्न भन्नु निर्दलीयता भएको आरोप लगाए । १८ वर्षदेखि स्थानीय निकाय जनप्रतिनिधिविहीन हुंदा करोडौँ रकम भ्रष्टाचार र अनियमितता भएको भन्दै उनले निर्वाचन घोषणा गर्न सरकारसँग माग गरे । एमालेका सांसद जनार्दन ढकालले उद्घाटन र शिलान्यासका कार्यक्रम छोडेर चुनावको मिति तोक्ने राजनीतिक वातावरण बनाउन प्रधानमन्त्रीसँग आग्रह गरे । तमलोपाका बृजेश गुप्ताले भने २ नम्बर प्रदेशमा छलफल नै नगरी स्थानीय तहको संख्या र संरचना बनाइएको भन्दै आयोगको प्रतिवेदन सच्याउनुपर्ने माग गरे ।
"सांसद्हरुको प्रश्न, 'संविधानको प्रावधान अनुसारका निर्वाचन हुन्छ की हुँदैन?'","काठमाडौँ: सांसदहरुले स्थानीय तहको निर्वाचन मिति घोषणा गर्न तथा भूकम्पपीडितलाई आवास निर्माणका लागि दोस्रो किस्ताको रकम वितरण गर्न ढिलाइ नगर्न सरकारसित माग गरेका छन्। व्यवस्थापिका संसद्को आजको बैठकको विशेष समयमा उनीहरुले संविधानको प्रावधानअनुसार एक वर्षभित्र तीन तहको निर्वाचन हुन्छ की हुँदैन ? के कारणले निर्वाचनको तिथिमिति घोषणा गर्न छेक्यो ? भन्ने प्रश्न गरे। नेपाली काँग्रेसका सांसद धनराज गुरुङले स्थानीय तहको निर्वाचनमा प्रमुख वा उपप्रमुखमध्ये एक महिला हुनुपर्ने प्रावधानले महिला सशक्तिकरण हुने चर्चा गर्दै राष्ट्रिय एकतालाई बलियो बनाउन दलगत स्वार्थ लिनु नहुने बताए। सोही पार्टीका रामहरि खतिवडाले न्यायपालिका जनताको आस्थाका केन्द्र हो, यसलाई राजनीतिक आस्थाको केन्द्र बनाइनु हुदँैन भन्दै देशलाई टुक्र्याउछु भनेर हिँड्नेमाथि किन कारबाही हुँदैन ? भनी प्रश्न गरे। मधेसी जनअधिकार फोरम (लोकतान्त्रिक)का योगेन्द्र चौधरीले न्यायाधीश नियुक्ति संविधानको भावनाअनुसार नभएको गुनासो गर्दै यस्तो प्रवृत्तिले कसरी संविधान कार्यान्वयन हुन्छ भनी प्रश्न गरे। तराईमधेस लोकतान्त्रिक पार्टीका वृजेशकुमार गुप्ताले स्थानीय निकाय पुनःसंरचना आयोगले काठमाडाँैमा बसेर नै प्रतिवेदन तयार पारेको चर्चा गर्दै आयोगका पदाधिकारीले मनोमानी रुपमा सुझाव दिएको र त्यस्ता सुझावले सङ्घीयता कार्यान्वयन हुन नसक्ने धारणा व्यक्त गरे। नेकपा (एमाले)का जनार्दन ढकालले संविधानअनुसार आगामी एक वर्षभित्र स्थानीय, प्रदेश र संसद्को निर्वाचन गर्नुपर्नेमा जोड दिदैं सत्तारुढ दलले नै निर्वाचन नचाहेको आरोप लगाए। सांसद प्रतिक्षामुखिया तिवारीले स्थानीय निकाय पुनःसंरचना आयोगको प्रतिवेदनभित्र के छ, जनताले जान्न पाउने की नपाउने ? भनी प्रश्न गर्दै प्रतिवेदन सार्वजानिक गर्न माग गरे। सांसद दिलबहादुर नेपालीले हालै काभ्रेमा दलित महिलामाथि भएको कुटपिट घटना बारेमा उच्चस्तरीय छानबिन समिति गठन गर्न माग गरे। सांसद लक्ष्मण राजवंशीले देशको अर्थतन्त्रका बारेमा सरकारले श्वेतपत्र जारी गर्नुपर्ने माग गर्दै लगानी वातावरण नुहँदा अर्थतन्त्रमा मन्दी आएको विचार व्यक्त गरे। सांसद मीना पुनले विस २०६५ मा कोसी बाँध मरम्मत गर्न कोसी क्षेत्रमा आएका भारतीय प्राविधिक अहिलेसम्म कोसी नछाडेकातर्फ सरकारको ध्यानाकर्षण गराए। सांसद सीता गुरुङले कार्यापालिकामा महिला समावेशितालाई ध्यान नदिएको गुनासो गर्दै स्थानीय तहमा ४० प्रतिशत महिला सहभागिता अनिवार्य गर्न माग गरे। सांसद बलदेव महतले संविधान कार्यान्वयन गर्न सरकारले आफ्नो कार्ययोजना सार्वजानिक गर्नुपर्नेमा जोड दिदैं स्थानीय निकाय पुनःसंरचना आयोगले जनताको भावना विपरित सरकारलाई प्रतिवेदन बुझाएको बताए। सांसद रामअयोध्याप्रसाद यादवले तराईमधेसको लाइफ लाइनका रुपमा रहेका हुलाकी सडक निर्माण दू्रतगतिमा गर्नुपर्ने बताउँदै स्थानीय निकाय पुनःसंरचना आयोगले हचुवाका आधारमा प्रतिवेदन सरकारलाई बुझाएको आरोप लगाए। सांसद आनन्द पोखरेलले सुन तस्करीका बारेमा सरकारले सदनलाई जानकारी दिन माग गर्दै न्यायाधीश नियुक्तिमा सरकारले भेद्भाव गरेको आरोप लगाए। सांसद प्रेम सुवालले उपत्यकाका सडक विस्तार गर्दा स्थानीय बासिन्दाका माग पनि सम्बोधन गर्नुपर्नेमा जोड दिए। रासस"
सबै दल एक भए मात्रै निर्वाचन : रक्षामन्त्री खाँण,"तुलसीपुर : रक्षामन्त्री बालकृष्ण खाँणले सबै दल मिल्न सके मात्रै तोकेकै समयमा निर्वाचन हुने बताएका छन् । वर्तमान राजनीतिक गतिरोधको अन्त्य गर्न सबै दल एक हुनु पर्ने र निर्वाचनको लागि जुट्नु पर्ने उनको भनाइ छ । रिपोटर्स क्लब नेपाल दाङ शाखाले बुधबार दाङको तुलसीपुरमा गरेको साक्षात्कार कार्यक्रममा बोल्दै रक्षामन्त्री खाँणले भने, सबै दललाई सहमतिमा ल्याएर संविधान संसोधन गरेर स्थानीय निकायको निर्वाचन गर्ने तयारी गर्नुपर्छ । मन्त्री खाँडले सरकारले स्थानीय तहको चुनावको तयारी सुरु गरेको समेत जानकारी दिए । संविधान संसोधन प्रस्ताव पारित सहमतिबाटै हुने उनको विश्वास छ । नेपाली कांग्रेसका केन्द्रीय सदस्यसमेत रहेका मन्त्री खाँणले प्रदेश नम्बर ५ मा पहाडी जिल्लालाई पनी राखिनु पर्ने बताए । उनले नेपाली सेनाले सीमाको रक्षाका साथै नेपालको परिवर्तलाई आत्मसाथ गरी अगाडि बढेको भन्दै देशको विकासमा समेत नेपाली सेनाको भूमिका महत्वपूर्ण रहेको बताए ।"
नहुने निर्वाचनभन्दा सत्ता त्याग्नु उत्तम : प्रधानमन्त्री,"काठमाडौं : प्रधानमन्त्री पुष्पकमल दाहालले संविधान संशोधनपछि मात्र निर्वाचन मिति घोषणा हुनुपर्ने मधेसी मोर्चाको मागमा सैद्धान्तिक सहमति जनाउँदै सत्ता गठबन्धनको मुख्य घटक कांग्रेसले निर्वाचनका विषयमा दोहोरो चाल चालेर सरकारलाई अस्थिर बनाउन खोजेको गुनासो गरेका छन्। प्रधानमन्त्री निवास बालुवाटारमा मंगलबार बसेको माओवादी केन्द्र, कांग्रेस र मधेसी मोर्चासँगको बैठकमा प्रधानमन्त्री दाहालले यस्तो धराणा व्यक्त गरेका हुन् । प्रधानमन्त्री दाहाललाई उदृत गर्दै मोर्चाका एक शीर्ष नेताले अन्नपूर्णसँग भने,राष्ट्रिय तथा अन्तर्राष्ट्रिय शक्तिले राजनीतिक अस्थिरता देखिने गरी राजतन्त्रको कार्ड प्रयोग गरिरहेका छन् । कांग्रेस निर्वाचनको रट लाएर प्रधानमन्त्रीलाई असक्षम बनाउँदै आफू सत्ता नेतृत्वमा आउने राजनीतिमा रहेको आरोप दाहालले लगाएका थिए । कांग्रेसका वरिष्ठ नेता रामचन्द्र पौडल, उपप्रधानमन्त्री एवं गृहमन्त्री विमलेन्द्र निधिलगायतको उपस्थितिमा दाहालले व्यक्त गरेको धारणा उदृत गर्दै स्रोतले भन्यो, सहमतिबिना निर्वाचन घोषणा हुँदैन । निर्वाचन घोषणा गर्नैपर्ने बाध्यता आए नहुँने निर्वाचनको मिति घोषणा गर्नुभन्दा मेरो लागि सत्ता त्याग्नु उत्तमत हुनेछ । गठबन्धनसँग भएको सहमति अनुसार सत्ता त्याग्छु । कुर्ची मोहमा राजनीति गर्दिन । म कुर्चीका लागि राजनीतिक मूल्य, मान्यता विपरित जान्न् । २०१७ किन भनेको ? यो कृतिम भूत हो कि साँचो हो ? , मोर्चाका नेताहरूले राखेको जिज्ञासामा घुमाउरो भाषामा दाहालले भनेका थिए, माओवादी केन्द्रका लागि राजा, मोहन वैद्य, नेत्रविक्रम चन्द र मोर्चाका लागि सिके राउतलगायत मधेसका शक्ति छन् । कांग्रेस र एमालेका लागि गम्भीर दुर्घटनाबाट कुनै संकट आइपर्दैन । तर २०६२६३ का परिवर्तनकारी शक्तिका लागि आउने दिनहरू अझै चूनौतिपूर्ण छन् दाहालको विश्लेषण छ । मुलुकलाई राजनीतिक दुर्घटनामा पुर्याउन संशोधन कि निर्वाचन भन्दै दलबीच देखिएको ध्रुवीकरण राजनीतिक चालवाजी मात्रै रहेकोमा दाहालले जोड दिएका थिए । निर्वाचन घोषणा गर्नैपर्ने बाध्यता आए नहुँने निर्वाचनको मिति घोषणा गर्नुभन्दा मेरो लागि सत्ता त्याग्नु उत्तमत हुनेछ । सत्ता त्याग्छु । कुर्ची मोहमा राजनीति गर्दिन । कुर्चीका लागि राजनीतिक मूल्य, मान्यता विपरित जान्न् । पुष्पकमल दाहाल प्रधानमन्त्री सद्भावाना पार्टीका अध्यक्ष राजेन्द्र महतोले राज्यमा आफूहरूको स्वामित्व रहेको सन्देश पुर्याउन पनि बैठकमा आफूहरूले कुटनीतिक क्षेत्रमा सुरक्षा, संवैधानिक अंगमा प्रतिनिधित्वको माग गरेका थिए । तराई मधेस लोकतान्त्रिक पार्टीका अध्यक्ष महन्थ ठाकुरले बैठकमा भनेका थिए, यो मुलुकमा चारचारजना प्रधानमन्त्री बनाएको तथा राष्ट्रपति बनाएको पार्टीले भारतको सहयोगमा मधेस टुक्रयाउने खोल हुँदैछ भन्ने लान्छना लगाउँदासमेत राज्य कुनै कदम चाल्दैन । केबल बन्द कोठामा मात्र केही होइन भन्ने टिप्पणी मात्र गर्नु राम्रो होइन ।सद्भावनाका अध्यक्ष महतोले अन्नपूर्णसँगको कुराकानीमा भने परिर्माजनसहितको संविधान संशोधनबीना निर्वाचनको मिति तय भए आफूहरू निर्वाचन छाडेर संघर्षमा जाने धारणा राखेको जानकारी दिए । तराई मधेस समाजवादी पार्टीका प्रवक्ता केशव झाले संशोधनबिना निर्वाचन मिति नतोक्न मधेसी नेताको आग्रहलाई प्रधानमन्त्रीले मनन गरी सबैको सहमतिमा मात्रै निर्वाचन मिति तोक्ने बताउनुलाई सकारात्मक रुपमा लिएको टिप्पणी गरे।"
आजबाट राप्रपाको राष्ट्रिय अध्यक्ष लोहनी,"काठमाडौं : नेताहरूबीच भएको पूर्वसहमतिअनुसार संसद्मा चौथो ठूलो दल राप्रपाको नेतृत्वमा हेरफेर भएको छ । बुधबारबाट डा प्रकाशचन्द्र लोहनीले राष्ट्रिय अध्यक्षको जिम्मेवारी सम्हालेका छन् । तत्कालीन राप्रपामा लागू गरिएको चक्रिय प्रणालीअनुसार लोहनी अध्यक्ष बनेका हुन् । लोकेन्द्रबहादुर चन्द, पशुपतिशमशेर राणा र लोहनीले क्रमशः पार्टीको नेतृत्व छछ महिना लिएपछि राणाले लोहनीलाई नेतृत्व हस्तान्तरण गर्ने सहमति भएको थियो । साउन ११ देखि अध्यक्ष भएका राणाको पनि मंगलबार ६ महिनाको अवधि पूरा भएको छ । राप्रपा नेपालसँग एकीकरण हुनुअघि नै राप्रपाको उच्चस्तरीय कार्यसम्पादन समितिको निर्णयअनुसार राणाको पद मंगलबारदेखि सकिएको हो । नयाँ अध्यक्षका लागि लोहनीले राष्ट्रिय पदको जिम्मेवारी मंगलबारदेखि नै लिनुपर्ने भए पनि पार्टी अध्यक्ष कमल थापा काठमाडौंबाहिर रहेकाले बुधबारका लागि सारिएको थियो । गत मंसिर ६ मा दुवै पार्टी एकीकरण भएर बनेको राप्रपाको बुधबार बसेको बैठकले लोहनीलाई अध्यक्षका रूपमा अनुमोदन गरेको हो । पार्टी महाधिवेशन आगामी फागुन ६ देखि ९ सम्म भृकुटीमण्डपमा हुनेछ । महाधिवेशन कार्यतालिका सार्वजनिक भइसकेकाले नयाँ अध्यक्ष लोहनीले करिब एक महिनामात्र पार्टीलाई नेतृत्व दिनेछन् ।"
प्रचण्ड सरकार लम्पसारवादी भएको सत्तापक्षकै सांसदको आरोप,"काठमाडौं : मुलुकको सार्वभौमसत्ता र राष्ट्रिय अखण्डतामाथि प्रहार हुँदा पनि सरकार रमिते बनेको भन्दै सत्तापक्षीय दलकै सांसदले सरकारलाई लम्पसारवादीको संज्ञा दिएका छन् । मुलुक विखण्डनको अभियान खुलेआम हुँदा पनि सरकारले कुनै पहल नगरेको, भारतीय हवाई सुरक्षा बल (एयरमार्सल) लाई अन्र्तराष्ट्रिय विमानस्थलमा बास बस्ने सहमति भारतसँग गरेको र भारत जाने कामदारलाई अनुमति अनिवार्य गरेको भन्दै सांसदले सरकारसँग आक्रोश पोखेका हुन् । बुधबारको बैठकमा विशेष समय लिएर बोल्दै सत्तासीन कांग्रेसका सांसद धनराज गुरुङले भारतीय एयरमार्सल विमानस्थलमा बस्न दिने र राष्ट्र विखण्डनको अभियान सञ्चालन गर्ने विरुद्ध सरकारले कुनै कदम नचालेको भन्दै आक्रोश पोखे । भारतीय एयरमार्सल राख्ने सहमति कसरी भयो ? सांसद गुरुङले भने, हाम्रो सुरक्षा निकाय बेकम्मा भइसकेको हो वा दक्षिण प्रभुअघि सरकार लम्पसार परेको हो ? सिके राउतले मधेस अलग गर्ने भनी राष्ट्र विखण्डनको अभियान सञ्चालन गर्दा पनि सरकार कानमा तेल हालेर बसेको भन्दै गुरुङले आक्रोश पोखे । सिके राउतलाई जनताले ठेगान लगाउनुपर्छ भनेर प्रधानमन्त्रीज्यू भन्दै हिँड्ने हो भने सरकार किन चाहियो ? गुरुङले भने, राष्ट्रियताका विषयमा सत्तापक्ष र प्रतिपक्ष नभनी सबै दल एक ठाउं उभिने बेला आएको छ । कांग्रेसका अर्का सांसद चन्द्र भण्डारीले राष्ट्रविखण्डनको अभियान खुलेआम सञ्चालन गर्दा पनि सरकार किन चुप बसेको भन्दै प्रश्न गरे । सत्तासीन कांग्रेसकै अर्का सांसद रामहरि खतिवडाले भारतीय हस्तक्षेपविरुद्ध सरकार चुप बसेको भन्दै आक्रोश पोखे । एकातिर मुलुक विखण्डनको अभियान सञ्चालन हुने, अर्कोतिर हाम्रो विमानस्थलमा भारतीय एयरमार्सल राख्न दिने सहमति गर्नुको कारण के हो ? सांसद खतिवडाले भने, मुलुकको सार्वभौमसत्ता र राष्ट्रिय अखण्डतामाथि प्रहार हुँदा सरकार लम्पसार परेको देखियो । बौद्धिक जनतान्त्रिक परिषद्का सांसद लक्ष्मण राजवंशीले सरकारमा बस्नेहरु भारतको गुलाम भएपनि जनता कसैको गुलाम बन्न नसक्ने बताए । सरकारका कोही मान्छे भारतका गुलाम भए हुन्छ, उनले भने, भारतको गुलामी गर्न सकिन्न । भारतमा काम गर्न जाने नेपालीलाई अनिवार्य अनुमति लिनुपर्ने व्यवस्था गरिए झै नेपालमा काम गर्न आउने भारतीयलाई पनि अनिवार्य अनुमतिको व्यवस्था गर्नुपर्ने उनको भनाइ छ । राष्ट्रिय जनमोर्चाकी मिना पुनले भारतीय एयरमार्सललाई बास दिने निर्णय राष्ट्रियता विपरित भएको भन्दै सरकारको आलोचना गरिन् । एमाले सांसद जनार्दन ढकालले राजनीतिक र आर्थिक दुवै क्षेत्रमा सरकार असफल भएको दाबी गरे।"
परराष्ट्र नीति देशको हितमा हुनुपर्छ: परराष्ट्रमन्त्री महत,"दाङ: परराष्ट्रमन्त्री डा प्रकाशशरण महतले नेपालको परराष्ट्र नीति छिमेकी देशहरु भारत र चीनका लागि समान रहेको बताएका छन। नेपाल प्रेस युनियन दाङले बुधवार गरेको पत्रकार सम्मेलनमा परराष्ट्रमन्त्री डामहतले नेपालको हितमा रहेर भारत र चीनमा सम्बन्ध बढाइरहेको जानकारी दिए। उनले भने, 'परराष्ट्र नीति संवेदनशील हो, त्यो देशको हितमा केन्द्रित हुनुपर्छ' उनले भने 'विदेशी राष्ट्रहरुसँग सरकारले यहि नीति अनुसार सम्बन्ध बढाइरहेको छ।' उनले चीनसँग बन्द रहेका सबै नाका खुलाउने पहल भइरहेको समेत बताउँदै विदेशमा कामदारको रुपमा रहेको नेपालीहरुको वीमा योजना सुरु भएको जानकारी दिए। यस्तै अन्य देशमा श्रम मन्त्रालयको स्वीकृतीमा कार्यक्रम लागु भइसकेको भन्दै अब छिट्टै भारतमा रहेका कामदारहरुको लागि पनि वीमाको तयारी भइरहेको उनले बताए। उनले भने, 'भारतमा नेपाली कामदार ठूलो संख्यामा रहेका छन तिनीहरुको सुरक्षाको लागि पनि यो आश्यक देखिएको छ। यसका लागि अध्ययन समिति समेत गठनको तयारीमा छ।' मन्त्री महतले वैशाख भित्रमै स्थानीय निकायको निर्वाचन गर्ने सरकारले तयारी गरिरहेको दाबी गरे। वर्तमान सरकारको दुईवटा जिम्मेवारी हरेको भन्दै उनले सरकाले आफनो गति सोहि अनुसार क्रियाशिल हुने जिकिर गरे। संविधान कार्यान्वयन र विकास प्रमुख कार्य रहनेमा उनको जोड थियो।"
