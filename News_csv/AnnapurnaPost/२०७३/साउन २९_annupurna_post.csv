शीर्षक,विवरण
प्रधानमन्त्री प्रचण्ड पूर्वपरराष्ट्रमन्त्री पाण्डेको निवासमा,"काठमाडौँ: प्रधानमन्त्री पुष्पकमल दाहाल प्रचण्ड र पूर्वपरराष्ट्रमन्त्री रमेशनाथ पाण्डेबीच भेटवार्ता भएको छ । पाण्डे निवासमा प्रधानमन्त्री प्रचण्ड शनिबार बिहानै पुगेका थिए । भेटमा पछिल्लो राष्ट्रिय राजनीति र बाहिय देशसँगको सम्बन्धलाई कसरी अगाडि बढाउने विषयमा छलफल भएको पूर्वपरराष्ट्रमन्त्री पाण्डेले अन्नपूर्ण अनलाइनलाई जानकारी दिए । राष्ट्रिय राजनीतिलाई र अन्तराष्ट्रिय सम्बन्धलाई कसरी अगाडि बढाउने भन्ने विषयमा छलफल भयो, पाण्डेले भने, मैले बुझेका कुरा उहाँलाई भने । पाण्डेले मुलुकको परिस्थिति र राजनीतिक घटनाक्रम सँगै संविधाननलाई कसरी नेपालको हितमा प्रयोग गर्ने भन्ने सम्बन्धमा कुराकानी भएकोसमेत जानकारी दिए ।"
मुलुकमा कुनै पनि बेला भीषण आन्दोलन हुनसक्छ : ओली,"काठमाडौं : पूर्वप्रधानमन्त्री तथा एमालेका अध्यक्ष केपी ओलीले मुलुकमा कुनै पनि बेला भीषण आन्दोलन हुनसक्ने बताएका छन्। पार्टी केन्द्रीय स्कुल विभागले शनिबार कठमाडौमा आयोजना गरेको कार्यक्रमलाई सम्बोधन गर्दै उनले भने, मुलुकमा कुनै पनि भीषण आन्दोलन गर्नुपर्ने अवस्था आउनसक्छ। त्यसका लागि अहिलेदेखि नै तयारी हालतमा बस्नुपर्छ।' ओलीले माओवादी केन्द्र र नेपाली काँग्रेसले संविधान कार्यान्वयन हुन नदिने षडयन्त्रअनुरुप आफू नेतृत्वको सरकार हटाएको आरोप लगाउँदै भने, संविधान असफल पार्ने ठूलो षडयन्त्र भइरहेको छ। त्यसको विरुद्धमा भीषण आन्दोलन आवश्यक पर्नसक्छ। ओलीले माओवादी र काँग्रेसले सहमतिको राजनीतिलाई भत्काएर मुलुकलाई गलत दिशातर्फ धकेलेको आरोप पनि लगाए। उनले भने, यसको नराम्रो परिणाम कांग्रेस माओवादीले छिटै भोग्नुपर्छ।' ओलीले आफू नेतृत्वको सरकारले संविधान कार्यान्वयन गर्ने कार्यतालिका बनाएपछि त्यसबाट अत्तालिएर माओवादी र काँग्रेसले लोभ र पाप जगाई सरकार परिवर्तन गरेको आरोप लगाउँदै संविधान कार्यान्वयन गर्न नखोज्ने षड्यन्त्रका विरुद्ध पार्टीका सबै संयन्त्र परिचालन गरिने बताए ।"
"मतदाता नामावली आएन, नेविसंघको चुनाव अन्योलमा","काठमाडौं : नेविसंघको जारी महाधिवेशनमा नेतृत्व चयनका लागि आइतबार देखि सुरु हुने भनिएको निर्वाचन मतदाता नामावली टुंगो नलागेपछि फेरि अन्योलमा परेको छ। विवादित जिल्ला तथा कलेजमा एक हजार प्रतिनिधि थप्ने सहमतिअनुसार सम्बन्धित पक्षबाट मतदाताहरुको विवरण उपलब्ध नगराएपछि शनिबार मतदाता नामावली सार्वजनिक हुन सकेन । कृष्ण सिटौला पक्षले उपलब्ध गराएको दुई सय जनाको सूची पनि विवादित भएको छ। सिटौला पक्षले कलेज र जिल्लाबिना नाम मात्रैको सूची दिएपछि त्यसमा प्रश्न उठाइएको छ । त्यसैगरी थप गर्ने सूचीमा दस प्रतिशत प्रतिनिधि अनसनमा बसेका महेन्द्र शर्मासहितका समूहले दिने भनिए पनि शर्मा नै अहिले सम्पर्कमा छैनन् । सहमतिअनुसार सम्बन्धित पक्षबाट थप प्रतिनिधिहरुको एकिन सूची आउन नसकेपछि मतदाता नामावली सार्वजनिक गर्न नसकिएको निर्देशक समितिका सदस्य गोविन्द भट्टराईले अन्नपूर्ण अनलाइनसँग बताए। सिटौला पक्षले पठाएको २ सय जनाको सूची मान्य नहुने भन्दै राजधानीस्थित कलेज तथा तीन जिल्लाका सभापतिहरुले विरोध गरेका छन्। उनीहरुले राजधानीमा शनिबार अलग्गै पत्रकार सम्मेलन गरेर यसमा छानबिन हुनुपर्ने माग राखेका छन्। अध्यक्षमा दाबेदारसमेत रहेका दीपक भट्टराईले भने, कलेज र जिल्लासमेत उल्लेख नभएको सूची हामी मान्दैनौं। यसमा छानबिन हुनुपर्छ। राजधानीस्थित कलेज तथा तीन जिल्लाका नेविसंघका सभापतिहरुले शनिबार नै पार्टी सभापति शेरबहादुर देउवालाई भेटेर सिटौला पक्षले पठाएको २ सय जनाको सूची आफूहरुलाई मान्यन हुने र यसमा छानबिन हुनुपर्ने माग राखेका छन्। त्यसलाई मान्यता दिए महाधिवेशन बहिष्कार गर्ने चेतावनी पनि दिएका छन्।"
चिनियाँ चासो : २०७४ माघभित्र संसदीय चुनाव संभव होला ?,"काठमाडौंः चिनियाँ सरकारी विज्ञले नेपालमा २०७४ माघभित्र संसदीय चुनाव कत्तिको सम्भव रहेको भनी जिज्ञासा राखेका छन् । नेपाल भ्रमणमा आएको चिनियाँ विज्ञको टोलीले यहाँका प्रभावशाली कानुनविद्हरूसँगको छलफलमा संविधान कार्यान्वयनमा नेपालले भोगिरहेका जटिलताबारे गहिरो चासो राखेका हुन् । नेपालको नयाँ संविधानलाई मुक्तकण्ठले स्वागत र समर्थन गरेको उत्तरी छिमेकी चीनले संविधान कार्यान्वयनबारे चिन्ता र चासो जनाएको हो । चिनियाँ विज्ञ टोलीले कानुनविद्हरू डा युवराज संग्रौला, डा बिपिन अधिकारी, डा सूर्य ढुंगेल, सूर्यनाथ उपाध्याय, विश्वकान्त मैनाली र पूर्वकानुनमन्त्री माधव पौडेलसँग छलफल गरेको हो । अहिलेको संविधान कार्यान्वयन गर्दै २०७४ माघभित्र संसदीय चुनाव गर्न कत्तिको सम्भव छ ? यसका लागि दलहरूबीच कत्तिको सहमति छ भन्ने चासो चिनियाँ टोलीका सदस्यको थियो', छलफलमा सहभागी पूर्वमहान्यायाधिवक्ता एवं कानुनविद् डा संग्रौलाले भने । बालुवाटारस्थित नेपाल हाउसमा भएको छलफलमा चिनियाँ टोलीको नेतृत्व गरेका चाइना इन्स्टिच्युट अफ कन्टेम्पोररी इन्टरनेसनल रिलेसन्स (सीआईसीआईआर) का अध्यक्ष जी चेईले नेपालको संविधानमा देखिएका मूलभूत विवादबारे जिज्ञासा राखेका थिए । संग्रौलाका अनुसार चिनियाँ विज्ञ टोलीका सदस्यले पूर्ववर्ती केपी शर्मा ओली नेतृत्वको सरकार नौ महिनामै ढलेको विषयमा सोधेका थिए, नेपालमा ६६ महिनामा किन सरकार परिवर्तन किन भइरहेको हो ? यसले यहाँको राजनीतिक स्थायित्वका लागि असर पारेको छैन र ? ' नेपालमा राजनीतिक स्थायित्वका लागि बलियो सरकारका पक्षमा सुझाव दिँदै आएको चीनले विज्ञ टोली पठाएर सोही चासो दोहोर्याएको छ । छलफलमा सहभागी कानुनविद्हरूले प्रमुख दलहरूबीच सहमति भई नयाँ संविधान कार्यान्वयन हुने र २०७४ भित्र संसदीय चुनाव गराउन सम्भव रहेको आशा व्यक्त गरे । चिनियाँ विज्ञहरूले संविधान पटकपटक संशोधन गर्दा नेपालमा थप स्थिरता हुने हो कि भन्ने प्रश्न गरेको छलफलमा सहभागी कानुनविद् डा ढुंगेलले जानकारी दिए । नेपालमा अब स्थानीय, प्रान्तीय र संसदीय चुनाव समयमै हुन सक्छन् कि सक्दैन भन्नेमा उनीहरूको चासो थियो', डा ढुंगेलले भने । नेपालको आन्तरिक मामिलामा चीनले कहिल्यै हस्तक्षेप नगर्ने बताउँदै चिनियाँ विज्ञहरूले यहाँको संविधान कार्यान्वयन भई राजनीतिक स्थिरता र आर्थिक विकासका पथमा लागेको हेर्न चाहेको बताए । यहाँ राजनीतिक स्थिरता भए चीनले आर्थिक विकासमा थप सहयोग गर्ने वातावरण बन्नेछ । नेपालको समृद्धि र स्थिरतामा हामी असल साथी बन्न चाहन्छौं', चिनियाँ विज्ञलाई उद्धृत गर्दै ढुंगेलले भने । संविधान जारी भएपछि मधेस र पहाडबीच देखिएको तीव्र धु्रवीकरणका सम्बन्धमा समेत चिनियाँ विज्ञहरूले चासो राखेका थिए । संविधानका विषयमा लिएर मधेस र पहाडबीच जुन ध्रुवीकरण देखियो त्यसले यहाँको राष्ट्रिय एकतालाई खलल त पार्दैन भन्ने उनीहरूको चासो थियो', संग्रौलाले भने । पश्चिमी मुलुकहरू अमेरिका, युरोपेली युनियन तथा छिमेकी भारतले नेपालको नयाँ संविधानका आन्तरिक विषयमा अनावश्यक प्रश्न उठाउँदै आएको तर्फ इंगित गर्दै विज्ञ टोलीका संयोजक जीले छलफलमा भने, नेपालको नयाँ संविधान यहाँको आन्तरिक मामिला हो । यसमा बाह्य हस्तक्षेप हुनु हुँदैन भन्ने हामी विश्वास राख्छौं ।' संग्रौलाका अनुसार छलफलमा कानुनविद्ले नयाँ संविधानले महिला, आदिवासी र दलितका भावना पूर्ण रूपमा समेटेको र अन्य देशको भन्दा प्रगतिशील संविधान बनेको बताएका थिए । कानुनविद्हरूले संविधान संशोधनका लागि दुई तिहाइ बहुमत चाहिने बताउँदै मुलुकको हितविपरीत संशोधन हुन सम्भव नरहेको धारणा राखे । नेपाल आउनुअघि भारत भ्रमण गरेको चिनियाँ विज्ञ टोलीका सदस्यहरूले चीननेपालभारतबीच त्रिदेशीय आर्थिक करिडोर निर्माण र अन्य विषयमा तीन देशबीच सहकार्य गर्ने सम्बन्धमा दिल्लीमा आफूहरूले छलफल गरेको कानुनविद्हरूलाई बताए । नेपाल र चीनले त्रिदेशीय सहकार्यको विषयलाई मजबुत रूपमा अघि बढाउने हो भने भारतले त्यसमा नाइँ भन्ने प्रश्न आउँदैन । भारत अन्ततः त्रिदेशीय सहकार्यको पक्षमा उभिनेछ भन्नेमा चीन विश्वस्त छ । किनकि यसको फाइदा भारतलाई पनि उत्तिकै छ', चिनियाँ विज्ञ टोलीका सदस्यले छलफलमा भने । पूर्वमन्त्री पौडेलले नयाँ संविधानका विशेषताबारे चिनियाँ टोलीलाई अवगत गराएका थिए । चिनियाँ सरकारी विज्ञहरूको उच्चस्तरीय टोली शुक्रबार स्वदेश फर्केको छ । चीन अध्ययन केन्द्रका कार्यवाहक अध्यक्ष सुन्दरनाथ भट्टराई, महासचिव उपेन्द्र गौतम र केन्द्रका बनेपा शाखाका प्रतिनिधि सुवासकाजी श्रेष्ठले पाँच सदस्यीय चिनियाँ विज्ञ टोलीलाई त्रिभुवन अन्तर्राष्ट्रिय विमानस्थलमा बिदाइ गरे । चिनियाँ स्टेट काउन्सिल मातहत रहने प्रभावशाली बौद्धिक संस्था सीआईसीआईआरका अध्यक्ष जी नेतृत्वको टोलीले नेपालमा रहँदा राष्ट्रपति विद्यादेवी भण्डारी, प्रधानमन्त्री पुष्पकमल दाहाल, एमाले अध्यक्ष केपी ओली, कांग्रेस सभापति शेरबहादुर देउवासँग भेटेको थियो । वान बेल्ट वान रोड' रणनीतिबारे बहस काठमाडौंः चीनले विश्वको आर्थिक समृद्धिका लागि भन्दै अघि सारेको वान बेल्ट वान रोड' रणनीतिमा नेपालले लिनसक्ने लाभबारे बृहत् छलफल र बहस आवश्यक रहेकोमा जोड दिइएको छ । नेपाल क्रान्तिकारी विद्यार्थी संघले शुक्रबार त्रिभुवन विश्वविद्यालयमा आयोजना गरेको चिनियाँ सपना' नामक पुस्तक समीक्षा कार्यक्रममा बोल्दै वक्ताहरुले चीनको सपनासँग नेपालको विकासका सपना कसरी मिलाउन सकिन्छ भन्नेबारेमा मुलुकभित्र छलफल आवश्यक रहेको बताए । नेपाल मजदुर किसान पार्टीका अध्यक्ष नारायणमान बिजुक्छेले चीन र भारतको द्रुत विकास र प्रगतिबाट लाभ लिन नेपालले सोच्ने बेला आएको बताए । उनले चीनले अघि बढाएको वान बेल्ट वाा रोड' रणनीतिले नेपाल, भारतजस्ता मुलुकको आर्थिक समृद्धिमा टेवा पुर्याउने बताए । सोही पार्टीका विदेश विभाग सदस्य सुरेन्द्रराज गोसार्इंले चीनले शान्तिपूर्ण रूपमा वान बेल्ट वान रोड' रणनीतिमार्फत पूर्वाधार विकास र समृद्धिका क्षेत्रमा अन्य मुलुकसँग सहकार्य गर्न चाहेको बताए । प्राडा विष्णुशंकर पौडेलले चीनले प्राचीन सिल्क रोड ब्युँताएर आफ्नो राजनीतिक, रणनीतिक र आर्थिक प्रभाव विश्वभर फैलाउन चाहेको बताए । अर्का प्राडा मृगेन्द्रबहादुर कार्कीले एक्काइसौं शताब्दी एसियाको शताब्दी रहेको बताए ।"
'कांग्रेस र माओवादीले षड्यन्त्र गरेर सरकारमा जान दिएनन्',"मोरङः मधेसी जनअधिकार फोरम (लोकतान्त्रिक)का अध्यक्ष विजयकुमार गच्छदारले नेपाली कांग्रेसमाओवादी केन्द्रले आफूलाई सरकारमा जान नदिन ठूलो षड्यन्त्र गरेको बताएका छन् । विराटनगरमा पत्रकारसँग कुरा गर्दै गच्छदारले घुमाउरो शैलीमा भने, हाम्रो पार्टीलाई सरकारमा सहभागी हुन नदिएन केही ठूला पार्टी र केही व्यक्तिले षड्यन्त्र गरिरहेका छन् । गच्छदारले मधेसी मोर्चाले गरेको तीनबुँदे सहमति मधेसको हितमा नभएको समेत बताएका छन् । उनले मधेसी मोर्चाले प्रधानमन्त्री हटाउन र प्रधानमन्त्री बनाउन मात्र तीनबुँदे सहमति गरेको आरोपसमेत लगाए । गच्छदारले मधेसको समस्या समाधान गर्न र संविधानको सफल कार्यान्वयनका लागि पनि नेपाली कांग्रेस, नेकपा (एमाले), नेकपा माओवादी र मधेसी मोर्र्चाबीच सहमति आवश्यक रहेको बताए । संविधान कार्यान्वयन र मुलुकको समस्या समाधानका लागि मुख्य दलहरुबीच राष्ट्रिय सहमति आवश्यक रहेको भन्दै अध्यक्ष गच्छदारले नेपाली कांग्रेस र नेकपा (माओवादी केन्द्र) मिलेर सरकार बनाउँदैमा समस्याको समाधान नहुने जिकिर गरे ।"
प्रचण्डलाई बधाइ दिन मोहन वैद्य बालुवाटार पुगे,"काठमाडौं : नेकपा माओवादी (क्रान्तिकारी) का अध्यक्ष मोहन वैद्य शनिबार बालुवाटार पुगेर प्रधानमन्त्री पुष्पकमल दाहाल प्रचण्डलाई बधाइ दिएका छन् । प्रधानमन्त्री प्रचण्ड र वैद्यबीच संविधान कार्यान्वयन, शान्ति प्रक्रियाका बाँकी काम, द्वन्द्वकालीन मुद्दाहरुको व्यवस्थापन,पार्टी एकतालगायतका विषयमा छलफल भएको थियो । वैद्यले दरो खुट्टा टेकेर शान्ति प्रक्रियाका बाँकी काम सम्पन्न गर्न प्रचण्डलाई सुझाव दिएका थिए । प्रचण्ड प्रधानमन्त्री भएपछि वैद्यले नयाँ मोर्चा गरेर आन्दोलन थाल्ने घोषणा गरेका थिए । बालुवाटार भेटमा प्रचण्डले माओवादी क्रान्तिकारीले उठाएका विषयलाई सम्बोधन गर्न आफू सकारात्मक रहेको बताउँदै संविधान कार्यान्वयनम सघाउन अनुरोध गरेका थिए । प्रधानमन्त्रीका प्रमुख स्वकीय सचिव जोखबहादुर महराले माओवादी (क्रान्तिकारी) का अध्यक्ष वैद्य बधाइ दिन आएको र पछिल्लो राजनीतिक घट्नाक्रमबारे पनि छलफल भएको जानकारी दिए। माओवादी (क्रान्तिकारी) नेता हरिभक्त कँडेलले सुकुम्बारी समस्या समाधानका विषयमा छलफल भएको अन्नपूर्ण अनलाइनसँग बताए।"
राष्ट्रपति र प्रधानमन्त्रीबीच भेटवार्ता,"काठमाडौँ : राष्ट्रपति विद्यादेवी भण्डारी र प्रधानमन्त्री पुष्पकमल दाहालबीच मुलुकको पछिल्लो राजनीतिक अवस्था, सरकार विस्तारलगायतका विषयमा कुराकानी भएको छ । राष्ट्रपति कार्यालय शीतल निवासमा आइतबार भएको भेटवार्तामा सरकार विस्तार र मुलुकको पछिल्लो राजनीतिक अवस्थाको विषयमा छलफल भएको छ। सरकार विस्तार भइरहेको ढिलाइबारे राष्ट्रपतिले चासो राखेकी थिइन्। राष्ट्रपतिले सरकार विस्तारमा धेरै समय अल्झिँदा अरु महत्वपूर्ण काम ओझेलमा पर्नसक्ने बताएकी थिइन्। संविधान कार्यान्वनमा सहमतिका आधारमा अघि बढ्न सुझाव दिएकी थिइन्। प्रधानमन्त्री दाहालले आइतबारसम्ममा सरकारले पूर्णता पाउने जानकारी दिएका थिए। राष्ट्रपति र प्रधानमन्त्रीको नियमित भेटघाट भएकाले समसामयिक विषयमा कुराकानी भएको जानकारी प्रधानमन्त्री दाहालका स्वकीय सचिव रमेश मल्लले दिएका छन्।"
मधेसको माग सम्बोधन नभए संविधान खारेजः यादव,"जनकपुरधामः संघीय समाजवादी फोरम नेपालका अध्यक्ष उपेन्द्र यादवले मधेसी मोर्चा र गठबन्धनले उठाएको माग वर्तमान सरकारबाट सम्बोधन नभए संविधान खारेजीको आन्दोलनमा जाने चेतावनी दिएका छन् । शुक्रबार पार्टीद्वारा आयोजित ११ जिल्लाका कार्यकर्ता सम्मिलित तराईमधेस प्रदेश भेलामा यादवले मधेसी, जनजाति, थारू, आदिवासीसहित विभेदमा परेका जनताको माग वर्तमान संविधानबाट सम्बोधन गर्ने वातावरण नबने यो संविधान खारेजीको मागसहित नयाँ बाटो अपनाउन मधेसी मोर्चा बाध्य हुने बताए । केपी ओली नेतृत्वको सरकार नश्लवादी चिन्तनले ग्रसित रहेको कारण उसलाई हटाउन आफूहरूले संसदीय अस्त्रको प्रयोग गरेको बताउँदै यादवले भने, वर्तमान सरकारले पनि मधेसी मोर्चा र गठबन्धनसँग भएको सम्झौताको मर्मलाई बुझेर सम्बोधन गर्न नसके विकल्प खोज्न हामी बाध्य हुनेछौं ।' वर्तमान सरकारले संविधान संशोधन गरी आन्दोलनरत पक्षको माग सम्बोधन गराउन सम्झौता गरे पनि संशोधनका लागि चाहिने दुईतिहाइ बहुमत नरहेको अवस्थामा कम्तीमा संशोधन प्रस्ताव संसद्मा दर्ता गराएर यसलाई बहसको विषय बनाइयोस् भन्ने आफूहरूको चाहना रहेको यादवको भनाइ थियो । उनले भने, संविधानका २३८ वटा धारा संशोधन गरिएमात्र यो कार्यान्वयन हुनसक्छ तर हामीले केही लचकता अपनाएर केही विभेदकारी धाराहरूलाई परिवर्तन गरी समयमै त्रुटि सच्याउन समय दिएका छौं ।' एमालेले यसको विरोध गर्यो र संशोधन भएन भने यो संविधान मधेसी, थारू, जनजाति, आदिवासी र विभेदमा पारिएकाहरूका लागि अर्थहीन हुन जान्छ र हामी यसको खारेजीको माग गर्नेछौं । देशमा हालसम्म विभेदमा पारिएका समुदायको जनसंख्या दुईतिहाइ रहेको अवस्थामा यस्तो ठूलो जमातलाई छायामा पारी कुनै वर्गले एकलौटी शासन सत्ता चलाउन खोज्यो भने त्यो असम्भव परिकल्पनामात्र हुने यादवको भनाइ थियो । उनले उत्प्रेरित र पछाडि पारिएका वर्गको राजनीतिक माग सम्बोधन नगरिए नेपालमा जातीय युद्धको सम्भावना प्रबल रहेको बताए । उनले केही जिल्लामा मात्र सीमित रहेका, एक जातको मात्र बाहुल्य भएका ससाना पार्टी वा समूहले राष्ट्र परिवर्तनको नेतृत्व गर्न नसक्ने हुनाले यसका लागि सबै विभेदमा परेका समूह एक सूत्रमा आबद्ध हुनुको विकल्प नरहेको बताएका थिए । भेला दुई दिनसम्म चल्ने र यसबाट पार्टीको चुनौती, सम्भावना तथा सांगठनिक विस्तारका लागि रणनीति तयार गर्ने योजना रहेको जनाइएको छ ।"
प्रत्यक्ष निर्वाचित प्रधानमन्त्री बनाउन एमाले तयार छः योगेश भट्टराई,"बुटवलः एमाले केन्दीय सचिव योगेश भट्टराईले प्रत्यक्ष निर्वाचित प्रधानमन्त्री बनाउन एमाले तयार रहेको बताएका छन्। शनिबार प्रेस चौतारी रुपन्देहीले गरेको पत्रकार सम्मेलनमा बोल्दै नेता भट्टराईले भने, संविधान संशोधनको च्याप्टर खुलेमा दलहरुको पाँच प्रतिशत थ्रेसहोल्ड र प्रत्यक्ष निर्वाचित प्रधानमन्त्री बनाउन एमाले तयार छ । भट्टराईले एमालेले अब रचनात्मक प्रतिपक्षको भूमिका निर्वाह गर्दै संविधानको कार्यान्वयन र रक्षाका लागि जस्तोसुकै चुनौतीको पनि सामना गर्न तयार भएको प्रष्ट पारे । भट्टराईले यो संविधानप्रति एमालेको सबैभन्दा बढी अपनत्व रहेको बताउँदै यसलाई च्यात्न नदिन एमालेले प्रतिपक्षमै बसेर संविधानको रक्षा गर्ने बताए । हाम्रो सहमतिबिना संविधान संशोधन हुन सक्दैन । एमालेलाई नजरअन्दाज गरे संसद् पनि चल्दैन, भट्टराईले भने । उनले कसैले कोठाभित्र बसेर गरेको सहमति एमालेलाई मान्य नहुने पनि स्पष्ट पार्दै भने, दुई मधेस प्रदेशको माग एमालेलाई स्वीकार्न हुन सक्दैन । भूकम्पपछिको पुनःनिर्माण अभियानलाई पूर्णता दिन एमालेले प्रतिपक्षमै भए पनि प्रभावकारी भूमिका खेल्ने उनले बताए ।"
