शीर्षक,विवरण
फास्टट्रयाकको शिलान्यास आफैं गर्छु : प्रधानमन्त्री प्रचण्ड,"पथलैया : प्रधानमन्त्री पुष्पकमल दहाल प्रचण्डले काठमाडौं तराई जोडने फास्टट्रयाक (द्रुतमार्ग) निर्माणको शिलान्यास आफ्नै कार्याकालमा हुने बताएका छन्। राष्ट्रिय गौरवका आयोजना निर्माणलाई तत्काल अघि बढाउन दबाब दिने उद्देश्यले निजगढमा भइरहेको रिले अनशन कार्यक्रमलाई सम्बोधन गर्दै प्रधानमन्त्री प्रचण्डले भने, फास्टट्रयाक मेरै कार्यकालमा शिलान्यास गर्ने गरी कामअघि बढिरहेको छ, यसको शिलान्यास एक महिनामै हुन्छ । फास्टट्रयाक निर्माण कसले गर्ने भन्ने देखिएको अन्यौलताको अन्त्य भसकेको भन्दै प्रचण्डले बढीमा एक महिनाभित्र काम सुरु हुने प्रष्ट पारे। जनताले योजना निर्माणका लागि दिइरहेको दबाबलाई सम्बोधन गर्न आफूले गम्भीर पहल गरिरहेको उनको भनाइ छ। फास्टट्रयाक कस्तो नमुनाको बनाउने र वित्तीय व्यवस्थापना कसरी गर्ने भन्ने बिषयमा एक हप्ताभित्र प्रतिवेदन तयार हुने र त्यसपछि काम अघि बढ्ने प्रधानमन्त्रीको विश्वास छ। समितिले प्रतिवेदन बुझाएपछि प्रतिवेदन अनुसार काम अगाडि बढाउनेछौँ, प्रचण्डले भने, अब अन्यौलमा बस्नु जरुरी छैन, यो योजनालाई मैले गम्भीर रुपमा लिएको छु । त्यस्तै दोस्रो अन्तर्राष्ट्रिय विमानस्थल निर्माण प्रक्रियामा देखिएको बसोबास व्यवस्थापन र मुआब्जाका समस्यालाई सम्बोधन गर्न आफू लागिपरेको समेत प्रधानमन्त्रीले बताएका छन्। विमानस्थल निर्माणमा ढिलाई हुनुको मुख्य कारण बस्ती व्यवस्थापन र मुआब्जाको हो, त्यसका लागि काम भइरहेको छ, प्रचण्डले भने ।"
किन पुगे शनिबार बिहानै बाबुराम भट्टराई बालुवाटारमा,"काठमाडौंः प्रधानमन्त्री पुष्पकमल दाहाल प्रचण्ड' र पूर्वप्रधानमन्त्री एवम् नयाँ शक्ति, नेपालका संयोजक डा बाबुराम भट्टराईबीच भेटवार्ता भएको छ । बाबुराम शनिबार बिहानै प्रधानमन्त्रीलाई भेट्न बालुवाटार पुगेका थिए । प्रधानमन्त्री निवासमा भएको भेटमा समसामयिक राजनीतिक परिस्थिति, संविधान संशोधन, स्थानीय निर्वाचन लगायतका विषयमा छलफल भएको प्रधानमन्त्रीको निजी सचिवालयले जनाएको छ। भट्टराईले प्रधानमन्त्री प्रचण्डलाई अहिलेको राजनीतिक गतिरोध चाँडो अन्त्य गर्न आग्रह गरेका छन् । पूर्व प्रधानमन्त्री समेत रहेका भट्टराईले संविधान संशोधन, स्थानीय तह र प्रदेशको पुर्नसंरचना र निर्वाचनबारेको गतिरोध चाँडो अन्त्य गर्न आग्रह गरेका छन्। जवाफमा प्रधानमन्त्री प्रचण्डले आफूले सबै कुरा टुंग्याउन खोजे पनि केही जटीलताले गर्दा आफू अप्ठेरोमा परेको बताएको नयाँ शक्तिको सचिवालयले जनाएको छ। भेटमा भट्टराईले बुढीगण्डकी आयोजना प्रभावित क्षेत्रका जनताले मुआब्जा कम भएको भन्दै मुआब्जा बढाउन गरेको मागका बारेमा सम्बोधन गर्न आग्रह गरेका छन्। सँगै नेता भट्टराईले बृहत्तर जनकपुरको विकासलगायतका माग राखी नयाँ शक्ति पार्टी, नेपालका नेताद्वय रामकुमार शर्मा र कलामुद्दिन राइनले आमरण अनशन बसेको १० औं दिन भइसक्दा पनि राज्यपक्षबाट बेवास्ता भएको भन्दै प्रधानमन्त्रीको ध्यानाकर्षण गराएका छन् । उनले उनीहरुका माग छिटो सम्बोधन गर्न पनि प्रधानमन्त्री प्रचण्डलाई आग्रह गरेका छन्।"
एमाले स्थानीय निर्वाचन चाहँदैन : गृहमन्त्री निधि,"दोलखा : उपप्रधान तथा गृहमन्त्री बिमलेन्द्र निधिले एमालेले स्थानीय निर्वाचन गर्न नचाहेको आरोप लगाएका छन्। शनिबार चरिकोटमा नेपाल प्रेस युनियनको बागमती विशेष क्षेत्र भेलाको उद्घाटन समारोहलाई सम्बोधन गर्दै मन्त्री निधिले भने, एमाले स्थानीय निर्वाचन चाहँदैन, यदि संविधान संशोधन गर्न एमाले तयार भए सरकार जुनसुकै समयमा निर्वाचनको मिति घोषणा गर्न तयार छ। एमालेले निर्वाचनको रटान लगाएर संविधान संशोधनको विरोध मात्र गरेको आरोप समेत मन्त्री निधिले लगाएका छन् । एमालेसँग निर्वाचनको लगाव देखिदैन उल्टै उसले देशमा विखण्डनको बिऊँ रोप्ने काम मात्र गरेको छ, मन्त्री निधिले भने, त्यसलाई चिरेर राजनीतिक निकास दिनुपर्छ । गृहमन्त्री निधिले संविधान संशोधन प्रस्तावलाई अगाडि बढाउन सहमत भए एमालेसहितका दलको सहभागीतामा राष्ट्रिय सहमतिको सरकार गठन गर्न समेत वर्तमान सत्ता गठबन्धन तयार रहेको प्रष्ट पारेका छन् ।"
प्रधानमन्त्री प्रचण्डलाई एक सय २५ किलोको माला,गौर : प्रधानमन्त्री पुष्पकमल दाहाल प्रचण्डलाई रौतहटमा एक सय २५ किलो मालाले स्वागत गरिएको छ। रौतहटको जिगडवामा आयोजना गरिएको कवि सम्मेलनमा पुगेका प्रधानमन्त्री प्रचण्डलाई एक सय २५ किलोको माला लगाएर स्वागत गरिएको हो। मालाको व्यवस्था नेकपा माओवादी केन्द्र बाट समानुपातीक संसद सुरेन्द्र जयसवाल (अशोक)ले गरेका थिए । नेपाल तथा भारत बाट सम्मेलनमा सहभागी हुन आएका अधिकाश मुस्लिम कविलाई प्रशंसापत्र तथा सम्मानपत्र प्रदान गर्न र शुभकामना दिन आएका प्रधानमन्त्रीलाई कार्यक्रममा माला लगाएर स्वागत गरिएको हो।
एमाले र मधेसवादीको अनुहार हेरेर चुनाव रोकिन्न : भट्टराई,"दमौली : नेपाली कांग्रेसका केन्द्रीय सदस्य गोविन्द भट्राईले तत्काल निर्वाचनको मिति घोषणा गर्नुपर्ने बताएका छन्। नेपाली कांग्रेस व्यास नगर समितिको आयोजनामा सञ्चालित प्रशिक्षणको उद्घाटन गर्दै उनले चुनाव कहिलेसम्म पर्खेर बस्ने भन्दै प्रश्न गरे। अब एमाले वा मधेसवादीले के भन्ला भनेर कहिलेसम्म कुर्ने ?, उनले भने, सबै बाधालाई पार गरेर चुनावमा जानु जरुरी छ। भट्टराईले एमालेले कुनै काम नै नगरी राष्ट्रवादी बन्न खोजेको आरोप लगाए। अरुलाई गाली गरेर कोही पनि राष्ट्रवादी हुन सक्दैन, एमालेप्रति लक्षित गर्दै उनले भने, काम गरेर देशलाई आत्मनिर्भर बनाउन सके मात्र राष्ट्रवादी भइन्छ। कार्यक्रममा सांसद झुलबहादुर आलेले स्थानीय निर्वाचनका लागि कार्यकर्ता तयार हुनुपर्ने बताए। पार्टी सभापति बैकुण्ठ न्यौपानेले अहिलेसम्म कांग्रेसले प्रतिस्पर्धी पार्टीसँग लड्नका लागि संगठन मजबुत पार्नु पर्नेमा जोड दिए।"
"एमाले मधेसी, दलित, जनजाति, विपन्न वर्गको पक्षमा: अध्यक्ष ओली","काठमाडौँ: नेकपा (एमाले) का अध्यक्ष केपी शर्मा ओलीले मुलुकको सार्वभौमता र स्वतन्त्रता कायम राखेर मात्र जनताको अधिकार सुरक्षित गर्न सकिने बताएका छन्। सो पार्टीद्वारा शनिबार आयोजित एक कार्यक्रममा उनले भने, 'संविधान कार्यान्यवयनका लागि सहयोग पुर्याउने उद्देश्यले पार्टीले मेचीमहाकाली अभियान सञ्चालन गर्न लागेको छ। अध्यक्ष ओलीले आफ्नो दल मधेसी, दलित, जनजाति, विपन्न वर्गको पक्षमा रहेको उल्लेख गर्दै केही राजनीतिक दल तथा समूहले एमालेलाई मधेसी, दलित, जनजाति विरोधी रहेको भनी भ्रम फैलाउन खोजिएकाले त्यसमा कुनै सत्यता नरहेको बताए। पार्टीका महासचिव ईश्वर पोखरेलले संविधान संशोधनको विषय जनताको हितमा नरहेको बताउँदै प्रदेशको सीमाङ्कन प्रदेश सभाले मात्र गर्नसक्ने हुँदा त्यो संशोधनमार्फत गरिएमा संविधान विपरीत हुने विचार व्यक्त गरे। पार्टीका सचिव प्रदीप ज्ञवालीले तराईमधेसमा भइरहेको वर्गीय विभेद तथा सामाजिक असमानतालाई न्यूनीकरण गर्न आफ्नो दलले विभिन्न गतिविधि सञ्चालन गर्दै आएको प्रष्ट पारे। कार्यक्रममा सङ्घीय समाजवादी फोरमका नेता गुलाव सरोवर शेख, सोही पार्टीका केन्द्रीय सदस्य दिलीपकुमार झा र जोगेन्द्रप्रसाद यादव तथा साहित्यकार शान्ति चौधरीलगायतले एमाले पार्टीमा प्रवेश गरे। रासस"
