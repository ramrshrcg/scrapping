शीर्षक,विवरण
दल खारेजी,"निर्वाचन आयोगले एउटा महत्त्वपूर्ण अर्थ राख्ने तर सामान्य प्रक्रियामार्फत सकारात्मक निर्णय लिएको छ । नेपालको राजनीतिक बजारमा कागजी अस्तित्वमा रहेका केही दलहरूको रजिस्ट्रेसनलाई उसले खारेज गरेको छ भने बाँकी केहीलाई जरिवाना गरेको छ । नेपाल राजनीतिक दलहरूको संख्याको हिसाबले अत्यन्त धनी मुलुकमध्ये पर्छ । संसद्भित्र झन्डै तीन दर्जन दलहरू छन् विभिन्न आकार र संख्यामा भने झन्डै पाँच गुण बढी दलहरू संसद्बाहिर अर्थात् निर्वाचन आयोगको सूचीमा छन् । तीमध्ये अधिकांशको जनताबीच उपस्थिति छैन । नेपालले अँगालेको राजनीतिक पद्धति र गत वर्ष पारित संविधानमा राजनीतिक दलहरूको महत्त्वपूर्ण भूमिका सुनिश्चित गरिएको छ । दलहरू राजनीतिक व्यवस्था तथा सरकार सञ्चालनका महत्त्वपूर्ण वाहक हुन् । त्यस अर्थमा राजनीतिक दलहरू व्यवस्थित, नियमद्वारा सञ्चालित र आन्तरिक प्रजातन्त्रको थलो बन्न सकेमा मुलुकको राजनीति र शासनमा पनि त्यसको प्रत्यक्ष सकारात्मक प्रभाव पर्न जान्छ । तर संविधान निर्माणमै राजनीतिक दलहरू र जनताबीचको दूरी सुनिश्चित गरिएको छ । राजनीतिक दलहरूको वैधानिक अस्तित्व सुनिश्चित गर्नको लागि न्यूनतम मत प्रतिशत (थ्रेसहोल्ड) प्रावधान संविधानमा राख्नुपर्ने माग विभिन्न जनमञ्चहरू र संविधानलाई अन्तिम स्वरूप दिनुपूर्व प्रतिबद्धताविहीन औपचारिकतास्वरूप संकलन गरिएको 'राय सुझाव' मार्फत अत्यधिक संख्यामा जनताले उठाएका थिए । सरकारले या संविधानसभा सचिवालयले ती सबै राय सुझाव लुकायो किनकि 'थ्रेसहोल्ड' सँगै संघीयता, गणतन्त्र र धर्म निरपेक्षताविरुद्ध पनि ठूलो संख्यामा राय सुझाव आएका थिए, तर 'अग्रगमन' जबर्जस्ती स्थापित गर्ने मान्यता बोकेका दलहरूले ती राय सुझाव लुकाउनुमा नै आफ्नो अभीष्ट साधना देखे । राजनीतिक दलहरू नेता, नीति र जनअनुमोदनविना चल्दैनन् । त्यसैको अभाव संविधान घोषणा भएको एक वर्षको अवधिमा निर्वाचन आयोगले ११ दलहरू खारेज गरेको छ, लगातार तीस वर्षसम्म वार्षिक आयव्यय हिसाब आयोगसमक्ष पेस नगरेकोमा । त्यस्तै कानुनले तोकेअनुसार आयव्ययको वार्षिक विवरण पेस नगरेकाले संसद्मा उपस्थिति नभएका ८२ र त्यसभित्र उपस्थित रहेका पाँच दललाई एक सय एक रुपैयाँ जरिवाना गरेको छ आयोगले । आखिर किन पूरा गरेनन् कानुनले तोकेको दायित्व यी दलहरूले ? राजनीतिक दलहरूमा दण्डहीनताको प्रवृत्ति मौलाएको मात्र हैन, त्यसले संस्थागत स्वरूपसमेत लिएको छ । संसद् जनताद्वारा प्रत्यक्ष र परोक्ष रूपमा निर्वाचित भए पनि संसद्प्रति मन्त्रिपरिषद् कमै जिम्मेवार रहेको देखिन्छ, व्यवहारमा । जब मन्त्रिपरिषद् संसद्प्रति जिम्मेवार हुँदैन, संसद् या त्यसबाट सदस्यहरूले जनताप्रति उत्तरदायी हुने आवश्यकता नदेख्नु स्वाभाविक हो । यो संवैधानिक विकृति तथा विचलनको मुख्य स्रोत राजनीतिक दल र तिनका नेतृत्व हुन् । कानुनअनुसार आयव्यय विवरण नदेखाउने दलहरूको संख्या कुल दल संख्याको ५० प्रतिशतभन्दा बढी हुनुले पनि दलहरूमा कानुनप्रति बढ्दो उदासीनता र त्यसले मुलुकको आम राजनीतिमा पार्ने प्रभावबारे अड्कल लगाउन सक्तैन । हरेक नेताको निजी महत्त्वाकांक्षाको लागि दर्ता हुने र कागजी अस्तित्वमा दलहरूलाई राखिराख्नुपर्ने संवैधानिक बाध्यतालाई अस्वीकार गर्नैपर्छ । गत वर्ष जनताको राय सुझाव संकलनका क्रममा आएका सुझावहरूलाई अझै पनि संविधानमा समावेश गरिनु आवश्यक छ । मुलुकले धान्न नसक्ने कानुन नमान्ने र बेथिति बढाउने राजनीतिक दलहरूलाई जिउँदो राख्नु प्रजातन्त्रकै स्वास्थ्यको लागि पनि अन्ततः हानिकारक सावित हुनेछ ।"
भूकम्पपीडितलाई एक लाख रुपैयाँ थप अनुदान दिनेबारे छलफल सुरु,"काठमाडौ: निजी आवास पुनःनिर्माण गर्न अनुदान पाउने सूचीमा रहेका घरधनीलाई एक लाख रुपैयाँ थप गर्ने र तीन लाख निब्र्याजी ऋण उपलब्ध गराउने सम्बन्धमा छलफल सुरु भएको छ। प्रधानमन्त्री पुष्पकमल दाहालका अध्यक्षतामा रहेको राष्ट्रिय पुनःनिर्माण प्राधिकरण निर्देशक समितिको अाइतबार सुरु भएको बैठकमा एक लाख रुपैयाँ थप गर्ने र तीन लाख निब्र्याजी ऋण उपलब्ध गराउने विषयमा छलफल सुरु भएको हो। बैठकमा प्राधिकरणको समग्र वस्तुस्थिति तथा आर्थिक वर्ष २०७३७४ को नीति, कार्यक्रम एवम् बजेट सम्बन्धमा छलफल सुरु भएको प्राधिकरणका प्रमुख कार्यकारी अधिकृत सुशील ज्ञवालीले जानकारी दिए। 'निजी आवास पुनःनिर्माणसम्बन्धी ४५ दिने कार्ययोजना र कार्यप्रगतिको अवस्था, प्राधिकरणको सङ्गठनात्मक संरचना र कार्य प्रणालीको पुनरवलोकन तथा जनशक्ति व्यवस्थापन लगायत विषय बैठकमा छलफलका लागि पेस गरिएको छ,'उनले भने। जिल्ला तहमा जिल्ला समन्वय समितिको सचिवालय गठन गर्ने, भूकम्प अति प्रभावित १४ जिल्लामा काम भइरहेकाले बाँकी १७ जिल्लामा के गर्ने भन्ने विषय पनि छलफलमा राखिएको प्राधिकरणले जनाएको छ। पहिलो किस्तामा ५० हजार, दोस्रो किस्तामा एक लाख ५० हजार र तेस्रो किस्तामा एक लाख रुपैयाँ गरी सूचीकृत लाभग्राहीलाई दिने प्रस्ताव पनि बैठकमा गरिएको छ। बैठकमा सल्लाहकारविज्ञ समूह, निर्देशक समितिले अनुगमन समिति गठन गर्ने, समितिमा दुई मन्त्री, मुख्य सचिव र प्रमुख कार्यकारी अधिकृतलाई समावेश गर्ने प्रस्ताव गरिएको छ। पुनःनिर्माणको कामलाई प्रभावकारी बनाउन विषयगत कार्य समूहको व्यवस्था गर्ने र परामर्श परिषद्बाट विकास सहायता समन्वय तथा सहजीकरण समिति गठन गर्नुपर्ने लगायत विषयमा पनि छलफल सुरु भएको छ। गाविसस्तरमा स्थानीय पुनःनिर्माण सामुदायिक समिति गठन गर्ने सम्बन्धी प्रस्ताव पनि बैठकमा पेस गरिएको प्राधिकरणका प्रवक्ता रामप्रसाद थपलियाले जानकारी दिए। बैठकपछि सञ्चारकर्मीसँग कुरा गर्दै उपप्रधानमन्त्री कृष्णबहादुर महराले विषयवस्तु प्रस्तुति भएको तर ठोस निर्णय नभएको बताए। सोमबारको बैठकले प्रस्तुत भएका विषयमा ठोस निर्णय गर्ने जानकारी दिए। समिति एवम् नेकपा एमालेका उपाध्यक्ष भीमबहादुर रावलले मन्त्रालयका तर्फबाट र विज्ञले पनि आजको बैठकमा विषयवस्तु राखेकाले सोमबार छलफल गरी विषयवस्तुका बारेमा निर्णय गरिने बताए।"
'समृद्ध नेपालको जग बसाउन अन्तर्राष्ट्रिय समुदायको सहयोग अावश्यक',"न्युयोर्क: परराष्ट्रमन्त्री डा प्रकाशशरण महतले शान्त, स्थिर, प्रजातान्त्रिक तथा समृद्ध नेपालको दरिलो जग बसाउने कार्यमा अन्तर्राष्ट्रिय भाइचाराको महत्वपूर्ण सहयोग रहने विश्वास व्यक्त गरेका छन्। नेपालका तर्फबाट संयुक्त राष्ट्र सङ्घको ७१औँ महासभालाई सम्बोधन गर्दै उनले संविधानको कार्यान्वयन तथा मुलुकको आर्थिक, सामाजिक परिवर्तनका लागि असल आकाङ्क्षा, ऐक्यबद्धता तथा अन्तर्राष्ट्रिय समुदायको सहयोग आवश्यक भएको बताएका हुन्। नेपालको मुख्य लक्ष्य शान्ति, स्थिरता र समृद्धि भएको र त्यसका लागि समावेशी आर्थिक विकास तथा राजनीतिक स्थायित्वका लागि आगामी २०७४ माघसम्ममा तीन चरणको निर्वाचन गर्ने मुख्य जिम्मेवारीका साथ मुलुक अगाडि बढेको उनले अन्तर्राष्ट्रिय समुदायलाई जानकारी गराए। पछिल्लोपटक कार्यान्वयनमा ल्याइएको संविधानको मूल उद्देश्य सामावेशी राज्य व्यवस्था, बहुलवाद, कानुनी व्यवस्था, जवाफदेही सरकार, सामाजिक तथा आर्थिक न्याय र सर्वत्र स्वीकार्य मानवअधिकारलाई संस्थागत गर्नु रहेको बताउँदै मन्त्री डा महतले संविधानलाई गतिशील बनाउँदै लैजाने प्रतिबद्धता व्यक्त गरे। नेपालले सबै प्रकारका मानवअधिकारको संरक्षणका लागि आवश्यक कानुनी, संस्थागत एवम् प्रशासनिक व्यवस्था गरेको जानकारी दिँदै उनले सत्य निरुपण तथा मेलमिलाप आयोग र बेपत्ता छानबिन आयोग गठन गरी अन्तर्राष्ट्रिय प्रतिबद्धता र मुलुकका यथार्थताका आधारमा सरकारले सङ्क्रमणकालीन न्यायलाई अगाडि बढाएको स्पष्ट पारे। पर्वतीय मुलुक नेपालले वातावरणीय परिवर्तनबाट हुने हिमपहिरो, बाढी, तालतलैया फुट्नेजस्ता ठूला चुनौती सामना गर्नुपरेको उल्लेख गर्दै उनले न्यायपूर्ण तवरले वातावरणीय जोखिममा रहेका पर्वतीय मुलुकका क्षमता अभिवृद्धि गरी अनुकूलनका लागि पर्याप्त स्रोत र प्राविधिक साधनमा सहयोग पुर्याउनुपर्ने बताए। त्यसैगरी विश्व शान्तिका लागि नेपाली शान्ति मिसनले विश्वका ७३ मुलुकमा सहयोग पुर्याइरहेको बताउँदै मन्त्री डा महतले विश्वमा शान्ति स्थापनाका लागि नेपाल प्रतिबद्ध रहेको र संयुक्त राष्ट्रसङ्घको शान्ति मिसनका लागि थप सहयोग गर्न तयार रहेको स्पष्ट पारे। विश्व शान्तिका दूत गौतमबुद्धको जन्मस्थल नेपाल विश्व शान्तिको मूल्य एवम् योगदानका लागि विविध सभ्यतासँग अर्थपूर्ण वार्ता गर्न तयार रहेको बताउँदै उनले मध्य पूर्वमा भइरहेको द्वन्द्व र विश्वमा भइरहेका सबैखाले आमविनाशकारी एवम् आणविक हतियारको विपक्षमा उभिने स्पष्ट पारे। अन्तर्राष्ट्रिय आतङ्कवादीले निम्त्याएको उच्च निराशाका विषयमा विस्तृत सम्मेलन गर्न अन्तर्राष्ट्रिय समुदाय असफल भएको भन्दै डा महतले आतङ्कवादसँग जुध्नका लागि सबै सदस्य मुलुकसँग दरिलो इच्छा शक्ति बटुल्न पनि आह्वान गरे। आतङ्कवाद, अन्तरदेशीय अपराध, जातीय तनाव तथा मुलुकभित्रकै द्वन्द्व र अतिवादजस्ता गैरपरम्परागत सुरक्षा चुनौती गुणात्मक रुपमा बढ्दै गएको र सूचना तथा सञ्चार प्रविधिमार्फत आपराधिक गतिविधिको संवेदनशीलता बढ्दै गएको बताउँदै उनले सदस्य राष्ट्रले त्यस्ता गतिविधिको एकताबद्ध भएर निन्दा गर्नुपर्नेमा जोड दिए। सहस्राब्दी लक्ष्यमार्फत दिगो विकासको प्रतिबद्धता पूरा गर्नेतर्फ नेपाल अगाडि बढेको बताउँदै परराष्ट्रमन्त्री डा महतले आफ्नो मुलुकले मातृ तथा मृत्युदरलाई कम गरेको र उल्लेख्य रुपमा बालबालिकालाई विद्यालयमा पठाएर अध्ययन गराउन सफल भएको तथ्य प्रस्तुत गरे। उनले राष्ट्रिय प्रतिबद्धता, अपनत्व, नेतृत्व र जनता केन्द्रित सरकारबाट दिगो विकास सम्भव हुने भएकाले त्यसका लागि अन्तर्राष्ट्रिय सहकार्य आवश्यक हुने धारणा राखे। मन्त्री महतले लाखौँ जनता गरिब रहने अवस्थामा शान्ति, समृद्धि र सुरक्षित समाजको कल्पना गर्न नसक्ने भएकाले त्यसका लागि सबै मुलुकको हातेमालो जरुरी भएको बताए। रासस"
भूकम्पपीडितलाई एक लाख थप्न पुनर्निर्माण निर्देशक समितिको पहिलो बैठक,"काठमाडौं: पद ग्रहण गरेलगत्तै ४५ दिनभित्र भूकम्प प्रभावित ११ जिल्लाका लाभग्राही प्रमाणित पाँच लाख ३३ हजार परिवारलाई पहिलो किस्ताको रकम उपलब्ध गराउने र भूकम्पपीडितलाई एक लाख रुपैयाँ अनुदान थप्ने घोषणा गरेका प्रधानमन्त्री पुष्पकमल दाहालले आफू अध्यक्ष रहेको राष्ट्रिय पुनर्निर्माण प्राधिकरण निर्देशक समितिको बैठक पहिलोपटक आइतबार बोलाएका छन् । प्रधानमन्त्री अध्यक्ष रहने प्राधिकरणको निर्देशक समितिको बैठकमा कार्यकारी अधिकृत सुशील ज्ञवालीले आफूले जिम्मेवारी समालेयता भएका प्रगति विवरण, हुन नसकेका काम, झेल्नुपरेका अप्ठ्यारा र आगामी योजनाबारेमा सशक्त प्रतिवेदन पेस गर्ने तयारी गरेका छन् । कांग्रेस र माओवादी केन्द्र गठबन्धनका नेताहरूभित्रैबाट एमालेले नियुक्त गरेका कार्यकारी अधिकृत ज्ञवालीलाई पदबाट हटाएर नयाँ नियुक्ति गर्नुपर्ने दबाब खेप्दै आएका प्रधानमन्त्री दाहालको निर्णायक भूमिकालाई उत्सुकतापूर्वक हेरिएको छ । कार्यकारी अधिकृत हटाउने प्रस्ताव आएमा बैठक एक ढंगले जाला, अन्य नीतिगत विषयमा छलफल गर्न चाहेमा सोही अनुसार अगाडि बढ्ला' स्रोतले भन्यो । कार्यकारी अधिकृत हटाउने प्रस्ताव ल्याउनेबित्तिकै निर्देशक समितिका उपाध्यक्ष रहेका एमाले अध्यक्ष केपी शर्मा ओलीले विरोध जनाउनेछन् । भूकम्पपछि निजी आवास पुनर्निर्माणलाई प्राथमिकतामा राखेको विश्व बैंकका लागि नेपाल, भुटान र बंगलादेश हेर्ने निर्देशक छिमियो फानले प्रधानमन्त्री दाहालसँग बिहीबार गरेको भेटवार्तामा निजी आवास पुनर्निर्माणका लागि वितरण गरिएको अनुदान रकमको प्रगतिलाई कायम राख्न सकेमा थप सहयोग उपलब्ध गराउन आफूहरू तयार रहेको जानकारी गराएका थिए । निर्देशक फानले प्राधिकरण र यसको नेतृत्वले प्रमाणित लाभग्राहीलाई पहिलो किस्ताको रकम उपलब्ध गराएकोमा प्रशंसा गरेका थिए । सरकारले यसलाई तीव्रता दिनकै लागि अघिल्लो वर्षको दाता सम्मेलनमा सामूहिक रूपमा सहयोग गर्ने प्रतिबद्धता व्यक्त भएको पनि निर्देशक फानले प्रधानमन्त्री दाहाललाई जानकारी गराएका थिए । निजी आवास पुनर्निर्माणका लागि भूकम्पपीडित परिवारलाई एक लाख रुपैयाँ थप्ने घोषणा गर्दै आएका प्रधानमन्त्री दाहालको अध्यक्षतामा बस्ने निर्देशक समिति बैठकले त्यसबारे निर्णय गर्न सक्ने उनी निकटका स्रोतहरूले जनाएका छन् । प्राधिकरणका अनुसार निजी आवास पुनर्निर्माणका लागि भूकम्पपीडितलाई एक लाख रुपैयाँ थप्ने विषयलाई बैठकको ऐजन्डा बनाइएको छ । आफ्नो भ्रमणका क्रममा भारतले उपलब्ध गराउन खोजेको थप सहुलियत ऋणको रकमलाई भूकम्पपीडितलाई एक लाख रुपैयाँ थप्ने योजना प्रधानमन्त्री दाहालले बनाएको उनका स्वकीय सचिव रमेश मल्लले जानकारी दिए । अघिल्लो सरकारले निजी आवास पुनर्निर्माणका लागि भूकम्पपीडित परिवारलाई दुई लाख रुपैयाँ अनुदान दिने निर्णय गरेको थियो । दाहाल प्रधानमन्त्री भएपछि एक लाख थप गरी तीन लाख रुपैयाँ अनुदान रकम उपलब्ध गराउने घोषणा गर्दै आएका छन् । बैठकका लागि तय गरिएको एजेन्डामा तीन लाख रुपैयाँ निब्र्याजी ऋण उपलब्ध गराउने विषय पनि राखिएको छ । अघिल्लो सरकारले पनि तीन लाख रुपैयाँ निब्र्याजी ऋण उपलब्ध गराउने बजेटमार्फत घोषणा गरेको थियो । भूकम्पपीडित परिवारलाई पहिलो किस्ता रकम उपलब्ध गराउनेसम्बन्धी ४५ दिने कार्ययोजना र कार्य प्रगतिको अवस्थाका बारेमा पनि बैठकमा समीक्षा हुने प्राधिकरणले जनाएको छ । संघीय मामिला तथा स्थानीय विकास मन्त्रालयले असोज २ गते प्रधानमन्त्री दाहालसमक्ष पेस गरेको विवरणअनुसार भूकम्पबाट अति प्रभावित ११ जिल्लाका पाँच लाख ३३ हजार एक सय ८२ लाभग्राहीमध्ये चार लाख ४७ हजार तीन सय ५९ लाभग्राहीसँग अनुदान सम्झौता गरिएको छ भने अनुदान सम्झौता भएकामध्ये तीन लाख ७५ हजार सात सय १५ लाभग्राहीको बैंक खातामा पहिलो किस्ताको रकम हस्तान्तरण गरिएको छ । लाभग्राही पहिचान भएकामध्ये १६ प्रतिशतले अनुदानको पहिलो किस्ताको रकम भुक्तानी पाउन नसकेको र बाँकी लाभग्राहीलाई यस्तो अनुदान शीघ्र उपलब्ध गराउन सम्बन्धित पक्षलाई प्रधानमन्त्री दाहालले निर्देशन दिएका थिए । प्रधानमन्त्री दाहालको भावना र मर्मअनुसार बाँकी अनुदान सम्झौता र पहिलो किस्ताको भुक्तानी प्रक्रिया शीघ्र पूरा गर्न स्थानीय विकास मन्त्रालयले सम्बद्ध केन्द्रीय एवं स्थानीय स्तरका निकायलाई निर्देशन दिएको छ । स्थानीय विकास मन्त्रालयले एक सातादेखि अनुदान सम्झौता र पहिलो किस्ताको अनुदान वितरणको थप जानकारी दिन सकेको छैन । प्राधिकरणको संगठनात्मक संरचना, कार्यप्रणाली र जनशक्ति व्यवस्थापन, प्राधिकरणको वार्षिक नीति, कार्यक्रम तथा बजेट पनि बैठकका एजेन्डा रहेका छन् । प्रधानमन्त्री दाहालले प्राधिकरणका कार्यकारी अधिकृत सुशील ज्ञवालीसँग बिहीबार छलफल गरी बैठकका एजेन्डा तय गरेका हुन् । गत असारमा संसद्को विकास समितिले प्राधिकरणको संगठनात्मक संरचनालाई १४ वटै जिल्लामा स्थापना गर्न सरकारलाई निर्देशन दिएको थियो । सोही निर्देशनअनुसारको संगठनात्मक संरचना बनाउने विषयलाई एजेन्डामा समेटिएको प्राधिकरणले जनाएको छ । हाल सिन्धुपाल्चोकबाहेक अन्य जिल्लामा उपक्षेत्रीय कार्यालयमार्फत काम हुँदै आएको छ । भूकम्पले मानवीय र भौतिक रूपमा बढी क्षति गरेको सिन्धुपाल्चोकमा भने प्राधिकरणको विशेष कार्यालय स्थापना गरिएको छ ।"
राष्ट्रिय चिकित्सा शिक्षा विधेयक प्रस्ताव पारित,"काठमाडौं: व्यवस्थापिकासंसद्को बैठकले राष्ट्रिय चिकित्सा शिक्षा विधेयक, २०७३ माथि विचार गरियोस् भन्ने प्रस्ताव बहुमतले स्वीकृत गरेको छ। चिकित्सा शिक्षालाई व्यवस्थित, व्यावसायिक एवम् युग सुहाउँदो तुल्याउन उक्त विधेयक अपरिहार्य भएको बताउँदै शिक्षामन्त्री धनीराम पौडेलले त्यसलाई विचारार्थ सदनमा प्रस्तुत गरेका थिए। बैठकले श्रम तथा रोजगारमन्त्री सूर्यमान गुरुङले श्रम विधेयक, २०७२ र सामाजिक सुरक्षा विधेयक, २०७२लाई दफावार छलफलका लागि सम्बन्धित समितिमा पठाइयोस् भनी प्रस्तुत गर्नुभएको प्रस्ताव पनि सर्वसम्मतिले स्वीकृत गरेको छ। रासस"
प्राधिकरण निर्देशक समितिको बैठक निष्कर्ष बिहिनः अर्को बैठक सोमबार बस्ने,"काठमाडौँः आइतबार बसेको पुनःनिर्माण प्राधिकरण निर्देशक समितिको बैठक सोमबार पुनः बस्ने गरी स्थगीत भएको छ । प्रधानमन्त्री पुष्पकमल दाहाल प्रचण्डको अध्यक्षतामा सिंहदरबारमा बसेको बैठकमा पुनःनिर्माण प्राधिकरणका कार्यकारी निर्देशक सुशील ज्ञवालीले प्राधिकरणको प्रगति विवरण र आगामी कार्ययोजनाबारे धारणा व्यक्त गरे । बैठकमा अर्थ, सामान्य प्रशासन, शहरी विकास, सङ्घीय मामिला तथा स्थानीय विकास, शिक्षा र संस्कृति तथा पर्यटन मन्त्रालयका सचिवले पुनःनिर्माणका विषयगत मन्त्रालयको कामको प्रगति र समस्याबारे रिपोर्टिङ गरेका छन् । बैठकमा प्राधिकरणका सदस्य निमानन्द रिजाल, किशोर थापा र तारानिधि भट्टराईले प्राधिकरणका समस्या र चुनौतिबारे धारणा राखेका थिए । समितिको अर्को बैठक सोमबार दिउँसो २ बजे सिंहदरबारमा बस्ने छ ।"
प्रमुख तीन दलको बैठक बालुवाटारमा,"काठमाडौंः प्रमुख तीन दलको बैठक बसिरहेको छ। प्रधानमन्त्री पुष्पकमल दाहाल प्रचण्डले प्रमुख तीन दलको बैठक बोलाएका हुन्। प्रधानमन्त्रीको सरकारी निवास बालुवाटारमा जारी प्रमुख तीन दलका शीर्ष नेताहरुबीच संविधान संशोधन, स्थानीय तहको पुनर्संरचनालगायतका विषयमा छलफल केन्द्रीत रहेको प्रधानमन्त्री निकट स्रोतले जनाएको छ। बैठकमा नेपाली कांग्रेस, नेकपा एमाले र नेकपा माओवादी केन्द्रका प्रमुख नेताहरु सहभागी छन्।"
प्रचण्डले लोकमानलाई मिलाइसके भन्नुको अर्थ के हो ?,"काठमाडौं : माओवादी सेनाका तत्कालीन लडाकुको शिविर व्यवस्थापन र भत्ताको छानविन नगर्न आफूले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीलाई मिलाइसकेको भन्ने प्रधानमन्त्री पुष्पकमल दाहालको भनाईप्रति आपत्ति जनाउंदै सभासदहरुले त्यसबारे यथार्थ जानकारी दिन माग गरेका छन्। व्यवस्थापिका संसदको आइतवारको बैठकमा सत्तापक्ष र प्रतिपक्षका सांसदहरुले प्रधानमन्त्रीबाट गम्भिर भनाई सार्वजनिक भएको भन्दै आपत्ति जनाएका हुन् । प्रमुख विपक्षी एमाले सांसद पशुपति चौलागाईंले अख्तियार प्रमुख कार्कीलाई मिलाइसकें भन्ने प्रधानमन्त्री दाहालको अभिव्यक्ति गम्भिर भन्दै त्यसबारे संसद र जनतालाई जानकारी दिनुपर्ने बताए । 'लोकमानलाई मिलाइसके भन्नुको अर्थ के हो? , सांसद चौलागाईले प्रश्न गरे । अख्तियार प्रमुखको नियुक्ति फाईल हरायो भन्नु, टिकापुर घटनाका अभियुक्तको मुद्धा फिर्ता लिने तयारी,नेपाली सेनाका प्रधानसेनापतिको उमेर सम्वन्धमा बाहिर जे कुरा आएका छन, त्यसबारे प्रधानमन्त्रीले संसदलाई जानकारी दिनुपर्छ, चौलागाईले भने,लोकतन्त्रमा पारदर्शिता र जवाफदेहिता महत्वपूर्ण कुरा हुन । सत्तासीन कांग्रेसका सांसद रामहरि खतिवडाले अख्तियार प्रमुखसँग कुरा मिलाइसके भन्ने प्रधानन्त्रीको अभिव्यक्तिको अर्थ के हो भनी प्रश्न गरे । सांसद खतिवडाले अखिल नेपाल फुटवल संघ(एन्फा) मा करोडौं भ्रष्टाचार सम्वन्धी फाईल अख्तियारले छानविन नगरि थन्क्याएको भन्दै आपत्ति जनाए । सानालाई ऐन, ठुलालाई चैन हुनु हुंदैन, खतिवडाले भने । हिन्दी भाषा नेपालको राष्ट्रिय भाषा हुन नसक्ने तर्क गर्दै खतिवडाले भने,भोली रसियन,जापानी,कोरियाली भाषा पनि राष्ट्रिय भाषा बनाउने त ? त्यसैले नेपाली बाहेक अरु भाषा राष्ट्रिय भाषा हुन सक्दैन।' प्रमुख विपक्षी एमाले सांसद रेवतीरमण भण्डारीले अख्तियार प्रमुख कार्कीसंग कुरा मिलाइसके भन्ने प्रधानमन्त्रीको अभिव्यक्तिले दण्डहिनता र भ्रष्टाचार मौलाएको आरोप लगाए । अख्तियार प्रमुखको फाईल कहिले हरायो, कहिले फेला पर्यो भन्ने यो के गाईजात्रा हो? भण्डारीले भने । कांग्रेसका रामकृष्ण यादवले सबै दलको सहमतिमा संविधान संशोधन नगरि मधेसको समस्या हल गर्नुपर्ने बताए । सरकारमा भएको बेला एउटा,बाहिर भएको बेला अर्को चरित्र देखाउने हो भने जनताले कुन नेता र सरकारलाई विश्वास गर्ने? यादवले भने,संविधान संशोधन गरि समस्या समाधान गर्ने भनेर नेताहरुले एकस्वरमा भन्नुभएको थियो, त्यसको पालना हुनुपर्यो । फोरम लोकतान्त्रिकका योगेन्द्र चौधरीले संशोधनमार्फत संविधानका कमजोरी र त्रुटि सच्याउनुपर्ने माग गरे । संविधानमा आफ्ना मुद्धा समावेश भएनन भन्दै थारु र मधेसीले आन्दोलन गरेका थिए । टिकापुर घटना त्यसैको उपज हो, चौधरीले भने,त्यस घटनालाई राजनीतिक घटनाका रुपमा बुझेर समाधान गर्नुपर्छ । एमाले सांसद गुरु बुर्लाकोटीले धादिङ्गस्थित रेडियो धादिङ्गको कार्यालय भत्काएर सरकारले आतंक मच्चाएको आरोप लगाए । जिल्ला विकास समिति,निर्वाचन क्षेत्र विकास कार्यक्रम र अन्र्तराष्ट्रिय रेडियो संगठनको संयुक्त लगानीमा रेडियोको भवन बनाइएको थियो, सांसद बुर्लाकोटीले भने,अमरावती सामुदायिक बनको सहमतिमा बनाइको भवन रातारात भत्काइयो । राप्रपा नेपालकी राज्यलक्ष्मी श्रेष्ठले सरकार गठन लगत्तै ४५ दिनमा भुकम्प पीडितलाई पहिलो किस्ता दिने भन्ने प्रधानमन्त्रीको प्रतिवद्धता कागजमा मात्र सिमित बनेको आरोप लगाइन्।"
जनकपुर पुगेर गृहमन्त्री निधिले भनेः अब आन्दोलनको काम छैन,"जनकपुरधामः उपप्रधानमन्त्री विमलेन्द्र निधिले सरकारले संविधान संशोधनको तयारी गरिरहेको जानकारी दिएका छन् । जनकपुर सुनचाँदी व्यवसायी सङ्घका नवनिर्वाचित पदाधिकारीको शपथ ग्रहण समारोहलाई आइतबार सम्बोधन गर्दै निधिले संविधान संशोधनपछि कार्यान्वयन गर्ने सन्दर्भमा तीन निर्वाचन सम्पन्न गराउने जिम्मेवारी सबैको काँधमा भएको बताए । निधिले अब आन्दोलनको औचित्य नभएको उल्लेख गर्दै संविधान संशोधन गरेर अघि बढ्नुपर्ने बताए । मुलुकमा अब आन्दोलन नभई संविधान संशोधन र कार्यान्वयनको आवश्यकता छ, निधिले भने । गृहमन्त्री निधिले सरकारको जनकपुरमा उच्च अदालतको स्थापना गर्ने निर्णयले जनकपुरलाई प्रदेशको राजधानी बन्ने सम्भावनाको ढोका खोलेकाले सो अनुरूप जनकपुरलाई मिथिला संस्कृतिको परिचायकका रूपमा प्रवद्र्धन गरिएमा सङ्घीयताको तात्विकता सिद्ध हुने धारणा व्यक्त गरे । जनकपुरको सुनचाँदीका गरगहनालाई अन्तर्राष्ट्रिय बजारमा प्रवद्र्धन गर्न पौराणिक गरगहना निर्माणको खाँचोमा जोड दिँदै उनले भने, यसका लागि व्यवसायीले पौराणिक गरगहना अनुुसन्धान संस्था स्थापना अनुसन्धान अनुरूप सुनचाँदीको गरगहना निर्माण गर्नु जरूरी छ । सङ्घका अध्यक्ष अमरनाथ गुप्ताका अध्यक्षतामा भएको कार्यक्रममा समाजसेवी पवन सिङ्घानियालाई सम्मान गरिएको थियो ।"
कांग्रेसलाई ओलीको प्रश्नः किन बाघ झैँ खुट्टा पसारेर बसेको ?,"काठमाडौँः एमाले अध्यक्ष एवम् पूर्वप्रधानमन्त्री केपी शर्मा ओलीले नेपाली कांग्रेस परराष्ट्र नीतिको विषयमा चुपचाप बसेको भन्दै प्रश्न गरेका छन् । आइतबार राजधानीमा पत्रकार गोपाल खनालको भूराजनीति पुस्तकको विमोचन समारोहलाई सम्बोधन गर्दै ओलीले भने, कांग्रेसले के सिकार गरेर बाघ झैँ खुट्टा पसारेर बसेको ? प्रधानमन्त्री पुष्पकमल दाहाल प्रचण्डको भारत भ्रमणतर्फ लक्षित गर्दै ओलीले राष्ट्रियता संकटमा परेको बताए । पछिल्ला दिनमा राष्ट्रिय स्वाभीमानमाथि संकट आइपर्दा कांग्रेस सिकार खाएर सुतेको बाघ जस्तो भएको ओलीको आरोप छ । ओलीले कांग्रेसले के सिकार पाएर सुत्यो भन्दै प्रश्न गरे । कांग्रेसले के शिकार पायो, राष्ट्रको स्वाधीनता र स्वाभीमानमा यत्रो संकट आउदा केही बोल्दैन, खुट्टा पसारेर सुतेको छ, ओलीले भने । ओलीले कांग्रेसको मौनतातर्फ प्रश्न गर्ने क्रममा २०१६ सालमा नेपालको संसदमार्फत् बिपी कोइरालाले नेपालको स्वाधीनताको ख्याल गर्न भारतलाई सचेत गराएको सम्झदै अहिलेको कांग्रेसमा बिपी प्रवृत्ति नभएको टिप्पणी गरे । अहिलेको कांग्रेससँग बिपीको नाम मात्रै छ कि नीति पनि छ ?, ओलीले प्रश्न गरे । ओलीले कांग्रेसले बिपीको नीति पनि बोकेको भए व्यवहारबाट जनतालाई जवाफ दिनुपर्ने उल्लेख गरे । जनताले कांग्रेसको व्यवहारबाट जवाफ खोजेको भन्दै ओलीले भने, राष्ट्रको स्वाधीनतामाथि आएको संकटमा कांग्रेसले बिपीको नीति पनि बोकेको भए व्यवहारबाट जवाफ दिनु पर्यो । पूर्वप्रधानमन्त्री ओलीले आफूले चीनसँग गरेका व्यापार र पारवहन सम्झौता विवेक पुर्याएर गरिएको तर वर्तमान सरकारले त्यसको मर्म बुझ्न नसकेको आरोप लगाए । चीनसँग भएका सम्झौता कार्यान्वयन नगर्ने नीतिमा वर्तमान सरकार रहेकोप्रति समेत ओलीले आक्रोश व्यक्त गरे । ओलीले यस्ता गम्भीर विषयमासमेत सरकारको प्रमुख घटक नेपाली कांग्रेस किन चुपचाप रहेको भनेर पटकपटक प्रश्न गरे । प्रमुख पार्टी कांग्रेसको परराष्ट्र नीति के हो ? आर्थिक नीति के हो ?, ओलीले भने । भूराजनीति पुस्तकका लेखक खनाल ओली प्रधानमन्त्री हुँदा उनको परराष्ट्र मामिला विज्ञ थिए । खनालको पुस्तकलाई फोनिक्स बुक्सले प्रकाशनमा ल्याएको हो ।"
"पाैडेल पक्षको छुट्टै भेला, देउवाले एकलौटी गरेको आरोप","काठमाडौं: बरिष्ठ नेता रामचन्द्र पाैडेल पक्षले कांग्रेस केन्द्रीय समितिको बैठक तत्काल बोलाउन माग गरेको छ। अनामनगरस्थित पाैडेलको सम्पर्क कार्यालयमा अाइतबार बसेको पाैडेल पक्षधर केन्द्रीय सदस्यहरुको बैठकले यथाशीघ्र पार्टी केन्द्रीय समितिको बैठक बोलाउन माग गरेको हो। संविधान संशोधन, स्थानीय संरचना र सरकार सञ्चालनमा पार्टीको धारणा बनाउन केन्द्रीय समिति बैठक बोलाउनुपर्ने माग गरिएको नेता जीवन परियारले जानकारी दिए। बैठकमा आसन्न तरुण दलको महाधिवेशन र पार्टीबाट प्रतिनिधित्व हुने राज्यमन्त्रीको छनोट लगायत समसामयिक विषयमा समेत छलफल भएको बुझिएको छ। बैठकमा अधिकांश सदस्यले तरुण दलको महाधिवेशन नेविसङ्घ र नेपाल महिला सङ्घको महाधिवेशन जस्तो गर्न नहुने बताउँदै महाधिवेशनको एक हप्ताअघि सबै प्रतिनिधिको टुङ्गो लगाएर मात्र गर्नुपर्ने सुझाव दिएका थिए। बैठकले संविधान संशोधनका बारेमा पार्टीलाई आधिकारिक कुनै जानकारी नभएको र त्यस सम्बन्धमा पार्टीको धारणा बनाउन केन्द्रीय समितिको बैठक बोलाउन माग गर्ने निष्कर्ष निकालेको नेता बलबहादुर केसीले जानकारी दिए। त्यस्तै स्थानीय निकायको पुनःसंरचनाका बारेमा शीर्ष नेताहरुको धारणा नै फरक फरक आएको बताउँदै सहभागी नेताले पार्टीको आधिकारिक धारणा बनाउनुपर्ने बताएका थिए। सरकार सञ्चालनमा नेकपा (माओवादी केन्द्र)ले एकलौटी गरेको जनाउँदै केही केन्द्रीय सदस्यले त्यसमा पार्टीको भूमिका के हो भनी प्रश्न गरेका थिए। बैठकमा नेता पौडेल, महामन्त्री डा शशाङ्क कोइराला, कोषाध्यक्ष एवम् शान्ति तथा पुनःनिर्माण मन्त्री सीतादेवी यादव, पूर्वमहामन्त्री प्रकाशमान सिंह, नेता डा रामशरण महत, दीलेन्द्रप्रसाद बडू, आनन्दप्रसाद ढुङ्गाना, डा मीनेन्द्र रिजाल, महेश आचार्य लगायत नेता एवं केन्द्रीय सदस्य र सांसद उपस्थित थिए।रासस"
पूर्व गृहमन्त्री सवार कार दुर्घटनाको तत्काल उद्धार गर्न प्रधानमन्त्रीको निर्देशन,"काठमाडौंः प्रधानमन्त्री पुष्पकमल दाहाल प्रचण्डले त्रिशूली नदीमा जीप खस्दा वेपत्ता भएका पूर्व गृहमन्त्री माधवप्रसाद घिमिरेसहितको खोजी कार्यलाई तीब्रता दिन निर्देशन दिएका छन्। प्रधानमन्त्री प्रचण्डले प्रमुख जिल्ला अधिकारी विनोदप्रकाश सिंहलाई टेलिफोन गरी वेपत्ताहरुको खोजीलाई तीब्रता दिन निर्देशन दिएका हुन्। प्रधानमन्त्री प्रचण्डले पूर्व मूख्यसचिव एवं पूर्वगृहमन्त्री घिमिर सवार जीप दुर्घटनाले आफूलाई स्तब्ध तुल्याएको बताएका छन्। प्रधानमन्त्री प्रचण्डले सामाजिक ट्वीटरमा भनेका छन्, पूर्वमुख्य सचिव एवम् पूर्वमन्त्री माधव घिमिरे सवार कार दुर्घटना घटनाले स्तब्ध तुल्याएको छ, शिघ्र खोजीका लागि प्रशासनलाई निर्देशित गर्दछु। पूर्व मूख्य सचिव एवं पूर्वमन्त्री माधव घिमिरे सवार कार दुर्घटना घटनाले स्तब्ध तुल्याएको छ, शिघ्र खोजीका लागि प्रशासनलाई निर्देशित गर्दछु।    (_)  ,"
सवारी तथा यातायात व्यवस्था विधेयक सर्वसम्मतिले पारित,"काठमाडौं: व्यवस्थापिकासंसद्को बैठकले सवारी तथा यातायात व्यवस्था (दोस्रो संशोधन) विधेयक, २०७२ लाई सर्वसम्मतिले पारित गरेको छ। विधेयकमाथिको दफावार छलफलपछि सदनले सर्वसम्मतिले विधेयक पारित गरेको हो। भौतिक पूर्वाधार तथा यातायात मन्त्री रमेश लेखकले उक्त विधेयक सदनमा प्रस्तुत गरेका थिए। सन्धिसम्झौता अनुमोदन आजैको बैठकले अन्तर्राष्ट्रिय कफी सङ्गठन २००७ को पक्ष राष्ट्र बन्नेसम्बन्धी अन्तर्राष्ट्रिय सन्धि, क्षेत्रीय गुणस्तरलाई लागू गर्ने सार्कस्तरीय सम्झौता र समरुपता परीक्षणको मान्यताका लागि बहुपक्षीय व्यवस्थासम्बन्धी सार्कस्तरीय सम्झौता लाई बहुमतले अनुमोदन गरेको छ। उद्योग मन्त्री नवीन्द्रराज जोशीले ती तीनवटै सम्झौतामा छलफल गरी अनुमोदनसमेत गर्न सदनसमक्ष प्रस्ताव प्रस्तुत गरेका थिए। त्यसअघि राष्ट्रपतिले विभिन्न समयमा प्रमाणीकरण गर्नुभएका विधेयकबारे राष्ट्रपतिको कार्यालयबाट प्राप्त पत्र सभामुख ओनसरी घर्तीले वाचन गरेर संसद्लाई जानकारी गराएका थिए। व्यवस्थापिकासंसद्को अर्को बैठक यही असोज ११ गते मङ्गलबार बिहान ११ बजे बस्नेछ। रासस"
