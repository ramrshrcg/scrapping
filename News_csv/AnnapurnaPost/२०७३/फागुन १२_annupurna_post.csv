शीर्षक,विवरण
राप्रपा सन्देश,"हिजोका पञ्च र अहिले अर्थात् २०६३ भन्दा पहिला मुलुकमा भएका सबै कमीकमजोरी र विकृतिको दोषीका रूपमा अग्रगामी हरूको आलोचनाको सिकार बन्दै गएको राष्ट्रिय प्रजातन्त्र पार्टी उसको एकता सम्मेलनपछि नयाँ रूपमा देखा परेको छ । सीमित रूपमै भए पनि उसले आन्तरिक प्रजातन्त्रको अभ्यास गरेको छ, विभिन्न तहमा । पार्टीका महत्वपूर्ण मार्गनिर्देशक सिद्धान्तमा उसले ती तहका कार्यकर्ताका मत, मान्यता र प्रतिबद्धता संकलन पनि गरेको छ । ०६३ को राजनीतिक परिवर्तनको नतिजा र मार्ग स्पष्ट भएपछि पञ्चहरू बाँडिए, कोही गणतान्त्रिक धारमा लागे, कोही लागेनन् । तर स्वघोषित प्रगतिशील र अग्रगामी शक्तिहरूले दुवै समूहलाई एकै किसिमले हेरि नै रहे, यद्यपि सत्ताप्रेरित त्यो राजनीतिमा सरकार गठनमा संख्या कम हुँदा राप्रपाका विविध समूहले स्थान पाइ नै रहे । एकता सम्पन्न भएपछि पनि राप्रपाको उपस्थिति सरकारमा छ अहिले र सम्भवतः एकता को मान्यता र मर्मको आलोकमा त्यसबारे उसले निर्णय लिनुपर्नेछ, आगामी केही दिनमै । पाँच वर्षअघि पनि पूर्वपञ्चहरूको एकता प्रयास नभएको हैन । तर संवैधानिक राजतन्त्र लाई बदलिएको परिस्थितिमा सूर्यबहादुर थापाले नस्विकारेको र कमल थापाले छोड्न नचाहेको अवस्थामा त्यो एकता हुन सकेन । कमल थापाले दोस्रो संविधानसभामा खुलेरै संवैधानिक राजतन्त्र र हिन्दु राष्ट्रको वकालत गरे अनि संविधानसभाभित्रको चौथो ठूलो दलको हैसियतमा पुयाए, आफ्नो पार्टीलाई । एकताका क्रममा ती पुराना मुद्दा नउठेका हैनन्, तर पार्टी केन्द्रीय समितिको निर्वाचनमा विजयी अनुहारसँगै केन्द्रीय महाधिवेशनपूर्वका भेलाहरूमा तल्लो स्तरका पार्टी पंक्तिले आफ्ना मान्यता स्पष्टसँग राखेका छन् र त्यसलाई बेवास्ता गर्न सम्भवतः अब कठिन हुनेछ, नेतृत्वको लागि । हरेक पार्टी आफ्ना हिजो र वर्तमानको नीति समीक्षा र परिवर्तन गर्न स्वतन्त्र हुन्छ, तर राजनीतिक दलका समझदार नेतृत्व तात्कालिक फाइदामा सीमित नरहने अपेक्षा गरिँदैन । निर्वाचित भइसकेपछि थापाले दुईतिहाई स्थान संसद्मा हासिल भएमा राजसंस्था फर्काउने र हिन्दु राष्ट्र घोषणा गर्ने अभिव्यक्ति दिएका छन् । गठबन्धनको संस्कृतिमा प्रवेश गरेको नेपालमा बिना कुनै लहर कुनै दलले दुईतिहाई बहुमत ल्याउने सोच्न सकिन्न । तर निर्वाचनपूर्व दलका नेतृत्व र जनताबीचको अन्तरसम्बन्धमा उसले आफ्ना मुद्दालाई कसरी उठाउँछ र आफ्ना मान्यताबारे कति प्रतिबद्धता देखाउँछ, त्यो महत्वपूर्ण हुने गर्छ । राप्रपा चौथो दलको रूपमा देखा पर्न सफल भयो सबैले खेदेको केही वर्षमै भने त्यसको एउटै कारण छ, उसको नेतृत्वले आफ्ना मान्यतामा आधारित मुद्दा लिएर आम जनमानससमक्ष गयो । त्यस अर्थमा आगामी दिनहरू उसका लागि चुनौतीपूर्ण हुनेछन् । त्यस्तै संविधानलाई स्विकारेर भित्रबाटै त्यसमा आमूल परिवर्तन ल्याउँछु भन्ने पार्टीहरू अक्सर असफल भएका छन् अतीतमा । एकीकृत पार्टीको लागि त्यो पनि चुनौती बन्न सक्छ भोेलि । जनता र मुलुकका समस्याको उचित पहिचान, सम्बोधनको लागि परिआउँदा जनपरिचालन र निर्वाचनमा समर्थन हासिल गर्ने माहोल कसरी उसले निर्माण गर्ला, त्यसले राप्रपाको भोलिका सफलता या असफलता निर्धारित गर्नेछ ।"
एमाले मौन बस्दा संशोधन विधेयक अघि बढ्यो,"काठमाडौं: संविधान संशोधन विधेयक राष्ट्रघाती र असंवैधानिक भन्दै आएको विपक्षी एमाले संसदमा मौन बस्दा संविधान संशोधन विधेयकमाथिको प्रक्रिया अघि बढेको छ। विधेयकको चर्को विरोध गर्दै आएको एमाले मौन बसेपछि विधेयकमाथि विचार गरियोस भन्ने प्रस्ताव विहीवार नै पारित भई सांसदहरुलाई संशोधन हाल्न ७२ घण्टाको समयसीमा खुला गरिएको छ। एमाले अध्यक्ष केपी ओली र प्रधानमन्त्री एवं माओवादी केन्द्रका अध्यक्ष पुष्पकमल दाहालबीच भएको सहमति अनुसार निर्वाचनको वातावरण बनाउन एमाले मौन बस्ने र विधेयकमाथि सांसदहरुलाई संशोधन हाल्ने समय दिने सहमति भएको थियो। सभामुख ओनसरी घर्तिमगरको कार्यकक्ष सिंहदरवारमा विहीवार विहान दुई नेताबीचको सहमति अनुसार विधेयकलाई प्रक्रियामा लगिएको थियो। सांसदहरुले संशोधन हालिसकेपछि विधेयकलाई सोझै संसद बैठकमा निर्णयार्थ पेश गर्ने वा विशेष समितिमा पठाएर छलफल गराउने भन्नेमा दलहरुबीच सहमति बांकी नै छ। ९ दलीय विपक्षी मोर्चाको नेमकिपाले भने विधेयकको विरोध जनाउंदै नारावाजी गरेको थियो। एमाले संसदीय दलका उपनेता सुवास नेम्वाङ्गले विधेयकप्रतिको ९ विपक्षी दलको अडान र मान्यता कायमै रहेको भन्दै एक दिनका लागि मौन बस्ने जानकारी दिए। संसदमा विशेष समय लिएर बोल्दै नेम्वाङ्गले स्थानीय तह निर्वाचनको मिति घोषणापछि विधेयकलाई अघि बढाउन सरकारले जोड गर्नुको कारण नै आश्चर्यजनक भएको बताए। संसदको अंक गणितले विधेयकका पक्षमा दुई तिहाई नपुगेर पारित हुने अवस्था नरहेपनि सरकारले अघि बढाउन खोज्नु पनि आश्चर्यजनक भएको नेम्वाङ्गले बताए। 'यो विधेयक पास गर्न सकिन्न,' नेम्वाङ्गले भने, 'फेल गर्न पनि सोच्नुपर्ने अवस्था छ। सत्तापक्ष भने पास भए पास होस, फेल भए पनि फेल होस भन्ने पक्षमा देखिन्छ।' सत्तापक्ष(मधेसी मोर्चा) विधेयकलाई प्रक्रियामा लैजादा आउने परिणामलाई स्वीकार गर्न तयार नहुनु अर्को समस्या भएको नेम्वाङ्गले बताए। संशोधन प्रस्ताव मधेसी जनताको हितमा नरहेको उल्लेख गर्दै नेम्वाङ्गले विधेयक असंवैधानिक भएकाले छलफल गर्नुको अर्थ नहुने पनि बताए।संशोधन विधेयकमाथि विचार गरियोस भन्ने प्रस्ताव माथिको छलफलमा कांग्रेसका फरमुल्लाह मन्सुरले प्रक्रिया अघि बढन दिने एमालेको निर्णयले उसको बुद्धि पलाएको बताए। व्यक्ति र पार्टीभन्दा पनि तराई मधेसका जनताका पक्षमा संशोधन विधेयक आएकाले पारित गर्नुपर्ने मन्सुरले बताए। माओवादी केन्द्रका सांसद उमेश यादवले तराई मधेसका जनताका पक्षमा संशोधन विधेयक आएको बताए। तमलोपाका सवेन्द्रनाथ शुक्लाले चुनावमा जाने भए परिमार्जन सहित विधेयक पारित गर्नुपर्ने बताए। विधेयकले सबै माग पुरा नगरेपनि सत्तापक्ष र विपक्षी मिलेर विधेयक पारित गर्नु नै उत्तम उपाय भएको शुक्लाले बताए। कांग्रेसका तेजुलाल चौधरीले थारु समुदायका माग सम्वोधन नभएकाले परिमार्जन सहित विधेयक पारित गर्नुपर्ने बताए। थरुहट तराई पार्टीकी रुक्मिणी चौधरीले थारु समुदायका माग सम्वोधन गरेर मात्र संशोधन विधेयक पारित गर्नुपर्ने धारणा राखिन।"
स्थानीय तहको निर्वाचन यही सरकारले गर्छ : देउवा,"विर्तामोड : कांग्रेस सभापति शेरबहादुर देउवाले यही सरकारले स्थानीय तहको निर्वाचन गराउने बताएका छन्। झापको भद्रपुरमा आयोजित पूर्वाञ्चल व्यापार मेलाको उद्घाटन आएका देउवाले बिहीबार झापाको भद्रपुरमा अन्नपूर्णसँग कुरा गर्दै नेपाली कांग्रेस र सत्ताको नेतृत्व गरिरहेको दल माओवादी केन्द्रको सहमति अनुसार यही सरकारलेस्थानीय तहको निर्वाचन गराउने बताए। देउवाले भने, स्थानीय तहको निर्वाचन यही सरकारले गर्छ। यसमा कुनै दुई मत छैन। उनले वैशाख १ गतेका लागि तोकिएको स्थानीय तहको निर्वाचन सम्पन्न गर्ने वातावरण बनाउन आफूले चाँडै एमालेका अध्यक्ष केपी शर्मा ओलीसंग कुरा गर्ने बताए। म काठमाडौं पुगेर ओलीजीसंग कुरा गर्छु। मलाई लाग्छ एमाले पनि संविधान संशोधनमा सहमत हुनेछ, देउवाले भने, किनभने पहाडका केही जिल्लालाई छुट्याउने भन्ने विषयमा पहिला उहाँहरुको पनि सहमति थियो। तराई केन्द्रित दलहरुको आन्दोलनका बारे देउवाले संविधान संशोधन भएपछि ति दलहरु पनि निर्वाचनको पक्षमा उभिने दाबी गरे। उहाँहरुले भनेको कुरा संशोधनमार्फत सम्बोधन गरेपछि उहाँहरु चुनावमा आउनुहुन्छ भन्ने मलाई विश्वास छ, देउवाले भने, एमाले पनि सहमतिमा आउँछ, मधेशवादी दलहरु पनि सहमति आउँछन्, चुनाव हुन्छ। अहिलेको सरकारको कतिसम्म टिकाउने भन्ने जिज्ञासामा उनले उक्त विषय माओवादी र कांग्रेसको आन्तरिक सहमति समझदारी भएका कारण बोल्न नमिल्ने बताए। यो दुई पार्टीबीचको आन्तरिक विषय भएकाले अहिले केही पनि भन्न मिल्दैन, उनले भने। नेपाल प्रहरीका महानिरीक्षक आईजीपी नियुक्तिमा आफ्नो कुनै संलग्नता नरहेको देउवाले दाबी गरे। उक्त नियुक्ति मन्त्री परिषदले गरेको उनको भनाइ थियो। आमसञ्चारका माध्यममा आएका समाचारका बारेमा अनभिज्ञता प्रकट गर्दै उनले भने, आईजीपी नियुक्तिमा जे हल्ला चल्यो त्यो निराधार हो। मेरो कुनै संलग्ना थिएन।"
संविधान संशोधन प्रस्तावलाई प्रक्रियामा लैजान एमाले सहमत,"काठमाडौं: सरकार र प्रतिपक्षी दल संसदमा प्रस्तुत संविधान संशोधन विधेयकलाई छलफलको प्रक्रियामा लैजान सहमत भएका छन् । बिहीबार बिहान सभामुख ओनसरी घर्तीको कार्यकक्षमा प्रधानमन्त्री पुष्पकमल दाहाल प्रचण्ड र प्रमुख प्रतिपक्षी दल नेकपा एमालेका अध्यक्ष केपी शर्मा ओलीसहितको बैठकमा विधेयकलार्इ छलफलको प्रक्रियामा लैजाने सहमति भएको सभामुख घर्तीले बताइन्। बिहीबारबाटै संसद्को बैठक सञ्चालन हुने र संविधान संशोधनलगायत कार्यसूचीमा रहेका विषय प्रक्रियागत रुपमा अघि बढाउन प्रतिपक्षले सहयोग गर्ने सहमति भएको सभामुख घर्तीले जानकारी दिइन्। 'सहमतिभन्दा अर्को विकल्प छैन। आगामी दिनमा पनि सहमतिबाटै अघि बढ्नुपर्ने आवश्यकता छ । आज भएको सहमतिप्रति म खुसी व्यक्त गर्दछु,' सभामुख घर्तीले भनिन्। रासस"
'संविधान संशोधन कुनै हालतमा हुन दिन्नौं',"सिन्धुली: नेकपा एमालेका अध्यक्ष केपी शर्मा ओलीले संविधान कुनै हालतमा संसोधन नहुने बताएका छन्। बिहिबार नेकपा एमालेद्वारा आयोजित ३६ औं ऋषिराज देवकोटा (आजद) स्मृती दिवस तथा प्रथम जिल्ला प्रतिनीधि परिषदको बैठक उद्घाटनमा बोल्दै ओलीले यस्तो बताएका हुन्। उनले एमाले कांग्रेसले ल्याएको संविधान संसोधनको प्रस्ताव राष्ट, राष्ट्रियता, नेपाली जनता र संविधानको मर्म विपरीत भएको भन्दै कुनै हालतमा संसोधन हुन नदिने ठोकुवा गरे। उनले भने, 'एमाले राष्ट्र र राष्ट्रियताको पक्षधर पार्टी हो। यो संविधान संसोधन प्रस्ताव जनभावना विपरित छ त्यसैले हाम्रो पार्टीले कुनै हालतमा पास गर्न दिन्नौं। यो लेखेर राखे हुन्छ।' एमालेकै पहलमा संविधान निर्माण गरेको भन्दै उनले अहिले एमाले प्रतिपक्षमा भएको दल भएका कारण पनि संविधान संसोधन हुन नदिनका लागि जस्तो सुकै अवस्था आएपनि पछि नहट्ने उनको भनाई थियो।निर्वाचनको नाममा कांग्रेस माओवादी केन्द्र तराइका दल फकाउँदै संविधान संसोधनमा लागेको आरोप समेत उनले लगाए। 'संविधान संसोधन नीर्वाचनसंग सम्बन्धीत विषय हैन। नीर्वाचन र संविधान संसोधनको कुनै सम्बन्ध छैन्। त्यसकारण पनि निर्वाचनको नाममा संविधान संसोधन हुँदैन,' उनले थपे। उनले संविधान संसोधन नभएपनि तोकीएकै समयमा निर्वाचन भने जसरी पनि हुने दाबी गरे। घोषित समयमा निर्वाचन हुन नदिन विभिन्न षडयन्त्र भएको उनले बताए। देशको विकास र स्थायित्वको लागि निर्वाचन अपरिहार्य छ। एमाले पनि निर्वाचन चाहान्छ। स्थानीय निकायको निर्वाचन एमालेको एजेन्डा भएका भन्दै उनले समयमानै निर्वाचन हुने कुरामा निश्चिन्त रहन आग्रह गरे। निर्वाचन हुन नदिन संसद स्थगित गरेर विरोधमा लागेको उनको आरोप छ। ओलीले संघिय प्रादेशिक सभाको निर्वाचन आगामी कात्तिक अन्तिम सातासम्ममा जसरी पनि गरिसक्ने गरि एमाले लागेको उनको भनाई छ। संविधान संसोधन र निर्वाचनका विषयमा आज दिउँसो बस्ने संसदको बैठकमा एमाले खरो रुपमा उत्रने भन्दै संविधान संसोधनको कुरा उठाए कुनै हालतमा संसद चल्न नदिने उनले चेतावनी दिए। कांग्रेस माओवादी केन्द्रलाई लक्षित गर्दै उनले विदेशीको शाहारामा चल्ने पार्टी भएकको बताए। उनले भने, 'हाम्रा देशमा यस्ता पनि राजनीतिक पार्टीहरु छन जुन नेपालमा केही गर्नु परे पनि विदेशीलाई सोध्न पुग्छन्। उनिहरुले गर भने गर्छन् नगर भने लुरुक्क परेर आफ्नो बाटो लाग्छन्।' उनले विदेशीको इसारामा अब देशमा कुनै पनि हालतमा राष्ट्रियता हितविपरीतको काम गर्न नदिने उद्घोष गरे। राष्ट्रको विकासमा अव एमालेलाई कसैले पनि छेक्न नसक्ने उनले बताए। यसका लागि राष्ट्र र राष्ट्रियताका पक्षमा एमालेले स्पष्ट नीति लिएको बताए। ओलीले मधेशवादी दलहरुलाई लक्षित गर्दै साम्प्रादायिकतामा गरीने राजनीति नेपाली जनताले कुनै हालतमा नस्विकार्ने जनाए। मधेशबादी दलहरु लोकतन्त्रको विरोध गर्दै गणतन्त्र मास्ने खेलमा लागेको भन्दै त्यस्ता गतीविधि रोक्न एमाले जनताको पक्षमा उभिने धारणा राखे। उता एमालेलाई मधेशमा प्रवेश निषेध गर्ने भन्ने मधेशवादी दलहरुको भ्रमलाई चिर्दै उनले मधेशका बारेमा एमाले स्पष्ट धारणा लिएर जाने प्रष्ट पारे।अर्को एक प्रसंगमा उनले भारतले नाका बन्दी गरेर देशमा अफ्ठेरो पारेपछि आफुले हिन्दमहासागरमात्र नभएर प्रशान्त महासागरबाट पनि दुनिया जान सक्ने गरी चिनसंग जोडीने नाका खुलाएको बताए। 'अब भारतले नाका थुनेर केही हुँदैन्। अब हामी चिनबाट पनि दुनिया जान सक्छौं,' उनले थपे। भारतले हिन्दु राज्य र राजतन्त्र फर्काउने उद्देश्यले नेपालमा बेलाबेलामा दुःख दिएको जनाउँदै अब कुनै पनि शक्तिले गणतन्त्र मास्न र राजतन्त्र फर्काउन नसक्ने चेतावनी दिए। पूर्व प्रधानमन्त्री समेत रहेका अध्यक्ष ओलीले केही समयमानै अव देशमा विकासको मुहार फेरीने जनाए। उनले आफुले भने जस्तै पूर्व पश्चिम रेल, हुलाकी राजमार्ग जस्ता देशका लागि महत्वपूर्ण मानिने विकासले गती लिने जनाए। ओली सिन्धुली आएको थाहा पाएपछि विरोधमा आएका हेटौंडासिन्धुलीगाइघाट सडक र वीपी राजमार्ग पीडितहरुलाई सम्बोधन गर्दै आफूले सडकले मिच्ने घर जग्गाको संरक्षण र बैकल्पीक मार्गका लागि प्रधानमन्त्री प्रचण्ड र कांग्रेस सभापति शेर बहादुर देउवासंग छलफल गरेर भोलीनै टुङ्गाउने विश्वास दिलाए।"
'अब गाउँ गाउँसम्म प्राविधिक शिक्षा',"भक्तपुर, १२ फागुन। शिक्षामन्त्री धनीराम पौडेलले शिक्षालाई उत्पादन र रोजगारीसँग जोडेर मुलुकको आवश्यकताअनुसारको जनशक्ति उत्पादन गर्नुपर्ने बताएका छन्। प्राविधिक शिक्षा तथा व्यावसायिक तालिम परिषद्(सिटिइभिटी) को २९औँ वार्षिकोत्सव समारोहलाई आज सानोठिमीमा सम्बोधन गर्दै उहाँले संविधानमा समेत व्यावसायिक शिक्षालाई समृद्घ राष्ट्र निर्माणको आधारका रुपमा उल्लेख गरेकाले प्राविधिक शिक्षालाई विस्तार गर्नुपर्ने आवश्यकता औल्याए। मन्त्री पौडेलले 'प्राविधिक शिक्षा गुणस्तरीय र उत्पादनमुखी हुनुपर्छ, सिटिइभिटीले देशका कुनाकाप्चासम्म आफ्ना शाखा विस्तार गर्नुपर्छ,' भन्दै पुरानो शिक्षा नीतिले गुणस्तरीय शिक्षा र दक्ष जनशक्ति उत्पादन सम्भव नरहेकाले सरकारले शिक्षा नीतिमा परिवर्तन गर्नुपरेको बताए। अबको शिक्षा प्रणालीको प्रमुख प्राथमिकता शिक्षाको गुणस्तर वृद्घि गर्नु र प्राविधिक शिक्षालाई गाउँ गाउँसम्म पुर्याउनु रहेको उनले बताए। सिटिइभिटीका उपाध्यक्ष डा कुलबहादुर बस्नेत, सदस्य सचिव रमेश बखती, काठमाडौँ विश्वविद्यालयका पूर्वउपकुलपति प्रा डा सुरेशराज शर्मा, शिक्षा मन्त्रालयका सहसचिव सूर्यप्रसाद गौतमलगायतले प्राविधिक शिक्षाको विकासका लागि उपयुक्त कार्यदिशा निर्धारण गर्नुपर्नेमा जोड दिए। कार्यक्रममा परिषद्का प्रशासकीय अधिकृत शारदाप्रसाद कर्माचार्यलाई सर्वोत्कृष्ट तथा कर्णाली प्राविधिक शिक्षालय जुम्लाका निर्माण प्रशिक्षक कृष्णवीर नेपाली, धवलागिरि प्राविधिक शिक्षालय लेते मुस्ताङका कृषि सहायक प्रशिक्षक जीवनध्वज बस्नेत, लहान प्राविधिक शिक्षालय सिरहाका निर्माण प्रशिक्षक सहायक रामसुन्दर यादव र जिरी प्राविधिक शिक्षालय जिरीका कार्यालय सहयोगी शिवबहादुर जिरेललाई उत्कृष्ट पदकसहित सम्मान गरिएको थियो। यसैगरी सेवा निवृत्त कर्मचारीहरु परिषद्का पूर्व सदस्य सचिव डा रामहरि लामिछाने, पूर्व निर्देशक शिवशङ्कर घिमिरे, उपनिर्देशक रमा श्रेष्ठ, विनोद श्रेष्ठ, वरिष्ठ स्वास्थ्य प्रशिक्षक बृहस्पति शर्मा कँडेल, प्रशासकीय अधिकृत सवला देवकोटा, प्राविधिक प्रशिक्षण प्रतिष्ठानका प्रशिक्षक वकिल झालाई सम्मान पत्रसहित दोसल्ला ओढाएर सम्मान गरिएको थियो। त्यसै परिषद्का विभिन्न आङ्गिक संस्थामा कार्यरत रहेर सेवा निवृत्त भएका प्रशिक्षक र यसवर्ष उत्कृष्ट हुने विद्यार्थीलाई समेत सो अवसरमा सम्मान गरिएको थियो। अझै पनि युवा समितिले पूर्णता पाउन सकेन भक्तपुरमा जिल्ला युवा समितिको कार्यालय खुलेको एक वर्ष बित्न लागे पनि राजनीतिक भागबन्डा नमिल्दा अझै समितिले पूर्णता पाउन सकेको छैन। समितिको जिल्ला अध्यक्ष राष्ट्रिय युवा परिषद्बाट चार वर्षका लागि नियुक्त हुने व्यवस्था भए पनि भक्तपुरमा अझै यो पद रिक्त रहेको छ। राजनीतिक खिचातानीका कारण जिल्ला अध्यक्षलगायत छजना सदस्यसमेत मनोनयन हुन नसकेको कार्यालयले जनाएको छ। कार्यालयले भक्तपुरमा आयोजना गरेको पत्रकार अन्तक्र्रिया कार्यक्रममा कार्यालय प्रमुख पदमराज जोशीले समितिले प्राविधिक कारणले पूर्णता पाउन नसकेको बताए। कार्यक्रममा राष्ट्रिय युवा परिषद्का प्रशासकीय प्रमुख मुक्तिसिंह अधिकारीले देशका ६० जिल्लामा समितिले पूर्णता पाएको तर भक्तपुरलगायत १५ जिल्लामा पूर्णता पाउन बाँकी रहेको बताए। दल र तिनका नेताले आआफ्ना पार्टी र नजिकका व्यक्तिलाई समितिमा नियुक्ति गर्न खोज्दा र राजनीतिक समन्वय नहुँदा समितिले पूर्णता पाउन नसकेको कार्यालयका एक कर्मचारीले बताए। प्रशासकीय प्रमुख अधिकारीले परिषद्को मुख्य नीति नेपाली युवाको सर्वाङ्गीण विकास गरी उनीहरुलाई सक्षम, आत्मनिर्भर र सकारात्मक मनोवृत्तिकासाथ राष्ट्र निर्माणमा सरिक गराउने रहेको बताए। राष्ट्रिय युवा परिषद्का उपसचिव देवीप्रसाद अधिकारीले आमयुवाको सहभागिता, सहकार्य र नेतृत्व विकासमार्फत आगामी १० वर्षभित्र राष्ट्रिय समृृद्घि, समानता र सामाजिक न्याय हासिल गर्दै देशलाई विकासशील राष्ट्रमा पुर्याउन सक्षम जनशक्ति तयार गर्ने अभियानमा परिषद् लागेको छ भन्नुभयो। युवा बेरोजगार घटाउन युवा उद्यामीलाई रु पाँच लाख निर्ब्याजी ऋण उपलब्ध गराउने र त्यसबाट ५० प्रतिशत महिलासहित १० जनाको युवा समूहले उद्योग सञ्चालन गर्नुपर्ने व्यवस्था गरिएको सो अवसरमा जानकारी गराइयो। यसका लागि युवाबाट आवेदन आह्वान गरिएको छ भने भक्तपुर क्षेत्र नं १ र २ मा यसवर्ष रु पाँच लाखका दरले दुई क्षेत्रमा कुल रु १० लाख बजेट विनियोजन गरेको बताइएको छ। रासस"
स्थानीय निर्वाचनको मिति फिर्ता लिन बाबुराम र उपेन्द्रको माग,"काठमाडौंः संघीय समाजवादी फोरम नेपाल र नयाँ शक्ति पार्टी नेपालले स्थानीय निर्वाचनको मिति फिर्ता लिन माग गरेका छन्। बिहीबार बिहान फोरम नेपालका अध्यक्ष उपेन्द्र यादव र नयाँ शक्तिका संयोजक डा बाबुराम भट्टराईले संयुक्त विज्ञप्ति जारी गर्दै स्थानीय निर्वाचनको मिति फिर्ता लिन सरकारसँग माग गरेका हुन्। राजनीतिक दलहरूको भागवण्डा र सत्ता स्वार्थको आधारमा निर्वाचनको मिति घोषणा गरिएको उनीहरुको आरोप छ। उनीहरुले स्थानीय तह प्रदेश मातहत रहनु पर्ने र यसको निर्वाचन प्रदेशले गराउने व्यवस्था गर्न पनि सरकारसँग माग गरेका छन्। सरकारले सोमबार वैशाख ३१ गते स्थानीय निर्वाचन गर्ने घोषणा गरेको थियो। संविधान संशोधन प्रस्ताव परिमार्जनसहित पारित गर्न पनि माग उनीहरुले गरेका छन्। सरकारले संशोधन प्रस्तावलाई परिमार्जनसहित पारित नगरी स्थानीय निर्वाचन घोषणा गरेर सरकारले द्वन्द्वमात्रै होइन यसले देशमा झनै अस्थीरता र अनिश्चितताको दिशामा लगेको छ,संयुक्त विज्ञप्तिमा भनिएको छ। उनीहरुले संविधान संशोधन परिमार्जनसहित पारित गर्नु पर्ने, संघीयता कार्यान्वयनका लागि संघ र प्रदेशको निर्वाचन पहिला गराउनु पर्ने, राजनीतिक स्थीरताका लागि प्रत्यक्ष निर्वाचित कार्यकारीको व्यवस्था गर्नु पर्ने, लगायत ६ बुँदे माग अघि सारेका छन्। राज्यका अंगहरुमा दलीय भागवण्डाका आधारमा नियुक्तिको प्रचलनलाई खारेज गर्न माग विज्ञप्तिमार्फत गरिएको छ। संयु्क्त विज्ञप्ति हेर्नुस्:"
निर्वाचन नभए संविधानविरुद्ध जालझेल र बेइमानी: सर्वोच्च,"काठमाडौं: सर्वोच्च अदालतले सरकारलाई एक वर्षभित्र तीनै तहको निर्वाचन नभए संविधान र लोकतन्त्रविरुद्ध जालझेल र बेइमानी हुने चेतावनी दिएको छ । संविधानले तोकेअनुरूप ०७४ साल माघ ७ भित्र संसद्, प्रदेश र स्थानीय तहको निर्वाचन सम्पन्न गर्न सघन प्रयास थाल्न पनि सर्वोच्चले सरकारको ध्यानाकर्षण गराएको छ । सर्वोच्चले कुन तहको निर्वाचन कसरी गर्ने भन्ने विषय राजनीतिक प्रश्न रहेकाले न्यायिक निर्णयमार्फत हस्तक्षेप गर्न नमिल्ने पनि सर्वोच्चले जनाएको छ । मुलुकमा २० वर्षसम्म स्थानीय निकायको निर्वाचन नभएका कारण लोकतान्त्रिक प्रणाली संकटमा परेको भन्दै दायर एक रिटमा व्याख्या गर्दै सर्वोच्चले आइतबार यस्तो चेतावनी दिएको हो । संविधानको धारा २९६ (१) को प्रावधानका दृष्टिले हेर्दासमेत ०७४ साल माघ ७ गते भित्र संक्रमणकाल अन्त्य गरी संविधानको पूर्ण कार्यान्वयन सुनिश्चित गरिनुपर्ने सरकारको संवैधानिक दायित्व रहेको छ, न्यायाधीश ईश्वरप्रसाद खतिवडा र अनिल सिन्हाको संयुक्त इजलासको फैसलामा भनिएको छ, यो भन्दा बाहेक अन्यथा कुनै परिकल्पना गरियो भने त्यो संविधानप्रतिको जालझेल र बेइमानी हुनेछ । अहिलेको सन्दर्भमा संविधानद्वारा निर्धारित समयसीमाभित्र सबै तहको निर्वाचन कार्य सम्पन्न गर्न सघन र सार्थक प्रयास अगाडि बढाउने कुरा नै सरकारको सर्वाधिक विषय बन्नुपर्ने संवैधानिक जिम्मेवारी सरकारले हरहालतमा पूरा गरिनुपर्ने वाञ्छनीय देखिन्छ । ७ माघ ०७४ सालभित्र संसद्, प्रदेश र स्थानीय तहको निर्वाचन सम्पन्न गर्न सघन प्रयास थाल्न पनि सर्वोच्चद्वारा सरकारको ध्यानाकर्षण । फैसलामा संविधानको पूर्ण कार्यान्वयनका लागि एक पर्षभित्र संघ, प्रदेश र स्थानीय तहको निर्वाचन सम्पन्न गरिसक्नुपर्ने आवश्यकता औंल्याइएको छ । सर्वोच्चको फैसलामा भनिएको छ, स्थानीय तहको निर्वाचन नभई केन्द्रीय तहको निर्वाचनका लागि निर्वाचक मण्डलले पूर्णता नपाउने अवस्था रहे भएबाट पनि स्थानीय तहको निर्वाचन थप अपरिहार्य बनेको छ । फैसलामार्फत सरकार संवैधानिक दायित्वबाट पन्छिन नमिल्नेतर्फ सर्वोच्चले सजग गराएको छ । यस्तै, लोकतन्त्रमा आवधिक निर्वाचन हुनु आवश्यक मात्र नभएर अनिवार्य रहेको तर्फसमेत सचेत गराइएको छ । ०५९ सालयता स्थानीय निकाय कर्मचारीको भरमा सञ्चालन गर्ने कार्यलाई सर्वोच्चले मनोनीत लोकतन्त्र भनेको छ । स्थानीय निकायको माग राखेर अधिवक्ता डाचन्द्रकाकान्त ज्ञवालीसहित ६ जनाले दायर गरेको रिटमा अन्तिम फैसला सुनाउँदै सर्वोच्चले यस्तो व्याख्या गरेको हो । संविधानको धारा ३०३ अनुरूप संक्रमणकालीन अवस्थाका लागि निर्वाचन कार्य सम्पन्न गर्न सरकार, निर्वाचन आयोग एवं दलहरू असफल भएको दाबीसहित गत वैशाखमा रिट दायर भएको थियो । सरकारले वैशाख ३१ गते स्थानीय तहको निर्वाचन घोषणा गरिसकेको अवस्थामा प्राविधिक कारणले उक्त रिट खारेज भए पनि संविधानको रक्षाका लागि तीनै तहको निर्वाचन अनिवार्य रहेकोतर्फ सर्वोच्चले सरकारको ध्यानाकर्षण गरेको हो ।"
"निर्वाचनको कार्यतालिका सार्वजनिक, वैशाख १६ मनोनयन दर्ता","काठामाडौं: निर्वाचन आयोगले वैशाख ३१ गते निर्धारित स्थानीय तह निर्वाचनको कार्यतालिका बुधवार सार्वजनिक गरेको छ। कार्यतालिका अनुसार वैशाख १६ गते उम्मेदवारी मनोनयन दर्ता, वैशाख १९ गते उम्मेदवारको अन्तिम नामावली प्रकाशन गरि सोही दिन चुनाव चिन्ह प्रदान गरिनेछ। संसदमा रहेका दललाई दलगत चुनाव चिन्ह दिइनेछ भने अन्य दललाई स्वतन्त्रको हैसियतमा चुनाव चिन्ह दिने व्यवस्था हालै पारित स्थानीय तह निर्वाचन सम्वन्धी ऐनमा छ। कार्यतालिका अनुसार वैशाख १६ गते उम्मेदवारको सूची प्रकाशन गर्ने, १७ गते उम्मेवार विरुद्ध उजुरी दिने,सोही दिन मनोनयन पत्र जाँच गर्ने, १८ गते उम्मेदवारको नाम प्रकाशित गर्ने र सोही दिन उम्मेदवारी फिर्ता लिने, १९ गते उम्मेदवारको अन्तिम नामावली प्रकाशन गरि चुनाव चिन्ह दिने र ३१ गते मतदान हुने उल्लेख छ। मतदाता नामावली संकलन कार्य बन्द गरिसकेको आयोगले अव चुनावका अन्य तयारीमा जुटेको जनाएको छ। आयोगका प्रवक्ता सूर्यप्रसाद शर्माका अनुसार वैशाख ३१ गते विहान ७ देखि साँझ ५ बजेसम्म मतदान कार्यक्रम सञ्चालन हुनेछ। मतदानपछि मतगणना शुरु गरिने आयोगले जनाएको छ। आयोगले निर्वाचन सम्पन्न गर्न सरकारलाई १९ बुंदे निर्देशन समेत जारी गरेको छ । आयोगबाट जारी भएको निर्वाचन आचारसंहिताको पूर्ण रूपमा पालना गर्न गराउन मातहतका सबै निकायलाई निर्देशन दिन आयोगले सरकारलाई निर्देशन दिएको छ। स्थानीयतहको निर्वाचनको लागि मतदानकेन्द्र विद्यालयभवन तथा कम्पाउण्डभित्र पनि राखिएकाले सबै विद्यालयमा २०७४ साल वैशाख २५ गतेदेखि मतदान सम्पन्ननभएसम्म पठनपाठन, परीक्षा सञ्चालन र सबै शैक्षिक क्रियाकलापहरू स्थगन गर्न आयोगले सरकारलाई निर्देशन दिएको छ। विद्यालय भवन तथा कम्पाउण्डवाल निर्माण तथा मर्मत गर्नुपर्ने भएमा अविलम्व काम सम्पन्न गर्न पनि आयोगले सरकारलाई निर्देशन दिएको छ। निर्वाचन सम्पन्नगर्न आवश्यक पर्ने बजेट र जनशक्ति प्राथमिकताका साथ उपलब्ध गराउन, निर्वाचनकार्यमा संलग्न हुने जनशक्तिको सुरक्षाको उचित प्रबन्ध मिलाउन र आयोगबाट स्थानीय तहको निर्वाचन प्रयोजनका लागि खरिद गरिएका निर्वाचन सामग्रीहरू तोकिएको मितिमा आयोगमा उपलब्ध गराउन पनि आयोगले निर्देशन जारी गरेको छ। आयोगबाट भएका निर्णय र अन्तर्गतको कार्यालयबाट भएका पत्राचारलाई सरकारका सम्पूर्ण निकाय, सार्वजनिक संस्थान, विकास समिति, स्थानीयनिकाय, शैक्षिक संस्थानहरूले उच्च प्राथमिकता दिई तत्काल सम्पन्न गर्नुपर्ने आयोगको निर्देशन छ। सरकारका सम्पूर्ण निकाय, सार्वजनिक संस्थान, विकास समिति, स्थानीय तह, अनुदानमा सञ्चालित विश्वविद्यालय र सामुदायिक विद्यालयका शिक्षकको अद्यावधिक बिवरण एक हप्ताभित्र पठाउन,माग गरेका कर्मचारीहरू तुरून्त खटाई पठाउन, नेपाल प्रहरी, सशस्त्र प्रहरी, नेपाल टेलिकम तथा विकास आयोजनालगायत सरकारी निकायका वायरलेस, टेलिफोन, फ्याक्स तथा अन्य सञ्चार साधनहरू मर्मत र सेवाबिस्तार गर्नुपर्ने भएतत्कालै मर्मत गरी चालु हालतमा राख्न तथा निर्वाचनको कामका लागि माग गरेको समयमा उपलब्ध गराउने व्यवस्था मिलाउन पनि निर्देशन दिइएको छ। प्रवक्ता शर्माका अनुसार आयोग र अन्तर्गत सबै कार्यालय र निर्वाचन सामग्री भण्डार स्थलको सुरक्षा व्यवस्था मिलाउन सुरक्षाकर्र्मी परिचालन गर्न,निर्वाचनको सिलसिलामा आयोगका पदाधिकारी तथा कर्मचारी र निर्वाचनअधिकृत, पर्यवेक्षक लगायत अन्य कर्मचारीको आवागमन तथा मतपत्र लगायत निर्वाचन सामग्री ढुवानीगर्दा गराउँदा सुरक्षाको आवश्यक प्रबन्ध मिलाउन, निर्वाचन अधिकृतको कार्यालयको लागि आवश्यक पर्ने घर, र्र्र्फिर्नचर, कम्प्यूटर, फ्याक्स मेसिन, सवारी साधन, पेट्रोमेक्स र अन्य आवश्यक भौतिक सुविधा माग भएको अवस्थामा जिल्लास्थित कार्यालयबाट तुरून्तउपलब्ध गराउन पनि सरकारलाई निर्देशन दिइएको छ। मतपत्र छपाइ लगायतका काम गर्न आयोगले जनकशिक्षा सामग्री केन्द्रलाई जिम्मा दिने हुँदा सो केन्द्रको छापाखानाको मर्मत सम्भार गरी चालु अवस्थामा राख्न पनि सरकारलाई निर्देशन दिइएको छ। आयोगका पदाधिकारी तथा कर्मचारी र निर्वाचन अधिकृतको आवागमनका लागि माग गरेको बखत हवाई टिकट सुरक्षित राखिदिने र निर्वाचन सामाग्री ढुवानीका लागिआवश्यकतानुसार मोटर, हवाईजहाज र हेलिकप्टरको सुविधाउपलब्ध गराउन, निर्वाचनसँग सम्बन्धित सबै कार्यमा शान्ति सुरक्षाको आवश्यक प्रबन्ध मिलाउन, उम्मेदवार,दल,मतदाताहरूको सुरक्षाको उचित प्रबन्ध मिलाउन पनि आयोगले सरकारलाई निर्देश गरेको छ। स्थानीय तहको प्रतिवेदन र ऐन माग आयोगले स्थानीय तहको निर्वाचन सम्पन्न गर्न स्थानीय तहको पुनःसंरचना प्रतिवेदन अनिवार्य भएको भन्दै अविलम्व प्रतिवेदन उपलब्ध गराउन सरकारसँग आग्रह गरेको छ । स्थानीय तहको प्रतिवेदन शीघ्रातीशीघ्र आयोगमा उपलब्ध गराइदिन नेपाल सरकारलाई अनुरोध गर्ने तथा स्थानीय तहको निर्वाचन सम्पन्न गर्न आवश्यक सम्पूर्ण सहयोग नेपाल सरकारबाट प्राप्त हुनेमा आयोग विश्वस्त रहेको व्यहोरासमेत अनुरोध गर्ने निर्णय भएको छ, प्रवक्ता शर्माले भने । आयोगले १ कात्तिकदेखि निर्वाचन घोषणा भएको मिति ९ फागुनसम्म दर्ता संकलन भएका मतदातालाई मात्र नामावलीमा समावेश गर्ने निर्णय पनि गरेको प्रवक्ता शर्माले बताए । यस्तै, आयोगले निर्वाचनमा राजनीतिक दलको सहभागिताको सुनिश्चितताका लागि राजनीतिक दलसम्बन्धी विधेयकलाई अविलम्ब पारित गरिदिन पनि सरकारसँग आग्रह गरेको छ । उक्त विधेयक हाल संसद्को राज्य व्यवस्था समितिमा विचाराधीन छ । थ्रेसहोल्ड राख्ने कि नराख्ने तथा दलको आकारअनुसार सरकारबाट अनुदान दिने व्यवस्था राख्ने कि नराख्ने भन्ने विवादका कारण राजनीतिक दल दर्तासम्बन्धी विधेयक समितिमा विचाराधीन छ ।"
"एमालेको बुद्धि पलायो, अब संशोधन प्रस्ताव पारित हुन्छ : मन्सुर","काठमाडौं : नेपाली कांग्रेसका केन्द्रीय सदस्य फर्मुल्लाह मन्सुरले संशोधन प्रस्ताव पारित हुने बताएका छन्। बिहीबार रिपोर्टस क्लबको साक्षात्कार कार्यक्रममा बोल्दै कांग्रेस सनेता मन्सुरले भने, एमालेको बुद्धि पलाएको छ, उसले पनि संशोधनको पक्षमा मतदान गर्छ । प्रमुख प्रतिपक्षी एमालेले प्रस्तावको विपक्षमा मतदान गरे मधेशमा एमाले पार्टी पूर्ण रुपमा समाप्त हुने चेतावनी दिँदै मन्सुरले थपे, पहिला एमालेले यो प्रस्ताव सदनमा टेबुल गराउन दिन्न भनेकै हो, तर टेबुल भयो, त्यसपछि एमालेले यो प्रस्ताव छलफल गर्न दिन्न भनेकै हो, तर आजबाट छलफल गर्न दिने भनेको छ, अब यो प्रस्तावको पक्षमा एमालेले मत हाल्छ। उनले हिजोसम्म राष्ट्रघाती प्रस्ताव भन्ने एमालेले आजबाट छलफल गर्न दिन्छु भन्नुले नै उक्त प्रस्ताव पारित हुने आधार भएको स्पष्ट पारे । उनले एमालेले संविधान संशोधन प्रस्तावको पक्षमा मतदान नगरे मधेशको भूमिमा पाइला टेक्ने ठाउँ समेत नपाउने चेतावनी दिए । एमालेले बाध्य भएर प्रस्तावको पक्षमा मतदान गर्छ, उनले भने नेपाली कांग्रेसले पहल गरिरहेको छ, मधेशी जनतालाई मुलधारमा ल्याउनको लागि यो प्रस्ताव ल्याइएको हो।"
संसद बैठकमा सांसदका ताल ! स्कुलको प्लानिङदेखि सपना देख्नेसम्म (फोटोफिचर),"काठमाडौं : व्यवस्थापिका संसदमा जनप्रतिनिधिले के गर्नुपर्छ ? साधारण नागरिकले पनि सहजै जवाफ दिन्छन्, व्यक्तिगत स्वार्थको काम नगरी जनताका काम गर्नुपर्छ। त्यत्ति मात्र होइन सांसदका आफ्नै मर्यादा हुन्छन्। फोन साइलेन्ट मोडमा राख्नुपर्छ, मर्यादित भएर बस्नुपर्छ, सुत्नु अर्थात् निदाउनु हुँदैन। तर, हाम्रा जनप्रतिधिले बिहीबारको संसद् बैठकमा जे नगर्नु पर्ने हो त्यही गरेको देखियो। तिनै दृश्यलाई अन्नपूर्णका फोटो पत्रकार रजेन्द्र केसीले आफ्नो क्यामेरामा कैद गरेका छन्।"
