शीर्षक,विवरण
कूटनीतिक अनुपस्थिति,"नेपाल उसका दौत्य सम्बन्ध भएका एक दर्जनभन्दा बढी मुलुकहरूमा राजदूतविहीन बनेको छ । तीन वर्षदेखि राजदूतको उपस्थिति त्यहाँ नहुनुले सरकार कूटनीति सञ्चालनमा उदासीन रहेको र राजदूतविहीन ती मुलुकहरूसँगको सम्बन्धलाई महत्वव नदिएको अर्थ लाग्छ सामान्यतया । तर नेपालले नियुक्तिमा निर्णय गर्न नसक्नु या ढिलाइ गर्नुका कारण बेग्लै छन् । पहिलो राजनीतिक अस्थिरता र गठबन्धन चरित्रको सरकारसँगै कूटनीनिकलगायत महत्ववपूर्ण नियुक्तिमा दलीय भागबन्डा संस्कृतिको जन्म र निरन्तरता नै हो । विगत १० वर्षमा कूटनीतिमा कुनै अनुभव नभएका तर कुनै दल र नेताको झोलामा रहेका व्यक्तिहरूले राजदूत पदमा नियुक्ति पाएका उदाहरण पनि प्रशस्त छन् । यस्ता नियुक्तिहरूमा सम्बन्धित नेताहरू कुनै न कुनै रूपमा निजी हिसाबले लाभान्वित भएको सहजै अनुमान गर्न सकिन्छ । तर उनीहरूले हासिल गरेको लाभ राष्ट्रिय स्वार्थप्रतिकुल सावित भएका छन् केही सन्दर्भमा । केही राजदूतले पदमा छँदा दाताहरूसँग आफ्ना गैरसरकारी संस्थाको लागि हात फैलाएको र पदबाट हटेपछि राष्ट्र विखण्डनको वकालत गर्ने शक्तिहरूलाई समर्थनसमेत गरेका छन् । यसले राजदूत छनोटमा पात्रता निर्धारण गर्ने नेतृत्व र भागबन्डाको राजनीति कति निम्नस्तरको रहेछ, त्यसलाई स्पष्ट पारेको छ । वास्तवमा भविष्यमा सुधारको लागि उचित पाठको रूपमा यसलाई ग्रहण गर्नुपर्छ, वर्तमान र भावी सरकार तथा राजनीतिक दलका नेतृत्वले । सिद्धान्ततः रिक्त राजदूत पदपूर्ति गर्ने निर्णय गरे पनि सरकारको अस्थायी चरित्र, विविध विषयमा गठबन्धन घटकबीचको मतभेद तथा राप्रपालगायतका अन्य दलहरूलाई पनि निषेध गर्न नहुन सुझावले यसको कार्यान्वयन सहज हुन सकेको छैन । अर्कोतिर राजदूत नियुक्तिलाई अनुभव र ज्ञानहीन राजनीतिज्ञहरूका लागि पुनर्वासको अवसरका रूपमा भन्दा दक्ष, अनुभवी तथा विषय बुझेका क्यारिअर' डिप्लोम्पाट' सँगै विज्ञहरूकै छनोट हुनुपर्ने माग प्रशासनभित्रैबाट आएका छन्, जसलाई बेवास्ता गर्नु उचित हुने छैन । राजनीतिक नियुक्ति पाएकाहरूले नियुक्तिकर्ता सरकार फेरिँदा जानुपर्ने परम्परा र मान्यता स्थापित भएको सन्दर्भ र नेपालको राजनीतिक अस्थिरतालाई ध्यानमा राखी सकेसम्म राजनीतिज्ञ या राजनीतिक नियुक्तिलाई न्यून राख्नु उचित हुनेछ ।१३ मुलुकहरूमा राजदूत पदको रिक्तता विगत तीन वर्षयताबाट थपिँदै आएको हो र त्यसको सम्पूर्ण दोष सात महिनाअघि सत्ताको नेतृत्व सम्हालेका पुष्पकमल दाहाल या परराष्ट्रमन्त्री प्रकाशशरण महतलाई दिनु उचित हुने छैन । तर विगत सात महिनामा यसबारे न्यूनतम राजनीतिक समझदारी बनाउने प्रयास नहुनु र नियुक्ति प्रक्रियासम्मत तरिकाले अगाडि नबढ्नु पक्कै पनि सरकार र सम्बन्धित मन्त्रालयका असफलता या उदासीनताका संकेत हुन् । त्योसँगै नीतिगत निर्देशिकाबारे मन्त्रालय स्पष्ट नहुँदा राजदूत भएका मुलुकहरूमा समेत केही अपवादबाहेक राजदूतहरूको अवस्थिति अर्को शब्दमा नेपालको उपस्थिति कमजोर सावित भएको छ । मुलुकको हैसियत र उपस्थिति स्थापित गर्न नसक्नु अन्ततः सरकारकै असफलता मानिनेछ । अहिलेको लामो रिक्ततालाई फरक ढंगले हेरिने छैन ।"
"कांग्रेस, एमाले, माओवादीले तिरेनन् उधारो खाएको रकम","भोजपुरः नेकपा एमाले भोजपुरले ०५४ सालको मध्यावधि चुनावयता सदरमुकामको चारभञ्ज्याङस्थित उर्मिला खुकुरी उद्योगबाट ७ हजार ८ सयको खुकुरी उधारोमा खरिद गरेको थियो । एमालेले जिल्लाको इतिहासमा ०१५ र ०६४ को निर्वाचनबाहेक सबै निर्वाचनमा एकछत्र कब्जा जमाउदै आएको छ । निर्वाचनमा पकडका हिसावले जिल्लामा पहिलो स्थानमा रहेको उसले दुई दशक बित्दा पनि खुकुरीको उधारो अझै चुक्ता गर्न सकेको छैन। केहीबर्षसम्म उधारो पैसा मागेँ, पछाडि त आफैँलाई माग्न अठ्यारो लाग्यो, सम्झेर कुनै दिन देलान् कि१ उद्योगका सञ्चालक हिरालाल श्रेष्ठले ठट्यौली पारामा भने । सांसद् कृपासुर शेर्पाले भने एमालेले पार्टी कार्यालयमा बोलाएरै सबै हिसाब बुझाएको बताए । ०६४ को निर्वाचनका बेला तत्कालीन माओवादीले ब्राइट वे स्टोरेज एन्ड सप्लायर्समा पर्चा, पम्पलेट छपाइ, कम्प्युटरसम्बन्धी काम उधारोमा गरेको थियो । एक लाख बराबरको उधारो दशक बित्दा पनि नतिरेको सञ्चालक सफल सेन्चौरीले बताए । त्यहीबेला एउटा गतिलो प्रिन्टर समेत बिग्रिएको थियो। त्यसपछि समस्यामा पर्दै आएको ब्राइट वे एन्ड सप्लायर्सले गतिलो उन्नति गर्न सकेको छैन । हाल न्यु भोजपुरे खुकुरी उद्योगमा मर्ज गर्न बाध्य भएको सेन्चौरीले बताए । उधारो लगेपछि बेलाबेला सम्झाए पनि ध्यान पुग्न सकेको छैन, ७ हजारजतिको खुकुरी पनि उधारो लगेका छन्, उनले भने। चारभञ्ज्याङस्थित सजना किराना पसलले ०४६ सालको निर्वाचनदेखि ०६४ सम्म चामल, चिउरा, चाउचाउ, विस्कुट लगायतका खाद्यान्न प्रमुख दलका कार्यकर्तालाई उधारोमा बेचे । लाखौँको उधारो लगेका छन्, हिसाबकिताब गर्दा एक दिनमा पनि सकिदैँन, सञ्चालक शिव श्रेष्ठले बताए । दुईचार पटक मागियो, अब त माया मारिसकेँ, खातापाता सब नष्ट गरिसकेँ, उनले भने । उधारोले गर्दा खस्किएको पसल पहिलेकै अवस्थामा ल्याउन उनलाई हम्मे परेको थियो । ०७० देखि उधारो कारोबार गर्न छाडेको उनले बताए । ०७० कै चुनावमा नेपाली कांग्रेसले बैँकरोडस्थित फाइन आर्टस्मा पर्चा, पम्पलेट, ब्याच छपाइ र खादाको हजारौँ रुपैयाँ तिरेको छैन । चुनावी प्रचारप्रसारका बेला अफसेटहरुमा लाखौँको उधारो बाँकी नै छ । जिल्ला पार्टीका प्रमुख र कार्यकर्ता तर्किएर हिँड्ने व्यवसायीको गुनासो छ । माओवादी नेताले भने चुनावी अभियानमा उधारो एक पैसा बाँकी नरहेको दाबी गरेका छन् । कसैले उधारो रहेको भन्छ भने त्यो आरोपमात्र हो, एक पैसा उधारो छैन, नेकपा माओवादी केन्द्रका पोलिटब्युरो सदस्य एवम् पूर्व सभासद् सुदन किरातीले बताए । उनले ०६४ सालको चुनावमा भोजपुर क्षेत्र नं २ बाट विजयी भएका थिए ।"
के कुरा भयो प्रधानमन्त्री दाहाल र ओलीबीच तीन घण्टासम्म,"काठमाडौं : प्रधानमन्त्री पुष्पकमल दाहाल प्रचण्ड र प्रमुख प्रतिपक्षी दल एमाले अध्यक्ष केपी शर्मा ओलीबीच शुक्रबार दिउँसो करिब तीन घण्टासम्म छलफल भएको छ। माओवादी केन्द्रका उपाध्यक्ष नारायणकाजी श्रेष्ठको पहलमा उनकै निवास हरिसिद्धिमा भएको भेटवार्तापछि प्रधानमन्त्री प्रचण्डले दुई नेताबीच जेठ १ गते स्थानीय निर्वाचन गर्ने सहमति भएको बताएका छन्। प्रधानमन्त्रीले कुनै पनि हालतमा जेठ १ मा स्थानीय निर्वाचन गर्नुपर्ने र त्यसका लागि आवश्यक घोषणा फागुन ८ गते गर्ने समेत खुलासा गरे। ओलीसँगको छलफलमा प्रधानमन्त्री प्रचण्डले चुनावको मितिका बीचमा पनि मधेसी मोर्चासँगको छलफल र संविधान संशोधनमार्फत् उनीहरुलाई संविधानको अपनत्व ग्रहण गराएर निर्वाचन गर्ने दोहोर्याएका छन्। स्रोतका अनुसार अनावश्यक संविधान संशोधनमा किन जाने भन्ने ओलीको प्रश्नमा दाहालले संविधानको व्यापक अपनत्वबाटै त्यसको कार्यान्वयनमा सफल हुने भएकाले आफू सो प्रयासामा लागि रहने बताएका थिए। श्रेष्ठ निवासमा बिहान ९ः३० देखि १२ः३० बजेसम्म भएको ओली दाहाल वार्तामा एमालेका उपाध्यक्ष भीमबहादुर रावल र माओवादीका उपाध्यक्ष श्रेष्ठ साथमा थिए । माओवादी सचिवालय स्रोतले दिएको जानकारी अनुसार अनुसार दाहालले आगामी जेठ १० गते भित्र स्थानीय निर्वाचन सक्नेगरी संविधान संशोधनसहित निर्वाचनमा जाने प्रस्ताव राखेका थिए । प्रसतावलाई ठाडै अस्वीकार गर्दै एमालेका अध्यक्ष ओलीले किन र केका लागि संविधान संशोधन प्रस्ताव भन्ने प्रश्न गरे । ओलीको भनाइ उद्धृत गर्दै एक नेताले भने, प्रधानमन्त्री जी तपाई सिधै निर्वाचनको घोषणा गर्नुहोस्, हामो साथ र सहयोग रहन्छ। मधेसी मोर्चासँग पनि सम्बन्ध सुधार गर्दैर्छौ, नडराउनुहोस् हामी तपाईको काध थाप्न पनि तयार छौं । माओवादी उपाध्यक्ष श्रेष्ठका अनुसार शीर्ष नेताको छलफलमा स्थानीय निर्वाचनको मिति घोषणा गर्ने र संविधान संशोधनको प्रक्रिया पनि अघि बढाउने बिषयमा सहमति भएको छ । उनले अन्नपूर्णसंग भने, दुबै पक्षको विवादबीच मेरो प्रयास हो । म आफ्नो प्रयासमा दृढ छु । एमालेका उपाध्यक्ष रावलले प्रधानमन्त्रीले बारम्बार मन्त्रीपरिषद्को बैठकबाट समेत निर्वाचनको मिति तोक्ने र केही सयमभित्रै सो निर्णयबाट पछि हट्ने कार्य गरेकाले अब बोलेर होइन, मिति तोकेरै चुनावको मिति घोषण गर्न चुनौती दिएको बताए ।"
बिजुक्छेविरुद्ध नाराबाजी गर्ने मधेसी मोर्चाका १९ कार्यकर्ता पक्राउ,"राजविराज : नेपाल मजदुर किसान पार्टीको भातृ संगठन नेपाल क्रान्तिकारी किसान संघको अधिवेशन विथोल्न सक्रिय १९ जनालाई प्रहरीले नियन्त्रणमा लिएको छ। राजविराजमा शुक्रबार आयोजित दोश्रो राष्ट्रिय अधिवेशन बिथोल्न खोज्ने संयुक्त लोकतान्त्रिक मधेशी मोर्चाका डेढ दर्जन नेता कार्यकर्ता पक्राउ परेका हुन्। संघको ब्यानर र झण्डा च्यात्ने प्रयास गर्दै नेमकिपाका अध्यक्ष नारायणमान बिजुक्छेविरुद्ध नाराबाजी गरेपछि प्रहरीले मोर्चाका कार्यकर्तालाई नियन्त्रणमा लिएको हो। नियन्त्रणमा लिइएका मोर्चाका १९ जना स्थानीय नेता, कार्यकर्तालाई उद्घाटन सकिएपछि रिहा गरिएको प्रहरी उपरीक्षक दानबहादुर कार्कीले जानकारी दिए। दुई दिनसम्म चल्ने अधिवशेनको बन्द सत्र शुक्रबार रातिबाट सुरु भएको हो। पार्टी अध्यक्ष बिजुक्छे बिरामी परेका कारण उपस्थित हुन नसकेपछि सचिव सुनिल प्रजापतिले अधिवेशनको उद्घाटन गरेका थिए। पार्टीका केन्द्रीय सचिव सुनिल प्रजापतिले अधिवेशन उद्घाटन गर्दै कृषीझै हरेक क्षेत्रमा मुलुक परनिर्भर बन्दै गएको बताए। सत्तामा पुग्नका लागि विदेशीको आर्शीवाद लिनुपर्ने चरित्र रहेसम्म देशले काँचुली फेर्न नसक्ने उनले दाबी छ । किसान संघका केन्द्रीय अध्यक्ष एंवम् सांसद डिल्लीप्रसाद काफ्लेको अध्यक्षतामा आयोजित उद्घाटन समारोहलाई नेपाल क्रान्तिकारी शिक्षक संघका केन्द्रीय अध्यक्ष दीर्घवहादुर शाही, विद्यार्थी संघका अध्यक्ष सरोज साह, महिला संघकी अध्यक्ष कमलमाया सुवाल, युवा संघका अध्यक्ष मुक्ति यादव, नेमकिपाका सप्तरी जिल्ला अध्यक्ष दिगम्बर यादवले शुभकामना मन्तव्य व्यक्त गरे । शनिबारसम्म चल्ने अधिवेशनमा ५० जिल्लाका दुई सय ५० जना प्रतिनिधि, पर्यवेक्षक रहेको अध्यक्ष काफ्लेले बताए ।"
नेपालले वान बेल्ट वान रोडको जवाफ नदिएपछि चीन रिसायो,"काठमाडौं : चीनद्वारा प्रस्तावित वान बेल्ट वान रोड अवधारणा सम्बन्धी एक समझदारी पत्रमा हस्ताक्षर गर्ने प्रस्तावमा नेपाल सरकार मौन भएपछि चीनले त्यसप्रति असन्तुष्टि जनाएको छ । सरकारी स्रोतका अनुसार चीनले राजनीतिक तथा कुटनीतिक तहमा भएका औपचारिकअनौपचारिक द्विपक्षीय बैठकमा 'वान बेल्ट वान रोड' (ओबिओआर) अवधारणामा नेपालको सहभागिताबारे सरकारको ठोस धारणा पटकपटक सोधेको छ। वर्तमान सरकार गठन हुन ठिकअघि चीनले उक्त समझदारी पत्रमा हस्ताक्षरका लागि प्रस्ताव पठाएको थियो। अहिले उक्त समझदारी पत्रको मस्यौदा परराष्ट्र मन्त्रालयमा थन्किएको छ। नेपाल सरकारले उक्त मस्यौदाप्रति ठोस जवाफ चिनियाँ पक्षलाई दिन सकेको छैन । प्रधानमन्त्री कार्यालयले उक्त समझदारी पत्रबारे परराष्ट्र मन्त्रालयसँग सोधेको प्रधानमन्त्री कार्यालय स्रोतले अन्नपूर्णलाई जानकारी दियो। परराष्ट्रले प्रधानमन्त्री कार्यालयलाई त्यसबारे प्रस्ट जवाफ अहिलेसम्म दिएको छैन, जानकार अर्का सरकारी अधिकारीले भने । परराष्ट्रमन्त्री डा प्रकाश शरण महतले वान बेल्ट वान रोड सम्बन्धी चीनले पठाएको समझदारीपत्रबारे अध्ययन भइरहेको बताए। हामी आफ्नो तर्फबाट काम गरिरहेका छौँ। अहिले नै यसबारे केही भनिहाल्ने अवस्था छैन, उनले भने । चिनियाँ शीर्ष नेता लिउ छिपाओले उनको नेपाल भ्रमणका क्रममा प्रधानमन्त्री दाहाललगायत नेतृत्वसँग 'वान बेल्ट वान रोड' अवधारणामा नेपालको सहभागिताबारे चासो राखेका थिए। नेपालका लागि चिनियाँ राजदूत यु होङ्ले सरकार मन्त्री तथा उच्च राजनीतिक तहमा हालै भएका भेटवार्तामा ओबिआरमा नेपालको सहभागिता सम्बन्धी सम्झौतापत्रबारे जिज्ञासा राख्ने गरेकी छिन्। तर, नेपाल सरकारले त्यसबारे जवाफ दिएको छैन । बेइजिङ्स्थित नेपाली दूतावासका अधिकारीसँग हुनेगरेका भेटवार्तामा चिनियाँ अधिकारीले उक्त समझदारी पत्रमा नेपालले रेस्पोन्स नगरेको सम्बन्धमा प्रश्न गर्न थालेको अधिकारी सुनाउछन्। अधिकारीहरुका अनुसार भारत, अमेरिका सहित पश्चिमा मुलुकका कुटनीतिज्ञले चीनको वान बेल्ट वान रोड अवधारणामा नेपालको पोजिसन बारे बेइजिङ्स्थित नेपाली अधिकारीसँग कुटनीतिक भेटघाटका समयमा अस्वाभाविक चासो राख्ने गरेका छन् । नेपालले वान बेल्ट वान रोड अवधारणामा सहभागी हुने अभिप्रायका साथ नेपालले सन् २०१४ को डिसेम्बर महिनामा प्रारम्भिक समझदारीपत्रमा चीनसँग हस्ताक्षर गरेको थियो। त्यस्तै पूर्वप्रधानमन्त्री केपी शर्मा ओलीको चीन भ्रमणका क्रममा चीनले नेपाललमा लगानी गर्ने परियोजनाहरु वान बेल्ट वाड रोड अवधारणा भित्र रहेर कार्यान्वयन गर्ने सहमति भएको थियो । तसर्थ उक्त चिनियाँ अवधारणामा पूर्ण रुपमा सहभागी हुन चीनले प्रस्ताव गरेको वान बेल्ट वान रोड सम्बन्धी समझदारी पत्रमा हस्ताक्षर गर्नुपर्ने हुन्छ। यदि नेपाल वान बेल्ट वाड रोड अवधारणामा सहभागि भयो भने चीनले नेपालमा सडक र रेलसञ्जाल निर्माण, बन्दरगाह, विद्युतीय प्रशारण लाइन निर्माणलगायतमा अर्बौको आर्थिक सहयोग उपलब्ध गराउनेछ। यसका लागि चीनले सिल्क रोड फन्ड, चिनियाँ लगानीमा खुलेको एसियन इन्भेस्टमेन्ट इन्फ्रास्ट्रक्चर बैंकमार्फत् नेपाललाई ऋण तथा अनुदान सहयोग उपलब्ध गराउनेछ । सन् २०१३ मा चिनियाँ राष्ट्रपति सि जिनपिङ्ले वान बेल्ट वान रोड अवधारणा घोषणा गरेका थिए। उक्त अवधारणामा हालसम्म विश्वका ४० देशले सहभागिताका लागि समझदारी पत्रमा हस्ताक्षर गरिसकेका छन् भने अन्य ६० देशले सहभागिता जनाउने प्रतिबद्धता जनाएका छन् । चीन, एसिया, युरोप र अफ्रिकाका विभिन्न मुलुकबीच जमिन, हवाई तथा समुन्दी मार्गबाट एक आपसमा जोडिएर भौतिक रेल, सडक पूर्वाधार संजाल, बन्दरगाह, अन्र्तदेशीय विद्युतीय ट्रान्समिसन लाइन निर्माण गर्ने र आर्थिक विकास गर्नु अवधारणाको मुख्य ध्येय हो। यसका लागि चीनले अर्बौ डलरको ऋण तथा अनुदान सहयोग बेल्ट एन्ड रोड अवधारणामा सहभागी हुने मुलुकलाई उपलब्ध गराउनेछ । ओबिओआर सम्मेलनमा चार मन्त्रीलाई निम्तो चीनले आउँदो मे महिनामा आयोजना गर्न लागेको 'वान बेल्ट वान रोड' (ओबिओआर) शिखर सम्मेलनमा नेपालका चार जना मन्त्रीलाई सहभागिताका लागि निम्तो दिएको छ । परराष्ट्र मन्त्रालयका अनुसार भौतिक योजनामन्त्री रमेश लेखक, वाणिज्यमन्त्री रोमी गौचन थकाली, उद्योगमन्त्री नवीन्द्रराज जोशी र संचारमन्त्री सुरेन्द्र कार्कीलाई ओबिओआर शिखर सम्मेलनमा सहभागी हुन निमन्त्रणा दिएको हो। कुन मन्त्री शिखर सम्मेलनमा सहभागी हुने भन्ने पछि तय होला। अहिले कुटनीतिक च्यानलबाट निमन्त्रणा प्राप्त भएको छ परराष्ट्रका अधिकारीले भने। उक्त शिखर सम्मेलनअघि चीनले प्रस्ताव गरेको 'वान बेल्ट वान रोड' अवधारणामा नेपालको सहभागिता सम्बन्धी समझदारी पत्रमा हस्ताक्षर गर्न पहल भइरहेको सरकारी अधिकारीहरुले भनाइ छ ।"
दुवै आयोगको म्याद थपियो,"काठमाडौंः सशस्त्र द्वन्द्वक्रममा भएका मानवअधिकार उल्लंघनका घटना छानबिन गर्न गठित सत्य निरूपण तथा मेलमिलाप आयोग र बेपत्ता पारिएका व्यक्ति छानबिन आयोगको म्याद एक वर्ष थपिएको छ । मन्त्रिपरिषद्को बिहीबार बालुवाटारमा बसेको आकस्मिक बैठकले दुवै आयोगको म्याद थप्ने निर्णय गरेको हो । सत्य निरूपण तथा मेलमिलाप आयोगको म्याद शुक्रबार सकिँदै थियो भने बेपत्ता छानबिन आयोगको म्याद बिहीबार सकिँदै थियो । संवैधानिक व्यवस्थाबमोजिम दुवै आयोगको म्याद एक वर्ष थप्ने निर्णय गरिएको जानकारी शिक्षामन्त्री धनीराम पौडेलले दिए । सत्य निरूपण तथा मेलमिलाप र बेपत्ता छानबिन आयोगको म्याद एक वर्ष थप सत्य निरूपण तथा मेलमिलाप आयोगमा करिब ६० हजार उजुरी दर्ता भएका छन् । त्यसमध्ये ५८ हजार ५२ वटा उजुरी तोकिएको म्यादभित्रै दर्ता भएका छन् भने एक हजारभन्दा बढी निवेदन म्यादपछि पनि आएका छन् । आयोग पदाधिकारीले ऐनमा रहेको जटिलता र साधनस्रोतको अपर्याप्ततालाई सम्बोधन नगरी म्याद थप्नुको औचित्य नरहेको बताउँदै आएका थिए । उनीहरूले प्रधानमन्त्री पुष्पकमल दाहाललाई पनि यसबारेमा जानकारी गराएका थिए । ऐनको जटिलतालाई फुकाइदिनुपर्छ भन्दै आएका छौं', आयुक्त श्रीकृष्ण सुवेदीले अन्नपूर्णसँग भने, नौ प्रकारका घटनालाई एकै प्रकृतिको मानिएको छ । मेलमिलाप हुनसक्ने र नसक्ने घटना ऐनले छुट्ट्याइदिनुपर्छ ।' बेपत्ता आयोगमा शान्ति मन्त्रालयमा आएका समेत गरी तीन हजार चार उजुरी परेका छन् । आयोगको म्याद थप्नुअघि प्रधानमन्त्री दाहालले महान्यायाधिवक्ता रमणकुमार श्रेष्ठसँग परामर्श गरेका थिए । ऐनमा एक वर्ष म्याद थप्न सकिने व्यवस्था रहेको जानकारी महान्यायाधिवक्ता श्रेष्ठले प्रधानमन्त्रीलाई गराएका थिए । दुई वर्षका लागि गठन भएको आयोगको म्याद एक वर्ष थप्न सकिने कानुनी व्यवस्था छ । आयोग गठन भएको १३ महिनापछि नियमावली आएको, आठ महिनापछि विज्ञहरूको पारि श्रमिक निकासा भएको दृष्टान्त प्रस्तुत गर्दै आयोगका पदाधिकारीले स्रोत र साधनले सम्पन्न बनाइदिए मात्रै काम गर्नसक्ने बताउँदै आएका छन् । मुद्दा चलाउने निर्णय भएमा सरकारी वकिलले पीडकमाथि विशेष अदालतमा मुद्दा चलाउनुपर्ने, सरकारले सशस्त्र द्वन्द्वक्रममा दोषी देखिएका पीडकमाथि आयोगको सिफारिसका आधारमा मुद्दा दायर गरी कारबाही किनारा लगाउन विशेष अदालत गठन गर्ने व्यवस्था छ । क्षमादानका लागि कुनै निवेदन पर्न आएमा आयोगले त्यस्ता पीडकलाई क्षमादान गर्न पीडितको सहमति चाहिने, असहमति र घटनाको गम्भीरता विचार गरी निर्णय गर्नुपर्ने कानुनी व्यवस्था छ । द्वन्द्वकालीन मुद्दा निरूपणका लागि विशेष अदालत गठन गर्ने, पीडितलाई कुनै सुविधा, सहुलियत प्रदान गर्ने वा अन्य उपयुक्त व्यवस्था गर्ने सम्बन्धमा सिफारिस गर्नुअघि पीडित वा उनको परिवारको इच्छा वा माग बुझेर उनीहरूका प्राथमिकताका आधारमा सिफारिस गर्ने, पीडितको सम्पत्ति कब्जा वा जफत भएका कारण हुन गएको वास्तविक क्षति यकिन गरी आयोगले सरकारबाट पीडितलाई क्षतिपूर्ति उपलब्ध गराउन सिफारिस गर्ने अधिकार आयोगलाई दिइएको छ ।"
राप्रपा सरकारबाट बाहिरिने कुरा हल्लामात्रैः जबरा,"भक्तपुरः राष्ट्रिय प्रजातन्त्र पार्टीका बरिष्ठ नेता पशुपति शम्शेर जबराले राप्रपा सरकारबाट बाहिरिने कुरा हल्लामात्रै भएको बताएका छन्। उनले राप्रपाले सरकारबाट बाहिरिने कुनै निर्णय नगरेको समेत स्पष्ट पारेका छन्। रफत सञ्चार क्लबले भक्तपुरमा शुक्रबार विहान गरेको कार्यक्रममा जबराले भने,को नेताले कहाँ गएर के भन्छ त्यो व्यक्तिगत कुरा हो। हामी सरकारबाट फिर्ता हुन्नौं। त्यो निर्णय गरेका छैनौं। जबराले वर्तमान सरकारले जेठमा स्थानीय निकायको निर्वाचन गराउन नसक्ने बताए। मधेसी मोर्चाको संविधान संशोधनको मागलाई कुनै पनि हालतमा एमालेले पारित हुन नदिने र अर्कातर्फ सरकारले मधेसी मोर्चालाई माग सम्बोधन गर्ने प्रतिवद्धता जनाइसकेकाले निर्वाचन असम्भव भएको उनको भनाइ थियो। उनले मधेसवादी दललाई वाइपास गरेर निर्वाचन सम्भव नभएको बताए। उनले दुई दशकदेखि हुन नसकेको स्थानीय निकायको निर्वाचन यथाशीघ्र गराउन सरकारले तत्परता देखाउनु पर्नेमा त्यसो हुन नसकेको बताए। प्रमुख दलका शीर्ष नेताहरुका कारण मुलुक अनिर्णयको बन्दी बनेको उनको आरोप छ। जबराले स्थानीय निर्वाचन हुन नसके मुलुक संवैधानिक संकटमा फस्ने बताए। उनले देशमा ठूला पार्टीको नयाँ विकल्पका रुपमा राप्रपा अगाडि बढिरहेको बताए। आगामी निर्वाचनमा पार्टी तेस्रो शक्तिको रुपमा स्थापित हुने उनले दाबी गरे। पार्टी एकता महाधिवेशनले राप्रपालाई निर्वाचनमा तेस्रो शक्तिका रुपमा उभ्याउने उनको भनाइ छ।"
नयाँ आईजी आइतबार',"काठमाडौंः कांग्रेस सभापति शेरबहादुर देउवा र पार्टीकै नेता उपप्रधान तथा गृहमन्त्री विमलेन्द्र निधिबीचको चर्को विवादका कारण बिहीबारको मन्त्रिपरिषद् नयाँ आईजी नियुक्ति प्रकरण टुंग्याउन असफल भएको छ । मन्त्रिपरिषद् बैठकमा प्रधानमन्त्री पुष्पकमल दाहालले नयाँ प्रहरी प्रमुखको छनोटबारे आइतबारसम्म सबै विवाद टुंगिने दाबी गरेका थिए । सत्ता गठबन्धनका प्रमुख नेता शेरबहादुर देउवाले तेस्रो बरियताका डीआईजी जयबहादुर चन्दलाई आईजी बनाउन उपप्रधान तथा गृहमन्त्री निधिसँग अडान लिएपछि सरकारले निर्णय लिन नसकेको हो । स्रोतका अनुसार देउवाले आइतबारको क्याबिनेटमा चन्दको प्रस्ताव लैजान निधिलाई निर्देशन दिएका छन् । मन्त्रिपरिषद्को बालुवाटारमा बसेको आकस्मिक बैठकमा प्रधानमन्त्री दाहालले नयाँ प्रहरी प्रमुख नियुक्तिबारे राजनीतिक दलबीच भइरहेको छलफललाई आइतबारसम्म टुंग्याउने जानकारी गराएको एक मन्त्रीले बताए । पार्टीहरूबीचको छलफलमा समझदारी कायम गरी आइतबारसम्म टुंग्याइन्छ', दाहालको भनाइ उद्धृत गर्दै ती मन्त्रीले अन्नपूर्णसँग भने । प्रधानमन्त्री दाहालले बैठकमा आईजी नियुक्ति प्रकरणमा भइरहेको विवादबारे जानकारी गराएका थिए । पहिलो बरियताका डीआईजी नवराज सिलवाललाई आईजी बनाउन उपप्रधान तथा गृहमन्त्री निधिको देउवासँग चर्काचर्की परेको थियो । पार्टी सभापतिले गरेको निर्णय नै हामीले सरकारमा कार्यान्वयन गराउने हो', देउवा र निधिको बैठकमा सहभागी कांग्रेसका एक मन्त्रीले भने ।"
संविधान संशोधनपछि मात्र निर्वाचन घोषणा : गृहमन्त्री निधि,नवलपरासी : उपप्रधान तथा गृहमन्त्री विमलेन्द्र निधिले सरकारले संविधान संशोधनपछि मात्र स्थानीय तहको निर्वाचन घोषणा हुने बताएका छन्। रिपोर्टर्स क्लब नेपाल नवलपरासीले शुक्रबार परासीमा आयोजना गरेको पत्रकार सम्मेलनमा गृहमन्त्री निधिले प्रमुख प्रतिपक्षी दल (एमाले) सँग वार्ता र छलफल गरी सीमाङ्कनलगायत सबै समस्या समाधान गरेर सरकार देशलाई समाधान दिन लागिपरेको स्पष्ट पारे। संयुक्त लोकतान्त्रिक मधेसी मोर्चा र एमालेको संवाद सुरु भएको र संवाद सकारात्मक भएकाले संविधान संशोधनको प्रस्ताव सफल हुनेमा आफू विश्वस्त रहेको उनले बताए। रासस
छिमेकीसँगको सम्बन्धलाई सत्ताको हतियार बनाउनु हुँदैन : महत,"काठमाडौँ : परराष्ट्रमन्त्री डा प्रकाशशरण महतले छिमेकीसँगको सम्बन्ध सत्ता र दलगत राजनीति परिपूरण गर्ने हतियारको रुपमा प्रयोग गर्ने सोचले राष्ट्रियतालाई बलियो बनाउन नसक्ने बताएका छन्। नेपाली सेनाको शिवपुरीस्थित कमाण्ड एण्ड स्टाफ कलेजद्वारा आज यहाँ आयोजित रक्षा र कूटनीतिबाट राष्ट्रिय सुरक्षाको सुदृढीकरण विषयक गोष्ठीको उद्घाटन गर्दै यस्तो बताएका हुन्। धेरै लामो समयदेखि नेपालमा छिमेकीसँगको सम्बन्ध सत्ता र पार्टीगत राजनीतिक परिपूरण गर्ने हतियारका रुपमा हामीले प्रयोग गरिरहेका छौँ, मन्त्री महतले भने, सडकमा प्रयोग भइरहेका यस्ता कुराले राष्ट्रियतालाई बलियो बनाएको छैन बरु शङ्का उत्पन्न गरेको छ । मन्त्री महतले कूटनीतिलाई अत्यन्त बुद्धिमतापूर्वक प्रयोग गर्न सके मात्र सुरक्षाको सुदृढीकरण र कूटनीतिलाई परिपक्व बनाउन सक्ने प्रष्ट पारे । कूटनीतिक माध्यमबाटै राष्ट्रिय आवश्यकता र सुरक्षा सुरक्षित हुन सक्दछ, महतले भने । कूटनीतिक माध्यमबाट आफ्नो स्वार्थ, हित र अधिकारलाई जोडदार ढङ्गबाट राखेर राष्ट्रिय सुरक्षा सुदृढ र सुनिश्चित भई लक्ष्य पूरा गर्न सकिने बताउँदै उनले भने, यो बाटोबाट नै जाँदा बुँदागत, तथ्यगत, तथ्याङ्क र तर्कसङ्गत रुपमा हामी छिमेकीलाई मनाउन सक्दछौँ । मन्त्री महतले नेपालले भारत र चीनको सम्बन्धलाई प्राथमिकतामा राखेर काम गर्ने प्रयास गरिरहेको समेत बताएका छन्। नेपालको भारतसँगको सम्बन्ध चीनसँगको सट्टा होइन, चीनसँगको सम्बन्ध भारतसँगको सट्टा होइन, दुवैसँगको सम्बन्ध विश्वासमा आधारित सम्बन्ध साथसाथै लैजान जरुरी छ, तुलना गर्न आवश्यक छैन । चीन र भारतसँगको सम्बन्धका आआफ्नै विशेषता छन्, दुवै मुलुकसँग राम्रो सम्बन्ध राख्नुपर्दछ भन्दै उनले दुवै देशसँग सम्बन्ध सुदृढ गरेर लैजाने नेपालको प्रयासको सकारात्मक परिणाम आइरहेको उल्लेख गरे। मन्त्री महतले नेपालको भौगोलिक र जातीय विविधताबीचको एकताले पनि राष्ट्रिय एकता र राष्ट्रिय सुरक्षामा ठूलो योगदान दिइरहेको बताउँदै हामीले कूटनीतिलाई देशको सुरक्षा, राष्ट्रिय स्वार्थ र प्रवद्र्धनको आधार बताउनुपर्नेमा जोड दिएका छन्। नेपाललाई समृद्ध र नेपालीलाई स्वाभिमानी बनाउन सुरक्षा र कूटनीतिलाई परिपूर्ण बनाउन आवश्यक रहेको उल्लेख गर्दै उहाँले देशको स्वतन्त्रता र स्वाधीनतालाई बलियो बनाउन रक्षा र सुरक्षाबीच तादम्यता मिलाएर काम अगाडि बढाउनुपर्ने आवश्यकता रहेको उनको भनाइ छ। रासस"
स्थानीय तह निर्वाचन सम्बन्धी विधेयक प्रमाणित,"काठमाडौँ : राष्ट्रपति विद्यादेवी भण्डारीले व्यवस्थापिकासंसद्बाट पारित स्थानीय तह निर्वाचन विधेयक, २०७३ प्रमाणित गरेकी छिन्। संसदबाट पारित भए राष्ट्रपति समक्ष प्रमाणिकरणका लागि पेश भएको निर्वाचन सम्बन्धी विधेयक शुक्रबार राष्ट्रपति भण्डारीले प्रमाणित गरेको राष्ट्रपति कर्यालयका सहायक प्रवक्ता प्रल्हादप्रसाद पुडासैनीले जानकारी दिए। सँगै राष्ट्रपति भण्डारीले निर्वाचन (कसूर तथा सजाय) विधेयक, २०७३ समेत प्रमाणित गरेकी छिन्। दुवै विधेयक नेपालको संविधानको धारा ११३ को उपधारा (२) बमोजिम प्रमाणीकरण गरेको राष्ट्रपति कार्यालयका सहायक प्रवक्ता पुडासैनीले जानकारी दिए। रासस"
"'आयोजना अध्ययन गर्न अष्ट्रेलिया होइन, माथिल्लो तामाकोसी जाऊ'","काठमाडौँ : ऊर्जा मन्त्रालयले जलविद्युत् परियोजनाका बारेमा अध्ययन गर्न माथिल्लो तामाकोसी जलविद्युत् आयोजनामा जान नलसिंहगाड जलविद्युत् आयोजनाका पदाधिकारीलाई निर्देशन दिएको छ । ठूला जलाशययुक्त आयोजना अध्ययन गर्ने भन्दै परियोजनाका पदाधिकारी अष्ट्रेलियाको भ्रमण गर्न लागेको विषय सार्वजनिक भएपछि ऊर्जाले सो निर्देशन दिएको हो । मुलुकभित्रै चार सय ५६ मेगावाट क्षमताको माथिल्लो तामाकोसी आयोजना निर्माणको चरणमा रहेको र सोही आयोजनाको अध्ययन गर्दा साधन, स्रोत र पैसाको समेत बचत हुने भन्दै ऊर्जाले विदेश जाने काम नगर्न आग्रह गरेको थियो । तर नलसिंहगाड विकास समितिका पदाधिकारीले भने विस्तृत परियोजना प्रतिवेदन (डिपीआर)को काम गरिरहेको परामर्शदाता कम्पनीले नै खर्च व्योहोर्ने भन्दै भ्रमण गर्दा उपयुक्त हुने जनाएको थियो । ऊर्जामन्त्री जनार्दन शर्माले आयोजनाको नाममा अध्ययन गर्ने भए माथिल्लो तामाकोसी जान आफूले निर्देशन दिएको जानकारी दिए। मेरो, ऊर्जा सचिवको समेत भ्रमण दलमा नाम राखेर प्रस्ताव आएको थियो । मैले, मेरो र सचिवज्यूको नाम भने काटिदिए । आयोजनाका अन्य पदाधिकारीलाई पनि विदेश जाने भन्दा स्वदेशमा नै निर्माण भइरहेका आयोजनामा अध्ययन गर्न भनेको छु, मन्त्री शर्माले भने। आयोजनाका कार्यकारी निर्देशक मोतीबहादुर कुँवरले भने नेपाल सरकारलाई कुनै पनि आर्थिक भार पर्ने गरी आफूहरुले विदेश भ्रमण गर्न नलागेको बताए। विस्तृत अध्ययन प्रतिवेदन तयार पार्ने क्रममा भएको सम्झौता बमोजिम नै भ्रमणको मनोनयन भएको र त्यसमा कुनै पनि खर्च सरकारको नपर्ने उनको भनाइ छ । आयोजनाका पदाधिकारीले भने अमेरिकाको क्यालिफोनिर्याको भ्रमण गर्न चाहेको थियो । तर सो स्थानमा हाल हिँउ परिरहेको भन्दै अष्ट्रेलिया जाने कार्यक्रम बनाएको हो । कुल ४१० मेगावाट क्षमताको सो आयोजनालाई प्राविधिक रुपमा समेत सवल र शसक्त बनाउने लक्ष्यका साथ भ्रमणको कार्यक्रम बनाइएको कार्यकारी निर्देशक कुँवरको भनाइ छ । भ्रमणको प्रस्ताव मात्रै तयार भएको जानकारी दिँदै कार्यकारी निर्देशक कुँवरले अर्थ मन्त्रालयले स्वीकृति नदिँदासम्म भ्रमण हुननसक्ने बताए । भ्रमणदलमा ऊर्जा राज्यमन्त्री सत्यनारायण भगत, आयोजनाका अध्यक्ष शेरबहादुर शाही, कार्यकारी निर्देशक कुँवरलगायत सहभागी हुने गरी प्रस्ताव गरिएको छ । प्राविधिक क्षमता अध्ययन गर्ने शीर्षकमा आयोजना विकास समितिसँग दुई करोड बजेट रहेको छ । आयोजनाको हाल डिपीआर काम अगाडि बढिरहेको छ । आगामी वर्षभित्र डिपिआर तयार गरेर निर्माणमा जाने योजनामा नलसिंहगाड आयोजना विकास समितिले जनाएको छ । आयोजनाको पहुँचमार्ग, कर्मचारी आवास गृह तथा मुआब्जा वितरणको कार्य हाल जारी छ । राष्ट्रिय गौरवको आयोजना बनाउन प्रस्ताव जाजरकोटमा आयोजना स्थल रहेको सो आयोजनालाई राष्ट्रिय गौरवको आयोजना बनाउन मन्त्रिपरिषद्मा प्रस्ताव लगिएको छ । ऊर्जामन्त्री शर्माले स्थानीयवासी, राजनीतिक दल तथा सरोकार भएका सबै निकायको आग्रहअनुसार नै राष्ट्रिय गौरवको आयोजना बनाउने सम्बन्धी प्रस्ताव गरेका हुन्। आयोजनालाई राष्ट्रिय गौरवको बनाउन सकिए कार्यान्वयनमा लैजान सहज हुने आयोजनाको बुझाइ रहेको छ । मन्त्रीज्यूले एकदमै महत्व दिएर आयोजनालाई राष्ट्रिय गौरवको आयोजना बनाउन पहल गर्नुभएको छ । आशा छ सबैको सहयोग भए सहज हुन्छ, कुँवरले भने। रासस"
