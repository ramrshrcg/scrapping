शीर्षक,विवरण
असुरक्षित स्कुल,"गत वर्षको भूकम्पबाट थिलोथिलो परेको प्रकृतिले स्वाभाविक विनाशका लक्षणहरू देखाउन थालेको छ । पहिरोले वस्ती तथा व्यक्ति र पशु पुरिने क्रम जारी छ । विनाशको क्रममा क्षतविक्षत स्कुल र स्वास्थ्यसेवा केन्द्रहरू केही पुनर्निर्मित भएका छन् । केही तत्काल सेवा सञ्चालन गर्नका लागि स्तरीयताविहीन संरचनाहरू खडा गरी त्यसमा सामान्य गतिविधिहरू सञ्चालन गरिएका छन् । भूकम्पपछि, त्यस्ता जोखिमयुक्त संरचनाले पुर्याउन सक्ने खतराबारे समुचित पाठ नसिकिनु आफैंमा चरम लापरबाहीको उदाहरण हो । राजधानी उपत्यकाको ललितपुरस्थित टौखेलमा शुक्रबार अर्को हृदयविदारक घट्ना भयो । पुष्पाञ्जली स्कुलका दुइटा कक्षा ३ र ८ नजिकैको जग्गामा उभ्याइएको ढुंगे पर्खाल ढल्दा त्यसमा पुरिए । ९ र १० वर्षका दुई छात्राको तत्काल मृत्यु भयो अकालमा । अरू २१ जना घाइते भए । भूकम्पपछि सामान्य पढाइ प्रारम्भ गर्न हतारमा रहेको स्कुल प्रशासन र प्रबन्धन समितिले जसोतसो पर्खाल र आकृति ठड्याएर बालबालिकालाई पढाउन थाल्यो । त्यसले उनीहरूमाथि बढाएको जोखिमबारे सोचिएन, किनकि खतरा संरचना निर्माणको स्तरीयविहीनताबाट हैन, भूकम्पबाट हो र अब छिट्टै अर्को भूकम्प नजाला भन्ने मान्यताबाट सम्भवतः उनीहरू निर्देशित भए । दुर्भाग्य वैशाख १२ (२०७२) पछि करिब ४८० पटक ४ रेक्टर स्केलभन्दा माथिका पराकम्पन मुलुकले अनुभव गरेता पनि स्कुलहरू या अन्य संरचनाहरूलाई उल्लेख्य रूपमा क्षति नपुर्याएकाले स्कुलहरूमा सामान्य क्रियाकलाप तथा पठनपाठन बढ्न थाले । तर पुष्पाञ्जली स्कुलको दुर्घटनाले तत्काल भूकम्पपछि निर्मित अस्थायी या स्थायी स्कुल संरचनाहरूको स्तरीयता जाँच्नु आवश्यक भएको छ । खासगरी वर्षामा पहिरोसँगै माटोको स्खलन र छिमेकका निजी कच्ची संरचनाहरू ढल्दा पनि बालबालिकामाथि खतरा पुग्न सक्ने नमिठो भोगाइबाट समयमै पाठ सिक्नु आवश्यक छ । स्कुलहाता र त्यसका निश्चित दूरीमा जोखिमयुक्त संरचना तथा घरले बालबालिकाको सुरक्षामा कुनै खतरा नपुर्याओस् भनी सुनिश्चित गर्नु पनि त्यत्तिकै आवश्यक छ । पुष्पाञ्जली स्कुलहाता नजिकै रहेको जग्गा कारोबारीको कच्ची पर्खाल ढल्नुलाई संयोग मान्न सकिन्छ । तर त्यो संयोगमा लापरबाहीको अनि संवेदनहीनताको पनि ठूलो अंश छ । घाइते बालबालिकाको उपचार र त्यसमा सरकारको प्राथमिकतापूर्ण चासो पहिलो आवश्यकता हो, तर त्योसँगै स्कुल भवनका स्तरीयता मापदण्ड र त्यसलाई सुनिश्चित गर्ने सरकारी संयन्त्रको निर्माण पनि त्यत्तिकै आवश्यक छ । दुर्घटनामा ज्यान गुमाएका कृपा राई र अञ्जना पुनका परिवारप्रति हार्दिक समवेदना र उपचारार्थको शीघ्र स्वास्थ्यलाभसँगै अरू कसैले यस्तो नियति नदोहोरियोस् भविष्यमा भनी सुनिश्चित गर्न सुरक्षा मापदण्ड र जवाफदेहिता निर्धारण आवश्यक छ ।"
ओली सरकारको विश्वास छैनः सिटौला,"पोखराः नेपाली कांग्रेसका नेता कृष्णप्रसाद सिटौलाले राष्ट्रिय राजनीतिमा वर्तमान सरकारले विश्वास जित्न नसकेको आरोप लगाएका छन् । नेपाल प्रेस युनियन कास्कीले गरेको पत्रकार सम्मेलनमा बोल्दै सिटौलाले एमाले अध्यक्ष केपी शर्मा ओली नेतृत्वको सरकारले राष्ट्रिय राजनीतिमा विश्वास जित्न नसकेको आरोप लगाए । वर्तमान राष्ट्रिय राजनीतिमा सरकारले विश्वासको वातावरण बनाउन सकेको छैन,' सिटौलाले भने, राष्ट्रिय राजनीतिमा विश्वास कायम गराउँदै राष्ट्रिय सहमतिका आधारमा अघि बढ्नुपर्छ ।' सिटौलाले सहमतिका लागि सबै दल एक ठाउँमा आउनुपर्ने आवश्यकता समेत औल्याएका छन् । संविधान जारीसँगै संविधानले निर्दिष्ट गरेका स्थानीय, प्रदेश र केन्द्रीय तहका निर्वाचन सम्पन्न गर्न, भूकम्पपछिको पुनःनिर्माण र देशको आर्थिक समृद्धिका लागि राष्ट्रिय राजनीतिमा सहमतिको विकल्प नभएको सिटौलाको भनाइ छ । निर्वाचनका लागि सर्वप्रथम कानुन आवश्यक हुन्छ, उक्त कानुन दलहरूको सहमतिबिना बन्न सक्दैन,' उनले भने । भूकम्पपछिको पुनःनिर्माण भूकम्प गएको १५ महिनासम्म पनि अघि बढ्न नसक्नु दुःखद् भएको सिटौलाको भनाइ छ । उनले सही लगतको आधारमा पीडितलाई सरकारले तत्काल सहयोग रकम उपलब्ध गराउनुपर्नेमा जोड दिए । सिटौलाले भने, भूकम्पपछिको पुनःनिर्माण राजनीतिक मुद्दा बनाइनु हुँदैन, त्यसमा कांग्रेसका तर्फबाट हामी सहयोग गर्न तयार छौं ।' वर्तमानमा सत्ता प्राथमिकताको विषय नभै राष्ट्रिय राजनीतिमा सहमतिका आधारमा संविधानको कार्यान्वयन, भूकम्पपछिको पुनःनिर्माण राष्ट्रको प्राथमिकता बन्नुपर्नेमा उनको जोड छ । रासस"
पूर्वसभासदमाथि सुतेकै होटलमा आक्रमण,"हरिबोल आचार्य खोटाङ: राष्ट्रिय प्रजातन्त्र पार्टी नेपालका पूर्वसभासद् अर्जुन राईमाथि सुतेकै होटलमा कुटपिट भएको छ। पहिलो संविधानसभाका सभानुपातिक सभासद राईलाई सदरमुकाम दिक्तेलबाट बुइपा जानेक्रममा शनिबार राती हुर्लुङमा बास बसेकै होटलमा निर्घात कुटपिट भएको हो। होटलमा मादक पदार्थ सेवन गरिरहेका खोटाङकै नुनथला८ का २२ वर्षीय तेञ्जिङ शेर्पा र उदयपुरको कटारी८ का २४ वर्षीय रमेश अछामीको समूहले निर्घात कुटपिट गरेको राईले बताए। कुटपिटबाट राईको नाक, बायाँ हातको पाखुरा लगायतका स्थानमा चोट लागेको छ। राईको शरीरका विभिन्न ठाउँमा निलडाम लागेको छ। शरीर र टाउँका विभिन्न ठाउँमा निलडाम छन्। राप्रपा नेपाल खोटाङका अध्यक्ष जीवन श्रेष्ठले घटनाको विषयमा जानकारी पाएलगत्तै नुनथला प्रहरी चौकीमा खबर गरेका थिए। आक्रमण गरेपछि भागेका राईलाई मकैबारीमासम्म लखेटेर कुटपिट गरेको प्रहरीले बताएको छ। अन्तिम चरणमा पुगेको मेवा खोला हाइड्रोपावरको पोल ढुवानीका लागि बुइपा जानेक्रममा राईमाथि आक्रमण भएको हो। घटनाका आरोपितमध्ये शेर्पा र अछामीलाई प्रहरीले नियन्त्रणमा लिएको छ। स्थानीयका अनुशार शेर्पा काउण्टरका कर्मचारी र अछामी चालक हुन्।"
एमालेमाओवादी एजेन्डा केन्द्रित सहकार्य,"रेवती सापकोटा काठमाडौं: सत्ता साझेदार नेकपा माओवादी केन्द्रले एमाले अध्यक्ष केपी शर्मा ओलीले नेतृत्व गरेको सरकारसँग एजेन्डा केन्द्रित सहकार्य गर्ने निर्णय गरेको छ । आफ्ना एजेन्डा र एमालेसँग भएका सहमति कार्यान्वयन नभएपछि सो पार्टीको शनिबार पार्टी केन्द्रीय कार्यालय पेरिसडाँडामा बसेको बैठकले त्यस्तो निर्णय गरेको हो । माओवादी केन्द्रले एमालेसँग सामूहिक रूपमा छलफल गर्ने निर्णय गरेको छ । अब हाम्रो र एमालेको टिम बसेर छलफल हुन्छ । त्यसका लागि अध्यक्षले प्रधानमन्त्रीको समय मिलाउनुहुन्छ', बैठकपछि एक वरिष्ठ नेताले अन्नपूर्णसँग भने, हामीसँग सहमति गरेका विषय कार्यान्वयन नगरी एमालेलाई हामीले समर्थन गरिराख्नुपर्छ भन्ने केही जरुरी छैन ।' बैठकमा एमाले नेतृत्वको सरकारबाट बाहिरिनुपर्ने र सरकारमै रहेर दबाब दिनुपर्ने आवाज उठेको अर्का एक नेताले बताए । बैठकले राष्ट्रिय सहमतिको सरकार गठन र आफूले एमालेसँग गरेका नौबुँदे सहमतिका विषयलाई केन्द्रित गरेर प्रधानमन्त्री ओलीसँग अध्यक्ष पुष्पकमल दाहालले वार्ता गर्ने निर्णय गरेको छ । बैठकको निष्कर्षमा उठेको प्रश्न उद्धृत गर्दै सो पार्टीका सचिवालय सदस्य लोकेन्द्र बिष्टमगरले भने, हामीसँग भएका सहमति र हाम्रा एजेन्डा लागू हुँदैनन् भने ओलीको पुच्छर हामीले किन समाति राख्नुपर्यो ? ' एमालेसँग गत वैशाखमा भएको नौबुँदे सहमति कार्यान्वयन नभएको विषयलाई माओवादी नेताहरूले बैठकमा उठाएका थिए । बैठकमा अध्यक्ष दाहालले आफूले प्रधानमन्त्री ओलीसँग गरेका छलफलका निष्कर्ष पनि सुनाएका थिए । हामीसँग भएका सहमति कार्यान्वयन गर्न प्रधानमन्त्रीजी पनि चाहन्छन् तर उनका नजिकमा रहेका एमालेका नेताकार्यकर्ताले नै सहमति कार्यान्वयन गर्न दिइरहेका छैनन्', दाहाललाई उद्धृत गर्दै अर्का एक नेताले भने । दाहालले प्रधानमन्त्री ओलीसँग निरन्तर छलफल गरिरहेका छन् । सचिवालय सदस्य जनार्दन शर्माले नौबुँदे सहमति नभई बजेट र नीति कार्यक्रम पारित गर्न नहुने प्रस्ताव पार्टीमा दर्ता गराएका छन् । आफ्नो प्रस्तावमाथि असार २१ गते बस्ने पोलिटब्युरो बैठकमा छलफल हुने अपेक्षा उनले व्यक्त गरेका छन् । सशस्त्र संघर्षका बेलाका मुद्दा खारेज गर्ने प्रक्रियालाई सरकारले अगाडि नबढाएको प्रति माओवादी केन्द्रका नेताहरू एमालेप्रति आक्रोशित हुन थालेका छन् । बैठकमा पेस भएको वर्षमान पुन संयोजक रहेको कार्यदलले पेस गरेको कार्यविधिअनुसार महाधिवेशनपछि एक सय ५१ सदस्यीय केन्द्रीय समिति चयन गरिनेछ । त्यसमा ५० प्रतिशत खुला र ४० प्रतिशत विशेष व्यवस्था र १० प्रतिशत मनोनीतको व्यवस्था छ । सबै तहका कमिटीमा ३३ प्रतिशत महिला रहनैपर्ने व्यवस्था पनि कार्यविधिमा छ । ९९ सदस्यीय प्रदेश कमिटीमा अध्यक्ष, उपाध्यक्ष, सचिव, सहसचिव हुने र कोषाध्यक्षसहित नौजनाको पदाधिकारी हुनेछ । ७५ सदस्यीय जिल्ला समितिमा अध्यक्ष, उपाध्यक्ष, सचिव, सहसचिव र कोषाध्यक्षसहित सातजना पदाधिकारी हुनेछन् । नगर समितिमा ५१ जना, उपमहानगर समितिमा ६५ जना र महानगर समितिमा ७५ जनासम्मको बनाउन सकिने गरी सिफारिस गरिएको छ । कार्यदलले ५१ सदस्यीय गाउँ कमिटी र २५ सदस्यीय वडा समिति रहने व्यवस्था गरेको छ ।"
श्रम तथा रोजगारमन्त्रीको मलेसिया भ्रमण विवादमा,"काठमाडौँ: श्रम तथा रोजगारमन्त्री दीपक बोहराको असार १३ देखि १८ गतेसम्मको मलेसिया भ्रमण विवादमा परेको छ। मन्त्रालयका सहसचिव गोविन्दमणि भुर्तेल र अन्य दुई अधिकृतसहित मन्त्री बोहराको मलेसिया भ्रमणमा वैदेशिक रोजगार व्यवसायी सङ्घका चार प्रतिनिधिलाई समेत समावेश गराइएको थियो। तर भ्रमणका क्रममा नेपाल र मलेसियाको द्विपक्षीय वार्तामा व्यवसायीलाई सहभागी नगराइपछि विवाद बढ्दै गएको हो। बिहीबार नेपाल फर्किएका व्यवसायीले फर्किएलगत्तै त्यही दिन पत्रकार सम्मेलन गरी आफूहरुको भ्रमणमा अपमान भएको बताए। उनीहरुले केबल घुमाउन लगिए जस्तो टोलीमा सहभागी गरेर बिना उपलब्धि त्यसै फर्काइएको बताए। व्यवसायीले छलफलमा सहभागी नराउने भए किन आफूहरुलाई लगिएको भन्दै मन्त्रालय र त्यहाँस्थित नेपाली दूतावासले छलछाम गरेको आरोप लगाए। शनिबार फर्किनुभएका मन्त्री बोहराले आज मन्त्रालयमा पत्रकार सम्मेलन गरी आफ्नो बचाउ गरे।उनले भने, हामीले व्यवसायीलाई पनि छलफलमा सहभागी गराउन चाहेका हौँ तर मलेसियाली पक्ष नमानेपछि सकिएन। उनले वार्तामा व्यवसायीलाई सहभागी गराउनैपर्ने कुनै बाध्यकारी व्यवस्था नभएको टिप्पणी गर्दै मलेसियाका तर्फबाट पनि वार्तामा कुनै व्यवसायी सहभागी नभएको स्पष्ट पारे। भ्रमणका क्रममा विवादको केन्द्रमा मलेसियास्थित नेपालका राजदूत निरञ्जनमान सिंह बस्न्यात छन्। व्यवसायीले पत्रकार सम्मेलनमा राजदूत बस्न्यात भिएलएन नेपाल, बायोमट्रिक प्रणालीजस्ता संस्थामार्फत भ्रष्टाचारमा संलग्न भएको आरोप लगाउँदै नेपाल फिर्ता बोलाउन माग गरेका थिए। त्यसलगत्तै, मलेसियास्थित नेपाली राजदूतावासले प्रेस विज्ञप्ति जारी गर्दै त्यसमा आपत्ति जनायो। मन्त्री बोहरा मलेसिया भ्रमणका गएको समय त्यहाँका गृहमन्त्री रमदानका अवसरमा साउदी अरबको मक्कामा बिदा मनाउन गएकाले भिएलएन, बायोमेट्रिकजस्ता विवादास्पद विषयमा छलफल हुन सकेन। मलेसियाका मानव संसाधन मन्त्रीसँग मन्त्री बोहराले छलफल गरे तर उल्लेख्य कुनै सहमति हुन सकेन। मलेसियामा सबै रमदान पर्वमा व्यस्त भएकोे र बिनातयारी गलत समयमा भ्रमण भएको व्यवसायीले आरोप लगाएका छन्। भ्रमण उपलब्धिमूलक मन्त्री बोहरा श्रम तथा रोजगारमन्त्री बोहराले मन्त्रालयमा आइतबार आयोजित पत्रकार सम्मेलनमा आफ्नो मलेसिया भ्रमण उपलब्धिमूलक भएको दाबी गरेका छन्। भ्रमणमा मलेसियाका मानव संसाधनमन्त्री दातो स्रि रिचार्ड राइट अनक जेइमसँगको द्विपक्षीय भेटवार्तामा नेपाल र मलेसियाबीच श्रम सम्झौताका विषयलाई प्राथमिकता दिएर छलफल गरिएको उनले बताए। भेटवार्तामा मलेसियामा कार्यरत नेपालीको सेवा र सुरक्षाका विषयमा समेत सकारात्मक छलफल भएको उनको दाबी छ। केही महिनादेखि मलेसियाले नेपाललगायत उसले कामदारले आपूर्ति गर्ने १६ मुलुकबाट कामदार लिन प्रतिबन्ध लगाएकामा नेपाललाई खुलाउने विषयमा भ्रमणमा सकारात्मक छलफल भएको जानकारी दिए। मलेसियाको कारागार तथा कैद शिविर (डिटेन्सन क्याम्प)मा गरी ४६१ जना नेपाली रहेको र उनीहरुलाई कैदमुक्त गर्नेबारेमा छलफल भएको बोहराले बताए। छ नेपालीको शव मलेसियामा रहेकाले त्यसलाई तत्काल नेपाल ल्याउन आफूले पहल गरेको उनको दाबी छ। रासस"
