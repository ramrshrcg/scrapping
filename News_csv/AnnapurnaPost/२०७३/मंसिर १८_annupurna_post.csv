शीर्षक,विवरण
"भारतीय दूतावासमा नारा लाग्यो, राजदूत रेलाई देश निकाल","काठमाडौं: संविधान संशोधन प्रस्तावको विधेयक भारतीय योजनामा आएको भन्दै एमाले निकट युवा संगठनले भारतीय दूतावास अगाडि दुई घण्टा चक्का जाम गरेका छन् । अनेरास्ववियु र युवा संघले भारतीय राजदूतावास छिर्ने बाटो लैनचौर क्षेत्रमा चक्काजाम गरेका हुन् । शनिबार बिहान १० देखि १२ बजेसम्म भारतीय राजदूतको अस्वभाविक चलखेल र हस्तक्षेप विरुद्ध युवाहरुले चर्को नाराबाजी गरेको युवा संघले जनाएको छ । भारतीय चलखेल बन्द गर, भारतीय राजदूत रञ्जीत रेलाई देश निकाला गर, भारतीय हस्तक्षेप मुर्दावाद लगायतका नारा लगाएर युवाहरुले प्रदर्शन गरेका हुन् । प्रदर्शनपछि युवा संघका प्रवक्ता प्रभातविक्रम कटवालले भारतीय राजदूतलाई पदीय मर्यादाको सम्मान गर्न खबरदारी गरेको बताए । केही नेतालाई प्रलोभनमा पार्न भारतीय राजदूतले सञ्चालन गरेका गतिविधिविरुद्ध प्रदर्शन गरेका हौँ, प्रवक्ता कटवालले भने, राजदूतले पदीय मर्यादामा बस्नुपर्छ, नेतालाई दैनिक रात्रिभोज दिएर राजनीतिक हस्तक्षेप गर्नु हुँदैन भन्ने हाम्रो माग हो । कांग्रेस र मधेसवादी दलका केही नेतालाई भारतीय दूतावासमै बोलाएर संविधान संशोधन प्रस्तावको पक्षमा समर्थन गर्न उर्दी जारी गरेको, नेपाललाई सिक्किमिकरण गर्न भारतले षड्यन्त्र सुरु गरेकोलगायत आरोप एमाले युवा संगठनका नेताको छ । प्रदर्शनमा अनेरास्ववियुका महासचिव ऐन महरलगायतका नेता सहभागी थिए भने युवा संघका प्रवक्ता कटवाल, महासचिव किरण पौडेललगायतका नेता उपस्थित थिए ।"
उपराष्ट्रपति पुन र सभामुख घर्तीबीच भेटवार्ता,"काठमाडौँः उपराष्ट्रपति नन्दबहादुर पुन र सभामुख ओनसरी घर्तीबीच आज बिहान भेटवार्ता भएको छ। उपराष्ट्रपतिको निवासमा भएको भेटका क्रममा सभामुख घर्तीले व्यवस्थापिकासंसद्मा भइरहेका गतिविधिबारे जानकारी गराएकी छिन् । सभामुखले मङ्सिर ५ देखि ११ गतेसम्म आफूले गरेको रसिया भ्रमण र दुबईमा हुने महिला सभामुखको अन्तर्राष्ट्रिय कार्यक्रममा सहभागी हुन जान लागेको बारे जानकारी गराएकी छिन् । सभामुख घर्तीले पछिल्लो अवस्थामा राजनीतिक दलहरुबीच संसद्मा देखिएको मतभिन्नता अन्त्य गर्न प्रधानमन्त्री पुष्पकमल दाहाल प्रचण्ड, प्रमुख प्रतिपक्षी दलका नेता केपी शर्मा ओली, कांग्रेस सभापति शेरबहादुर देउवालगायत नेताहरुसँग आफूले छुट्टाछुट्टै छलफल गरेको जानकारी पनि गराएको सभामुख घर्तीका प्रेस सल्लाहकार बबिन शर्माले जानकारी दिए । नेताहरुको छलफलका क्रममा सहमतिको राजनीतिलाई नै अघि बढाउन आफूहरु प्रतिबद्ध रहेको बताएको र दलहरुबीचको अविश्वास हटाएर सहमतिका लागि आवश्यक परेमा आफूले भूमिका खेल्न तयार रहेको सभामुखले उपराष्ट्रपतिलाई जानकारी गराएकी छिन् । उपराष्ट्रपति पुनले राजनीतिक दलहरुबीचमा देखिएको पछिल्लो विवाद तत्काल समाधान हुनुपर्नेमा जोड दिए । सहमतिबाट संविधानको कार्यान्वयन गरी देशलाई आर्थिक विकास गराउन दलीय सहमति अपरिहार्य भएकोमा जोड दिँदै उनले आवश्यक समन्वयकारी भूमिका खेल्न सभामुखलाई आग्रह गरे। रासस"
गृहमन्त्री निधिले लिए कांग्रेस नेता बास्तोलाको स्वास्थ्य अबस्थाबारे जानकारी,काठमाडौंः उपप्रधान एवं गृहमन्त्री विमलेन्द्र निधिले चार वर्षदेखि अचेत अवस्थामा रहेका नेपाली कांग्रेसका नेता चक्र बास्तोलाको स्वास्थ्य अवस्थाबारे जानकारी लिएका छन्। भैसेपाटीस्थित आफ्नै निवासमा उपचार गराइरहेका पूर्वमन्त्री बास्तोलालाई उनकै निवासमा पुगेर गृहमन्त्री निधिले स्वास्थ्य अवस्थाबारे जानकारी लिएको उनका प्रेस सल्लाहकार रामजी दाहालले जानकारी दिए। माओवादीसंगको १२ बुँदे सहमतिका क्रममा महत्वपूर्ण भूमिका निर्वाह गरेका नेता बाँस्तोला शारीरिक रुपमा अशक्त हुँदा पार्टी र सिंगो मुलुकका लागि नोक्सानी भएको गृहमन्त्री निधिले बताए। परिवारका सदस्यहरुका अनुसार नेता बास्तोलालाई पाइपद्वारा खाना खुवाउने गरिएको छ। झोलिलो पदार्थका साथै नरम खानेकुरा खुवाउने गरिएको छ। घरमै आएर नर्सहरुले नियमित रुपमा उनको हेरविचार गर्ने व्यवस्था मिलाइएको छ। नर्सहरुले हरेक दिन फिजियोथेरापी गराउने गरेका छन्। पिजियोथेरापीपछि उनँलाई हरेक विहान ९ बजे ह्वीलचेयरमा राखेर घर बाहिर डुलाउने गरिएको छ। चार बर्षअघि विराटनगरमा आयोजित एक कार्यक्रममा अचेत भएपछि भारतमा उनको उपचार भएको थियो। त्यसपछि नेपालमा ल्याएर नर्भिक अस्पतालमा केही समय उनलाई राखिएको थियो भने पछिल्लो समय घरमै राखेर उपचारको व्यवस्था मिलाइएको छ।
संशोधनविरुद्धको आन्दोलन सफल हुने ओलीको उद्घोष,"काठमाडौँ: एमाले अध्यक्ष केपी ओलीले संविधान संशोधन प्रस्ताव विरुद्धको आन्दोलनमा आफ्नो पार्टीले विजय प्राप्त गर्ने बताए । सुखानी सहिद स्मृति प्रतिष्ठान नेपालको १२ औं साधारणसभाको शनिबार उद्घाटन गर्दै अध्यक्ष ओलीले व्यवस्थापिका संसदमा दर्ता भएको संविधान संशोधनविरुद्धको प्रस्ताव सफल नहुने बताएका हुन् । ओलीले एमालेनिकट युवा संघ र अनेरास्ववियुले देशव्यापी थालेको आन्दोलनमा अन्य जनसंगठनको पनि ऐक्यवद्धता सुरु भएको र बुटवललगायतका स्थानमा आन्दोलनको पक्षमा स्वतःस्फुर्तरुपमा जनसमर्थन बढेकोले प्रस्ताव विफल हुने बताए । पञ्चायती व्यवस्था ढाल्न झापा विद्रोह र आन्दोलनले प्रभावकारी भूमिका निर्वाह गरे झैँ सरकारका गलत कदमको विरोध र जनअपेक्षा र जागरणका पक्षमा एमाले कहिले पनि नथाक्ने ओलीको भनाइ छ । ओलीले भने, त्यसबेला पनि पञ्चायती तानाशाहले आन्दोलन दबाउन कोसिस गरे तर हाम्रो झापा विद्रोहको धारले दमनलाई निस्तेज तुल्यायो । त्यसैले अहिले पनि हामी सफल हुन्छौँ । घाम र जुन रहुञ्जेल पञ्चायत रहन्छ भन्नेहरु हारेर गए, अब त घाम, जुन र धर्ती रहुञ्जेल एमाले रहिरहन्छ भन्ने दिन आएको छ । कार्यक्रममा अध्यक्ष ओलीले प्रतिष्ठानको स्मारिका सुखानी को लोकार्पण पनि गरे । तत्कालीन सरकारले विसं २०२९ फागुन २१ गते वाम आन्दोलनमा लागेका चार युवा नेतालाई झापाको घनघोर जंगल सुखानीमा लगेर गोली हानी हत्या गरिएको थियो । तिनै सहिदहरु रामनाथ दाहाल, नेत्र घिमिरे, कृष्ण कुइँकेल, विरेनसिंह राजवंशी र नारायण श्रेष्ठको स्मृतिमा २०५६ सालमा प्रतिष्ठान स्थापना भएको थियो । कार्यक्रममा एमालेका नेताहरु अग्नि खरेल, घनेन्द्र बस्नेत, देवराज घिमिरे र गोमा देवकोटाले पनि झापा आन्दोलनको बलिदानबारे चर्चा गरे । रासस"
हुलाकी राजमार्गबारे भारतीय दूतावासमा छलफल,"काठमाडौँः भारतीय सहयोगमा निर्माणाधिन विकास आयोजनामध्ये हुलाकी राजमार्गको निर्माण प्रगति र समस्याका विषयमा शनिबार भारतीय राजदूतावासमा मधेसकेन्द्रित दलसँग छलफल भएको छ। सङ्घीय सद्भावना पार्टीका अध्यक्ष अनील झाले हुलाकी सडक नबन्दा तराई मधेसका जनताले निकै कठिनाई भोग्नुपरेकाले यस आयोजनालाई कसरी छिटो सम्पन्न गर्न सकिन्छ भन्ने विषयमा भारतीय दूतावासमा आज छलफल भएको बताए । नेपालका लागि भारतीय राजदूत रणजित रायले छलफलका क्रममा संविधान संशोधनका लागि सरकारले दर्ता गरेको संशोधन प्रस्तावलाई तपाईँले कसरी लिनुभएको छ र यसले तराईका मुद्दालाई सम्बोधन गर्छ की गर्दैन ? भनेर सोधेको अध्यक्ष झाले जानकारी दिए । जवाफमा अहिलेको अवस्थामा दर्ता भएको संशोधन स्पष्ट नभएकाले थप परिमार्जन गरेर अगाडि बढ्न सकिने आफूहरुले बताएको उनले जानकारी गराएका छन् । बैठकमा सद्भावना पार्टीका अध्यक्ष राजेन्द्र महतो, मधेसी जनअधिकार फोरम (गणतान्त्रिक)का अध्यक्ष राजकिशोेर यादवलगायत नेताको उपस्थिती थियो । रासस"
एमालेलाई वीरगञ्जमा कार्यक्रम गर्न नदिने मधेसी दलको चेतावनी,"वीरगञ्जः संयुक्त लोकतान्त्रिक मधेसी मोर्चाले पर्सा जिल्लामा एमालेलाई राजनीतिक गतिविधी र कार्यक्रम गर्न नदिने चेतावनी दिएको छ । मोर्चाको वीरगन्जमा शनिबार बसेको मोर्चाको बैठकले मधेसीको माग पुरा गर्न एमाले बाधक भएको अरोप लगाएको छ । एमाले मधेस विरोधी दल भएको ठहर गर्दै पर्सामा एमालेको औपचारिक र अनौपचारिक कुनै पनि राजनीतिक गतिविधी र कार्यक्रम गर्न नदिने निर्णय गरेको हो । यदि एमालेले पर्सामा कुनै पनि राजनीतिक गतिविधी र कार्यक्रम गरे मधेसी दलले त्यसको सशक्त प्रतिवाद गर्ने निर्णय पनि मोर्चाले गरेको छ । मोर्चाले एमालेको कार्यक्रमको प्रतिकार गर्न तयारी अवस्थामा रहन आफ्ना कार्यकर्तालाई आग्रह पनि गरेको सद्भावना पार्टीका नगर अध्यक्ष ओम प्रकाश सर्राफले जानकारी दिए । संघीय समाजवादी फोरम नेपाल पर्साका अध्यक्ष प्रदीप यादवको अध्यक्षतामा बसेको बैठकमा सद्भावना पार्टीका केन्द्रीय सदस्य निजामुदिन समानी, तराई मधेस लोकतान्त्रिक पार्टी पर्साका अध्यक्ष पुरुषोत्तम लाल झा, राष्ट्रिय मधेस समाजवादी पार्टी पर्साका अध्यक्ष प्रेमबाबु पटेल, तराई मधेस सद्भावना पार्टी पर्साका अध्यक्ष वीरेन्द्र यादव, मधेसी जनअधिकार फोरम गणतान्त्रिक पर्साका अध्यक्ष मुस्तकिम अन्सारी, नेपाल सद्भावना पार्टीका महासचिव शिव पटेल र पर्सा अध्यक्ष मनोज कर्ण सहभागी थिए । यसैबिच मोर्चामा आबद्ध मधेसी दलका नेता कार्यकर्ताहरुले शनिबार नै वीरगन्जमा एमालेविरुद्ध नाराबाजी गर्दै प्रदर्शन पनि गरेका छन् । फोरम नेपाल पर्साका अध्यक्ष प्रदीप यादवको अगुवाइमा मधेसी दलका नेता कार्यकर्ताले घण्टाघर चोकमा एमालेविरुद्ध नाराबाजी गर्दै प्रदर्शन गरेका हुन् । प्रदर्शनमा सहभागी फोरम नेपालका अध्यक्ष प्रदीप यादवले संविधानमा मधेसीको हक सुनिश्चित नहोस् भनेर नै एमालेले अहिले आन्दोलन गरिरहेको आरोप लगाए । मधेसमा अब एमालेको कुनै आवश्यकता छैन र अस्तित्व पनि छैन, उनले भने । यता एमाले पर्साका सह इन्चार्ज प्रहलाद गिरीले भने मोर्चाको निर्णय गैर राजनीतिक कदम भएको बताए । एमालेलेलाइ कार्यक्रम नै गर्न दिन्न भन्नु अराजक सोच हो, उनले भने, मोर्चाको घुर्कीले एमाले डराउदैन , जुन दिन हाम्रो कार्यक्रम हुन्छ त्यहि दिन हेरौला कसले रोक्छ ।"
प्रतिगामी संविधान संशोधन विधेयक स्वीकार्य छैनः लेखी,"विराटनगरः नागरिक समाज पार्टीका केन्द्रीय संयोजक राजकुमार लेखीले संविधान संशोधनको विधेयक प्रतिगामी रहेको आरोप लगाए । शनिबार विराटनगरमा आयोजित पत्रकार सम्मेलनमा उनले थारु, आदिवासी जनजाति, मधेसी, मुस्लिम र दलितसँग छलफल नगरी ल्याइएको विधेयक स्वीकार्य नहुने बताए । उनले विधेयकले सङ्घीय सीमाङ्कन र राज्यको हरेक तहमा समावेशी प्रतिनिधित्व जस्ता मागलाई नसमेटिएकाले प्रतिगामी रहेको बताए । उनले उक्त विधेयकलाई परिमार्जित गरी तराईमा दुई प्रदेश सुनिश्चित गर्नुपर्ने माग अघि सारेका छन् । कैलाली कञ्चनपुरलाई स्वायत्त थरुहट प्रदेशमा र झापा, मोरङ्, सुनसरी र उदयपुर जिल्लाको त्रियुगा क्षेत्रलाई पूर्वको प्रदेशमा जोड्नुपर्ने उनको भनाइ छ ।रासस"
